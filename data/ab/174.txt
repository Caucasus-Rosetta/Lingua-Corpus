Еилгашьа змаӡам аибашьраҳәа ирыԥхьаӡоз Урыстәылеи Кавкази реибашьра, ҩынҩажәижәаба шықәса ицоз, ахы аныԥнартла инаркны, Кавказҟа иаашьҭыз аурыс ир рхагыла, аинрал Ермолов ашьхаруа жәлар амацәаз иҭакны иршьамхнышларц азы иааилшоз акы аҿаԥхьа даанымгылеит. Ауааԥсыра рқыҭақәеи рҭыӡҭыԥқәеи шықәихуаз еиԥш, иқәихуан аԥсабара зырбеиоз ашәаԥыџьаԥ, ауаа ԥхӡашала еиҵарааӡоз рбаҳчақәа. Ажәлар хырҵәаны, ишырҳәо еиԥш, ашәақьшьхәа иарганы, ашьаарҵәыра каршны, рынхарҭа ҭыԥқәа ирыхцаны изышьцыламыз, иртәышьҭрамыз арха дгьылқәа рахь илбаарцон. Ари аҩыза азалымдара хаҳәырҵәиа иаҿагылеит ашьхаруаа. Даӷьсҭани Чечниеи абџьаршьҭыхла рҽеидыркылеит.
Абџьар шьҭырхит, ари азалымдара даргьы ишраҩымсуаз збаз аԥсуаагьы, аедыгьқәагьы… Аԥсуааи аедыгьқәеи (иааизакны ачерқьесцәа зегьы) акыраамҭагьы рабџьар шьҭарымҵаӡеит, ампыҵахалаҩ иҿагыланы ҳџьынџь-ԥсадгьыл ҳзеиқәырхозар ҳәа еибашьуан. 1860 шықәсазы Кавказ иақәлаз аурыс ҳәынҭқар ир ирабашьуан аԥсуа-аедыгь хылҵшьҭрақәа иреиуаз анаҭыхәқәеи, абаӡехьқәеи, ашаԥсыӷқәеи, бесланааи… Убасҟан ауп ишҳәыԥкыз иананыӡааз аублаақәагьы.
Аҭоурых изладыруа ала Кавказтәи аибашьра еилгеит ҳәа иԥхьаӡоуп, (уи ашьҭахь акыр аиҿагыларақәа шыҟазгьы) 1864 шықәса, маи 21 аҽны. Абри амш азы рымч шымхоз баны рабџьар шьҭарҵеит аԥсуаагьы…
Кавказ иқәынхоз ашьхаруа жәлар аибашьраҿы иаҵахеит, уи мацара азхоит аҿы даанымгылеит ампыҵахалаҩ. Аибашьра иацәынханы, зыԥсы ҭаны иаанхаз рҿаԥхьа изҵалаз агәнаҳара ду, мышкымзар-мышкы ишранармыжьуаз рдыруан азы ашьхаура жәлар шьаҭанкыла рықәцарахьы ииасит.
…Мраҭашәаратәи Кавказ иқәынхоз аԥсуааи егьырҭ аедыгь хылҵшьҭрақәеи рзы ианакәзаалакгьы аҭынчра наӡа ыҟаӡамызт. Арахь иӡхыҵуан, арҳәцәеи ақәылацәеи, ирымаз-ирыхӡыз шеимырҵәоз еиԥш, рхаҭақәагьы ҳәынҷаны
иргон, рхи-рыхшареи еиҵадыргыломызт, ирӷьычуан, ирҭиуан. Ажәакала Аԥсны мраҭашәарахьтәи ахәҭа иқәынхоз аԥсуааи аедыгьцәеи акырынтә ахҵәара (амҳаџьырра) рықәшәахьан. Аха аурыстә-кавказтә еибашьра анеилга ашьҭахь иҟалаз аҭагылазаашьа уаанӡатәиқәа раасҭагьы акырӡа еицәахеит.
Зџьынџь-ԥсадгьыл Кавказ иашьагәыҭны инхоз ашьхаруаа, аԥсуаагьы убрахь иналаҵаны, ртәыла ааныжьны, ихҵәаны имцар ада ԥсыхәа рымамкәан иҭадыргылеит. Урыстәыла усҟантәи аиҳабыреи Ҭырқәтәылеи маӡала излеилаӡаз ала, ҭырқәтәылаа хәмариала, хәмариала акәым зынӡаскгьы амалаҳәа, ирырҭон ашьхаура жәлар ишҳәыԥкыз. Заԥхьаҟа уаҳа ԥеиԥш бзиак зымбоз ажәлар хеиқәырхагас иалырхит ахҵәара.
Абас ала XIX ашәышықәса 60-тәи ашықәсқәа рзы наџьнатә аахыс Кавказ ықәырҭәааны иқәыз, збызшәеи, зҵаси-зқьабзи, зкультуреи абла ҷыц еиԥш ихьчаны, еиқәырханы зқьышықәсала иаазгоз аԥсуа-едыгь жәлар ахҵәара амҩала, зыда царҭа рымамыз атымитыша иаахықәгылеит.
Урыстәылатәи аимпериа Кавказ аҟны иаԥшьнагаз азалымдаратә еибашьра аҵыхәала рыԥсадгьыл ааныжьны, шәнызқьҩыла амшын-нырцәҟа – атәым дгьыл ахь, атәым жәҩан аҵаҟахь ицеит хылҵшьҭрала еизааигәаз ашьхаруа жәлар: аԥсуаа, аублаақәа, аедыгьқәа, ашаԥсыӷцәа, абаӡехқәа, анаҭыхәцәа…
XIX ашәышықәса 70-тәи ашықәсқәа рзы ахҵәара ду аҵыхәала Аԥсны Акаԥа ақыҭантәи (иахьатәи Аҟәа араион) Ҭырқәтәыла иӡхыҵыз амҳаџьырқәа рхылҵшьҭра иоуп Ҳаири Қәҭарба.
Ҳаири Қәҭарба, занааҭла дынџьныр-ргылаҩуп, ҭырқәбызшәала иҩуа аԥсуа шәҟәыҩҩуп, Аԥсны ашәҟәыҩҩцәа Реидгылара аилазаара далоуп. Иахьа уи иџьынџь-ԥсадгьыл гәакьа Аԥсныҟа нхара ҳәа дааны, ижәлар дрылагылоуп.
Ҳаири Қәҭарба, ишырҳәо еиԥш, ихы-иҵыхәа цқьа деилкааны аԥхьаҩцәа дыжәдырырц азы уи, маҷк иадамзаргьы, ибиографиатә «хсаала» ҳанԥшыларц сҭахыуп.
Диит иара 1959 шықәса, мшаԥымза 10 рзы, ақалақь Дузџье иахьаҵанакуа Есма-Ҳаным ақыҭан, Ҳаиаҭи
Қәҭарбеи Бебеқь Аҩӡы-ԥҳаи рыҩнаҭаҿы. Ари аҩнаҭаҿы ирааӡеит хәҩык ахшара – ԥшьҩык аԥацәеи ԥҳаки.
Ҳаири, излеиҳәо ала, арантәи – Акаԥантәи, Ҭырқәтәылаҟа ицаз иабду иаб (иабду Ҭырқәтәыла ауп дахьиз) Базала ихьӡын. Уи иаб – Мшәагә, Мшәагә иаб – Шьхәыҭын… Базала ихылҵыз иоуп Ҳаири иабду Маҳмаҭқьери Қәҭарба. Абас ала, 200 шықәса иахьрыҵанакуа Қәҭараа рыжәлантә абшьҭрала ишьақәыргыланы идыруеит Ҳаири.
1966 шықәсазы Ҳаири, раԥхьа рқыҭантәи алагарҭатә школа дҭалеит, нас Дузџьетәи абжьаратә школ ахь диасит.
Ҳаири даныхәыҷӡаз инаркны даараӡа еилҟьа-еилӷәыцәыз, уамашәа иубаратәы згәынкылара бзиаз, иҩызцәа дызларылукаашаз ацәаҩа-ҟазшьа змаз иакәны изҳауан. Аҵара ицааиуан ибзианы, абаҩхатәра ҷыда злоу ҳәа иалыркаауаз рхыԥхьаӡараҿы дыҟан.
1975 шықәсазы, ашкол даналга, раԥхьа Анкаратәи ауниверситет дҭалеит, аха уаҟа рацәак даанымхакәа диасуеит Сҭамбултәи ауниверситет анџьныр-ргыларатә факультет ахь.
Ҳаири ашкол ахь дцаанӡагьы ихабзоурала аҩышьеи аԥхьашьеи иҵахьан. Иара иҳәашьала уи еснагь дрызҿлымҳан адуцәа еибырҳәоз ажәабжьқәа. Урҭ реицәажәараҿы еснагь хьаас ирыманы ирҳәоз, рышьҭахьҟа инрыжьыз рыԥсадгьыл атәы акәын. Ирҳәон рыԥсадгьыл Аԥсны ианыҟазтәи рҵасқәеи, рқьабзқәеи рныҟәгараҿы ҩашьара зықӡәамыз алеишәа шьақәыргыланы ишрымаз.
Абарҭқәа иаҳауаз, згәынкылара бзиаз ақәыԥш, ихшыҩзцара «ачықьмаџьаҿы» еизигон.
Ашкол данҭала ашьҭахь, Ҳаири Қәҭарба, ԥсабарала илаз абаҩхатәра иаҳа-иаҳа аҽыԥнартло иалагеит. Иеиҳабацәа рҳәамҭақәа рҿырԥшала ажәабжь кьаҿқәеи алакә хәыҷқәеи иҩуан. Уи аԥхьаҟатәи ирҿиарахьы раԥхьатәи шьаҿан. Иаргьы деизҳацыԥхьаӡа асахьаркыратә ажәа арҿиарахьы иаҳа-иаҳа агәазыҳәара иоуан. Иҩымҭақәагьы акьыԥхь аҿы ицәырҵуа иалагеит. Акьыԥхь аҿы дцәырҵуан публицистк иаҳасаб алагьы. Ҭырқәтәылан инхо кавказаа рпроблемақәа ирызкны астатиақәа иҩуан, аха, ласы-лассы «зхы игәалазыршәоз», дызмырҭынчуаз, игәы иҵхоз ажәа сахьаркны ацәыргара реиҳа иҽанишәо далагеит.
1990 шықәсазы, Ҳаири иҩызцәеи иареи, Ҭырқәтыәлан еиҿыркааит «Нарҭ» ахьӡҵаны ашәҟәҭыжьырҭа. (Абарҟа, снаԥыҩланы акәзаргьы, иазгәасҭарц сҭахыуп, Ҳаири Қәҭарба Ҭырқәтәылан, аамҭақәак рзы иҭыҵуаз ажурнал «Алашара» аиҿкааҩцәа дшыруаӡәку). Абраҟа, ихатәы ҩымҭак аԥиҵаанӡа, Ҳаири, раԥхьаӡа акәны аԥсшәахьынтәи аҭырқәшәахь еиҭаганы иҭижьит, аԥсуа ҵарауаҩ-аетнолог Иура Аргәын ишәҟәы «Иахьатәи аԥсуаа ркультуреи рыбзазашьеи» зыхьӡу.
Ари ԥышәарак изаҩызаз аиҭагаратә ус аниқәманшәалаха, иақәикит реиҳа иуадаҩыз аус напалаикырц, иагьигәаӷьит – аԥсшәахьынтәи аҭырқәшәахь еиҭеигеит Аԥсны жәлар рпоет Баграт Шьынқәба ԥсра-ӡра зқәым иҭоурыхтә роман «Ацынҵәарах». Ҳәарас иаҭахузеи ари аҩыза алшара аарԥшра залыршахомызт абаҩхатәра ҟаимаҭи иԥсадгьыл ахь агәыбылра дуи ыҟамызҭгьы. Аха Анцәа иџьшьаны урҭқәа рыла Ҳаири дышхәыдамыз, иаҳа инацҵангьы иааԥшит уи ихатәы ҩымҭақәа раԥҵарала.
«Ацынҵәарах» аамышьҭахь, иара убас, Ҳаири аԥсшәахьынтәи аҭырқәшәахь иеиҭеигеит аԥсуа ҵарауаҩ-аҭоурыхдырҩы Гьаргь Амҷба абжьаратәи ашәышықәсақәа рызтәи аԥсуаа рҭоурыхтә ԥсҭазаара иазкыу иусумҭақәагьы.
Аиҭагара аус дахьынӡаҿыз (аиҳаракгьы «Ацынҵәарах») уи ихатәы сахьаркыратә ҩымҭа аԥҵараҿы имаз агәазыҳәара иацлон, игьама иазҳауан. Уаанӡагьы уи шгәыгәҭажьтәым ибаҩхатәра «иҵанамҳәози», хықәкыс ишьҭихит, ахҵәара-ахԥсаара зыхганы Ҭырқәтәыла иананагаз аԥсуаа изынҟьаз-изынԥаз, ирхыргаз, ирыԥсҭазаашьахаз уҳәа ирызкны инеиҵыхыу ҩымҭак аԥиҵарц. Уи азы, ицхыраагӡа дуны иман иабацәа рҟнытәи иаҳахьаз, изеиҭарҳәахьаз еиуеиԥшымыз ауаа ирызкны, еиуеиԥшымыз аҳәамҭақәа.
2005 шықәсазы хаз шәҟәны иҭыҵит раԥхьатәи ироман «Сыхдырҵәеит, сыхҵәараххеит» актәи ахәҭа. Раԥхьатәи аҭыржьраан атираж хәнызқь екземплиар ыҟан. Ашьҭахь аԥхьаҩцәа иҟарҵаз аҳәарала даҽа ҩнызқь екземплиар ацҵан.
Ароман «Сыхдырҵәеит, сыхҵәараххеит» актәи ахәҭа инашьҭарххны, 2006 шықәсазы иҭыҵит аҩбатәи ахәҭагьы – «Ахҵәарах ҭаала дыԥсуеит». Ҭырқәтәыла инхо ҳџьынџьуааи, Кавказ иқәҵыз егьырҭ ашьхаура жәларқәа
рхылҵшьҭрақәеи, дара аҭырқәцәагьы налаҵаны, аԥхьаҩцәа рыҩнуҵҟа азҿлымҳара ду роуит Ҳаири ироман актәигьы аҩбатәигьы ахәҭақәа, еиуеиԥышмыз арҽхәаԥхьыӡқәеи, ахҳәаақәеи, агәаанагарақәеи рзыҟарҵеит асахьаркыратә ажәа азҟазацәа – ашәҟәыҩҩцәа, алитературадырҩцәа. Инеизакны урҭ ртираж 40 нызқь екземплиар инареиҳауп. Аригьы иҳанаҳәо маҷӡам, аҩымҭа ахаҭабзиара ахьынӡаҟоу азы.
Уажәы, Ҳаири Қәҭарба ироман аҩ-хәҭакгьы иеизакны аԥсшәахь еиҭаганы (еиҭеигеит Оқҭаи Чкоҭуа), хаз шәҟәны иҭыжьны аԥсуа ԥхьаҩцәа шәнапаҟны ишәоуратәы иҟалеит. Снаԥыҩланы исҳәозаргьы, абраҟа иацҵазарц сҭахуп даҽакгьы: иахьынӡаздыруа ароман ҟалоит ԥшь-хәҭакны. Автор ироман ахԥатәи ахәҭа анапылаҩыра ҩны далгахьеит, иаарласны напаиркуеит аԥшьбатәи – ахыркәшаратә хәҭагьы. Ҳәара аҭахума, дук хара имгакәан, аԥсшәахь еиҭаганы, хаз шәҟәны иҭыжьны аԥхьаҩцәа ишшәоуазы гәыҩбара сымам.
Ҳаири Қәҭарба ироман «Сыхдырҵәеит, сыхҵәараххеит» иацысҵаз аԥхьажәа маҷ аҟны, хықкәыс ишьҭысымхит, сагьиашоуп ҳәа сгәы иаанагоит, аҩымҭа аилыргара, асахьаркыратә хаҭабзиара ахьынӡаҟоу, аамҭас, ҭагылазаашьас ианыԥшуа, автор ихәыцшьа, ихшыҩзцаратә лыԥшҳәаа ахьынӡаҵаулоу, иқәҿиаз, иқәымҿиаз (саргьы ԥхьаҩык иаҳасаб ала схатә гәаанагара шсымоугьы) – ажәакала, ахәшьара аҭара.
Арҭ, ашәҟәыҩҩы изы ихадароу, азҵаарақәа рҭак аҟаҵара изыхәҭоу, шәарҭ ҳаҭыр зқәу аԥхьаҩцәа шәоуп, ламысла, гәык-ԥсыкала урҭ рҭакқәа шыҟашәҵо азы агәрагара сыманы шәара ишәзаансыжьуеит.
Ҳаири Қәҭарба, аҵухәтәантәи аамҭазы Ҭырқәтәыла инхо ҳауаажәлар асахьаркыратә алитература аганахь ала шарԥыиаҵәа еиԥш ирызгылаз дыруаӡәкуп. Уи, ҳлитература абаҟа Б. Шьинқәба раԥхьа днаргыланы, Иу. Аргәын, Гь. Амҷба уҳәа ҳҵарауаа русумҭақәа рҟынтә дзыхьӡақәаз аҭырқәшәахь еиҭаганы ҳажәлари Аҭырқәа аԥхьаҩцәеи ирызнеигеит. Наҟ-наҟ, иҩнаҭеи, иқыҭа аиҳабацәеи рҟынтәи илымҳа иҭасуаз аԥсуа жәлар ррыцҳара ду, амҳаџырра-ахырҵәара иазкыз ажәабжьқәеи, иҟазареи иеилаӡҩаны раԥхьатәи ироман актәи ахәҭа «Сыхдырҵәеит сыхҵәараххеит» зыхьӡыз иҩит. Дук мырҵыкәа, уи инашьҭагыланы «ахҵәарах ҭаала дыԥсуеит» зыхьӡыз аҩбатәы ахәҭагьы аԥхьаҩцәа рнапы иаиркит. Ҳаири Қәҭарба, иааидкыланы ԥшь-хәҭак рҟынӡа инаӡап ҳәа дзызхәыцуа арҭ ироман ахәҭақәа рҿы аԥсуаа ртрагедиа ду адагьы, рлеишәа, рқьабза, рынхашьа-рынҵышьа, рдунеи хәаԥшышьа, рхымҩаԥгашьа уҳәа зегьы, еиҳаракгьы аҭырқәа аԥхьаҩцәа рзы иахьынӡа илшо иааиртуеит.
Ароманқәа хәҭа-хәҭала, ҳауаажәлар рыԥсадгьыл мчыла ианахырца иахьнанагаз Ҭырқәтәылатәи аԥшаҳәақәа рҿы ирԥылаз арыцҳарақәа инадыркны, иахьанӡа иаарыхҭыргаз зегьы аԥхьаҩы игәалашәараҿы иаанхаратәы ицәыргоуп. Сара арҭ ароманқәа ҭырқәшәала сышрыԥхьаз еиԥш аԥсшәахь ишеиҭагатәыз азхәыцра салагеит, избанзар ахырҵәара атрагедиа ду дара ихырҵәаз ирхылҵышьҭроу аӡәы иблала иахьа уажәраанӡа иаарԥшӡамызт, уи амшала ароманқәа иаарласны аԥсшәахь еиҭагатәын. Ԥыҭҩык мап зысцәымкуаз аҩызцәагьы иансыдырцала аусура нап асыркит. Иахьа ароман ахәҭақәа рыҩбагьы аԥсшәахь иеиҭаганы аҭыжьразы ихиоуп. Амала сара алитература снапы злалакым ала атәы здыруаз рыцхыраарагьы аҭахын, убри аҿы ароман зегьы инапы иҵхны, ириашаны иаҳзыҟаиҵеит В.Капба. Ламара Чамагәуа-ԥҳагьы икьыԥхьны
ианааҳлыркы аамышьҭахь, уашьҭа аԥхьаҩцәа шәызнагара ада уаҳа акагьы аанымхаӡеит. Сгәы иаанагоит арҭ аҩымҭақәа рымшьҭа бзиаханы уашьҭарнахыс ҳажәлар ррыцҳарақәа акәымкәа, ргәырӷьарақәа еиҭазҳәаша ашәҟәқәагьы ҳаԥхьаҩцәа ирызнаҳгап ҳәа!
– Сашьа дыԥсуама саҳәшьа ду?…
Есма хәыҷы аарлаҳәа илыргаз лыбжьы, рхы ахьыԥхьаркыз аҳаԥы лашьца аҭӡамц хьшәашәақәа рҿы икыдӷызылоз афарҭын бааԥс ашьҭыбжь илалахәаҽны ицеит. Лчабра ырбааӡаны лхы инықәшьуа, лымцашоура артәара иаҿыз лаб иаҳәшьа акгьы анылымҳәа, маҷк дааԥшын еиҭах дҵаахит:
– Саҳәшьа ду, сашьа дыԥсуама?!
Зхаҿсахьа аԥштәы цахьаз, кырӡагьы изгыз лхы ҩышьҭыхны Есма лахь днаԥшит. Лыџьымшьқәа рыҵаҟантәи иҵаазшәа иааԥшуаз лыбла иаҵәақәа, акыр аамҭа дахьҵәуоз азыҳәан акәхап, ашьа рхыланы иҟаԥшьыхәхәараӡа иҟалахьан.
– Мамоу дыԥсӡом!.. Ахра дыԥсыр сара изуӡом… – лҳәеит уи иаархааны, аха зегь дарароуп лыбжьы агәԥжәара шаҵаз иубарҭан. Иааԥсаз лыблақәа рҿы цәыкәбарк алаӷырӡ аахықәтәалеит, аха убриаҟара ихәыҷын, убысҟак имчыдан, алада лӡамҩахь албаарагьы алымшозшәа иара убраҵәҟьа икыдҩалазшәа иаакыдхалеит.
Абриаҟара шылхылгахьазгьы дыԥҳәысҟәышымзи Кымараҷа, ахҵәарахра иаҟәшәаз Есма хәыҷы алаӷырӡ иарбааӡаз лыблаԥыџьқәа лырбаны лгәы калыжьыр лҭахымызт. Лыблақәа наҟ илыцәганы, аԥсреи-абзареи ирыбжьаз ахәыҷы лхы-лҿы шьышьуа лыргәыбзыӷра далагеит.
Есма лаб иаҳәшьа иҟалҵаз аҭак лгәамԥхазар акәхап:
– Гәында лзыҳәангьы дыԥсӡом бымҳәази, дыԥситеи?– ҳәа, лгәынамӡара аалырԥшит. Аҭыԥҳа хәыҷы лызҵаара лмаҳазшәа ҟалҵеит Кымараҷа, амала Есма аҭак
лмоур луамызт:
– Гачгьы дыԥсит… сангьы… сабдугьы… саб иашьа Алхасгьы.
Ааи, Гәындагьы Гачгьы ԥсхьан. Гәында Есма лаҳәша еиҳабы лакәын. Гач-лашьа еиҳабы. Гәында – жәаха, Гач – зеижә шықәса шырхыҵуаз аҩыџьагьы атиф чмазара рыԥсҭазаара иалнаххьан.
Азҵаарақәа уаҳа дышрызцәымцоз еилызкааз Кымараҷа дахьтәаз лышьҭахьҟа даакыдиаланы аҭыԥҳа хәыҷы даагәыдылкылеит.
– Ааи, схәыҷы, Гачгьы, Гәындагьы ԥсит, аха ҳазшаз шаҳаҭс дҟаҵаны ажәа бысҭоит, Ахра аԥсра зынӡа азин исҭаӡом.
Алашьцареи аԥшатлакәи зымҽхаркыз аҵх, ҟәаԥа-ҿаԥарақәа ирхыҳәҳәаны, аԥшаҳәаҿы аԥслымӡ ҟәымшәышә иықәнажьыз ашхәа, аҵыхәтәантәи амҩа нанагӡазшәа игылан. Ацәқәырԥа дуӡӡақәа аԥшаҳәаҿы рыҽкыдҟьо, ашхәа аԥслымӡра иалжәаны амшын агәахьы инахарц рҭахызшәа идырхыџхыџуан.
Ари иажәхьаз, насгьы аимҿышәшәара иалагахьаз ашхәа аҟынтә, џьашьахәшәа зыԥсы ҭаны иҭыҵыз ауаа, рааигәара иҟаз аҳаԥы рхы ныҵакны, еизыргаз, ҵәаҟьа-маҟьақәагьы ааибаркны иеиқәырҵаз амца ала аҽырԥхара иаҿын.
Шәиҩажәеиаӡәҩык ыҟан, урҭ рхыԥхьаӡараҿы, аҭаҳмадацәа, аҭакәажәцәа, ахәыҷқәа, агара игараз аԥшқацәагьы ыҟан. Реиҳараҩык чмазаҩцәан, уаха ирызмыршаргьы ҟаларын. Амала, урҭ мчыбжьык аԥхьа Аҟәа аԥшаҳәа аҟынтә амҩа ианықәлоз, рыззегьы агәамчи агәабзиареи рыгымкәа иыҟагәышан.
Аурыс ҳәынҭқар иеинралцәа адҵа аныҟарҵа, иеизырцаз аԥсуа жәлар рыцҳа, амшын ихгылаз шәкыла ашхәақәа, арахә реиԥш иеилацаланы инарықәырҵеит. Қефқенынӡа мшынгәыла мчыбжьык аныҟәара ахьыбжьаз, ицоз ари ашхәа иакуаз шәҩык рхаҭыԥан, ҩышәи хынҩажәижәафҩык лҭагәаны амҩа иқәырҵеит, убри амшалоуп амҩаҿы атиф чымазара изалагазгьы. Ари ачымазара амшала аамҭа каҿк ала имаҷымкәа ауаа рыԥсҭазаара иалҵхьан.
Ашхәа акаԥдан, рыцыԥхьаӡа аурысқәа аԥара ахьрымихуаз акәны дзызхәыцуаз, уи нахыс ауаа ирзыԥшу, ирԥеиԥшу дазымхәыцӡакәа, амҿы ақәиҵошәа иақәиыртәон.
Гәырҩала иҭәны ирхыргаз амшын-мҩа ашьҭахь рыбжеиҳараҩык ҭахахьан, иаанхаз арыцҳацәа, уаанӡа ирымбацыз, ирзымдыруаз, ирыцәтәымыз ԥшаҳәак аарла ршьапы ықәдыргылеит. Абри аԥсылмӡра акәмызҭгьы, ацәқәырԥақәа
ашхәа аҟәаԥа-ҿаԥарақәа рахь инанаганы икыднаҟьазҭгьы аӡәымзаракгьы деиқәханы днымхар ҟалон.
Разҟыла аҟәаԥа-ҿаԥара иацәцаны аԥслымӡ-ҟәара иқәтәаз ашхәаҟынтә иҭыҵыз аразҟыдақәа иахьыӡхыҵыз аҭыԥ аҟны, анцәа иџьшьаны ҳаԥык ианақәшәа, иаразнак убри рҽыҵаркит.
Аҿҿаҳәа иеиқәыз амца иарлашоз аҳаԥы ду аҭӡамцқәа, уаха ара иаҭааз ауаа ишраԥхьатәиқәамыз, дара рыдагьы даҽа џьоукы шаҵаԥхьахьаз аршаҳаҭуан иахьабалак: абырзен, алаҭин, араԥ аҩырақәа рыла иҵәаӷәаны аҭӡамцқәа дырҭәхьан, издыруада урҭ анызҵақәаз, изҵәаӷәақәаз зуысҭцәаз? Насгьы урҭ рыԥсы ҭаны изынхама? Иаанхаз ирԥеиԥшхазеи? Аха, уаха ара иҵаԥхьаз аԥсуаа рзын аҭӡамц аҿы ианыз аҵәаӷәамҭақәа акагьы аанагаӡомызт. Уажәы дара рзы ихадараз ахьҭеи, ақәеи, аԥшатлакәи рҟынтә хыҵакырҭак ахьрауз акәын.
Кымараҷеи лашьа ихәыҷқәеи амца иакәшаны иахьтәаз, ибааӡаз рымаҭәақәагьы маҷк идырбахьан, аҵых лашьцара иалҟьаны иаауаз аҷыхь бааԥсгьы иацәнахьчон.
Есма лаб Ҳаиҭ, аҳаԥы акәақьқәа руак аҟны, амҩа иахьынӡақәыз зыԥсҭазаара иалҵыз иашьа аиҵбы иԥҳәыс Дудхан дылхылаԥшуан. Избанзар, Дудхангьы ӷәӷәала дычмазаҩын, арахь лцәалтәымкәагьы дыҟан, хәымз дырҭагылан. Ҳаиҭ, ари аԥҳәыс рыцҳа иԥсыз иашьа иҟнытә иԥшьоу цәынхак леиԥш длыхәаԥшуан, насгьы издыруада ҵәҩаншьапыкгьы дылхылҵуазар ҳәагьы длыхӡыӡаауан. Иҭаца аԥсҭазаара дазырхынҳәны, адунеи ақәзаара лҭаххартә дазыҟаиҵар акәын, амала ари ус имариамызт, избанзар иара иҭагылазаашьагьы даараӡа ихьанҭан. Ҩажәа шықәса раахыс ицынхоз иԥшәмаԥҳәыс Хьыбла, иԥҳа еиҳабы Гәында, иԥаиҳабы Гач, насгьы иаб, амҩаҿы аԥсра рԥылахьан, уажәы арҭ азымхозшәа, шықәсык зхыҵуаз иҷкәын Ахрагьы даараӡа дычмазаҩын.
Ауаҩы иԥсҭазаараҿы иибараны иҟаз агәаҟрақәа аамҭа кьаҿк ала изхызгаз ари ауаҩ разҟыда, зны-зынла ишьҭахьҟа даахьаҳәны иаҳәшьа Кымараҷеи, иҷкәын Ахреи илаԥш аархигон, анцәа иҟнытә иԥҳа Есма лгәы бзиан. Аԥсуа ҵасла иахьаҵанамкуаз амшала, днеины ихәыҷы даашьҭыхны дизгәыдкыломызт, ихьаа изиыцеиҩшомызт. Иара мацара
иакәым, зегь абас акәын ишыҟаз. Избанзар, ԥсыуа ҵасла анацәа, абацәа ауаа рыгәҭаны рхәыҷқәа ргәыдкылара, амцхә рзааигәахара ԥхашьара дун. Убри азы ичмазаҩыз ахәыҷқәа, ранацәа рабацәа рхаҭыԥан, ранацәа, раҳәшьцәа, раншьцәа, рабацәа рашьцәа рыԥсы рыхҭынҵаны ирхылаԥшуан, дара рхәыҷқәа ирызрыдымҵоз рыбзиабара егьырҭ рхәыҷқәа ирыдырҵон. Кавказаа рҭаацәареи рыжьрацәареи зырӷәӷәозгьы абарҭ рҩызцәа аҵасқәа ракәын.
Кымараҷа ҩажәеижәаба шықәса лхыҵуан аха макьана хаҵа дымцаӡацызт. Аамҭала абзиабарагьы лоухьан, аха лгәы ӷәӷәала ибылхьан. Бзиа илбоз арԥыс дызлаз ахәыцрақәа дрыманы ицон аибашьрахь, ашьаарҵәыра дшалагылаз шылдыруазгьы аԥхьаҟатәи лыԥсҭазаара лгәы ҟәандаӡа дазхәыцуан. Бзиа илбоз арԥыс егьырҭ иҩызцәа реиԥш аԥсреи-абзареи дрыбжьагылан. Аибашьраҿы дышҭахаз анлаҳа ари аҩыза дшазыԥшызгьы, илызлыдымкылеит бзиа илбоз арԥыс иԥсра. Кымараҷа кыраамҭа уи иҟамзаара дзамышьцылеит, маӡала лылаӷырӡ калҭәон, иаартны дҵәуаргьы деилызкаауадаз, есымша ҩыџьа-хҩык рыԥсыбаҩ ааргон. Аибашьра убысҟак иӷәӷәан, убриаҟара ирацәаны ауаа ҭахон, уашьҭа доусы ззы дҵәуоз, ззы дџьабоз аӡәгьы изеилыргомызт. Кымараҷагьы бзиа илбоз аҷкәын изы икалҭәаз алаӷырӡ абарҭ зегьы иларылаӡыҭны ицагәышьеит.
Аҟазаареи аҟамзаареи, агәхьаагареи, аибабареи, лассы-лассы рыҭыԥқәа анырԥсахуаз, лгәаҿы афырҭын бааԥсқәа анасуаз аамҭазы, аԥсабара аиаҵәара иагәылаҵәахны иамаз ашьха қыҭа иааӡаз аԥҳәызба, бзиа илбоз арԥыс иҭахара ажәабжь гәыҭшьаага лызнаргеит. Раԥхьаҟа рыԥсҭазаара шьеиларҵашаз, ҩнаҭак шьеиҵаԥырҵашаз дрызхәыцуа лыԥсҭазаара здылҳәалоз арԥыс ижәлар ршьам-дгьыл аҿы рхеиқәырхаразы дышьеибашьуаз иԥсадгьыл ихы ақәиҵахьан…
Мызла аӡәгьы имырдыркәа илоуз агәырҩа далаханы дыҟан, аҵыхәтәаны уаҳа аӡәгьы дышицымцо ҳәа лгәанала ҭоуба уны, лыбзиабара зегьы лашьа ихәыҷқәа иаарыдылҵеит. Уашьҭа лыԥсҭазаара ҵакыс иамаз лашьеиҳабы ихәыҷқәа ракәын. Иԥсыз Гачи, Гәындеи, рани раби раасҭа, аџьабаа рыдылҵахьан. Есмеи, аԥсреи-абзареи ирыбжьагылаз Ахреи рыда лара лзы уаҳа акагьы ыҟамызт. Кымараџьа абри аҟара агәаҟра дшақәшәазгьы, Ахра лара лнапы
дшаныԥшыло, лыбзиабара дшазрыцҳау дырны дихагьежьуан. Гәындеи Гачи рхьаа лхазыршҭуазгьы абриак акәын.
Аҳаԥы аҟны, згәы бзиаз аҳәса, ачымазаҩцәа ирхагьежьуан, ԥыҭҩык ахацәагьы урҭ ирыцхраауан, иаанхазгьы амца иахагылан, аҿар, ашахеиԥш иааԥымҵәаӡакәа ақәа шауазгьы, адәахьы амҿы еизгара иаҿын. Избанзар, ачымазцәа ахьҭа иадмыркырц азы амца мыцәар акәын. Аҽуыра иаҩызоу амшын Еиқәаҿы зқьы шықәсала иаԥшәымаз, ԥсқьарцәаны знапаҿы иааганы измаз, аԥҭақәа иргәылсны аиаҵәақәа рахь инаӡошәа игылаз Кавказ ашьхақәа ирааӡоз аибашьҩыцәа гәымшәақәа, рыԥсҭазаараҿы раԥхьаӡа акәны рыжәҩахырқәа рываҳаны, рыхқәа ларҟәны итәан, аԥсра аасҭа ибааԥсын рҭагылазаашьа. Избанзар, урҭ есымша «ухы лауырҟәыр аасҭа хьымӡӷыда уыԥсы» ҳәа ихәыцны имҩаусан. Уи амшала акәымзи, акыр шықәса ицоз аибашьра аамышьҭахь аурыс ир дуӡӡа рҿаԥхьа ианаҵаха, аҭоурых иадырыуазар аахыс изқәынхоз рыԥсадгьыл аҟны уаҳа рхы шьҭыхны инхартәы иахьзыҟамлоз азы рҭаацәа, рыуа-рҭахыра рыманы, хьымӡӷыда рхы аиқәырхара рзалыршозар ҳәа ихәыцны, Османтәи асулҭан иыдгьылахь издәықәлаз.
Аурысқәа, ԥшьышә шықәса ицоз, миллионк иеиҳаны ауаа ахьҭахаз, «Кавказ ампыҵахалара» зыхьӡыз рыгәҭакы аҵыхәтәан инарыгӡеит. Алакәқәеи амифқәеи рыԥсадгьыл Кавказтәи ашьхақәа аҵыхәтәантәи рхырӷәӷәарҭа, Аԥсны – Аҳҷыԥсатәи ақыҭа Гәыбаадәы, рнапаҿы аагарала, аибашьра хыркәшан.
Аамҭа мгаӡакәа аурысқәа «аиааиратә ныҳәа» мҩаԥганы, Кавказтәи реибашьра дара риааирала ишеилгаз рылаҳәо, рхықәкы ҿыц анагӡара напы адыркит. Аха рхықәкы шынаргӡаз дырҵабыргырц азы зегьы раԥхьаӡа ари адгьыл иқәынхоз ауааԥсыра ахырцар акәын. Уи азы аҭагылазаашьагьы даараӡа ирзыманшәалан. Аурысқәа аҵыхәтәан жәаантә ирабашьны рызегьы рҿы иаҵахаз «ауаҩы чымазаҩ» ҳәа ахьӡ зхылаз Османтәи аҳәынҭақрреи дареи иеинааланы, Кавказ иқәынхоз адыгацәеи, аубыхцәеи,
аԥсуааи, – иааизакны ачеркесцәа-Османтәи адыгьлқәа рахь рықәцара иеицырыӡбеит.
Ари аиқәшаҳаҭра аурысқәагьы, османаагьы ирзеиӷьын. Аурысқәа ԥшьышә шықәса раахыс ирҿагылаз Кавказаа рԥырганы Амшын Еиқәаҿы астратегиатә ҵак ду змаз адгьылқәа рнапаҿы иааргон. Османаагьы рыдгылқәа рҳәаақәа рырӷәӷәаразы, ирымпыҵахаланы ирымаз ажәларқәа раанкыларазы кавказаа рымчи-рылшареи рҭахын. Избанзар Асулҭан иуаажәлар ушьҭа аибашьра ргәы ԥнаҵәахьан, иааԥсахьан. Милионки бжаки инарзынаԥшуа кавказаа, Асулҭан идгьылахь рнагара, нҵәара зқәым аибашьрақәа ирыхҟьаны зхыԥхьаӡара кырӡа имаҷхаз амсылман жәлар, маҷк иадамзаргьы рыԥсы еивыргарц азы Анатолиеи, Балкантәи адгьылқәеи рҿы инырхатәын. Абри аплан анагӡаразы, кавказаа рхырҵәара иалагаанӡа, Сҭамбул «амҳаџьыраа ркомиссиа» аԥҵаны, иаараны иҟоу ауаа иахьнырхатәу заанаҵ ирыӡбахьан. Хшыҩзышьҭрала иҟаҵоу ари аплан амшалоуп, кавказаа асулҭан идгьыл аҿы ианнанага, аетникатәи, адинтәи проблемақәа ахьеилашуаз, еиуеиԥшым аҭыԥқәа рҿы рнырхара изалагазгьы.
Раԥхьаӡа аурысқәеи дареи есымша иахьеиҿанагалоз Балкани Варнеи, Костенџьеи иӡхыҵыз ачымазареи амшыни идыркараз кавказаа, ахақәиҭразы Османтәи аҳәынҭқарра иабашьуаз аболгарцәеи асербцәеи, егьырҭ ақьырсиан жәларқәеи ахьынхоз ирыландырхеит. Уи адагьы Балкани аурысқәеи дареи рыбжьара иҟаз арратә цәаҳәа акәша-мыкәшагьы урҭ ракәын индырхоз…
Анатолиа аганахь акәзар, Трабзони Самсуни раԥхьа инаргыланы, амшынтә баӷуазақәа зегьы рҿы иӡхыргоз ачеркесцәа арантәи асунитцәеи, алевиқәеи рыбжьара индырхон. Ари ацәаҳәагьы Самсун аҟынтәи иалганы, Ҭокаҭ, Амасиа, Сивас, Мараш, Каисери, Адана, Ҳатаи аҟынӡа инаӡон, иара убасгьы аетникатә, адинхаҵаратә еибашьрақәа згымыз Сириа Голандтәи ашьхақәеи иахьатәи Иорданиа адгьылқәеи рҿы индырхеит. Ԥыҭҩык усҟантәи аамҭазы аурысқәеи дареи рҳәаа ахьыҟаз Ҟарс ақалақьи Саракамышьи индырхеит. Ара анхара иалагаз ауаа макьана хыҵакырҭак дыргылаанӡа адырҩагьых «иубаз еицәа убеит» ҳәа аурысқәа рҿы аибашьра иааиҭалагахт.
Аҵыхәтәантәи аҭыԥ, Османтәи аҳәынҭқарразы кыр зҵазкуаз. Сҭамбул акәша-мыкәшатәи аҭыԥқәа ракәын. Болу, Дузџье, Адаԥазары, Измиҭ, Есқьишьеҳир, Бурса, Балықьесир, Билеџьиқь, Чанаккале ақалақьқәа рыла Сҭамбул ахәдахаҵа еиԥш инакәыршаны инырхан. Ари ала Анатолиа аганахьала ҵысрак ҟалар иааныркылап, насгьы аԥсылманцәа рхыԥхьаӡара ақьырсианцәа рхыԥхьаӡара аасҭа маҷк еиҳахап ҳәа иазхәыцуан.
Абри аҩыза апланқәа рыла рыԥсадгьыл иаҟәыҭганы Ҭырқәтәылаҟа инанагаз ауаа ақыҭа Акаԥа ауааԥсырагьы рылан. Урҭ ҩышәи хынҩажәижәафҩык ауаа «Медине» зыхьӡыз ашхәа иҭацаланы амҩа иқәҵан. Ари амҩа, ашхәа «Медине» азыҳәан, Қефқен аҵыхәтәантәи мҩан…
Ашара иалагахьан, аха ақәа хкәашьа амаӡамызт. Ажәҩан еиҟәжәозшәа идыдуан, имацәысуан, зааԥсара уаҳа иззымчҳаз ахҵәацәа реиҳараҩык амца иакәшаны рцәа рыҽҭацаланы ицәан, ачымазцәа рӷызыбжьи, адыдбжьи еилаӡҩон, иӷызуа ишьҭаз ачымазцәа ирхылаԥшуазгьы уашьҭа рыблақәа рзыхтуамызт, ацәара риааиуан, иамхацәар ҳәа ишәаны алеиҩеира иаҿын. Кымараҷагьы лыблақәа шыхҩара иҟан, ацәа илзааиуаз лымч азхаӡомызт. Убри аламҭалазы, Ахра иԥсыԥ аивгара шицәыуадаҩхаз ангәалҭа аҳауа ааиҭеикып, ԥшакгьы неиҿасып ҳәа дналгәыдыҳәҳәаланы аҳаԥаҿы ишьҭаз ауаа днарылс-аарылсуа адәахьы лҿыналхеит. Аҳаԥы аҭӡамц дкыдиааланы дыцәоушәа игылаз Ҳаиҭ, урҭ аниба дҩагыланы днарыцдәылҵит. Ақәа хкәахьан, ацәылашарагьы иалагахьан…
– Умшәан, Ҳаиҭ! Иубап, Ахра акагьы ихьӡом! Уи даҳзынхоит! Уара узы дыҵәҩаншьапхоит! – Гәырҩала иҭәыз Кымараџьа уаҳа дзымцәажәеит ақьыз-қьызҳәа аҵәыуара дналагеит.
– Азин ҟасҵом! Уи аԥсра азин исҭом! – арҭ ажәақәа дӷызуашәа илҿыҵышәшәон Кымараҷа. Ҳаиҭ иакәзар, дбылны, дҷыҷны дгылан, игәы еиҟәжәон аха иҟаиҵарыз, раԥхьа иаб, нас иашьа, урҭ раамышьҭахьгьы ҩыџьа ихәыҷқәеи урҭ рани, аӡәаӡәала ицәыԥсхьан, уажәгьы иԥа Ахреи иаҳәшьа Кымараҷеи рҭагылазаашьа даараӡа ишәарҭан. Макьаназы рыԥсы ахьҭоу азы дгәырӷьарызма, мамзар ирԥеиԥшу азы ихы кыдиҟьарызма издыруамызт.
аԥшаҳәаҟынӡа инаӡоз
Мызқәак раԥхьа ақыҭаҿы зегьы реиҳа дыԥшӡоуп ҳәа изхәаԥшуаз Кымараҷа, иахьа дкараха илыгханы, лыбаҩқәа хаххала, напык иаҟараз ахәыҷы ԥшқа дылзышьҭымхуа мчыда дыҟан.
Ҳаиҭ абарҭқәа данрызхәыцуаз Есма дааины дааидгылт. Аҭыԥҳа хәыҷы ацәа даалҵын лаҳәшьаду данылымба длышьҭалазаап. Агәырӷьашьа зхашҭхьаз ауаҩы ихы ларҟәны иҿаԥхьа игылаз иԥҳа даалыхәаԥшит. Ишԥа лыгыз ахәыҷы рыцҳа, ахылаԥшра шаҟа илыгыз… алымт лхьыкәкәа, лыхцәқәа еилажәжәа… дцәышӡа дыҟан. Ҳаиҭ аамҭак азы изгәамҭаӡакәа иԥҳа хәыҷы лхы ишьышьырц иҭахны инапы ааироуит, аха нас ишьҭахьҟа дырбарҳәа дшәаны иаразнак инапы днахеит. Кымараҷа арҭқәа зегьы лбон, уи азын ауп:
– Шьҭахьҟа иумган унапы, Ҳаиҭ! Умшәан, аӡәгьы уибаӡом. Ара ӡәыр уибо дыҟоума, узхара ишьышьы уԥҳа лхы, лара лаҟара уаргьы уазрыцҳауп уи! – ҳәа зиалҳәозгьы.
Кымараҷа лажәақәа иҵаулаӡаз аҵеиџь иҭаҳаз ахаҳә еиԥш, Ҳаиҭ игәы инҭаҳаит. Аамҭак азы, ҵас-ԥынгылас зегьы наҟ днарыгәҭасны иԥҳа дигәыдиҳәҳәаларц иҭаххеит, амала дшәаԥырҳаԥуан, дызбо ӡәыр дыҟоума ҳәа даанаԥшы-ааԥшит. Иашаҵәҟьаны уи збоз аӡәгьы ыҟамызт. Есма даашьҭыхны даагәыдикылеит. Есмагьы уаҳа диҟәамҵуашәа дрыӷәӷәаны дылкын лнапхәыҷқәа рыла. Избанзар, ари аҩыза илымбаӡацызт, дашьцыламызт. Иахьа уажәраанӡа лаб дгәыдлымкылаӡацызт. Уажәы абгьы аԥҳагьы еицҵәуон, аха ауаа ирабр, ираҳар ҳәа ишәаны ашьшьыҳәа ргәы иҭаҵәыуон.
Еимҳәабжьык излаз аԥхыӡ иаалнахит. Ҳаиҭ абжьы ахьынтәгазгьы дазымхәыцкәа иԥҳа иаразанак дналбааиган днауишьҭит. Есма дзықәшәаз лзымдыруа дшанханы дихәаԥшуан. Иссирыз лҭагылазаашьа нҵәара ақәымзар лҭахын. Ҳаиҭ абжьы ахьгаз днаԥшит. Рқыҭа аҭаҳмадацәа рҟнытә Шкок Беи иакәын иеимҳәоз, уигьы данызмыцәа адәахьы ддәылҵырц иҭаххеит. Аха, Ҳаиҭ ихәыҷы дигәдыҳәҳәаланы даниба, игәы иҽаниҵарц азыҳәан, деимҳәашәа ааҟаҵаны, дшааиуаз ааиирҳаит. Мамзар, Ҳаиҭ аԥхашьара дақәшәар аҟалон.
Ушьҭа ишахьан, амшгьы еилгахьан, амҳаџьырцәа раԥхьаӡатәи рус, ҵхабжьон алашьцаразы иахьнанагаз аԥшаҳәа инықәыԥшы-ақәыԥшны еилыркаар акәын. Ашхәа акаԥдани ицхырааҩцәеи ракәзар, иаразнак рышхәа инеины инахагылеит. Агәҭаҟынтәи иеиҟәжәаны азна аӡы шҭаз аԥслымӡра иқәжьын. Алаз-каԥдан ицхырааҩцәеи иареи рмал еиқәырхара иашьҭалт. Амҳаџьыраа рыцҳақәагьы рыԥсцәеи рчымазцәеи ирышьҭан, ачымазцәа аҳауа цқьаҿы инышьҭаҵаны, аԥсцәа нышәк иахьамардашаз аԥшаара иашьҭалеит. Хара имгакәа уигьы рыԥшааит амшын аҿықә аҿы хәы-ҳаракыра хәыҷык азалырхит, амҩан иԥсыз арызҟыдақәа амшн-нырцә иаанхаз рыԥсадгьыл аҟынтәи аҳауа цқьа рзаанагарц рҭахызшәа.
Икараханы иҟаз ахацәа аӷбаҟынтә ирԥыхьашәаз аҽага, абаҳага, ажыгақәа рыла жәааҩык рнышәынҭра жны анышә иарҭеит. Егьырҭ амшын ишхыз иԥсқәаз, уаанӡа амшын иарҭахьан.
Амҳаџьырцәа рыԥсцәа амшын иарымҭарц азы раԥхьаӡа акыр рыҽдырӷәӷәазаргьы акаԥдани егьырҭ аӷба амаҵзуҩцәеи ирымуит, уи адагьы атиф чымазарагьы реиҳа иацлошәа анырба, уаҳа иҟарҵарыз, инаганы рыԥсцәа амшын иаларыжьуа иалагеит. Ари зычҳара уадаҩыз трагедиа дуӡӡан. Аиҳараӡакгьы зысабицәа ԥсхьаз анацәа, зхәыҷқәа рыԥсы ҭоушәа ҟаҵаны, рыфҩы гаанӡа «шьышь нани» ҳәо изгәыдкыланы итәаз рзы. Аӷба аныҟәцаҩцәа иԥсыз ахәыҷқәа рымхны амшын ианарҭоз гәыҭшьааган, анацәа рыҵәаабжьы уаҩы ихашҭуа иҟамызт.
Ашәы зхьыкәкәоз аҳәса анышәынҭрақәа ирхагыланы, иҭыблааз рыблақәа рҟынтә рылаӷырӡқәа анкарҭәоз, ахацәа рхьаақәа зегьы чҳаны, амармалташь гәашьақәа реиԥш иҳашҳатәараханы, лаӷырӡык камҭәаӡакәа иаанхаз аԥсцәа анышә раҭара иаҿын, урҭ хацәан иҵәыуар ԥхашьаран. Урҭ иага ахьаа рымазарагьы рылаӷырӡқәа ааныркылар акәын, аҵәыуара – аҳәса ирызкын…
Аиашазы ахацәагьы ҵәыуон аха урҭ ҩныҵаҟала акәын ишҵәыуоз.
Ачымазцәа рхылаԥшра, аԥсцәа анышә раҭара шырҳәоз амш цон, зшьапқәа инанагоз ахацәа џьара шәарахк ҳақәшәозар ҳәа анахь-арахь рҿынархеит, аҳәсагьы фатәык злырхуа аҵиаақәа ирышьҭан. Избанзар, ирфаша акагьы рымаӡамызт.
Акаԥаа рԥыза Паҷкәыкә Беи ачымазареи амлакреи иаргәаҟуаз, иуаажәлар ргәы шьҭихырц азы ажәақәак реиҳәарц иҭаххеит.
Иҳаракыз ҭыԥк аҿы дҩыхәнан: «Акыр иаԥсоу сыжәлар!» ҳәа иажәақәа днарылагеит. Ашьшьаҳәа дмыццакӡакәа дцәажәон, иага иӡарц иҭахызаргьы гәыӷырҭаҳәа акгьы шимам аилкаара уадаҩмызт.
Ҳахьынтәааз, ҳазусҭцәоу еилкаауп, аха ҳахьааз, ҳахьцо, уажәы нахыс иаҳԥеиԥшу аӡәгьы издыруам, шәара ԥызак иаҳасабала сара акрыздыруа џьышәшьозар акәхап, аха саргьы Асулҭан идгьыл аҿы ҳшыҟоу анаҩсан, ушьҭарнахыс ҳара ҳхаҭақәа еиҳа ҳаҽҳмырӷәӷәар ԥсыхәа шҳамам ада, уаҳа акгьы сыздыруам.
Паҷкәыкә иуаажәлар ргәы шьҭихырц даҿын, аха убысҟак дааԥсаны, игәы ԥҵәаны дыҟан, уаҳа илшомызт. Иага иԥаҵақәа хыршаланы, аӷьараҳәа дгылоушәа дыҟазаргьы иауамызт. Аха уи Аԥсны даныҟаз алакәтә фырхацәа дырҩызан. Дышҭауад хылҵшьҭразгьы ихала ашьха шәарыцара ацара дацәаашьомызт. Зынгьы амшә ихала данаҿашәа даҿагыланы, ҟама аӷырҳәаны ишьҭеиҵахьан, уи аибашьрақәа рҿгьы зегь раԥхьаӡа дгылан, избанзар аԥсуаа рҿы аиҳабацәа, аҿар ажәала мцара акәымкәа, рхатә ҿырԥшыла ирааӡон. Аԥыза бзиагьы фырхаҵак дшыҟалаша, ишьҭахь игылоу лабҿаба, хаҭала идирбар акәын. Убри азы Паҷкәыкә ессымша аибашьраан раԥхьа дгыланы деибашьуан, аҩныҟагьы дшьаарҵәырха, ахәрақәа иманы даауан. Иахьабалак ажьҵаа аиԥш ддырӷӷазшәа акәын дшыҟаз, убриаҟара ахәрақәа иаухьан, усҟан арҭқәа игәы акажьра акәым реиҳагьы амч ирҭон.
Аха уажәы аҭагылазаашьа зынӡа ихазын, ахырхарҭагьы еилкаамызт, уи адагьы амлакреи, ачымазареи, амамзаареи рабашьра даараӡа иуадаҩзаарын. Аибашьрақәа рҿы згәы мыҭрысцыз ауаҩы, уажәы амҳаџьырра изықәшәаз иаразнак игәы канажьхьан. Аха, иага ҟаларгьы, уи дԥызан, аԥызара ишахәҭоугьы ихы мҩаԥигаракәын. Убри азоуп иуаажәлар ргәы ашьҭыхразы раԥхьа дгыланы ацәажәарагьы дзаҿыз. Иԥсыԥ ааивганы иажәақәа ирыциҵон.
– … Имаҷымкәа ауаа ҳацәҭахеит, ҳанацәа, ҳабацәа, ҳашьцәа, ҳаҳәшьцәа, ҳхәыҷқәа ҳцәыӡт, ҳаблит, ҳҷыҷит. Ԥсыра-цыԥхьаӡа ҳгәыӷрақәагьы аӡы иаҳҭеит. амшын Еиқәа арыцҳашьара злам ацәқәырԥақәа ҳархәаҽуеит, ҳҵыхәтәа
ааит ҳәа ҳашхәыцуазгьы, ҳазшаз имчала ԥыҭҩык ҳаиқәхеит. Иаҳцәыӡыз рзы ишәасҳәари? Анцәа иҳамихит, џьанаҭ рымазааит! Рнышә бымбылхааит! Аха, ҳара аԥхьаҟа ҳхы ҳазхәыцроуп. Иаанхаз ҳзеиқәырхар, иҳацәҭахаз рҿаԥхьа ҳуалгьы ҳшәеит ҳәа исыԥхьаӡоит – иҭаҷкәым раҵәаны, иҵегьгьы ибжьы ҭыганы ижәлар ргәы ашьҭыхра даҿын.
– Ҳарҭ иыӷәӷәоу жәларуп… уи азоуп зқьы шықәсқәа раахыс ҳмыӡӡакәа иахьанӡагьы ҳзааиз, агәаҟрақәа рҿаԥхьа ҳшьамхнышгылаӡом… Ҳахьааз адгьылгьы ицәгьамзароуп. Избанзар, ара аԥсылманцәа зегьы рсулҭан иҳәынҭқарроуп. Арагьы ауаа бзиақәа нхоит, урҭ иаҳхаҵгылароуп. Насгьы жәаха шықәса раԥхьатәи ахырҵәара ду аан арахь иааз ҳҭынхацәагьы ыҟами? Урҭгьы араҟа џьара инхозароуп. Асулҭан идгьыл нҵәара амамзаап, изларҳәо ала Кавказ аасҭагьы кырынтә иеиҳазаап, аха иага ус иҟазаргьы урҭ ҳаԥшаауеит ҳәа сгәыӷуеит. Усҟан ҳразҟы ааҳәуеит, ҳусқәа даараӡа иманшәалахоит…
Аҭакәажә Асиаҭ, иажәа днаԥылеит:
– Сыҷкәын, аԥхьан ухаҭа иуҳәеит, урҭ иахьыҟоугьы ҳаздыруам, нас Аслуҭан идгьыл дуӡӡаҟны ишԥа ҳаԥшаауеи? Иаанагозеи?
Шәышықәсаиреиҳаз, зцәеиз-жьикыҷӡаиҟазаҭакәажә лызҵаара Паҷкәыкә даршанхеит, избанзар аҭакс илиҭо ҳәа издыруамызт, анцәа иҟнытә рцәажәара иалаԥалаз алазкаԥдан иажәақәа ицхрааит.
– Хьаас иҟашәымҵан, сара араҟатәи адгьылқәа ибзиаӡаны издыруеит. Ҳахьыӡхыҵыз «Қьефқьен» ахьӡуп. Арҭ аԥшаҳәақәа, Измиҭ иахылаԥшуа, Селим Ԥашьа иҵанакуеит.
Паҷкәыкә ауадаҩра далызхыз алаз-каԥдан лыԥшхаала дынихәаԥшит. Ашьшьыҳәа игәалаҟазаара аҭыԥ аҿы иааиуан. Акаԥдан иахь днаԥшны иажәа инациҵеит.
– Сҭамбул дԥашьаны сҭанхак дыҟоуп, убри иҟынӡа ҳзынаӡар дҳацхраауан. Иара Сҭамбул ааигәоума?
– Уи аҟара ихараӡам, амала Сҭамбулнӡа ацарагьы ус имариам.
Паҷкәыкә игәы хыҭхыҭуа дааҟалеит.
– Ҳныҟәаны ҳцозар шаҟа мшы ҳагои?!
Ари аҩыза азҵаара иазыԥшымыз акаԥдан, маҷк аҟара аҭак шыҟаиҵашаз дназхәыцит. Иҳасабуашәа ааҟаҵаны азҵаара, даҽа зҵаарак ала аҭак азыҟаиҵеит.
– Ишԥа! Сҭамбул аҟынӡа шьапыла шәныҟәаны шәцарц шәгәы иҭоума? Уи аҟара ихарамзаргьы иахьуҭаххалак ҳаит, ҳәа узнеиуам, насгьы ари аҩыза аамҭазы шьапыла амҩа ақәлара, шәыбжеиҳараҩык шәымчазаҩуп, афатә ҳәа акагьы шәызнымхеит. Амҩаҿы шәеиланҵәоит. Егьыс, шәнапқәа ршәшәо Сҭамбул шәнарышьҭуеит ҳәа шәгәы иаанагома, уи аруаа ирыхьчоит, зегьы ақалақь алалара азин рырҭаӡом…
Акаԥдан Аҳмеҭ иажәақәа аҭагылазаашьа абомба тҟәацызшәа иааҟанаҵеит. Аӡәгьы ажәак изҳәомызт, аҭынчра еиҭах акаԥдан иеилеигеит.
– Шәгәы кашәмыжьын, иахьа сара Сҭамбулҟа амҩа сықәлоит. Измит саннеилак аҳәынҭқараа шәыӡбахә расҳәоит, урҭ хымԥада ишәыцхраауеит.
Ашьыжь аахыс аус зуаз акаԥдан иуаа, аӷба иҭыргаз рымаҭәахәқәа зегьы инаганы аҳаԥы акәакьқәа рҿы џьара инеиқәырҵеит. Акаԥдан имал иахылаԥшырц азы ҩыџьа ааныжьны егьырҭ иуаа иманы амҩа ақәлара иҽазирыхиахьан. Урҭ харантәи ирыхәаԥшуаз Паҷкәыкә:
– Саргьы сшәыцны сцарыма? – ҳәа дҵааит.
– Сара усазҵаауазар иаҭахӡам… Ара унхар иеиӷьуп. Ууаажәлар реиҳа уырҭахыуп. Ара ааигәара қыҭа хәыҷык ыҟоуп, ҳара уа ҳнеины ҳамаҭәахәқәа злаҳгаша, аҽы, агәыжь, аҽада кыр рымазар, Измит ҳалацарц, ахә шәаны ирымаҳхуеит. Шәара ара шәшыҟоугьы раҳҳәап. Дара иага иӷарзаргьы зегь дарароуп ишәыцхраауеит..
Алаз-каԥдан иҩызцәеи иареи рҽазыҟаҵарақәа ирылганы амҩа иқәлеит. Амҳаџьырцәагьы урҭ Измит рыӡбахә анырҳәалаак аамышьҭахь ирзаауа рҟынтәи цхыраарак ааиуазар ҳәа иазыԥшгәышьан.
Паҷкәыкәи Акаԥааи иқәрԥырҵны ицоз ауаа ахәы ихыҵаанӡа игыланы ирыхәаԥшуан. Уырҭ зынӡа имхынҳәыргьы ҟалон, аха издыруада мышкызны жәабжь ҿыцк рыманы шьҭахьҟа ирзыхынҳәыр ҳәагьы игәыӷуан.
Акаԥаа уажәшьҭа дара-дара рымацара рхы иазынхеит. Аԥснынтәи иааганы ари аԥшаҳәа иқәзыжьыз ауаа, рхы
ахьынахаз ицахьан. Убри аҟынтә рхала рхы иахәар акәын. Уи азы раԥхьаӡа ирфашеи, ирыжәшеи рыԥшаар акәын. Иаарласны зыда ԥсыхәа рымамыз аӡы рыԥшаарц азы иахьабалак еимдара аҿар дәықәырҵеит. Хара имгакәангьы, насыԥ рымазаарын, ӡыхьк рыԥшааит. Аӡыхь изҭалаз аҳаԥы азааигәара иҟан. Уигьы даараӡа иарманшәалон, избанзар макьаназы аҭыԥ ахьырзымдыруаз амшала иӡыр ҳәа ишәаны хара изныҟәомызт.
Ашәарыцара иазҟазаз шәарыцарантәи ихынҳәит, иаҳфаша ҵиаақәак ҳауазар ҳәа абна илалаз аҳәсақәагьы ааит. Аҳәса ицәгьамкәа аиаҵәара еидыркылеит, аха ашәарыцацәа рацәак рықәымшәеит, ара шәарахла уи аҟара ибеиамзар акәхарын, ардәынақәаки ҩба-хԥа ажьақәеи рыда уаҳа акагьы ажәеиԥшьаа иримҭеит. Иџьоушьаша Аԥсны ианыҟаз шәарахуп ҳәа ирымԥхьаӡоз ажьагьы ара дара рзы ԥсы еиқәырхаганы иҟалеит.
Шьыбжьон амра шуа ианалага аамҭазы, адәаҟны амца еиқәҵаны, ақәабқәа кназҳауаз Хьҭаҭ, илзымдыруаз акы лнапы ианаадкьысла, арҵәаа ҳәа дыҳәҳәеит, лыбжьы заҳаны иеибарҩны иааиз, инаԥшызар аарлаҳа зыԥсы ҭаз лак Хьҭаҭ лшьапы иавагьежьуа игылан, абаҩақәа хаххала ишыԥсра иҟалахьаз ала рыцҳа, афатә афҩы аҳазар акәхап уи азоуп еиханы арахь изааз.
-Ҳаит, имԥсыша уара, сгәы ҭумҟьеи! – лҳәан, Хьҭаҭ даагәамҵхамҵит. Агьырҭ аҳәса ракәзар, аччаԥшь зцәыӡхьаз рқышәқәа мачк аҟара иааԥышәырччеит. Ала рыцҳа аҵыхәа рышәшәо ақәаб иадгылан, ахацәа атрышә иасны ишаԥхьазгьы уаҳа имеиҭаҵит.
– Ҳабацәа баша ирҳәозма, «аҽы ԥхҭы аҽы ԥхҭы абыӷуеит» ҳәа, ҳара иаҳфаша ҳамам аригьы иааин ахы ҳаднакылеит – иҳәан, аӡәы баҩык намҵаижьит. Уи хымаԥсыма абаҩ афара иахьынӡаҿыз Хьҭаҭ лхала лхы дацәажәон:
– Ҳара ҳҿы иахьааиз алагьы ишлагаӡоу ҩашьом, уара амал змоу рахь умцо, зца пеипеиуа иҭәу рҿаԥхьа уҵыхәа умрышәшәо. – Егьырҭ аҳәсеи ахацәеи, Хьҭаҭи алеи ирыхәаԥшны, аамҭала акәзаргьы, рхьаақәа рхаршҭны иеибарччо игылан.
Уажәгьы хаҳәык дықәтәаны амраҿы зыбаҩ зырԥхоз Асиаҭ, Хьҭаҭ даалыхӡасит:
– Бара ари икьаҳәӡа, ацәеи-абаҩи еикәршоуԥ ҳәа ибгәаԥхом, аха, абри атәым дгьыл аҿы раԥхьаӡа «бзиала шәаабеит» ҳәа иаҳԥылазгьы иароуп. Ҳахәаԥшып уашьҭан уаҳа иаҳзааиуа закәхо. Анцәа биҳәа урҭгьы абри алеиԥш рыцҳақәак ракәымхарц азы, мамзар ҳусқәа башахоит!
Аҳәса иеицәажәо ишеилагылаз, амҿы еизгара ицаз аҷкәынцәа руаӡәык дыҩуа дшаауаз гәарҭеит. Рызегьы изҿыз аусқәа инарҟәаҵны аҷкәын иахь иԥшуан, ар ишьҭазшәа акәын дыҩуа дшаауаз. Аҷкәын днеины Пҷчкәыкә иаԥхьа днагылт.
Зыԥси-зыԥси еихьымӡо игылаз аҷкәын даниба, Паҷкәыкә иҟалаз изымдыруа дихәаԥшуан, нас инапы иҟәаҟәа инықәҵаны дырҭынчуа диазҵааит:
– Иҟалеи сыҷкәын? Иухьи ас?
Аҷкәын ацәажәара иҭахын аха, иԥсыԥ изеивгомызт.
– Уҽырҭынч, умыццакын, раԥхьа ашьшьыҳәа уԥсыԥ еивга, нас иуҳәап иуҳәарц иуҭаху – иҳәон Паҷкәыкә. Иеиҳабы иҟынтә арҭ ажәақәа заҳаз арԥыс маҷк иԥсыԥ анааивига, инапала ишьҭахьҟа дахьааз дырбаны.
– Шьоукы аауеит!… Ауаа рацәаҩны арахь иаауеит! – иҳәеит. Аҷкәын, ихәаԥшуаз зегьы рыблақәа иаразнак идирбаз аганахь инаҳәит, рызегьы изусҭцәада иаҳзаақәо ҳәа уахь иԥшуан. Иашаҵәҟьаны ааҩык-жәаҩык раҟара ауаа ашьшьыҳәа дара рахь иаауан. Акаԥаа иаразнак иааилаҩынтит. Избанзар, аҭагылазаашьа изеиԥшразаалакгьы ирзааиуаз ауаа «сасцәаҵас» ирыдыркылар акәын. Паҷкәыкәгьы Акаԥаагьы лассы рҽааидыркылеит, аҿар рыкәша-мыкәша аилыргара иаҿын, акыр зхыҵуаз аиҳабацәагьы рысасцәа ирԥыларц азы ԥхьаҟа рҿынархеит, асасцәагьы уашьҭа изеиԥшроу еилырганыы иаахьан, иубарҭан, ҩыџьа рыда зегьы қәрала ҩынҩажәа иреиҳаз ракәын.
Ари аҟара ианырзааигәаха Паҷкәыкә-Беи иара иеиԥш кыр зхыҵуаз, ақыҭа аԥызацәа иреиуаз Шькәок-Беигьы дааиваргыланы асасцәа рԥыларазы шьаҿақәак ааҟаиҵеит. Аҭырқәшәа здыруаз аиҭагаҩы Исмилгьы даарывадыргылеит, Исмил макьана дыҷкәынан ҩажәа шықәса раҟара ихыҵуан.
Асасцәеи аԥшәымацәеи ушьҭа иеиԥылахьан. Раԥхьаҵәҟьа лаԥшыла иҭибаҵаауан, нас иааиз реиҳабы, Ҳаџьы Абдуллаҳ Ефенди иарӷьа напы иҟәаҟәа аҟынӡа
иҩышьҭихын аԥсуа-хҵәацәа-амҳаџьырцәа аԥсшәа реиҳәеит.
– Селамуналеиқьум!
Паҷкәыкә ари аҩыза аԥсшәа аҳәара дашьцылан уи Аҟәатәи амшынтә баӷуаза аҟны насгьы аџьырмыкьа аҿы иибоз аҭырқәцәеи егьырҭ аԥсылманцәеи абасала акәын аԥсшәа шеибырҳәоз. Исмил иеиҭагарагьы дазымԥшыкәа аҭак риҭеит.
– Алеиқьум салам!
– Амашәыр алԥха шәымазааит! Агәаҟра дуқәа шышә-хыжәгаз ҳаҳаит! – иажәақәа ирыциҵон Ҳаџьы Абдулла Ефенди.
Арҭқәа аниҳәоз ҿыц ижыз анышәынҭрақәагьы илаԥш иҵашәахьан, иаразнак инапқәа аартны урҭ рзы анцәа диҳәо далагеит, иажәақәа даарылганы инапқәа иҿы инахьишьит.
– Амин – иҳәеит. Иааигәара игылазгьы «амин» ҳәа инаицдырӷызит.
Нас анышәынҭрақәа рахь днаҳәны:
– Аллаҳ рыԥсқәа иԥшааит! – иҳәеит Ҳаџьы Абдулла Ефенди.
Ахәаџьа ииҳәаз Паҷкәыкәгьы агьырҭгьы ирзеилымкааӡеит, уи азы рызегьы аиҭагаҩ Исмил иахь инаҳәит. Исмил зегьы иара ихәаԥшуашәа аниба дыԥхашьаны дҟаԥшьхәхәараӡа дааицралан аԥхӡы илҵуа далагахьан. Паҷкәыкә иакәзар, Исмил ас даниба дааизгәамҵны:
– Иеиҭаумго уара, асасцәа ражәақәа! Аҭырқәшәа шаҳзымдыруа ухашҭма мамзар? – ҳәа данаиқәцәҟьеит.
Исмил иаразнак иҽааидкыланы раԥхьа Ҳаџьы Абдулла Ефенди иажәақәа аԥсшәахь, насгьы Паҷкәыкә иажәақәа аҭырқәшәахь иеиҭеигеит.
Исмил иеиҭагақәа рыла иеилибаказ ауаа кырӡа рҽаадырҭынчит. Аиҭагаҩы ицхыраара ала акәзаргьы, ишеицәажәоз маҷк ианеилибакаа, ргәы ишахәаз уахьрыхәаԥшуазгьы рхаҿсахьала ирнубаалон.
Ҳамҭакы абас аԥсшәа анеибырҳәа аамышьҭахь Паҷкәыкә иаразнак ишьҭахьҟа днаҳәны иҟоу еиликааразы игылаз аҿар ибжьы нарықәиргеит.
– Аҳәарақәареиԥш шәгыланы шәзыԥшуеи ус? Асасцәа ршьапы иқәыргыланы иҳамазаауама? Лассы абра уапақәак кашәыршә! – адҵа нариҭеит.
Рԥыза иажәа ҳәаны далгаанӡа аҿар иҩны аҳаԥы иныҩналан идәылыргаз ауапақәаинаганы иахәҭаз ҭыԥк аҿы инкадыршәит, нас ауп рысасцәа атәарахьы ааԥхьара анрырҭаз.
Ԥыҭрак аамышьҭахь Ҳаџьы Абдуллаҳ Ефенди, иҩызцәеи иареи, Паҷкәыкә Беии акаԥаа рыԥхьагылаҩцәеи наҟ-ааҟ еиҿатәаны ацәажәара иалагахьан.
Ааигәа иҟаз Иени џьаами, ақыҭа хәаџьас даман Ҳаџьы Абдуллаҳ Ефенди, ддинмаҵуҩын. Уи азыҳәан акәын ишәыз имаҭәақәагьы ицыз ауаа изреиԥшымыз. реилаҳәашала иара ида егьырҭ анхацәа рызегьы рыхқәа хтын, аха иара аеҵәеи ашкәакәеи ирылхыз еиқәыршашәа акы ихан. Хыхь ишәхарԥазгьы иаҵәан. Аӡәи-аӡәи идыдмырдырӡакәа маӡала рцәашәҵаҭәқәа рыҭҵаара иаҿын. Рымаҭәақәеи реилаҳәашьалеи даҽа дунеик иатәызшәа акәын ишыҟаз. Ҵаҟа ашалвар, хыхь аӡараҭаршә зшәыз рыбӷагьы ишкәакәаны амаҟеиԥш акы акәыршан. Роурақәа маҷк икьаҿын, цәаԥштәыла еиҳа еиқәан, амала агәамчи агәабзиареи змаз шракәыз убарҭан. Акаԥаа ракәзар, ҵаҟа ирышьоу аиқәақәеи, аџьмацәа иалху реимсқәеи, хыхь раԥсуа кәымжәқәеи, раӡныла ичаԥаз рмаҟақәеи, ирыҟәныз аҟамақәеи уҳәа рыла «ҳадгьыл аҿы бзиала шәаабеит» ҳәа ирзааиз ауаа зынӡагьы иреиԥшымызт.
Аԥсуа мҳаџьырцәа цәала-жьыла ирыцӡамызт, аҳәса ракәым, ахацәаҵәҟьагьы рӡарақәа калаӡа иахьыҟаз Ҳаџьы Абдуллаҳ Ефенди иџьеишьеит, амала амлакра иахҟьаны акәзар ҟалап ас изыҟалаз ҳәа иагьрыцҳаишьон. Нас иара имгәацәа инапы аақәшьны «анцәа иџьшьоуп», иҳәеит. Дахьтәаз ԥсыуа ҟаб дук икәа иҭазшәа акәын дшыҟаз.
Нас аӡәгьы имырбаӡакәа Акаԥаа рыҳәсақәагьы илаԥш нархигеит. Хәаџьак иаҳасабала иибаз дук иааигәамԥхеит. Аҳәсақәа зегьы рхы хтын, ахацәагьы ирцәыбналомызт, аӡыҵәҟьагьы дара рнапала иааганы иддыржәуан.
«Абна иланы аурысқәа иахьрабашьуаз адунеи иацәыхарахазар акәхап, умбо африкатәи ауааԥсыра реиԥш акасыҵәҟьа рықәыршәшьа рыздыруам» иҳәит игәныла. Амала Асулҭан итәылаҿы ас аҽеилаҳәара, ахацәа рааигәара агылара, гәыбӷанс ирырҭар ҟалон. Асулҭан идгьыл аҿы аԥсылман аҳәса рымацара ракәым аерманцәа, ауриацәа, абырзенцәа рыҳәсагьы рыхы-рҽқәа хырҩон, ахацәагьы анырбалакь рҽынаԥхьаркуан, аха арҭ арыцҳақәа ахацәа
рааигәара иахьгылоу еиҳагьы ргәы иаахәошәа акәын ишыҟаз.
Нас, ԥыҭрак ашьҭахь, зхы хту аҳәсахәыҷқәа шракәыз еиликааит. Иҩнрахахьаз аҳәса мацара акасқәа рхан. «ианамуы уигьы аҟы иаԥсоуп» ҳәа ихала даацәажәеит. Ашьҭахь игәанагара иҵырдыраазар ҳәагьы дшәаны иаразнак иҽааникылт ахәаџьа.
Ауапақәа иахьрықәтәаз дызҭанагалаз ихәыцрақәа даарылҵын, иикыз аҭесԥыҳә аихаԥсара дналагеит. Иарма напала ижакьа аашьышьны, Паҷкәыкә иахь днаԥшны, дмыццакӡакәа ацәажәара деиҭаналагахт.
– Акаԥдан Аҳмаҭ иаашәхыжәгаз зегьы сзеиҭеиҳәеит, ашәарҭа дуӡӡақәа шәԥырыжәгазаап, ирацәаҩынгьы ишәыцәҭахагәышьазаап, Аллаҳ иџьшьаны иаанхаз шәеиқәхеит, уаҳа машәыр шәықәымзааит! – аиҭагаҩы ажәак лабжьамыжьӡакәа иеиҭеигон.
– Кыр шықәса аурысқәа шәрабашьзаап… урҭ рдунеи шәырлашьцазаап… аха аҵыхәтәан шәымчқәа аназымха шәаҵахазаап, шәыдгьылқәа шәцәыӡзаап… – аҵыхәтәан ииҳәаз «шәаҵахазаап, шәыдгьылқәа шәцәыӡзаап» ажәақәа Акаԥаа ргәы убасҟак иналакьакьеит, иԥхашьаны, ихымӡӷышьаны рыхқәа ааладырҟәын адгьыл иқәыԥшуа иналагеит. Ҳаџьы Абдуллаҳ дуаҩы ҟәышын Акаԥаа ргәаҿы иҭагьежьуаз аԥшатлакә иаразнак иеиликааит.
– Шәаргьы шәиашоуп. Аурысгьы ажәытәтәи иакәӡам, кырӡа деизҳаит, адунеи инапаҿы иааигарц азы иахьабалак джәылоит. Шәарҭ напык азна иҟоу шәакәым, Асулҭан ир дуӡӡагьы аурыс имыхәо иалагеит. Аллаҳ, аԥсылманцәа урҭ ирцәихьчааит!…
Ҳаџьы Абдуллаҳ дцәажәон, икәшаны итәаз ауаагьы ҿымҭ изыӡырҩуан, ахәаџьа иӡырҩуаз ауаа аниба, ицәажәара, ахәашазтәи намаз аҟны иқәгыларақәа ирҩызахеит. Иара иҳәон, Исмил – иеиҭеигон, убриаҟара дҭанагалеит Исмилгьы аиҭагара дзахьымӡо далагеит, уашьҭа иеиликааз еиҭаганы изеилымкааз дырхысны дцон.
Ацәажәара зынӡа ианауха аҳәсагьы еизаны изыӡырҩуа иалагеит. Ҳаџьы Абдуллаҳ уашьҭа ашьшьыҳәа ахыркәшара аҭахуп ҳәа иԥхьаӡазар акәхап.
– Иааркьаҿны иаҳҳәозар, мҩа харантәи шәааит, акаԥдан излеиҳәаз ала амшын аҿгьы ахьаа дуқәа шәрықәшәеит. Иԥсыз Аллаҳ рыгәнаҳақәа рхихааит, урҭ ушьҭа џьанаҭ иҟоуп, амала аԥсра иацәынхаз шәыуаажәларгьы еиҳарак чмазаҩцәазаап. «Ааи» ҳәа аанарго иԥсыԥ ааивигеит Паҷкәыкә.
– Ааи, имаҷымкәа ҳауаажәлар амшын Еиқәа ацәқәырԥақәа ирыхәлабга ицеит. – Ҳаџьы Абдуллаҳ иеиԥш акәымкәа, Паҷкәыкә дыхьшәашәаӡа дыҟан, ашьшьыҳәа дцәажәон ибжьы ҭагәаҩаӡа адгьыл аҵаҟантә иаауашәа акәын ишуаҳауаз.
– Аха уи амшын Еиқәа зқьы шықәсақәа раахыс даара иҳазгәакьан ҳара… иаҳзыбарақьаҭын, уи абаӷәазақәа рҿы адунеи иахьабалакынтәи ахәахәҭыҩцәа ҳрылаҳхәҳахәҭуан. – Паҷкәыкә ацәажәара даҿын
– Аиашазы, ҳхы иҭаԥаз ҳара ҳзанымшәеит, ҳара аӡәгьы ҳаимыжәлаӡеит, рыдгьыл ҳамықәлаӡеит, акы заҵәык ҳадгьыл ампыҵахалара зҭахыз ӷәӷәала ҳарҿагылеит. Хыԥхьаӡарала кырӡа иеиҳаз аӷа иҿаԥхьа, ҳаибашьыҩцәа, амра збаз асы иӡыҭны ишцоз еиԥш, иҳацәцеит. Аҵыхәтәан ҳаҵахеит… абар уажәы, абра ҳаҟоуп. Иахьанӡа иаҳамбацыз аха ҳауацәа-ҳҭынхацәа ахьынхо Асулҭан идгьыл аҿы…
Паҷкәыкә арҭ ажәақәа рҿы дааҭгылеит, ацәажәара даараӡа ицәыуадаҩын, ижәлар ирыхҭысқәаз еиҭах иахьигәалаиршәаз игәы инархьуан. Иҽизнымкылакәа илаӷырӡқәа ицәцар ҳәа дшәон. Гәыӷырҭада инхаз иуаажәлар разҟыдақәа зынӡа ргәы каимыжьырц азы иага иуадаҩзаргьы иҽааникылар акәын.
Паҷкәыкә ицәажәара аанкылара дазыԥшызшәа Ҳаџьы Абдуллаҳ еиҭах ацәажәара дналагеит. Уашьҭа иззааиз аӡбахә ҳәатәуп ҳәа иԥхьаӡазар акәхарын.
– Ҳаҭыр зқәу! Ҳаргьы иӷару уаауп… Ҳқыҭа Иениџьами абра шәааигәара иҟоуп, қыҭа хәыҷуп, имаҷу ҳадгьылқәа рыҟны ҳақәаарыхны ахныҟәгара ҳаҿуп, амала шәара шәгәаҟрақәагьы харантәи ҳгыланы ҳзрыхәамԥшит. Хымԥада, ҳҳәынҭқар ду инапы шәара шәҟынӡа инаӡароуп, аха урҭ рыцхыраара шәзааиаанӡа, рыцҳарак шәақәымшәарц азы, ааҵәақәак рызна аџьықәреи, аҟәыд, маҷкгьы аҟаб шәзааҳгеит, аидара аҽадақәа ирықәҵаны амҩа иқәуп, хара имгакәа ара иҟалоит…
Аиҭагаҩы Исмил, араҟа аарлаҳәа инхоз ақыҭауаа иҟарҵаз ацхырара атәы аниҳәа дзымцәажәо дааҟалеит, иҟырҟы акы ааин иаакылагылеит. Нас иҽааирӷәӷәан Ҳаџьы Абдуллаҳ иажәақәа ашьшьыҳәа реиҭагара далагеит. Уи иеиҭага-цыԥхьаӡа изыӡырҩуаз Акаԥаа, ирзааиз ауаа иаҳа-иаҳа ргәы рызҟәандахо иалагеит, рысасдкылашьагьы аиашазы ауаҩы игәы арԥшаауан.
Асасдкылара акаԥаарзы иҿыцгәышьамызт, урҭ есымшагьы рысас апату иқәҵашьа ибзиаӡаны ирдыруан, иаҭаххар зынӡа дырзымдыруазаргьы рысас рыԥсгьы ихҭнырҵон, аха Иениџьаами ақыҭа анхацәа, дара аарлаҳәа ишынхозгьы, ирымоу ахәыҷы рнапы иқәыргыланы иахьааиз даараӡа ргәы арԥшааит.
Паҷкәыкә зегь раасҭа згәы ԥшааз дреиуан. Иҩнапык рыла Ҳаџьы Абдуллаҳ инапы аанкыланы иблақәа иԥхаӡа днархыԥшылеит. Насгьы излаилшоз ала ҭырқәшәала.
– Ҭешеқьқьур едерим! – (иҭабуп) иҳәеит.
Цқьа иахьизымҳәаз ақыҭауаа арыччазарагьы Ҳаџьы Абдуллаҳ дааԥышәарччаны иҭацәыз инапы Паҷкәыкә иҟәаҟәа инықәиҵеит, нас зуалыԥшьа назыгӡаз аӡәыиеиԥш.
– Абзиара згым Ҳаԥааимбар Муҳаммед, ҳара аицхыраареи, агәыла амла данакуа игәыла изхара ыфаны дышьҭалар шыҟамло ҳадиҵахьеит. Шәарҭ шәсасцәоуп. Ҳгәылацәа амлакреи ачымазареи ргәаҟра ианҭагыло ҳара ҳазхарафаны ҳашԥатәоз!
Ҳаџьы Абдуллаҳ Ефенди абарҭқәа аниҳәоз инапалагьы абнара ашьҭахьҟа иҟаз рқыҭа хәыҷы аган дирбон, дара Акаԥаагьы ирбозшәа акәын уахь ишыԥшуаз.
– Иаауеит, ҳҩызцәа аауеит! –акиҳәа игаз абжьы рхәыцрақәа иаарылнахит. Ҳаџьы Абдуллаҳ ицыз руаӡәк иакәын зыбжьы зыргоз. Абнара аганахь инапы рханы идирбон. Ибзианы ианынаԥшы абнара иаалсын аԥшаҳәахьы илеиуаз амҩахәасҭала шьоукы аауан. Ҳаџьы Абдуллаҳ арҭ аниба:
– Ааи, арҭ ҳара ҳтәқәа роуп… Аллаҳ иџьшьоуп, иагхазаргьы иааит, акәымзар иӡит ҳәа ахәыцра салагон, – иҳәеит.
Акаԥаа рыбжьы мыргаӡакәа ҿыц ирзаауаз асасцәа ианрыхәаԥшуаз, аҭыԥантәиқәа рыбжьара хазы аицәажәара иаҿын.
Иааигәаха-цыԥхьаӡа реиҳа еилырганы ирбо иалагеит. Хәҩык х-ҽадак ааҵәақәа рықәҵаны ишааиуаз аҳаԥы аҿаԥхьа ашҭаҿы иаангылеит, аидарақәа анылбаарга аамҭазы Ҳаџьы Абдуллаҳ иблақәа аныдирба, инаганы аҳаԥы аҿаԥхьа инадыргылеит.
Амҳаџьыраа ари ацхыраара ргәы шарԥшаауаз еиԥшҵәҟьа иагьыԥхаршьон. Урҭ аҳамҭа еимдара бзиа ирбон, аха абас иҟаз ацхыраара адкылара, даараӡа ихьымӡӷын, хыларҟәран дара рзы.
Паҷкәыкә, ааҵәақәа анылбааргоз иуаажәлар зегьы иара ишихәаԥшуаз гәеиҭеит. Урҭ иахьа уажәраанӡа изқәымшәацыз ари аҩыза аус аҿы рԥыза ихы шымҩаԥиго иазыԥшын.
Паҷкәыкә маџьанарак иақәыркыз ахәыҷ иеиԥш дыԥхашьа-ԥхаҵо дгылан, иӡамҩақәа ҟаԥшьыхәхәараӡа иҟалахьан. Иаразнак иҽеидикылан, ибӷа иавҵаз аԥараҭра хәыҷы ааҭиган, Ҳаџьы Абдуллаҳ иахь аҿынаирхеит.
– Ҳоџьа ефенди, иҟашәҵаз даара ҳгәы арыԥшааит… амала ус ацкы ҟамҵаӡакәа акагьы ҳазҳадкылаӡом. Абри аԥараҭра иҭоу ахьԥарақәа рҟынтәи иахәҭоу ахышәх, сшәыҳәоит!
Ҳаџьы Абдуллаҳ иҟаиҵо изымдыруа даашанхеит, амала лассы даалҵын Паҷкәыкә идигыылаз ахьқәа наҟ днарыханы Исмил иахь ҿааиҭит:
– Ҳаҭыр зқәу уеиҳабы убас исызиаҳәа, ари арыцҳашьара цхырааракәӡам, ауацәа рыбжьара иеимырдо ҳамҭоуп! Уаҵәы шәаргьы аказы шәҳахәап… Ҽакалагьы уазхәыц ҳаргьы абас шәара шәтәылан ҳнанагазҭгьы абзиара ҳзуны ахә ыҵышәхуама?– ҳәа дҵааит.
Исмил арҭ ажәақәа аиҭагара дахьымӡакәа Ҳаџьы Абдуллаҳ Паҷкәыкә иикыз аԥараҭра инапы нақәкны
– Арҭ ахьқәа наҟ-наҟ даараӡа ишәҭаххоит… Акыр иаԥсоу шәеиҳабы иашәҳәа, ихьҭра аҭыԥахь имӷаиҵааит…
Паҷкәыкә рҭагылазаашьа иага иуадаҩзаргьы, арыцҳацәа иреиԥшьыншьаланы ирзыҟарцаз изидкыломызт, уи иуаажәлар раҳаҭыр аларҟәра дзақәшаҳаҭхомызт, аха гәыкала ирзааиз ауаагьыргәы дасырц иҭахымызт, мчыла игәы иеиқәҳәаланы иԥараҭра наҟ инаимӷаиҵеит.
Уажәы зегьы рылаԥш иара ишихугьы идыруан . Иаразнак иҭагылазаашьа уадаҩ далзыргаша хәыцрак ихы иааҭашәеит. Абасала абзиара рзызуз ауаагьы аҭак бзиа
риҭоит ҳәа игәы иаанагон ауп ихьӡыркха имӷаз иҟама шиҟәнихыз, ари аҟама кыр ахыҵуан; иара – иаб иҟынтә иоуит, иабгьы – иабду иҟынтә изынхахьан, иабду иахьынтәи иауз аӡәгьы издыруамызт.
Иахьа уажәраанӡа, ашәымҭак иадамзаргьы, имаҟа иамхны хара иқәимҵацызт, ихы зқәиҵоз акы иаҩызан иара изы, уи амшала, раԥхьаҵәҟьа илахь еиқәны днахәаԥшзаргьы, асасцәа иеилыркаар ҳәа дшәаны, мчыла акәзаргьы, дԥышәырччо Ҳаџьы Абдуллаҳ иахь иҟама наирхеит.
– Реиҳа ҳануадаҩыз аамҭазы ишәымаз ҳацеиҩышәшеит, уи алагьы ҳара ҳзы шәгәы аашәыртит, ишәаҳҭаз ахьгьы шәыдшәымкылаӡеит, ус анакәха, саргьы зегьы раасҭа ҳаҭыр зқәысҵо, ҳабдуцәа ирҭынхаз аҟама-ҳәаҭҳа, ҳамҭас иуысҭар сҭахуп… Издыруеит ари мгәарҭәыгам… Цәашәҵатәӡам, ахьҭа шәацәнахьчаӡом, аха уи шәахәаԥшцыԥхьаӡа ҳаҭыр шәықәызҵо шәызгәкьацәа ҳалашәгәалашәалап.
Ҳаџьы Абдуллаҳ Ефенди ицыз иҩызцәа рзыгьы шьҭахьҟа игәырӷьаҵәа ихынҳәуан, избанзар ирылшоз ала ацхыраара ззыҟарҵаз иаԥсаз ауаа ишреиуаз рбон, насгьы арҭ ргәыла ҿыццәа цәгьара згәы иҭамыз шракәызгьы агәры ганы иҟан. Ҳаџьы Абдуллаҳгьы игәалаҟазаара даараӡа ибзиан, уи Аллаҳ идҵа ахьынаигӡаз азыҳәан игәы рҭынчны дхынҳәуан. Арахьгьы хазы дхәыцуан, дара зынӡа иреиԥшымыз гәылацәақәак ракәын арҭ ауаа, рымаҭәа-ҩыҭәала, рыԥшра-рхаҿсахьала рылагьы ихазын, зегьы икала-калаӡа иҟан, аӡәы заҵәык иадамзаргьы ажьымацхәы зкыз уаҩы дрыламызт, ус дара ирҟазшьазма, мамзаргьы амлакра амшалоума ишыҟалаз изеилкаауамызт, дара рҿы акәзар, ҩынҩажәа шықәса аазхыҵуаз иаразнак имгәацәа кылышьшьы дааҟалон.
Ҳаџьы Абдуллаҳ, Араԥтәыла, Аџьамтәыла, Балкан уҳәа кырџьара дныҟәахьан, ирацәаны ауаа дрыниахьан, аха арҭ ауаа аӡәгьы иеиԥшӡамызт, маҷк Балкан инхо иреиԥшшәа иҟазаргьы, реилаҳәашьа еиԥшу иахьа уажәраанӡа дрықәымшәацызт.
Ахәаџьа агәыжь дақәтәаны дызныз амҩахәасҭаҿы абарҭқәа дрызхәыцуа дышцоз ганкахьала ҳамҭас ирҭаз
аԥсуа ҟама илаԥш ахигон, аригьы зынӡа даҽакын араԥцәа ртәқәа реиԥш аԥынҵа кьаҳәӡамызт, ганла итәан аха дара ртәқәа раасҭа кырӡа иаун, уахьахәаԥшуа аҳәа хәыҷык иаҩызазшәа иҟан.
«Ари даара бџьар шьахәуп, аха ирымсымхыр акәын» ҳәа гәанала ихы дацәажәон.
«Аха Паҷкәыкә даараӡа ахьӡи-ахьымӡӷи еилзырго уаҩуп, баша ацхыраара идикылозшәа дҟамларц азы иҟама сыдигалеит, имсымхыр дгәаар ҟаларын».
Абдуллаҳ Ефенди ихала дцәажәо амҩа дшаныз, иаразнак амра ила ианхыҷҷала дызлаз ахәыцра даалҵит. Абнара инылсны архахь илбаауан уашьҭа. Амра иабылуа иалагахьан аха рқыҭагьы иазааигәахахьан. Иаԥхьа инеиуаз аҷкәын иқәҿиҭит.
– Ҳасан! – аҷкәын ихьӡ аниаҳа, иаразнак иҽааидикылан, ихылԥагьы аариашаны:
– Сышәзыӡырҩуеит Хоџьа Ефенди! – ҳәа аҭак ааҟаиҵеит,
– Ҳасан, усҭ ари аҟама! Инаганы аџьаамаҿы иԥшьоу амаҭәарқәа ахьыҟоу ирылаҵа!
Ҳасан ицырцыруа иҿаҷҷоз аҟама ааникылеит, ахәаԥшраҵҟьагьы уаҩы ибла хнакуа иҟан, нас ахәаџьа ииҳәаз агәра изымго:
– Иԥшьоу амаҭәахәқәа ахьыҟоу шәҳәама? Мшәан, урҭ рааигәара анагара гәнаҳараӡами? Урҭ рыҩныҵҟа ҳаԥааимбар ижакьа хәыцгьы ыҟоуп – ҳәа ҿааиҭит.
Ҳасан ииҳәоз иашан иԥшьоу амаҭәарқәа зҭаз ашәындыҟәраҿы аҟәаранқәа, ажәытәӡатәи аҭесԥыҳәқәа насгьы аԥааимбар Муҳаммед итәуп ҳәа ирыԥхьаӡоз ажакьхәыцгьы аҭра иҭаны убра иҟан. Ҳаџьы иоуыз азҵаара игәамԥхаӡеит, иџьымшьқәа ааҵархәны:
– Уысҭ абри аҟама, исҳәаз нагӡа!.. Уара иеиӷьны иудыруама?.. Ари иԥшьоу аҳамҭагьы инаганы убра ашәындыҟәра иҭаҵа! Избанзар, аригьы даараӡа ахьӡ-аԥша змаз ирҳамҭоуп, уброуп ҭыԥсгьы иахьахәҭоу…
Ҳаџьы Абдуллаҳ арҭ ажәақәа зегьы ираҳаратәы ибжьы рдуны иҳәон, иара ажәа «иԥшьоу» инаҵшьны иазгәеиҭон абасала аԥсуа ҭауад иҳамҭа ихазы ишаанимкылозгьы зегьы идирҳар иҭахын. Избанзар, уи даараӡа ииашаз уаҩын, рыкәа-мыкәша иҟаз ақыҭақәарҿгьы бзиа дзырбозгьы абас хьымӡӷыда дахьыҟаз азыҳәан акәын.
Ҳаџьы Абдуллаҳи иҩызцәеи аныхынҳә аамышьҭахь Акаԥаа еиҭах рыгәхьаақәеи дареи иааизынхеит. Аамҭак азы ироуз агәалаҟазаара ԥшак иаманы ицазшәа иаарцәыӡит. Амш ахәларахь инеиаанӡа аҵых злархыргашаз аҽеидкылырақәа инарылагеит.
Аҭакәажәцәа анышәынҭрақәа ирхагыланы анцәа иҳәара иаҿын, аҭацацәеи аҳәсахәыҷқәеи амца иахагыланы ахәылԥаз азы ирфаша дырмазеиуан. Аҿар ракәзар, ирблыша амҿы аизгара иаҿын. Аҭаҳмада Саид амҿы еизызгоз ихы нарықәкны «абааԥсы амҿҩақәа еизыжәга, аҵлақәа хышәымшьаан» ҳәа дрылабжьон. Ари заҳаз Шкок дахьгылаз Саид инаиқәҿиҭит:
– Ҳаит, Саидхеит! Акаԥаа ршәарыцаҩ ду, ашьха бџьарда амшә казыжьуаз, Нарҭаа реиԥшҵәҟьа мчыла абнацә иашьҭаланы иаанызкылоз уара! Усзеилкаауам, аҿар рымҩа уахымсӡеи? «Аҵлақәа хышәымшьаан» ҳәа згәы зҽануҵақәо уашьҭа ихәыҷқәаӡам, урҭ иҟарҵаша ибзианы ирдыруеит урхымӡасыр ҟамлаӡои?
Шькок-Беи иага дыхәмаруа иҳәазаргьы Саид маҷк дгәааит, аха аҭак ҟаимҵеит. Избанзар, ииҳәаз иашан. Аҿар рылацәажәара аҭахӡамызт, урҭ ианиы нахыс реиҳабацәа рҟынтәи ирбаз уаҳа ак аҭахымкәа ирыдыркылон, инарыгӡон.
Аҿар амҿы аизгара ишаҿыз аҳәсахәыҷқәагьы абысҭа азы ачуанқәа кнарҳахьан, рыҩны ианыҟаз архнышьнаҿы икнарҳауаз ачуанқәа, ара уажәы хлабак рыхқәа ааидҿаҳәаланы агәҭа инаганы аҵәаҳә ихыршьуан, иабаҟаз акәаци, ашәи ахьдырҩоз рмаҵурҭақә рԥацхақәа Паҷкәыкә анышәынҭрақәа ахьыҟарҵаз ахәы дҩықәгыланы шьоукы дырзыԥшызшәа хараӡа дыԥшуа, дгылан… Нас аԥшаҳәаҿы аԥслымӡ иалажьыз ашхәа днахәаԥшит. Амшын Еиқәа уашьҭа иҭынчын, аҭамзаара шьҭанаҵошәа ашьшьыҳәа ашхәа шьышьуа ицәқәырԥон.
Дахьықәгылаз ахәы аҟынтәи аԥшаҳәа аҩганкгьы хараӡа ибарҭан. Абнарагьы амшын аҟынӡа илбаауан. Паҷкәыкә илаԥш ахьынӡанаӡоз иибоз џьашьахәыс иҟаҵаны дахәаԥшуан, нас уаххьа зҽазыҟазҵоз иқыҭауаа рыхәаԥшра дналагеит.
Ачуанқәа ирхагыланы ахьурӡы ашьшьыҳәа ашыла алаԥсо мҳабысҭала имыццакӡакәа абысҭа зуаз аҳәса, Паҷкәыкә даараӡа игәы дырԥшааит, ицәышӡа иҟаз рхаҿқәа амцабз ахьныԥхоз маҷк иарлашон азыҳәан, аҳәса рызегьы ахаҳә иалцәааз абаҟақәа ирҩызан. Иблақәа рыла иԥшәма ԥҳәыс Мариса-Ҳаным диԥшааит. Хара имгакәа уигьы дибеит. Ԥыҭк инасҭханы ишьҭаз чымазаҩык дихагыланы имаҵура даҿын.
Мариса хынҩажәа шықәса шылхыҵуазгьы лықәра аасҭа лҿара иааиаауан. Иеибагеижьҭеи ҩажәижәохә шықәса шҵуазгьы рыбзиабара акымзарак шагымхауаз даазхәыцит Паҷкәыкә-Беи. Ҩажәижәохә шықәса раԥхьа иаргьы ҩажәеижәохә шықәса ихыҵуан, ашьха қыҭак руак аҿы ачарахь днаԥхьан, Паҷкәыкә уаҳа назҭахым даамсҭа арԥысын, дфырхаҵан, иоура-иҭбаара, иԥшра-сахьала аҭыԥҳацәа данырбалак рыԥсы илахон. Акәашаразы данықәлалак зегьы рылаԥш уи ишьапқәа рахь инаҳәуан, уи даныкәашоз ишьапқәа рбара уаҩы дзахьӡомызт. Иара ажәлар рҿы акәзаргьы, изымкәашоз арԥыс усҟак иқәырҵомызт.
Иҩыза ичараҿы иеизаз аӡәаӡәала акәашарахьы иаазыԥхьоз «акәашаҩы», Паҷкәыкә даниԥхьа, дкәашарц азы ашҭа даақәгылеит, аха раԥхьа зшьапԥынҵа иқәгыланы иԥшуаз аҭыԥҳацәа рҿаԥхьа даахырхәан, ицкәашараны иҟаз даалзыԥшит, ахацәа ракәзар, ршьамхы иқәырҵаз аӷәыцәмаҟьа, иркыз алабақәа рыла иасуа аритм шьҭырхуан.
Аҳәсахәыҷқәа акәашарахь иназышьҭуаз аԥҳәыс аҭыԥҳацәа руаӡәк арԥыс дицкәашарц наллырбеит, аҭыԥҳагьы иаразнак шьаҿак аҟара лҩызцәа даарылҵын даагылеит. Лӡамҩақәа ҟаԥшьӡа, лоура кахәхәа, лӡара паны, лыблақәа ҭыԥхаауа иҟаз аҭыԥҳа ԥшӡахә даниба, Паҷкәыкә игәаҿы ԥшатлакәк ааҵысит. Иаразнак бзиа дибеит. Абжьааԥны даныкәашоз дԥыруама ҳәа ззырҳәоз Паҷкәыкә уажәы ишьапқәа еилаԥаҭон дымкаҳарц азы аарла дгылан, акәашара даналга, дызлашәаз алакә-дунеи дамҵԥааны дышьҭнахеит.
Паҷкәыкәи Марисеи уи аамышьҭахьгьы ачарақәа рҿы, аизарақәа рҿы лассы-лассы иеибабон, аҵыхәтәан иеибагеит. Ҩажәеижәохә шықәса раахыс рыбзиабара иацҵо иахьанӡа иааргеит. Иага гәаҟра иақәшәазаргьы уи аганахьала акымзарак рԥырхагамхеит. Акы заҵәык ирыгыз ахшара
дахьырмоуыз акәын. Арахь ашықәсқәа гәшаҭарак рылаӡамкәа ацара иаҿые. Паҷкәыкә Мариса дахьлыхәаԥшуаз абарҭқәа зегьы илаԥш аԥхьа имҩасны ицон.
Уахынла ачымазаҩцәа зеиԥшраз,заҟаҩы ыҟаз реиҳа иубарҭан, избанзар ҽынла анахь-арахь усқәак ирҿыз зегьы уажәы аҳаԥы аҩныҵҟа иеизон. Ачымазаҩцәа ԥыҭҩык рҭагылазаашьа даараӡа ихәарҭамызт. Ахрагьы урҭ дрылан, ахәыҷы рыцҳа аарлаҳәа иԥсыԥ еивигон, Кымараџьа лакәзар, реиҳагьы деицәан, лшьапы дзықәымгыло дыҟан, аха уи Ахра лыԥсы ихҭнылҵон, ҳаӷеиҭа уи ак ихьыр адунеи дшықәмԥшуала ҭоуба лухьан.
Аҳаԥы аҩныҵҟа тәамҩахә ҟамҵаӡакәа ачымазцәа еимыздоз даҽаӡәгьы дыҟан. Уи Асиаҭ-нанду лакәын. Асиаҭ-нанду Акаԥаа зегьы раасҭа ақәра змаз лакәын. Ҽынла днеимда-ааимдо иеизылгоз аҵиаақәа ирылылхуаз ахәшәқәа лнапала идлыржәуан.
Асиаҭ-нанду шаҟа лхыҵуаз ларгьы, лқыҭауаагьы ирыздыруамызт, урҭ рахьынтә еиҳа ақәра змақәоугьы ҳәа ирыԥхьаӡаргьы уи иахьа дшыҟаз еиԥш акәын дшыргәалашәоз. Ажәакала урҭ ианхәыҷызгьы лара дҭакәажәын. Ахшара длымаӡамызт, уҳәан-сҳәанқәа рыла «агызмал» ҳәа ахьыӡшьара лхылахьан.
Акаԥаа Аԥсны ианыҟаз уи лыҩны ааигәарагьы изнеиуамызт. Ианыхәлалаак ллеиқәаҵәа днақәтәаны ақыҭақәа еимданы, илԥыхьашәоз ауааи арахәқәеи иеимҿыжәжәаны ианылфалаак аамышьҭахь, еиҭах рцәа рхаҵаны рыԥсы ҭалҵон аха нас адырҩаҽны урҭ зегьы иаарықәшәаны иԥсуан ҳәа ажәабжь игәарарҵахьаз агәра ргон. Арҭ аҷыдарақәа аԥсуаа рлакәқәа рҿы иҟоу аџьныш «Гызмал» лҷыдарақәа ракәын.
Иага уҳәан-сҳәан ҟарҵаргьы Акаԥаа Асиаҭ-нанду даара пату лықәырҵон уи ганкахьала зегьы дреиҳабын, аха даҽа ганкахьалагьы иҟалҵоз ахәшәқәа рыла имаҷымкәа ауаа рыԥсы еиқәлырхахьан. Уажәгьы лшьапқәа аарлаҳәа дышнаргозгьы ауаа срыхәап ҳәа ахәшәқәа лыманы дрылан.
Аҳаԥы дуӡӡа аҟны иеиқәыз амца иалажьыз амҿқәа аҿҿаҳәа иахьбылуази, ачымазаҩцәа рӷызыбжьи еилаӡҩон. Уаҳа бжьыҳәа акагьы уаҳауамызт. Иҭынчымз амшын Еиқәа ацәқәырԥа абжьы акәзар, уигь ушьҭа агарашәа ирзаҩызан.
Кыр зхыҵуаз аҭаҳмадацәа амца иакәшаны итәан, Хәысгьы урҭ дрылатәан.
Аҵх нҵәомызт, аамҭа аагылазшәа акәын ишыҟаз, алҩа адәахьы адәылҵра маншәалахап ҳәа амца аҳаԥы аҿышәҭа азааигәара иеиқәын, уа итәазгьы уи амшала амшын ацәықәырԥабжьы дара рҟынӡа инаӡон, ԥыҭҩык рлымҳақәа ирыгын, аха еиҳаракгьы ари абжьы ахьраҳуаз ргәы арԥшаауан, урҭ ацәқәырԥақәа рыбжьы раҳацыԥхьаӡа Аҟәа аԥшаҳәа ргәалашәон, рыԥсадгьыл аҿы иҟоушәа ргәы иабон, аха иабаҟаз…
Хәыс дҩагылан аҳаԥы аҵыхәа аҟны иеиқәыз амаҭәарқәа ҵаҟа ирыҵаз иԥхьарца аашьҭхын дааины, абаҟеиԥш имқәацаӡо амца иҽҳәатәаз аҭаҳмадцәа рыбжьара, аӡәгьы дгәеимҭаӡакәа днатәеит.
Маҷк абжьқәа назыҟаҵаны аҵәыхьшьы ақәшьра даналага абжьы иахылҵуаз аҳаԥы иҩназ ауаа зегьы ргәаҿынӡа ихьааха, аха ихааӡах инаӡеит. Игәхьааргаз ари абжьы ибылны иҟаз ргәаҵахьы аӡыхь еиԥш ихьшәашәаӡа илеиуан. Иџьашьахәу хәшәык еиԥш, ршьа иалаланы мчык рнаҭошәа акәын ишырбоз.
Аԥхьарца арҳәаҩы Хәыс, идтәалаз аҭаҳмадцәа, ԥыҭрак аԥхьарца ианазыӡырҩы аамышьҭахь, уаҳа ирзымычҳакәа иацдырӷызуа иалагеит. Агәаҟ ашәақәа рҳәон, игәыҭшьаагаз арҭ ашәақәа ацәқәырԥақәагьы ирыцырҳәозшәа акәын ишзазоз. Аҭаҳмадцәа ирҳәоз ашәақәа аҭакәажәцәагьы изылшоз ачымазцәагьы ирыцдырӷызуан, икараханы рыцәа риааиаанӡа агәаҟ ашәақәа рҳәон, нас еиҭах бжьык умаҳауа иааҭынчрахеит.
Уи ауха даҽа хҩык рыԥсҭазаара иалҵит. Уи амшала иаанхаз аамҭа аҳәса рмыткәмабжьыла иаадыршеит.
Кымараҷа акы шлықәҳәазоз еилылкаахьан, аха убриаҟара дааԥсан лылақәа аартраҵәҟьа лылшомызт. Лылаӷырӡқәа рымшала лыблаԥыџьқәа еималахьан, даараӡа лҽырӷәӷәаны лнапқәа рыла дацхрааны лыблақәа анаахылт, илбаз лызхаҵомызт, Ашана!.
«Анцәа ду, ари џьашьахәуп!» ҳәа лгәы иааҭылҳәааит, ашамҭазы ацәа далахаанӡа, аарлаҳәа зыԥсыԥ еивызгоз, зхы аҭыԥаҿгьы иҟамыз Ахра уажәы иԥсы ҭаланы, Кымараҷа лгәы дықәтәаны лыхцәақәа дрылахәмаруан.
Кымараџьа лымчқәа зегьы ааизганы дҩагыланы зыблақәа цырцыруа илыхәаԥшуаз Ахра даалгәыдылҳәҳәалеит, лгәы ҭыҵны ицон, лыҽлызнымкылакәа акәукәуҳәа дыҳәҳәеит:
– Далҵит, далҵит! Ахра!..
Лыбжьа аарлаҳәа ишҭылгозгьы аҳаԥы иҭаз зегьы иаарылаҩит. Зегьы лара лахь иԥшуан, Ахра иаб Ҳаиҭгьы раԥхьа днаргыланы зегьы дара рахь иԥшуан. Ҳаиҭ дҩаҵҟьаны иԥа дыҩны Ахра дгәыдимкыларц азы мчыла иҽааникылон, инапы игәы иадкыланы, ибжьы ауаа ираҳарҳәа дыԥхашьаны иныҵакны «ухьышьаргәыҵа сакәхшоуп, Анцәа ду!» ҳәа даахәыҭхәыҭит. Иара убри аамҭазы абри зегьы зыбзоуроу иаҳәшьа Кымараҷа лыԥхала даалыхәаԥшит. Еиҭах лара мацара илаҳаратәы ашьшьыҳәа дааӷызит.
-Издыруан Кымараҷа! Ари шбылшоз здыруан! Мамзар иаргьы баргьы шәысцәымӡуази! – ҩныҵҟала игәы дҭацәажәон. Нас еиҭа ажәҩанахь ихы рханы Анцәа иҳәара иациҵеит.
«Иҭабуп Анцәа ду!… Зқьынтә иҭабуп!…»
Кымараҷа лҭыԥ дакӡомызт, лгәырӷьара зегьы илыцеиҩыршар лҭахын. Аха иаха иԥсыз рзы амыткәма зҳәоз аҳәса данрыхәаԥш лгәырӷьара лыхәламшәа илызҭымгаз лыбжьы аҿы иаанхеит. Ауаа ргәы иааҭасуа ианҵәуоз аамҭазы, агәырӷьара азхәыцра ҟалозма. Нас лывараҿы иҭахәхәа ицәаз Есма лыхцәқәа реиԥхьышьышьра лҽалҭеит.
Амҳаџьырцәа маҷк рыԥсы ршьахьан, амала ачымазареи амлакреи ирҿагыланы иқәԥон, ҩымш рыҩныҵҟала даҽа хәҩык ачымазаҩцәа аԥсцәаҳа рыԥсы рымиххьан.
Хымԥада зчымазара иалҵқәазгьы ыҟан, Ахра хәыҷгьы убарҭ дрылан. Ахра, абас ауадаҩра ишҭагылазгьы, лассы абзиахара даҿын, уи егьырҭ ачымазцәа рзы гәыӷырҭан, аха иҵегьы иеиӷьхарц азы ибзианы ибатәын, крырҿаҵатәын, арахь ирымаз афатәқәа анҵәарахьы инеихьан. Аҵиаақәа, абӷьы, арахә, ашәарах иаарԥыхьашәоз зегьы рыфара иаҿын. Уаанӡа фатәуп ҳәа ирымԥхьаӡақәоз уажәы дара рзы ԥсы еиқәырхаган, амала ас хара изцомызт.
Паҷкәыкә-Беи анышәынҭрақәа ахьыҟаз ахәаҿы ҵлак амҵан дтәаны ахәыцра даҿын. Ԥызак иаҳасабала алҵшьак
иԥшаар акәын. Ҩымш раахыс уашьҭак дзыцәомызт, акы заҵәык акаԥдан рыӡбахә иҳәахьазар, Измит аҟынтәи цхы-раарак рзаауазар ҳәа дгәыӷуан, аха уахьгынтәи макьаназы шьҭыбжьык ааҩуамызт, ҿымҭран.
Зны-зынлагьы Стамбул инхоз иҭынха аԥашьа иахь дцарц иакәикызаргьы, дахьцо дахьаауа ҳәа ак ахьизымдыруаз анаҩсангьы иқыҭауаа рхала рааныжьра изыгәаӷьуамызт.
Амра маҷк игылахьан, Паҷкәыкә иаха аахыс ахәыцра даҿын, нас иаразнак дҩагыланы аҳаԥаҟны днеины аҩныҵҟа ҿааиҭит:
– Жансеҭ, уа Жансеҭ!..
Жансеҭ Паҷкәыкә иҭаца лакәын – иашьа иԥа иԥҳәыс… Лара адыга-ҭыԥҳан, д-шаԥсыӷын. Шаԥсыӷаа раамысҭацәа иреиуаз Аслангьери иԥҳа заҵә лакәын. Ԥыҭрак ашьҭахь зықәра абжарахь инеихьаз ԥҳәыс ԥшӡак дааин Паҷкәыкә иаԥхьа днагылеит.
– Бааи сыԥҳа! – иҳәан ашьшьыҳәа анышәынҭрақәа ахьыҟаз ахәахьы диманы иҿынеихеит. Дахьнеиуаз иҭацагьы лшьапы ашьҭабжь мыцхәы игар ҳәа дацәшәо ашьшьыҳәа дишьҭаныҟәон.
Ахәаҿы ианхала, амра аԥҭақәа иахьхырҩоз азы аума,а мшын аҟнытә иасыз аԥша аума, мамзаргьы Паҷкәыкәи лареи рымацара иахьеизынхаз азы оума Жансеҭ даарыхьҭашьит.
Кавказааа рҿы, аиҳаракгьы аԥсуаа рҿы аҭацацәа аиҳабацәа рҿаԥхьа ицәажәаӡомызт, ари жәытәтәи ҵасын, аха аҭаца дааганы, ҩымз раҟара анҵлак, зҭаца лырцәажәара зҭаху аиҳабы (аҭаацәа реиҳабы) иҩызцәа-игәылацәа ааизганы иҭаца ашьтәы лызшьны, иахәҭоу аҳамҭақәагьы налыҭаны ацәажәара азин лиҭон, аха аҭацацәа зегь дарароуп ицәажәаӡомызт. Паҷкәыкә-Беигьы Аԥсны ианыҟаз Жансеҭ азин лиҭахьан аха уи илиҭаз аҳамҭақәа ихьӡы-ԥшаны ишлыдылкылазгьы ажәак лҿыҵымҟьаӡакәа иахьанӡа дааихьан. Жансеҭ лхаҵа Паҷкәыкә иашьа иԥа иакәын уи ампыҵахалаҩцәа дахьрабашьуаз фырхаҵарыла дҭахахьан.
– Сыԥҳа!.. – ҳәа ацәажәара дналагеит Паҷкәыкә, дыԥхашьа-ԥхаҵо игылаз иҭаца даалыхәаԥшуа уи ныррас иҟалҵо еиликаар иҭахызшәа акәын дышлыхәаԥшуаз.
– Сыԥҳа ԥшӡа издыруеит, сара сцәажәоит аха бара ажәакгьы аҳәара бгәы иҭаӡам… – иҳәеит, аха
ииҭахыҵәҟьаз аниҳәа, Жансеҭ лгәы аангылазшәа дааҟалеит.
– … Аха ҳҵасқәагьы бырзымхәыцыкәа сара бсацәажәар сҭахуп.
Аҭаца Жансеҭ иҟалҵара лзымдыруа дыҟан адгьыл дхәыҵалар лҭахын. Аха Паҷкәыкә даҟәыҵуамызт.
– Иазхоуп шьҭа, сыԥҳа! Ушьҭа бсацәажәароуп избанзар, ҳауаажәлар рлахьынҵагьы бара бцәажәара иадҳәалоуп.
Ашәарыцаҩы импыҵашәаз аҳәыҳә даҩызан Жансеҭ. Иахьа уажәраанӡа аҭаацәара иреиҳабу иацәажәаз ҳәа ҭацак лыӡбахә лмаҳаӡацызт, абарҭқәа дахьрызхәыцуаз дыԥхашьаны лыԥсы маҷхошәа дааҟалон.
– Бахьымцәажәо сара пату сықәбҵошәа бгәы иаанагозаргьы, аиҳабы иажәа анагӡарагьы аҭахӡами, уи акәӡами иреиҳаӡоу апатуқәҵара?
Паҷкәыкә дылҟәаҵырц игәы иҭаӡамызт, арахьгьы Жансеҭ дшымцәажәаҵәҟьоз анеиликаа, ма сгәы иҭоу ласҳәап ҳәа иақәикит.
– Жансеҭ сыԥҳа, ибдыруеит хышықәса раԥхьа баб Аслангьерии баншьа Ҭалусҭан-Беии Османтәылаҟа ихдырҵәахьан. Издыруада урҭ уажәы иахьынхо игәырӷьаҵәа иҟазар…
Аҵыхәтәан ииҳәаз ажәа аамышьҭахь иаразнак илахь ааиқәылан иажәагьы даахьхәит Паҷкәыкә. Зыԥсадгьыл иахыргаз ауаа игәырӷьаҵәа ишԥаҟаларыз? Абри аҩыза ажәа ахьиҿыҵҟьаз џьашьо ицәажәара иациҵеит.
– Агәырӷьара абаҟоу аха.. ма иҭышәынтәаланы џьара анхара иалагахьазар…
Шықәсы рацәала илымбацыз лҭаацәа рыӡбахә ахьлаҳаз Жансеҭ даҽакала дҟанаҵеит. Лгәы даҽакала аус ауашәа лбон. Паҷкәыкә уашьҭа реиҳа зҿлымҳарала дизыӡырҩуан.
– Ишеилыбкаауа еиԥш, сызбацәажәарц зысҭахугьы убарҭ рҭыԥ бдыруазар ҳәа ауп. Урҭ ахьынхо ҳзеилкаар, ҳааицхырааны, ҳазҭагылоу аҭагылазаашьа бааԥсы ҳалҵуан ҳәа сгәыӷуеит.
Жансеҭ лгәы аҭра ишҭыҵра иҟан, зынӡа рбара дшазымхәыцуаз лҭаҳцәеи ланшьцәеи рыӡбахә ахьлаҳауаз дгәырӷьаны дыԥсуан. Паҷкәыкә ақыҭауаа лырбаны иажәақәа ирыциҵеит:
– Абарҭ рлахьынҵа бнапы ианызар ҟалоит. Бааи, ҳаиқәшаҳаҭхап убас аӡәгьы иахьимаҳауа бсацәажәа, уи ҳабжьара ишынхо агәра бсыргоит.
Ԥыҭрак ҿымҭрала ицаз аамҭа аамышьҭахь аарлаҳәа Жансеҭ лыбжьы ааҭлыргеит.
– Ибзиоуп!
Адауаԥшь еиԥш аҵеи дзааӡаз аҭаца лҟнытә раԥхьаӡа иаҳаз ажәа, абри акәын Паҷкәыкә дыззыԥшыз.
– Иҭабуп сыԥҳа, иҭабуп сҭаца ԥшӡа! Ус анакәха иаразнак ҳаицәажәарахь ҳаиасып. Бҭаацәа абрахь ианахырга нахыс урҭ рыӡбахә баҳахьоума? Иабацеи, иабанхои дара?
Паҷкәыкә зҵаарак далгаанӡа егьи далагон, аха Жансеҭ лыбжьы ҵыс-ҵысуа аарлаҳәа аҭак ҟалҵеит.
– Сара акагьы сыздырӡом амала, Ҭемыр Аҟәатәи амшынтә баӷуазахь иааиуаз аҭырқә мшынуаа рҟнытәи акы еиликаақәеит ҳәа здыруеит.
– Ҭемыр? Ҭемыр хәыҷы иоума? Ҭемыр Жансеҭ лԥа иакәын, Паҷкәыкә иага Ҭемыр хәыҷы ҳәа дишьҭазаргьы, жәаа шықәса ихыҵуан.
– Ааи!.. Ҭемыр, Аҟәа иаауаз аӷбақәа дырԥыланы иҭынхацәа дразҵаауазаарын.
– Нас акризеилкаама?
– Ак сзеиҭеиҳәақәан, аха сара акгьы сзеилымкааит, Саб, Аикок – лҳәеит уи. Аҭацацәа ихьӡ ус иршьахьан, Аикок ҳәа иарҳәон.
Паҷкәыкә уаҳа ак шылзымдыруаз анеиликаа алада ихы нырханы, ибжьы наиргеит.
– Базала, о-о, Базала! Арахь уааԥши! –
Базала ибжьы иаҳаны данааԥш:
– Лассы Ҭемыр дысзыԥшаа – ҳәа адҵа ииҭеит. Ԥыҭрак
аамышьҭахь Базала Ҭемыр дицны Паҷкәыкә иҿаԥхьа дгылан. Паҷкәыкә Базала дааиҿаԥшны,
– Иҭабуп сыҷкәын, уара уцар азин умоуп – ҳәа ихы дақәиҭитәит. Аиҳабы иахь ишьҭахь ааимырхарц азы шьҭахьла маҷк данынаскьа аамышьҭахь, Базала днаҳәны иусқәа рахь дхынҳәит.
Паҷкәыкә ҳамҭакы Базала дишьҭаԥшуан нас дааҳәын Ҭемыр диазҵааит:
– Сыҷкәын исаҳәа сара исцәымӡакәа,– даниацәажәоз инапы Ҭемыр иҟәаҟәа иқәын, убасҟаноуп иангәеиҭа Ҭемыр иара иаасҭагьы аурыла дшеиҳахаз, димбаӡакәа шаҟа деизҳази, дхәыҷуп ҳәа дзызхәыцуаз Ҭемыр, уашьҭа дарԥызбаны иаԥхьа дгылан. Ҭемыра исеиҳәаришь, изсызҿиҭи ҳәа дышхәыцуаз, Паҷкәыкә Жансеҭ лахь дынхьаҳәын – ибҭахызар бара бца сыԥҳа, – ҳәа леиҳәеит.
Жансеҭ ашьшьыҳәа данцоз иара еиҭах Ҭемыр иахь дааҳәит.
– Сыҷкәын исаҳәи, Аҟәа узацәажәаз ауаа рҟнытә уабдуи уаншьцәа дуқәеи ирызкны иеилукааз?
Ҭемыр ари аҩыза азҵаара дазыԥшӡамызт. Паҷкәыкә иакәзар, иблақәа разӡа Ҭемыр дихәаԥшуа аҭак дазԥшын.
– Ииашаны ишәҳәома, сабдуи саншьеи рыӡбахә, рыхабар еилышәкаар шәҭахума?! – иџьашьаны диазҵааит.
– Ааи, сыҷкәын. Уабду Аслангьерии уаншьа Ҭаҭлусҭани рыӡбахә ала ҳаицәажәап, урҭ ирызкны иуаҳаз, иеилукааз зегьы умыццакӡакәа исаҳәа.
Ҭемыр раԥхьаӡа маҷк даахәыцны ихшыҩ ааидкыланы иидыруаз зегьы аиҭаҳәара дналагеит.
– Урҭ ирызкны издыруа ҳәа рацәак акагьы ыҟам, акы-заҵәык Румели зыхьӡыз ҭыԥк ахь ишнанагаз саҳаит, насгьы Аҟәа хәаахәҭра иаауаз аԥсылман, аерман, абырзен хәаахәҭыҩцәа изларҳәауаз ала Румели ахьырҳәо атәыла аҿы Варна насгьы «Костенџье» зыхьӡыз амшынтә баӷуазаҿы иӡхыргазаап.
Ҭемыр дааҭгыланы иҵагьы ахәыцра дналагеит. Паҷкәыкә иакәзар, изымчҳакәа дҵаахуан.
– Ари Румели ззырҳәо иабаҟоу Сҭамбул иазааигәоума? Уаҳа акгьы уарымҳәаӡеи?
– Схәыцуеит, аха уаҳа ак сгәалашәом, амала аерман хәаахәҭҩык излеиҳәоз ала Румели инхо ауааԥсыра еиҳараӡак ишқьырсианцәаз иҳәон.
Паҷкәыкә зынӡа ихы еилаганы дыҟан. Асулҭан итәыла аԥсылманцәа иртәылоуп рымҳәози, мамзар жәаха шықәса раԥхьа ихдырҵәаз рашьцәа даҽа-џьара ирышьҭуамза? Ус анакәха урҭ рыԥшаара рылымшаргьы ҟаларын, нас Аҟәа иаауаз ахәаахәҭҩцәа даарызхәыцит. Урҭ асулҭан идгьыл аҟнытә иаауан аха зегьы иаҭырқәцәаӡамызт, иагьԥсылманцәаӡамызт. Урҭ рыбжьара имаҷымкәа ақьырсианцәагьы ыҟамзи, урҭгьы Османтәыла инхозар, ус анакәха ара иеилаԥсаны инхон, иара Румели ахьырҳәо аҭыԥгьы ақьырсианцәа рацәаҩны иахьынхо тәылан.
«Иҵегьгьы адырра аҭахуп» ҳәа гәаныла даамырмырит, аха иаба, ишԥа? Дзызҵаауада?
– Исыԥшаауеит, – иҳәеит, иҭаҷкәым аараҵәаны, – абри, уаанӡа ишԥасгәаламшәеи?!
Паҷкәыкә иҭагылазаашьа Ҭемыргьы даамырҭынчит, аха Паҷкәыкә иихәыцуаз, ихы иҭагьежьуаз еиликаар иҭахын, уи аамҭазы Паҷкәыкә амҩа дықәлахьан, «усышьҭала» ҳәа аниқәҿиҭы иаразнак днаишьҭалеит. Аҳаԥы аԥхьа ианнеи Паҷкәыкә лаԥшыла Базала дишьҭан, аҵыхәтәан амҿы ахьԥиҟоз диԥшааит.
– Базала, уаргьы усыцны уааи! – наиеиҳәеит. Базала акымзарак мҳәаӡакәа имаҭәақәа аарҽеины иԥыза днаишьҭалеит.
Паҷкәыкә-Беи ишьаҿақәа аарласны ашҭа даақәсын амҩахәасҭа дланылеит, Базалеи Ҭемыри ишьҭахь игылан, нас аӷьеиҩ ҳәа ишьҭахьҟа дааҳәны:
– Исхамышҭуази, лассы Исмилгьы дысзышәыԥшаа! – ҳәа адҵа нариҭеит. Арԥарцәа иарзнак иаагьежьын Исмил ишьҭалеит. Хара имгакәа Исмилгьы дрыцны иаакылсит, уи аамҭазы ԥыҭҩык ақыҭауаагьы еизахьан.
– Сара абарҭ аҿар сыманы Иениџьаами ақыҭахь сцоит! – ҳәа иеизаз инарылеиҳәеит Паҷкәыкә, нас уаҳа аамҭа мгаӡакәаны амҩа днанылеит. Амҩахәасҭаҿы аҷкәынцәа раԥхьа дгыланы иқәра дамыхәаԥшкәа аӷьараҳәа дныҟәон. Аҷкәынцәа Паҷкәыкә иаразнак Иениџьаами ақыҭахь ацара зиҭаххаз ирзеилымкаацызт, аха игәырӷьаҵәа иҟан, избанзар раԥхьаӡа акәны сасра иныҟәон.
Ахәы-нхыҵ иҟаз ақыҭа аӡбахә рдыруан, аха ирымбаӡацызт. Ақыҭа абара иахыццакуан, избанзар макьаназы ауаҭынхас ирымоу абри ақыҭаҿы инхоз ауаа ракәын, раԥхьаӡагьы ацхырааразы дара рахь знапы зырхазгьы урҭ ракәымзи?..
Аҷкәынцәа абас ихәыцуа ишныҟәоз Паҷкәыкә иаразнак даангыланы ихазы агәамҵра далагеит.
– Ҳаи, сара ахшыҩца!.. – нас аҿар рахь дааҳәны – ҳаит, шәара ахшыҩдақәа! Сара сажәит, исгәаламшәеит аха, шәара шәабаҟаз? – Аҷкәынцәа Паҷкәыкә дзыргәамҵуаз рзеилкаауамызт.
– Мшәан сасра ҳамцаӡои ҳара? Нас агәам ҳҿатата, амхахьы ҳцозшәа ҳаба дәықәлеи? –
Аҷкәынцәа Паҷкәыкә иажәақәа раамышьҭахь рымаҭәақәа иаарыхәаԥшит, аиашазы сасра акәым агәыларагьы узрылацомызт.
Паҷкәыкә иаразнак аҳаԥахьы дхынҳәит аха «лассы шәҽеиҿкааны абра шәысзыԥшы» ҳәа адҵагьы нариҭеит.
Аҩынтәраан амҩа ианықәла зынӡа даҽакала иеилаҳәан, ицқьоу рымаҭәақәа рышәҵаны, раӡныла ичаԥаз рмаҟақәеи, ирыҟәныз рҟамақәеи, рыхҭарԥақәеи уҳәа рыла зынӡа адауаԥшьқәа ирҩызан, уажәтәи рыԥшра-рсахьалагьы аамысҭа беиацәа иреиԥшын.
Уаанӡа Иениџьаами ақыҭа аганахь имцаӡацызт, аха ари амҩахәасҭа ишиашоу уахь ишагоз агәра ганы иҟан. Абри агәыӷрала Паҷкәыкә ицыз аҿаргьы иаргьы абнара инылалеит. Харантәи иузгәаҭаӡомызт аха абнара акырӡа идун. Паҷкәыкә иџьеишьон, избанзар, кыр аамҭа ишныҟәахьазгьы абнара илҵны архарахь изкылымсӡацызт. Аҿар ракәзар, урҭ лассы-лассы шәарыцара абна иахьылаз амшала арҭқәа ирыцәтәымӡамызт.
Паҷкәыкә излаз абнара, Аԥснытәи абнақәа иреиԥшнишьалеит, араҟагьы Аԥснеиԥш ахьа ҵлақәеи ашәҵлақәеи рыла иҭәын, абнара убриаҟара ижәпан амра залыԥхаӡомызт, џьара-џара илашьцошәа иҟан. Ас џьара ианцо Акаԥаа шьапыла аныҟәара рыздырӡомызт, урҭ рыԥсадгьылаҿы ианыҟаз ҽыла акәын ишныҟәоз, ҽыда аныҟәара, дара рзы ршьапқәа ҟьаҟьаӡа ихтны иҟазар ирзаҩызан. Аха уажәтәи рҭагылазаашьала аҽи-акәадыри рыда иныҟәар акәхеит.
Паҷкәыкәи ицыз аҿари абри аламҭалазы иеибыҳәаны иҟазшәа рыԥсадгьыл аҿы инрыжьыз рыҽқәа ирызхәыцуа акәын ишцоз, иара убри аамҭазоуп ҽы кьыркьырбжьыкгьы анраҳаз, раԥхьаӡа хаз-хазы рыҽқәа иахьрызхәыцуаз азы ԥхыӡыз џьыршьеит, аха абжьы зегьы ираҳазар… иҟалаз еилыркаанӡа абжьы еиҭахгьы ианраҳа рызегьы уи аганахь иеихеит. Шьаҿақәак ҟарҵаанӡа раԥхьа ишкәакәаӡа ҿҵыск ишаацәырҵыз еиԥш, иԥырны абнара инылалеит, ари убасҟак ирласны иҟалеит ԥхыӡу-лабҿабоу аилкаара рцәыуадаҩхеит, аха ишԥаԥхыӡхарыз макьана ашьҭыбжьи, акьыркьырбжьи раҳауазар?
– Напышьцылаӡам ари аҽҵыс – иҳәеит, Паҷкәыкә-Беи, насгьы инациҵеит:
– Напышьцылаӡам аха зеиԥш ыҟам ауп иара!
Ари заҳаз Базала амыцхә дшеигәырӷьаз инымԥшырц азы мчыла иҽааникылт.
– Ааи, даараӡа ибзиоуп! Ара абна илоу аҽҵарақәа ыҟазар, ҳаргьы иаанкыланы иаҳмааӡои? Уи имариоу усым, аха, ҳара ҳзы иуадаҩу ус ыҟоума урҭ рганахьала?
– Зегьы бзиоуп аха уажәы аҽы ааӡара ҳаҟәыҵны абни ақыҭанӡа ҳнаӡап, – иҳәан, Паҷкәыкә ишьаҿақәа ирццакны еихго амҩахәасҭа еиҭа днанылеит.
Хара имгакәа рымҩахәасҭагьы абнара иаалҵит, уашьҭа рхы ҩышьҭырхыр аҵлақәа ракәымкәа ажәҩан иаҵаԥшуан.
Абна ашәшьыра иҵыҵны адәы ианықәла, амра рыблақәа аахнакит, рнапқәа рыџьымшь инақәкны ақыҭа ҳазбозар ҳәа раԥхьаҟа иԥшуан, аха ақыҭа макьана рбарҭамызт.
Рҿаԥхьаҟа даҽа хәык ыҟан, иаанымгылаӡакәа амардара инаҿалеит. Паҷкәыкә Аԥсны даныҟаз, ашьха дахьцалоз кырӡа ихәон, ааԥсарак ҟамҵаӡакәа раԥхьа дгыланы дцон.
Ахәы ихаланы раԥхьаҟа ианԥшы аџьықәреирҭақәа рылаԥш иныҵашәеит. Ирбаз даараӡа иеигәырӷьеит, избанзар аџьықәреирҭақәа рбазар ақыҭагьы иазааигәан, нас иҵегьы ибзианы ианԥшы ақьырмыт ҟаԥшь иалхыз ҩныкгьы рбеит.
– Ҳааит ҳәа сыҟоуп аҷкәынцәа, – иҳәеит Паҷкәыкә, зцәыӡ зыԥшааз аӡәы игәырӷьара ахукаауан ибжьы.
Ԥыҭрак иааҭгыланы рымаҭәа-ҩыҭәақәа иаарыцқьаны иандырҽеи ашьҭахь ирбаз ахьырбаз аганахь рҿынархеит.
Изҽаԥынгылаз кәара хәыҷык аҟны рҿи-рнапи ааӡәӡәаны ршьапымаҭәақәа дрыцқьеит, акәара имаҷын азы уаҩҵас ацҳаҵәҟьагьы хӡамызт, ауардынқәагьы аӡы иырны акәын ишцоз, акы заҵәык аӡы анхыҵуазы акәхап, наҟ-ааҟ ахаҳә дуқәа қдык рықәҵаны цҳас иныҟәыргон, ауаа анықәсуа ақды мааҳәырц азы аҵәҩан дуқәа рыла ирӷәӷәаны иҵыргәан.
Акәара ирны уаанӡа харантә ирбаз аҩны ааигәаранӡа инеихьан еиԥш, лақәак шуа ишырзааигәахоз гәарҭеит. Иҟарҵо рзымдыруа иааилахеит арахь алақәагьы ааигәахеит, аҵыхәтәан аџьықәреирҭа иаалҵыз ахьчалақәа ааины иаарҿагылеит. Уаанӡа Паҷкәыкә иахь зышьҭахь ииазмырхоз аҷкәынцәа уажәы иаразнак дрыхьчарц азы иаԥхьа иааиасны иаагылеит. Аха Паҷкәыкә иҟарҵаз игәамԥхакәа «Шәаангыл! Иҟашәҵозеи? Шәхагахама?» ҳәа дрыҵаҟьеит. Алақәагьы ушьҭа ишыргәыдлара игылан. Паҷкәыкә инапала аҷкәынцәа шьҭахьҟа ицарц надирбеит. Аха урҭ Паҷкәыкә
иҳәатәы рызхаҵомызт. Уи амшала иҵагьы ирыӷәӷәаны днарықәцәҟьеит.
– Шьҭахьҟа ҳәа шәасҳәеит! Ишәмаҳаӡеи?.. Аҿар раԥхьаӡа акәны реиҳабы изыӡырҩуамызт.
– Алақәа даараӡа ишәарҭоуп! Ишәыжәлар ҟалоит! – иҳәеит Ҭемыр.
Паҷкәыкә дҭынчӡа дыҟан, алақәа ыҟаӡамшәа акәын ихы шымҩаԥигоз.
– Урҭ сара исзыншәыжь шәара сышьҭахьҟа шәнаскьа! – ҳәа адҵа нариҭеит, аҷкәынцәа иҟарҵарыз, шьаҿақәак шьҭахьҟа инаскьеит.
Паҷкәыкә алақәеи иареи ианеизынха дтәазшәа иҽаалаирҟәит. Аҷкәынцәагьы иара иеиԥш иҟарҵеит аха арахь рнапқәагьы рҟамақәа рымҳасҭақәа ркын.
Алақәеи Паҷкәыкәи иеиҿаԥшуа игылан аха Паҷкәыкә иага иҳәазаргьы алақәа иҿаӷыӷуан.
– Паҷкәыкә алақәа аԥсшәа шырзымдыруа изыдрӡом ҳәа сыҟоуп, – иҳәеит Базала, нас иажәақәа Паҷкәыкә иаҳар ҳәа дшәаны уаҳа ҿимҭит.
Алақәа иага уаҩы бызшәа рмаҳауашәа иҟазаргьы Паҷкәыкәгьы изуаз иакәмызт. Ианимуӡа абгеиԥш игылаз алақәагьы ашьшьыҳәа рыӷыӷ бжьы маҷхо насгьы, арҭ ауаа шшәарҭамыз еилыркаазшәа иаҳа рыҽдырҭынчуа иалагеит. Паҷкәыкә ари дақәгәыӷны инапы анааиҵих алақәа еиҭах иӷыӷуа иналагеит. Аха Паҷкәыкә игәы камыжькәа алақәа рыргәабзыӷра даҿын аҵыхәтәан ичча-ччо иҟаз уи илакҭеи, ибжьы хааи алақәа хнахит, ашьшьыҳәа инатәеит, иҟарҵаз иацәыԥхашьошәа руакы ашьапы арбзон егьи аҵыхәа ршәшәо Паҷкәыкә иахь аҳәазара иаҿын. Паҷкәыкә ашьшьыҳәа ала ахы ашьышьра дналагеит, ала акәзар, иҿы арбзара иалагахьан.
Паҷкәыкәи аҷкәынцәеи аҵыхәтәан алақәеи дареи иеишьцылеит. Уашьҭа ршьапы ихгылан, алақәагьы дара ирааӡазшәа иргәыдԥаланы рырбзара иаҿын. Аҷкәынцәа абри аҩыза ала дуӡӡақәа ақыҭаҿы иахьныҟәыргоз иааџьаршьеит. Урҭгьы Аԥсны ианыҟаз ала дуқәа рыман, аха арахә ирыцны ашьхаҟа иргон, аҩнаҭаҿы ала ду анҵара, асас бзиа имбара иаҩызан.
– Еи, шәаангыл уа! – ҳәа ибжьы хәаҽӡа аӡәы днарықәҟааит, абжьы ахьгаз ианынхьаҳә, ишәақь дара рахь ахы рханы дышнаҵхара хаҵак драԥгылан.
– Шәнапқәа шьҭышәх! Шәабџьарқәа рахь шәеихар амца шәыжәсҵоит! – ҳәа иразнак ибжьы иргеит уи. Паҷкәыкәи, Базалеи, Ҭемыри акымзарак ахьырзеилымкааз азы Исмил иааихәаԥшит. Исмил аамҭа мгаӡакәа уи иажәақәа иеиҭаганы инареиҳәеит.
– Даҳцәымшәарц иаҳәа! Абџьаргьы ахархәара ҳгәы ишҭам изеиҭаҳә! – иҳәеит Паҷкәыкә.
Рыуацәа рбарц иахьааиз, бџьарла иахьырԥылаз ргәы иамыхәаӡеит, аха уи ахаҵа дшәаны дыҟан, ишәаз ауаҩгьы кырӡа дшәарҭан.
Акаԥаа рҭагылазаашьа дара иуадаҩын. Ала дуӡӡақәа зыргәабзыӷыз Паҷкәыкә уажәы уаҩы бызшәа змаҳуаз аӡәы дааины днеиҿагылеит. Ибызшәа идыруазар ажәақәак иеиҳәарын аха уахьгьы иҟаиҵашаз акагьы ыҟамызт.
Исмил иакәзар, бџьарла ирԥылаз ауаҩы иацәажәареи иазаагареи иара ишиуалхаз еилкааны уи иахь шьаҿақәак ҟаиҵеит. Избанзар хара дгылан, диацәажәарц азы дизааигәахар акәын, аха егьи реиҳагьы дшәаны, иаразнак Исмил ашәақь наиқәкны дҟааит.
– Уаангыл ҳәа уасҳәеит, мамзар суеихсуеит! – Ибжьала, игәы ҭҟьаны дшыҟаз аилкаара уадаҩмызт.
– Умшәан! Уҽырҭынч!.. Ҳара иакәым ҳгәы иҭаӡам, шәызҭаху ҳауп!
Исмил иҭырқәшәагьы хазынамызт аха анхаҩы иеиликааратәы иҟан.
– Шәызусҭцәада? Ишәҭахузеи? Усс ишәымоуи ара?
Исмил аҭас иҟаиҵара издыруамызт. Паҷкәыкә исҳәарызеи ҳәа диазҵааит. Нас Паҷкәыкә иажәақәа неиҭаго:
– Ҳара Ҳаџьы Абдуллаҳ Ефенди ҳишьҭоуп, ара уи иқыҭа акәӡами? – ҳәа диазҵааит.
Анхаҩы акалақәашәа иеилаҳәаз арҭ изымдыруаз ауаа, рқыҭа ахәаџьа ишишьҭаз анеиликаа маҷк дааҭынчхеит, аха ахәаџьа исасцәа дышрызныҟәашаз ахьизымдыруазы деилаԥаҭаны дыҟан. Исмил аҭагылазаашьа ихы иархәаны зынӡа данизааигәаха, анхаҩы ишәақь ахы ларҟәны:
– Шәарҭ амшын аҟнытә иаақәаз шәакәӡами? – ҳәа диазҵааит.
«Ааи!» иҳәеит Исмил, нас дааԥышәарччаны.
– Ааи! ҳара амшын аҟнытә иаақәаз ҳауп, уаанӡа уара ҳаудыруазма? – ҳәа аниеиҳәа;
Анхаҩы ашьшьыҳәа дырзааигәахеит, алақәагьы рыԥшәма ихымҩаԥгашьа шеиӷьхаз еилыркаазшәа иахьтәаз дџьашьаны ихәаԥшуан.
Анхаҩы зынӡа данырзааигәаха, иҵегьы цқьа иеиликаарц иҭахызшәа ихы рҿакны дрыхәаԥшуан, нас дычч-аччо дааҟалан:
– Ааи, шәара шәыздырит! Шәара амшын аҟнытә иааз рԥыза шәоуп! – иҳәеит, ари аниҳәоз инацәкьыс Паҷкәыкә иқәкын. Паҷкәыкә Исмил иахь днаҳәны ацхыраара иҭаххеит.
– Исмил ари ииҳәарц ииҭахузеи? Азҵаара сиҭома?
– Мамоу, азҵаара акәӡам, шәара шәидыруазаап, уи ауп ииҳәо…
Паҷкәыкә иааџьеишьеит:
– Сара сабантәидыруеи?
Исмил анхаҩы изы азҵаара еиҭеигеит.
– Ҳаиҳабы дахьынтәиудыруа дазҵаауеит.
– Дабантә здыруеи умбо, аԥшаҳәахьы шәбара ҳамнеизи… убра дызбеит… уаҳа дабантәыздыруеи!.. Нас инаицҵеит:
–Уашьҭа уаргьы уздырит, уаҟагьы аиҭагаҩыс иҟаз уара уакәын. – абарҭқәа аниҳәоз рымаҭәақәагьы иҭиҵаауазшәа дрыхәаԥушан.
– Шәымаҭәақәа ишԥаԥшӡоу! Шәара шәҿы ҳаныҟаз арҭ ракәӡамызт ишәышәқәаз, уи азыҳәан ауп шәызсымдырызгьы.
Исмил арҭ ажәақәа иаарласны аиҭагара даҿын, Паҷкәыкә иаҳаз ажәақәа игәы ишахәаз ихаҿсахьала иубарҭан.
– Уиазҵааи, Ҳаџьы Абдуллаҳ Ефенди иахь ҳузгома? ҳәа
Исмил арҭ ажәақәагьы анеиҭеига, анхаҩы дгәырӷьаҵәа аҭак ҟаиҵеит:
– Шәышԥа сымгои, уи иҩнгьы дук ихараӡам, – нас маҷк даахәыцын, – амала аҩны дыҟамзар ҟалап, ақыҭа ашҭаҿы дыҟазар ҳәа сгәы иаанагоит, ақыҭауаа зегьы уа иҟазароуп уажәы, избанзар иацы иааныркылаз амырхәац рнапаҿы ирзаагозар ҳәа иаҿуп.
Анхаҩы абарҭқәа аниҳәа аамышьҭахь «шәсышьҭала» ҳәа инапы ҟьаны ддәықәлеит.
Паҷкәыкә-Беи Исмил анхаҩы дицны дцаларц иеиҳәеит, егьырҭгьы ԥыҭк рашьҭахьҟа ирышьҭаланы иаауан.
Исмил иаразнак анхаҩы иацәажәара дналагеит.
– Ҳаибадыруаз, сара Исмил сыхьӡуп, аха Аҟәа ахәаахәҭра инеиуаз аҭырқәцәа Исмил ҳәа сарҳәон, уара иухьӡузеи?
– Рамазан, саргьы Рамазан сыхьӡуп.
Исмил уи ихьӡ цқьа иеиликаарц азы еиҭа иирҳәар иҭаххеит.
– Саҭоумҵан, ухьӡ даҽазнык исоуҳәонда?.
– Рамазан!
– Ра-ма-зан! Ра-ма-зан!.. – ҳәа хынтә еиҭеиҳәеит. Нас
иаргьы диазҵааит, – ииашаны исызҳәама?
Анхаҩы Исмил иҳәашьа дахыччашәа ааҟаиҵан:
– Цқьа иҟамлеит аха алагамҭазы ицәгьам.
Исмил ишьҭахьҟа дааҳәны:
– Ари ҳамҩаныза Рамазан ихьӡуп. – ҳәа ибжьы ааиргеит. Урҭгьы ирхамышҭырц азы рыбжьы ныҵакшәа ҩынтә-хынтә иааиҭарҳәеит.
Уашьҭа ауаа рацәа рцәажәара быжьқәа ахьгоз иазааигәахахьан. Аҵлақәеи аџьықәреирҭақәеи иаарлысны ашҭа хәыҷык ахь ишаацәырҵыз еиԥш ахацәеи ахәыҷқәеи злахәыз гәыԥҩык ауаа ирықәшәеит. Ашҭа агәҭаҿы аҵәҩанқәа арсны аанда ҟаҵаны амархәац ҭакны ирыман, Амархәац иҩуа, иҵҟьо ашҭа иҭан, иԥаны, ашьҭахьтәи ашьапқәа ирықәгылацыԥхьаӡа ахәыҷқәа арҵәааҳәа иеибарҳәҳәон.
Паҷкәыкә, ашҭа асаба иарганы, икьыркьыруа иқәԥраауаз ари амархәац ԥшӡа данахәаԥш, иԥсадгьыл аҿы иреиӷьыз иҽқәа иреиуаз «Аԥша» ааигәалашәеит. Ӷәӷәала игәы ааихьит, Паҷкәыкә уи ҽҵысны Ҟабардантәи иааганы инапала иааӡахьан, шықәса рацәала ҩызара изызуз уи аҽы, рыԥсадгьыл аҟынтә ианықәырца иаанимыжьыр амуит.
Паҷкәыкә абарҭқәа дрызхәыцуа дшыҟаз Базала иажәақәа ихәыцра даалырхит.
– Абар, Ҳаџьы Абдуллаҳ Ефенди дахьыҟоу!
Паҷкәыкә данынаԥшы ахәаџьа дибеит. Ҵлак амҵаны дтәаны амархәац дахәаԥушан.
Рамазангьы Абдуллаҳ Ефенди даниба иаарласны уи ишҟа днеит. Инапы иҟәаҟәа инықәҵаны, асасцәа иаазгьы наирбаны ак наиеиҳәеит. Абдуллаҳ Ефенди дҩагылан
дгәырӷьаҵәа асасцәа ахьгылаз ахь иҿааихеит, рааигәара данааи,
– Бзиала уаабеит сыуа!.. Шәара шәбара закәытә гәадуроузеи? – иҳәеит
Исмил ицхыраарала Паҷкәыкәгьы аҭак ҟаиҵеит.
– Бзиара убааит.
Нас Паҷкәыкәи Абдуллаҳ Ефендии ԥыҭрак иеицәажәон, аха Паҷкәыкә ихы амархәац аҟны акәын иахьыҟаз.
– Абдуллаҳ ефенди, ари аҽан сара, аԥхьа имархәацыз џьысшьеит, аха санахәаԥш, аӷәра шахалахьаз гәасҭеит. Изтәыда иара?
– Ари ҳара иаҳтәӡам. Измит ахада Селим-ԥашьа иуахьад аҟнытә ибналазаап, акыр аамҭа абна илан азыҳәан уашьҭа ибникхеит, – ҳәа аҭак ҟаиҵеит Абдуллаҳ Ефенди.
– Аанкылара уадаҩхазар акәхап… Ҵабаргыҵәҟьаны абна иахьылахаз амшала ауаа ирцәыхарахеит. Иазыруазаалакгьы кырӡа ишәоит, уи уажәы ааӡара аҭахуп!
Ахәаџьа инапала ижакьа аашьышьны:
– Аиашазы саргьы абасҵәҟьа унапаҿы иузаамго ишәарҭоу ҽык сымбаӡацызт, ҳара уи ааӡара ҳалшаӡом, уи азы Измиҭҟа адырра раҳҭеит хара имгакәа иааны иргоит.
Кавказаа зегьы даараӡа аҽқәа бзиа ирбон, урҭ рыҩ-ныҵҟа аҽқәа рзы зҽызшьуаз ауаагьы маҷмызт. Базалагьы убарҭ дреиуан, уи иабацәа Аԥсны иахьыргӡоз аҽы жәла бзиақәа рыла ахьӡ ргахьан. Базала аҽқәа рзы зыԥсы зҭиуаз дреиуан, абас аблақәа даахыԥшыланы мацара агәы иҭаз зегьы еиликаар илшон. Абыржәгьы ашҭа иқәу амархәац аниба иҽизынкыломызт, аанда днахыԥаны ааигәара днеир иҭахын. Базала иҭагылазаашьа ибзианы иеилызкаауаз Паҷкәыкә-Беи уи дишьклаԥушан, аҵыхәтәан димазҵаар изымчҳаит.
– Иахуҳәаауазеи Базала?.. Унапаҿы иузаагома? – Базала иԥыза изҵаара убриаҟара деигәырӷьеит аиҭаҳәшьа амамызт.
– Сара сзы ари аҽы анапаҿы аагара, ласба хәыҷык ааӡара иаҩызоуп… азин сышәҭозар иаразнак ишәсырбон! – иҳәан игәаҳәара ааирԥшит.
Паҷкәыкә иакәзар, иблақәа аарыцәгьаны днаиқәцәҟьеит.
– Уҽаанкыл сыҷкәын… ара ҳара ҳқыҭа акәӡам… Саргьы ара ссасуп уара азин злаусҭозеи?
Аха Базала дхьаҵырц игәы иҭаӡамызт.
– Шәара ирашәҳәар урҭгьы ақәшаҳаҭхоит, аҳәара ҟаҳҵоит ишәывагылоу ахәаџьа азин имшәх, саргьы абри аҽы снақәтәап, – ҳәа диҳәон.
Ҳаџьы Абдуллаҳ Ефенди аԥсшәа шизеилымкаауазгьы реицәажәара аҽы ишазкыз еиликаахьан.
– Аҽы аума шәызлацәажәо, иеибышәҳәо сашәҳәар ҟамлаӡои? – ҳәа днаразҵааит.
Исмил азҵаара анеиҭеига Паҷкәыкә иаразнак аҭак ҟаиҵеит.
– Ҳаҷкәын иаразнак аҽы дақәтәаны иширҭынчуа ҳирбарц иҭахыуп, аха сара ақыҭауаа азин ҟарымҵакәа ишыҟамлоз иасҳәеит.
Ҳаџьы Абдуллаҳ иааџьашьаны.
– Ишԥа, уи илшарыма? – ҳәа аҵәгьы налаҵаны дааԥышәарччеит, насгьы Паҷкәыкә аҭак ҟаиҵаанӡа Базала ихы инаркны ишьапаҟынӡа дааихәаԥшын:
– Дкьаҳәӡа аура, аҭбаара ҳәа акгьы змам абри аҷкәын иоума ари аҽы зыбжьо?.. Сара шәсазҵаауазар зынӡа иҽазимшәааит, избанзар ари амархәац акакан ԥнаҽуашәа ибаҩқәа ҟәыбаса дышьҭанаҵоит. Анцәа иумҳәан…–
Паҷкәыкә аҭырқәшәа издырӡомызт, аха Ҳаџьы Абдуллаҳ иажәақәа аҵәы алаҵаны, насгьы Базала дхәыҷшьаны дышихцәажәаз иаразнак иаагәеиҭеит. Иаразнак Ҳаџьы Абдуллаҳ иахь днаҳәны ҿыӷәӷәала:
– Ааи, Хәаџьа Ефенди! Абри аҷкәын шәара шәҽы иа-разнак уасак еиԥш инапаҿы аагара илшоит, ари акәым иҵагьы злиешәа цәгьоу акәзаргьы… Сара Паҷкәыкә шсыхьӡу аҟара абри агәра згоит – ҳәа даацәажәеит.
Ҳаџьы Абдуллаҳгьы ари ажәа даҵахарц игәы иҭамызт. – Иаҳбап ус акәзар!..
– Нас уажәы шәара Базала азин ишәҭома? – игәы хыҭ-хыҭуа днаҵааит.
– Шәара шәхы шәақәгәыӷуазар азин зыҟасымҵои!
Амала, шәишамзар ҳәа сшәоит. Аллаҳ дицхрааит!…
Ҳаџьы Абдуллаҳ ас данцәажәа Паҷкәыкәгьы маҷк дааиԥхьхәыцааит. «Иудыруазеи, зеиԥш ҟамло егьыҟам, Анцәа иумҳәан аха. Базала ибзианы дидыруан, дшаиааиуаз усгьы
агәра игон, аха… џьара днадыԥсыла дцар?»
«Иҟасҵазеи сара! Сықәра ишаҵанамкуала ауаҩы сиеисаны, атәым қыҭак аҟны сарԥыс иԥсҭазаара ашәарҭара
ишԥаҭасыргылеи… Уи иаб иҟынтә сара исзынхаз иакәымзи. Сҽаанкыланы стәарауааз?» ҳәа ихала ихы ақәыӡбара даҿын.
Нас Базала дааихәаԥшын:
– Сыҷкәын, ишуҭахыз еиԥшҵәҟьа ахәаџьа иҽы ақәтәара азин ҟаиҵеит, аха сара усзаҵаауазар, ҳахьхәып, мҩа харантәи ҳаауеит, уааԥсаха уҟоуп. Усгьы иаҳхаҳгақәаз раамышьҭахь умчқәа кәаданы уҟоуп. – иҳәан, даҟәихырц иақәикит.
Аха Паҷкәыкә иажәақәа имаҳауазшә акәын дшыҟаз Базала, уи уашьҭа амархәац ада акагьы ила иабаӡомызт.
– Азин ҟарҵома? Сақәтәар ҟалома? – дгәырӷьаҵәа ҿааиҭит.
Паҷкәыкә иҟаиҵара изымдыруа дыҟан, арҭ аҿар иара инапы ианын, рҭакԥхықәра иҟәаҟәа иқәын, уажәы иара имшала аҷкәынцәа руаӡәк иԥсҭазаара ашәарҭара аҭаргылара иашамызт, Базала дахьирхәыр акәын.
– Сыҷкәын, уааи, ҳахьхәып… Тәымуаак рҽы азы иаԥсамзар акәхап!
Базала Паҷкәыкә иара дихьчарц азы ас дышцәажәоз идыруан, Абдуллаҳ Ефендигьы азин аныҟаиҵа ушьҭа аангылашьа имамызт. Насгьы Паҷкәыкә «уақәымтәан!» ҳәа адҵа ҟаиҵаӡомызт. Баша «уақәымтәар иеиӷьуп» ҳәа идигалон ауп.
– Шәақәшаҳаҭзар сара схы ԥысшәар сҭахуп. Ҳаԥсадгьылаҿы иеицәаз амархәацқәа иаразнак ауасеиԥш снапаҿы ишаазгахьаз ибзианы ишәымдыруеи? – дицрыҵуамызт.
Паҷкәыкә, убри аамҭазы Ҳаџьы Абдуллаҳ иблақәа днархыԥшыланы, Базала игәра имгошәа, диаҭәаимшьошәа ианырхибаала, иаразнак ихы иҭаз ааҭҟьаны Базала адҵа наииҭеит.
– Аҳаҳаи, сыҷкәын, иаарԥшы уҟазара! Убас иаарԥшы, зегьы узусҭо ибзианы иеилыркааратәы!
Базала игәы ҭыҵны ицон, аамҭа мгаӡакәа амархәац ахь иҿынеихеит, аанда данахыԥа нахыс, уашьҭа ихкааз аҭыԥ аҿы аҽи иареи рымацара ракәын иҟаз. Ауаа рацәа рҟнытә усгьы згәы ҭҟьаны иҟаз аҽы уажә Базалагьы данаба зынӡа ихагахеит, иԥо, иҵыгьуа иахьҭакыз иҭагьежьуан.
Базала изқәикыз аус ишмариамыз ибон, аха шьҭахьҟа хынҳәышьагьы имамызт. Аҽы иага ихагаханы иҟазаргьы
Базала убри аҟара дҭынчын, ашьшьыҳәа аҽы давагьежьуан, иара иблақәагьы аҽы иақәкны дыҟан, иҟанаҵо зегьы агәаҭара даҿын, инапаҿы иҟаз ашаха ҟәараӷ аҽы иахаиршәырц азы имазеины икын.
Ашҭа иакәшаны игылаз ауаа зегьы рыԥсыԥҵәҟьа еивымгакәа иԥшуан. Аҽы ашақә иахьасуаз ада ҷыт бжьык гомызт. Базала кыр аамҭа дмыццакӡакәа аҽы дакәшон, аҵыхәтәан кыр зычҳаз кыр ибеит шырҳәо еиԥш, аамҭа аниоу иаразнак ирҟәараҟәантәны иикыз аҟәараӷ аҽы ахәда илахаиршәит, аха уашьҭарнахыс акәын аус уадаҩ ианалагоз, избанзар аҽы аҽарҭынчра ааигәарагьы иҟаӡамызт, аҽарҭынчра акәым зынӡаск иааԥкны иҵҟьо, иԥо убриаҟара агәами асабеи аргылеит инаԥшуаз аҽгьы Базалагьы рбаӡомызт. Абас хыла-гәыла еиланы ишыҟаз, ауаҩ изхамҵоз ак ҟалеит. Базала абжьас еиԥшь дҩышьҭыԥан гәами асабеи рыбжьара днарылҟьан атах ҳәа аҽы днақәтәеит, ақыҭауаа ирбаз рызхамҵо, рыбз рыхәлашәазшәа акәын ишыҟаз, рхаҭыԥаҿы ианааи, уыр-уыр рыхга зегьы аиццәажәара иалагеит.
– Арԥыс шәихәаԥши уара! Аҵыхәтәан аҽы дақәтәеит! Уаҩы изхаҵом!..
– Ари дуаҩӡам уара, дыҩсҭаауп!…– ҳәа Базала дџьашьаны ихцәажәон.
Амала уажәы аамҭа амархәац иатәын аҟәаҟәахьы ааԥхьара змамыз асас данақәтәа, иеилаганы ашҭа инықәлеит, иахьабалак иҵыгьуан, иԥон, аҽкыднҟьон, ажәакала уи дахҳәаны дкажьны дашьырц азы иҟанамҵоз арбану, ишадҵыгьлоз аандагьы ԥыххаа иқәнаҵахьан, ушьҭа иахысны ицаратәы иҟан.
Уажәы аҽы иахәаԥшуаз ауаа Базала дрыцҳаршьо иалагахьан:
– Аҷкәын рыцҳа, ари аҽхага аума изнауеит.
– Дырууаа дкажьны иӷраԥалоит.
– Ибаҩқәа зегьы ԥнаҵәоит.
– Ма иахьтатоу џьара дкаҳар хәҷы-мыҷк рыла ихигарын!
Ауаа ацәажәара иаҿын, аха аҽгьы аанда ицҟьаны
ишықәнаҵахьаз гәанаҭахьан иаразнак уахь илеиханы инахыԥаны мап, инахыԥрааны, абна аганахь ахы рханы икаууа аҿынанахеит, ақыҭа уаа ишанханы ишыԥшуаз инахьаԥшаанӡа уи абнара илалахьан, ушьҭа аҽгьы рбомызт,
Базалагьы дыҟаӡамызт, ршьҭахьҟа инрыжьыз асаба акәын иҟаз. Уигьы аԥша ианарыцқьа рышьҭрагьы аанымхаӡеит.
Ҳаџьы Абудллаҳгьы Паҷкәыкәгьы абнара илалаӡыҭны ицаз аҽи Базалеи ирашьҭаԥшуан. Нас дара-дарагьы иааиҿаԥшит. Ҳаџьы Абдуллаҳ даараӡа дахьхәны дыҟан.
– Иҟаиҵеи ари аҷкәын маџьана!… Дақәҳмыртәандаз реиҳа иеиӷьымзи! Иҟиаҵои, дабацои уажәы уи аҽы дақәтәаны? Ма иманшәало ҭыԥкаҿы икҽаижьындаз! – ҳәа ацәажәара даҿын.
Ахәаџьа иажәақәа рҿы, уажәы аҵәылаҵара акәымкәа, ахьаа рнубаалон, Базала ак ихьыр ҳәа дгәырҩон.
Паҷкәыкә иакәзар, иҿы еихихӡомызт… иага дшәозаргьы, ахаҵара агәы изҭамзи аӡәгьы иирдырӡомызт. «Базала дыҽҟазоуп! Мариала акагьы ихьӡом!» ҳәа аарлаҳәа ажәақәак ааиҿыҵҟьеит. Арахь ихьаа еилыимкаарц азы Ҳаџьы Абдуллаҳ иблақәа дырхыԥшылаӡомызт.
Ҳаџьы Абдуллаҳ Паҷкәыкә дҭынчӡа дахьыҟаз дазгәамҵызуашәа дыҟан.
– Агәра угома сыуа? Абни аҷкәын, деибганы аҽы дшақәҵуа? – ҳәа даҽазнык диазҵааит.
– Хьаас иҟоумҵан ахәаџьа! Уи иатәоумбо аҷкәын, амца дақәуҵар имбылуа иоуп. Иара дшаауа агәра згоит, аха аҽы еибганы изааго, изаамго сыздыруам, избанзар аратәи абнаршәыра иахьылалаз, маҷк сацәшәоит.
Ахәаџьа арҭ ажәақәа раамышьҭахь зынӡа амца икит, уажәы Базала ида аҽгьы дазхәыцыр акәын, избанзар ари аҽы дырӡыр ҟаломызт.
– Уажәы ишԥаҟаҳҵои? Аҽы шаҳԥшаазгьы аиҳабыра ираҳҳәахьан, иааны иргарц азы амҩа иқәлахьазар, уаҵәы ара иҟалароуп, урҭ ираҳҳәозеи аҽа акы ахьыр?
Паҷкәыкә аҭак ҟаимҵаӡеит, амала бааԥсыла дгәамҵит. Базала иԥсҭазаара ашәарҭара ишҭагылазгьы ари ауаҩ аҽы дахьазхәыцуаз ихы ихнахуан, раԥхьа диаӷьырц инақәикызаргьы дахьхәны ихала ацәажәара дналагеит, «Узҿу закәузеи Паҷкәыкә? Абудллаҳ Ефенди ари атәым дгьыл аҿы уас-дырс иҳамоу иара аӡәы заҵәык иоуп, уигьы иара итәала дызлаиашоу ыҟазар акәхап!» Нас днаҳәын Исмили Ҭемыри рахь ибжьы наиргеит.
Шәгыланы шәзыԥшузеи уа? Шәыҩны шәашьа ишьҭа шәхыл!
Аҷкәынцәа ахыц еиԥш Базала дахьцаз аганахь еиханы ицеит.
Паҷкәыкә ақыҭауааи иареи иааизынхеит, аиҭагаҩгьы дахьыҟамыз амшала адагәеи аҿаҳаи реиԥш еихәаԥшуан. Ҳаџьы Абдуллаҳ Паҷкәыкә иҭагылазаашьа еиликаазшәа иҩыҵра дааҵагыланы аҵла ду амҵахь диманы дцеит. Ара жәаҩык зкуаз тәарҭак ыҟан, инеины уа инықәтәеит, ақыҭауаа еиҳараҩкгьы азин ылхны русқәа рахь ицеит.
Уаанӡа аҽы иакәшаны иҳәҳәо, иҟаауа ихәмаруаз ақыҭа хәыҷқәа, уажәы иеибырҳәазшәа Паҷкәыкә икәшаны ихәаԥшуан. Рқыҭа аиҳабацәа ирыдтәалаз ари ауаҩы имаҭәа-иҩыҭәа, иҟәныз амаҟа, аҟама, ашьаҵа уҳәа… рыла зынӡа дхазын. Рыбжьқәа дуцәахо ианалага Абдуллаҳ Ефенди изымчҳакәа дрыҵаҟьан иԥхаиҵеит.
Ахәыҷы маџьанақәа ахәаџа данрықәыҳәҳәа инаскьаны игылеит акәымзар, зынӡа имцаӡеит, еиҭах иахьеизаз аҭыԥ аҟнытә Паҷкәыкә ихәаԥшра иаҿын, амала хара иахьгылаз азы рыбжьқәа аиҳабацәа рҟынӡа иааҩӡомызт.
Аамҭа ццакуамызт Паҷкәыкә идтәалаз аҭаҳмадцәагьы ихәыцуа иԥшын, Базала дзықәтәаз аҽан-мархәац, иабаҟоу? Арԥызба аҽы инапаҿы изаагахьазар?.. – рҳәон гәаныла
Ақыҭауаа, Паҷкәыкә усгьы аҭырқәшәа ахьизымдыруаз азы, дара-дара рбыжьара ишеицәажәоз, Паҷкәыкә даархашҭын иҟоу-иану еибырҳәо иалагеит. Зегьы ргәаанагарала аҽы Базала дканажьзар акәхап, иаргьы иахьцаз анцәа идырп, рызагьы Базала акы имыхьындаз ҳәа Анцәа иҳәон. Аиашазы урҭ рыбжьара Базала аҽы шьҭахьҟа иааигоит ҳәа агәра згоз аӡәгьы дыҟамызт. Ԥыҭрак аамышьҭахь ҷкәынцәақәак аӡыршла ааганы, раԥхьа Паҷкәыкәи Абдуллаҳ Ефенди иддыржәит, насгьы егьырҭ аиҳабацәагьы ирзааргеит. Ақыҭа уаа Паҷкәыкә дыҭҵаауа ишихәаԥшуаз еиԥш, иаргьы урҭ маӡала рыҭҵаара даҿын. Иениџьаами ақыҭаҿы дааижьҭеи ԥҳәыс заҵәыкгьы димбацызт. Ашҭаҿы ихәмаруаз аҭыԥҳацәа хәыҷқәа рыда ақыҭа дуӡӡаҿы ԥҳәыск, мам-заргьы ԥҳәызбак џьара дубомызт. Иара аӡыршлагьы ахацәа иахьааргаз Паҷкәыкә иџьеишьон. Дара рҿы акәзар, ари аҩыза аусқәа ахацәа инарыгӡар ԥхашьароуп ҳәа иԥхьаӡан. Аԥҳәыс аиадара лаҵаҵара шыԥхашьароу еиԥш.
Паҷкәыкә араҟатәи рҵасқәа ас иҟазар акәхап ҳәа дышхәыцуаз аҷкәынцәа иҭацәыз аӡыржәгақәа афырҳәа иааидыркылеит.
Еиҭах иеиҿаԥшуа итәан адагәеи аҿаҳаи реиԥш…
Нас ақыҭауаа, еиҭах дара рыбжьара аицәажәара иналагеит, аха лассы-лассгьы абнарахьгьы аԥшра иаҿын, ус анакәха иага аҭагылазаашьа бааԥсызаргьы Базала иганахьала гәыӷра хәыҷык макьаназы ирыман…
Базала дзықәтәаз аҽан-мархәац иԥыруашәа амҩахәасҭа ианыршәланы ишцозгьы маҷк иадамзаргьы ишҭынчхаз гәеиҭахьан, избанзар, уашьҭа иԥо-иҵҟьо акәымкәа ицон, агәашьамх аҵԥраауа, иаргьы дканажьырц иаҿӡамызт, амала излалшоз ала аҩра иаҿын. Базалагьы реиҳа дышҭынчхазгьы игәы иҽанын. Избанзар, аҽы иҟанаҵо издыруамызт. Убри азы изнапык ала ахәда иахаиршәыз ашаха шикугьы егьи инапала ахәдахҽықәа икын, ишьапқәагьы амгәа иадырӷәӷәаланы иҟан. Аҵыхәтәан азхара иҩны ишааԥсоз насгьы ашьшьыҳәа ишаангылоз Базала идыруан, арахь хазгьы аҽқәа бзиа ирбоз ибжьы ашьшьыҳәа ақәыргара даҿын. Ԥыҭрак абас ианца аамышьҭахь, акырӡа иааԥсаз аҽы, ӷәӷәала аԥсыԥ еивнаго иалагахьан, нас рҿаԥхьа ицәырҵыз амардара ианаҿала аҽан-мархәац аҽаанкылара иалагеит, Базала иаразнак изнапык ала ахәда ишьышьуа далагеит. Уи аҽқәа рызегьы рыхәдақәа ашьышьра даараӡа бзиа ишырбоз идыруан, ииашаҵәҟьаны ԥыҭрак ашьҭахь амархәац ҽыбжьаҵас шьаҿала аныҟәара иналагеит. Базала даҟәымҵӡакәа ажәа хаақәа ҳәо, ахәда шьышьуа аргәыбзыӷра даҿын.
Ақыҭа ашҭаҿы иеизаны игылаз ауаа Базала аҽы иманы дызлаашаз ахь иԥшын, ахәларахь ишнеиуазгьы, макьана иаауаз ҳәа аӡәгьы дыҟамызт. Паҷкәыкәгьы уашьҭа игәҭынчымра изымҵәахуа дыҟан. Иаразнак дҩагылан дцарц шиҭахыз напыла Абдуллаҳ Ефенди инаиарбаны, абнара шыҟаз ихы рханы ддәықәлеит. Ахәаџьагьы раԥхьа даалакҩакзаргьы, Паҷкәыкә дишьҭалеит. Аҭаҳмадацәа рҩыџьагьы иаразнак иҩагыланы Базала дахьцаз аганахь иандәықәла иаанхаз ақыҭауаагьы урҭ инарышьҭалеит.
Паҷкәыкә кырӡа шихыҵуазгьы арԥызбак иеиԥш дныҟәон, ԥыҭрак инеихьан еиԥш абнара аганахьынтәи ҩыџьа шаауаз гәарҭеит. Паҷкәыкә цқьа данрыхәаԥш арҭ
Ҭеымри Исмили шракәыз еиликааит. Амала Базала дрыцӡамызт. Дахьыглаз, Базалагьы рышьҭахьынтәи даацәырҵрашәа баны кырӡа днаизыԥшит, аха башан, ишьацәкьарақәа рҟынӡа даарыхьҭашьызшәа ицәа дҭаӡыӡааит! Базала акыр ихьрызу?!
Ақыҭауаагьы иаауаз гәарҭахьан, иаразнак аууы рыхга ацәажәара иналагахт, зегьы акак рҳәон. Уи аамҭазы Абдуллаҳ Ефендигьы Паҷкәыкә дихьӡахьан еицны иааиуаз ирԥылеит.
Базала ида ихынҳәыз,Ҭемыри Исмили рыблақәа дырхыԥшыланы Паҷкәыкә иҟалаз еиликаарц иҭахын, аха арҭ рҩыџьагьы иҭынчӡах иҟан, ус акәзар ицәгьаз ҳәа акгьы ыҟамзар акәхарын. Ҳаџьы Абдуллаҳ имырбаӡакәа «оҳ гәышьа» ааиҿыҵҟьеит Паҷкәыкә. Нас дразҵаауа дналагеит.
– Базала дышәзымԥшааӡеи? – ибжьы шаҟа хьаа аҵаз иага иӡазаргьы аԥсшәа ззымдыруазгьы иеилыркаахьан.
– Шәымшәан, ҳаиҳабы – иҳәеит Исмил.
– Шәымшәан, уи дҳаԥшааит! Иԥшаара адагьы ихаҭагьы дааҳгеит.
Паҷкәыкә дгәырӷьаҵәа дааҟалеит.
– Анцәа иџьшьоуп, – иҳәеит, хыхь ихы нарханы, – ухьышьаргәыҵа сакәхшоуп, ҳрыцҳаушьеит…
Нас икәша-мыкәша илаԥш аархыигеит, аха ааигәагьы-харагьы Базала еиҭах џьаргьы дибомызт.
Ҳаџьы Абдуллаҳгьы Базала хьаас дҟаиҵон, аха хымԥада, иаҳагьы ихьааигон амархәац… Уи имшалакәын Базала аҽы дақәтәаны дышцаз, убри аҟнытәи Исмил иахь днаҳәны:
– Уара иабаҟоу арҭ Амархәацгьы Базалагьы џьаргьы избаӡомеи? – ҳәа днаиазҵааит.
Паҷкәыкә, Ҳаџьы Абдуллаҳ абыржәыгьы аҽы дахьазҵаауаз игәы азыԥжәаны дхәыцуан.
– Уихәаԥши уара, дцо-даауа аҽы дазҵаауеит, сара схәыҷы ак ихьзар ҳәа сыԥсы схыҵуеит – иҳәон гәаныла.
– Базала амархәаци иареи абнараҿы иҟоуп… Хьаас иҟашәымҵан рҩыџьагьы еибгоуп, ибзиоуп!.. Базала аҽы макьана имҭынчхаӡацт азыҳәан ауаа рацәа ахьыҟоу аагара иҭахымхеит…, – Исмил арҭ ажәақәа ҭырқәшәала акәын ишиҳәоз уи амшала ақыҭауаа зегьы аигәырӷьаны рыбжьы дыргеит.
Иҟаауа иҳәҳәо, атрышә иасуа игәырӷьоз ауааи Абдуллаҳ Ефендии рахь дхьарԥшны: – Ижәбома, ҳаиҳабацәа, амархәац абра иҟазҭгьы ишԥаҟалоз, агәы мыҭҟьаӡози? – иҳәеит. Ҳаџьы Абдуллаҳ иеиликаахьан, дааԥышәарччан: – Ииашаны иуҳәоит аҷкәын!.. – иҳәеит, нас ақыҭауаа даарыхәаԥшны:
– Арҭ аилагацәа аҽ-ҭынчгьы дырхагоит – ҳәагьы инациҵеит. Аха макьанагьы иблақәа абнарахь иԥшуан, иаҳаз агәра имгошәа акәын дшыҟаз.
Исмил, ахәаџьа ихәыцрақәа еиликаазшәа.
– Ишәҭахызар, шәааи, абнаранӡа шәнаганы аҽы харантәи ишәсырбап – ҳәа дирҭынчырц иҭаххеит. Ҳаџьы Абдуллаҳ «схала сцома?» ҳәа дҵааит ихала ацара дацәшәозшәа, аха Исмил «сара шәсымгои» аниҳәа, дишьҭаланы ддәықәлеит. Ԥыҭрак ашьҭахь рҭыԥаҿы инеихьан, араантәи данынаԥш ҵлак амҵан игылаз аҽы ибарҭан, Базала аҽы аԥхьа игылаз хаҳә дук дықәтәаны аҽы ахы ишьышьуан, еицәажәозшәа акәын ишыҟаз. Ҳаџьы Абдуллаҳ, иибаз изхаҵомызт, иара аҽы ибзианы изымдыруазар, даҽа ҽык ааганы дыржьозар ҳәа дхәыцрын, аха дара рҽы акәын Базала иаԥхьа иҭынчӡа игылаз. Уаанӡа ихагаханы зааигәара уаҩы днамышьҭуа ашҭа иқәыз.
– Ҳаџьы Ефенди ишыжәбаз еиԥш, сҩыза иажәа наигӡеит аамҭа кьаҿла, алым иаҩызаз аҽы цгәык иаҩызазшәа иааиҟаиҵеит, аха уажәшьҭарнахыс шәус даараӡа ишуадаҩу жәдыруазароуп. Аҽы уажәазы Базала мацара иқәгәыӷуеит. Шәара шәтәқәа аӡәгьы ааигәара днанашьҭӡом. Ишыҟаҳҵара ҳаздыруам арахь ҳаргьы ушьҭа ҳхынҳәыроуп, Базалагьы ара дҳазныжьуам! – иҳәан Исмил, Абудллаҳ Ефенди дызлаз ахәыцрақәа даарылыихит.
Ахәаџьагьы Исмил ииҳәақәаз даарызхәыцит. Ииҳәоз иашан, Базала дцар ари амархәац изланыркылоз, иаарымпыҵҟьаны ибналар? Иаразнак игәалашәаз акы илақәа цыр-цыруа иааҟанаҵеит.
– Сыҷкәын ари аҽгьы шәанцо ишәыцыжәгар? Иргаразы ианааилакгьы, ишиашо шәара шәахь инаҳашьҭуан. Аҽы уаантәи иргарын – иҳәеит. Исмилгьы ахәаџьа ииҳәаз иаразанак дазааины «изыҟамлари?» ҳәа даазхәыцит, амҩахьтә ианыхынҳәуа Паҷкәыкәгьы днақәдыртәар уи аҟара амҩан аныҟәарагьы иқәшәаӡомызт.
– Ус иеиҳа ииашазар ҟалап, аха Паҷкәыкәи Базалеи ирҳәашагьы ҳаазыԥшыпҳәа аҭак ныҟаиҵеит.
Ҳаџьы Абдуллаҳи Исмили Паҷкәыкә дахьыҟаз ианыхынҳәы амра ҭашәаны амш еилахәлахьан. Исмил иырццакны ахәаџьеи иареи иеибырҳәақәаз Паҷкәыкә инаиеиҳәеит. Ҳаџьы Абдуллаҳгьы ақыҭауаа ирзеиҭеиҳәон. Ицәажәара даналагагьы ҿыц акы игәалашәазшәа Паҷкәыкә иахь днаҳәны: – Ҳаҭыр зқәу сыуа! Шәара араанӡа шәаазгеи? Амархәац ҳшашьҭаз уи азҵаара зынӡа иааҳхашҭит. Гәалак шәымазма, кыршәҭахызма?
Паҷкәыкәгьы усҟан ауп иззааз анигәалашәа Абдуллаҳ Ефенди иблақәа дырхыԥшыланы
– Зҵаарақәак ҳамоуп, шәдырра ҳҭахын, – иҳәан ҳәа иажәақәа днарылагеит.
– Ҳарҭ Балкан, Варна, мамзар Қосҭенџье ҳцар ҳҭахуп. Аха иахьыҟоу ҳаздыруам. Ара иацәыхароума?.. Уахь амҩа ҳақәлар амҩа ҳабанӡақәхои?.. Абарҭқәа ҳшәазҵаар, еилаҳкаар ҳҭахын…
Ҳаџьы Абдуллаҳ арҭқәа аниаҳа иџьашьаны азҵаара ықәиргылт.
– Балканҟа шәцома? Варна, Қосҭенџье шәцар шәҭахума?..
Ахәаџьа данцәажәоз шаҟа иџьашьаны дшыҟаз ихаҿсахьала иубарҭан, Паҷкәыкә ари иаанагоз изеилкаауамызт.
– Варнеи Қосҭенџьеи ҳәа ҳҳәынҭқарра егьи аҵыхәаҿы иҟоуп… араантәи уаанӡа шьапыла шәныҟәаразы шәаамҭагьы азхом, – ҳәа Ҳаџьы Абдуллаҳ ацәажәара даҿын
– Иҟашәҵои уа? Иахьанӡа ишәымбац, иахьыҟо шәзымдыруа аҭыԥ ахь усс ишәымоуи?
Ахәаџьа изҵаара иашан. Иахьыҟоу ахьырзымдыруа аҭыԥ ахь усс ирымоузеи, иҟарҵозеи?
– Ҳҭынхацәа ҳаԥшаауеит, – иҳәеит Исмил, нас Паҷкәыкә днаиазҵааит?
– Ахәаџьа Қосҭенџьеи Варнеи рҿы усс ишәымоу ҳәа дҵаауеит, аҭакс исҭарызеи?»
– Ҳҭынхацәа ҳашрышьҭоу иаҳәа… ак иаҳәақәа убрахь… Исмил дыццакны изыԥшыз ахәаџьа иахь днаԥшын:
– Жәаха шықәса раԥхьа Кавказ аҟнытәи ихҵәаны Асулҭан идгьылахь иаарышьҭыз ҳауацәа ҳрышьҭоуп. Излеилаҳкааз ала урҭ Варнеи, Қосҭенџьеи амшынтә баӷуазаҿы иӡхыргазаап ҳәа ҳаҳаит, – иҳәеит.
Ҳаџьы Абдуллаҳ илахь еиқәҵаны изнапык ала ижакьа ишьышьуан нас ихылԥагьы наҟ днагәҭасны, ихәдаџьал абӷыра далагеит, уи ала аус шаҟа иуадаҩыз деилыркаауан. Иара Балканҟа ҩынтә дцахьан аха Варнагьы Қосҭенџьегьы имбаӡацызт, уажәы арҭ изларзеиҭеиҳәарыз. Уаҳа даҽакала ианаму мраҭашәарахь днаҳәны инапы наироуын;
– Даараӡа ихароуп – иҳәеит. – Шәара шәахьынӡазхәыцуа аасҭагьы ихароуп, сыуацәа бзиақәа… уаанӡа шьапыла ацарагьы зынӡа шәазымхәыцын. Насгьы уахь уажәы ҭынчраӡам. Аурсықәа уатәи адгьылқәа еиҳарак рнапаҿы иааргахьеит. Уажәы Стамбул ажәылара рҽазыркуеит. Исмил арҭ ажәақәа анеиҭеига Паҷкәыкә иаҳақәаз изхамҵо.
Аурысқәа уаанӡагьы инаӡама? Иаанызкыларыда арҭ ампыҵахалаҩцәа?.. Асулҭан дуӡӡагьы изаанымкылозар… – ҳәа ибжьы ааиргеит.
Паҷкәыкә игәамҵра Абудллаҳ Ефенди игәаԥхазаргьы асулҭан изы ииҳәаз игәы иамыхәеит.
Ҳсулҭан дуӡӡа аурысқәа раанкылара имч шԥақәамхо, аха урҭ мацара ракәу џьышәшьома? Ҳаԥшьганкгьы ақьаафырқәа ҳакәыршоуп, зегьы хаз-хазы ҳрабашьроуп азы ҳаруаа иеиԥхьытта иҟалеит. Уи ауп аурысқәа раанкылара ҳзадхалаз…–
Паҷкәыкә, Абудллаҳ Ефенди игәы ишалсыз еилканы иажәақәа ириашар иҭаххеит. – Ҽакала сеилышыәмкаан, сара асулҭан изы акәӡам сызцәажәо, иаҳҿагыло аӷа изкноуп ажәа зысҳәаз… – Ҳаџьы Абдуллаҳ имаҳазшәа ицәажәара ацҵара даҿын; – Уи азоуп Балкан, аболгарқәагьы аурысқәа ианрыдгыла ҳаруаа ихьаҵыр акәхеит. Аурыс ир Сҭамбул ааигәаранӡа иаадгылеит. Аҵыхәтәан асулҭан еиқәшаҳаҭрак инапы аҵаиҩыр акәхеит. Ари аиқәшаҳаҭра асултан Балкантәи иҳәынҭқарратә мчра имнахуан, аха уаҳа ԥсыхәа ыҟамызт…–
Ҳаџьы Абудллаҳ маҷк дааҭгылан иԥсыԥ ааивигеит. Шаҟа игәы ԥшааз ибжьала еилукауан. Илаӷырӡқәа Паҷкәыкә имбарц азы ихы наҟ инаирҳәит.
– Рыцҳарас иҟалаз уи аиқәшаҳаҭра аамышьҭахь Балкан инхоз аԥсылман жәлар рҭыԥқәа ааныжьны арахь ихҵәар акәхеит. Жәанызқьла ауааԥсыра гәаҟрыла амлакреи, ахьҭакреи ирақәԥо хәыҷла-дула амҩа ианыланы Сҭамбулҟа инаӡарц азы амҩақәа ирнуп – иҳәеит, ицәажәара иацҵо.
Исмил иааиԥырмҟьаӡакәа аиҭагара даҿын, аха Паҷкәыкә аҭагылазаашьа аниоу иаразнак дҵааит.
– Урҭ рыҩныҵҟа ҳара ҳтәқәа, ачерқесцәа рылоума? Мамзар уа инхама?–
Азҵаара заҳаз Абдуллаҳ Ефенди хьаала дааԥышәарччеит.
– Аурысқәа аиқәшаҳаҭраҿы аԥсылманцәа зегьы адырбеит, шәара шәтәқәа залырхри? Уи адагьы Сҭамбул аҟынтә исзааз сасык ус иҳәоны исаҳахьан Балкантәи аҳәынҭқаррақәа рҿы ачеркесцәа ирҭахымзаарын. Аурысқәеи, аболгарцәеи егьырҭ ақьырсиан жәларқәа мчыла ирызныҟәоит ҳәа ачеркесцәа Балкан аанрыжьырц азҵаара ықәдыргылазаап.
Паҷкәыкә иҭынхацәа еиҭах ахҵәара иахьақәшәаз деигәырӷьома уҳәаратәы дааҟалеит, избанзар урҭ Балкан аҟнытә иқәырцазар арахь рааигәара џьара иаауазар акәхарын. Нас, жәаха шықәса рыҩныҵҟала ҩынтә ахҵәара иақәшәаз иуацәа-иҭынхацәа рзы хазгьы игәы ааихьит.
Илашьцо ианалага Паҷкәыкә ушьҭа ацәажәара ахыркәшара шаҭахыз ааигәалашәеит. Иаразнак иҽааидкыланы Абдуллаҳ Ефенди иахь ихы наирхан, ҳаҭырла ус иҳә-еит:
– Сыуа бзиа! Излиелыскаауа ала иеибаҳҳәаша даараӡа ирацәоуп… аха ҳаргьы уашьҭа ҳҭыԥахь ҳхынҳәыроуп. Ҳаанхацәеит азы, хьаас ҳҟарҵоит. Анцәа иҳәар, уашьҭарнахыс лассы-лассы ҳаиқәшәаны ҳаицәажәалап. Уажәы азин ҳашәҭ амҩа ҳақәлап.
Амҩа ианықәлоз зынӡа илашьцахьан, аха рразҟы иакыз амза гылеит, Ҳаџьы Абдуллаҳгьы абнара илҵаанӡа рымҩа арлашарц азы цәымзақәак риҭахьан.
Ирырҭаз аҽы раԥхьаӡа аҽырцәгьаны Паҷкәыкә ааигәара днанамышьҭуа иалагазаргьы, Базала иҟаиҵалаак иргәабзыӷны Паҷкәыкә дақәиртәеит, аха арахь аӷәрагьы ауишьуҭамызт, ашьшьыҳәа ахахәда шьышьуа, ихааӡах дацәажәо дацныҟәон.
Кырӡа ианныҟәа аамышьҭахь абнара иаалҵит, уажәшьҭа алашара рҭахӡамызт еиҭа амза акаҷҷара рымҩа арлашо иалагахьан. Иара усгьы рымҩагьы маҷк акәын иа-анхоз аԥшаҳәагьы рбарҭахартә иазааигәахахьан.
Абнара ишаалҵыз еиԥш, ауаа рыбжьы аууы ҳәа иго иалагеит. Акаԥаа еиҳараҩык иеизаны раара иазыԥшызаарын, иахьагхаз азгьы кырӡа ихьаауан, уажәы ишаауаз анырба зегьы игәырӷьаҵәа иҟан.
Паҷкәыкәи ицыз аҷкәынцәеи рқыҭауаа гәыкала рԥылара анырба, рыԥсадгьыл аҿы, рқыҭаҿы иҟазшәа иааигәырӷьеит. Аха ари аиԥылара шәарҭакгьы аман, аҽы шәаны ирҳауа иалагахьан, Паҷкәыкә ари анеиликаа ауаа дырзааигәахаанӡа ахьышәҭҳәа аҽы дааҽыжәҵын, аӷәра Базала инаиркны, иара иԥылаз Акаԥаа рахь иҿынеихеит.
Акаԥаа Паҷкәыкә ицызи иареи Иениџьаами изызцаз рыздыруамызт уи азы ирарҳәараны иҟоу ҳаҳандаз ҳәа иаргәаҟуан, аха Паҷкәыкә урҭ ззыԥшыз ҳәа акагьы реимҳәеит.
– Ҳауацәа рбара ҳцеит, уажәы ауаа бзиақәа рқыҭа ҳналаԥшит, рӡыршла аажәит. Шәысаламқәа рызганы рысаламқәагьы шәзааҳгеит, уи аҟароуп! – иҳәеит.
Уахьынтәи раара аасҭагьы шьапыла ицаз Паҷкәыкә ҽы харзаманк дақәтәаны дахьыхынҳәыз ақыҭауаа иџьаршьон. Уаҳа наҭахымкәа ԥшреи-сахьалеи ичаԥаз ауаа анаба еиҭа аӡыӡара, аԥара иалагахьан. Базала изаанымкылошәа аниба инаганы ҵлак иадҿеиҳәалеит. Ақыҭауаагьы ааигәара имнеирц дрыҳәеит, нас рызегьы уашьҭа рыҩнеиԥш ирыԥхьаӡоз аҳаԥахьы инеихеит.
Ахаҵәацәа рхы ахьеидыркылаз аҳаԥаҿы, уахагьы амца ду рзеиқәын, ацәара зхашҭхьаз, згәы ҭынчымз аҭаҳмадцәа амца иакәшаны итәаны ахәыцра иаҿын. Ичымазаҩцәахаз ԥыҭҩык рыԥсҭазаара иалҵхьан аха иаанхаз иааџьоушьартәы ибзиахахьан уажәы чымазаҩы ӷәӷәак дыҟам уҳәаратәы иҟан.
Кымараҷа лашьа иԥа Ахрагьы абзиахара иалагахьаз дрылан. Ахра макьаназы имч кәадан, ибаҩқәа
уԥхьаӡаратәы игын, аха ихшыҩи иблақәеи ицқьашәқьаӡа, еилыхха иҟан, инапқәа рыла иаб иаҳәшьа дгәыдкыланы аарлаҳәа акәзаргьы, аччара даҿын. Есма хәыҷгьы Кымараҷа лкалҭ дацрыҵуамызт, лашьагьы лымацара даанлыжьуамызт. Даҽа џьашьахәыкгьы Ҳаиҭ иҭаца лҿы иҟалеит, зцәа зтәымкәа ачымазара ӷәӷәа иақәшәаз, уашьҭа дзынхом рыцҳа ҳәа изхәаԥшуаз аҭацагьы, Анцәа имчала, Асиаҭ нанду лыхәшәқәа рыбзоурала, абзиахара даҿын, уигьы ачымазара лымчқәа лымнаххьан, дкараха дыҟан, аарлаҳәа лыбжьы ҭылго маҷ-маҷ крыфара далагахьан, илзыҟарҵоз ахәшәқәагьы лыхәон азы зегьы леигәырӷьон.
Кымараҷа лашьа ихәыҷқәа гәыдкыланы дахьықәиаз дыцәахьан, аамҭа кыр инаскьахьан, адәахьгьы хьшәашәарахон амца иахатәаз аҭаҳмадцәагьы еиҳараҩык ирзымчҳакәа ацәа риааихьан. Иаанхаз аӡәык-ҩыџьак рлабашьақәа рхы иадкыланы ацәа рҽарымҭарц иаҿын.
Ашьыжь шаанӡа адәахьынтәи аҽыкьыркьырбжьы аҳаԥы иҭыҩуа иалагеит. Абжьқәа иаадырԥшыз аҿар иаразнак адәыхьы иандәылҵ ирбаз рызхамҵо иаашанхеит. Базала иҿеиҳәаз аҽы аҽԥныртларц азы иԥо, аҽкыднаҟьон, ари зыхҟьоз хара имгакәа иеилыркааит. Нырцә ахәы иқәгылаз аҽҵыс акәын, амархәац еилазгоз, аҽҵыс иахьынтәааз рзеилымкааит, ишкәакәаӡа, аԥшӡашьа ҳәаа амамкәа иҟан насгьы иҿаҳәаны иырмаз амархәац аиԥшҵәҟьа ибнакын.
Базала адәахьы дандәылҵ, амархәац зырхагаз аҽҵыс шибаз еиԥш, идырит ари Иениџьами ианцоз амҩаҿы, раԥхьанатә аԥшатлакә еиԥш ирԥыҩланы ицаз аҽҵыс акәын.
Аҽқәа ибзианы издыруаз Базала ари аҽҵыс иҿаҳәан имаз аҽан ишаԥаз аилкаара ицәыуадаҩымхеит, аҽҵыс ан азҿнаҭуан.
Базала аҽҵыс ибеижьҭеи дшанханы, иблақәа изахгомызт. Аха иаразнак ихы инапаҿы иааганы, ашьшьыҳәа аҽҵысахь иҿынеихеит. Базала уи дангәанаҭа, ашьҭахьтәи ашьапқәа ирықәгыланы иҩагылеит, Базала иҿагыланы даршәарц аҭахызшәа, аха даанымгылаӡакәа, иара ашҟа дшааскьоз анаба ишәаны ахы еиԥш инаҵҟьаны иаразнак иныҵаба ицеит.
Базала ҳамҭакы аҽҵыс злацаз аганахь дыԥшуан аха ашьҭахь иааннажьыз асаба ада уаҳа акагьы ибарҭаӡамызт. Нас аҽан ирҭынчырц иҭаххеит аха уаанӡа еиԥш ааигәара
уаҩы днанашьҭуамызт иага ҟаиҵазаргьы арҭынчра иылмшеит.
Аҽы, ҽынлоуп, сахылаԥшып ҳәа дааҟәыҵын аҳаԥахьы дхынҳәит. Зыцәа ҟьалаз ауаа амра гылаанӡа иеицәажәо аамҭа агара иалагеит.
Ашьыжь ианша, аҽы ааигәара иҟаз Базала, уи иҭынчӡа аҳәра ишаҿыз ибеит. Иаргьы данаба аҳәра иаҟәыҵны ахы аашьҭыхны ихәаԥшуа иалагеит. Алымҳақәа кьакьаӡа излаҟаз ала агәы шҭынчмыз убарҭан. Базала уаҳа уи ааигәара дымнеикәа дахьгылаз аҟынтә аргәыбзыӷра далагеит, иеизигаз аиҵәарақәа рыла иҟаиҵалаак ахыхра илшеит. Уашьҭа ааигәара дгыланы ахы ишьышьуан, игәыдикылон, дацәажәон.
Акыр аамҭа ахәда шьышьуа, дацәажәо ианиргәабзыӷ аамышьҭахь, иаразнак дыԥаны аҟәаҟәа длақәтәеит, аҽы раԥхьа иаҭахымхазшәа ааҟанҵазаргьы аҵыхәтәан иахьхәыит. Базалагьы ирццакӡомызт, даҽа маҷк аргәыбзыӷра амышьҭахь Базала дшақәтәаз ахашҭызшәа аҳәра иалагахьан.
Уашьҭа аамҭа ааит ҳәа даназхәыц ишьхәа нарбаны абнара аганахь амарда ашьшьыҳәа днаҿалеит. Базала абна баша дылаӡамызт, уи хықәкыс имаз уаанӡа иибаз аҽҵыс дзақәшәозар ҳәа акәын…
Аха иага деимдазаргьы џьаргьы дақәымшәеит. Арахь агаԥшаҳәагьы кырӡа дацәыхарахахьан. Џьара-џьара амхқәа дрывсны дахьцоз аҭырқәа нхацәа дрықәшәалон аҭырқәшәа ахьизымдыруаз азы иаразнак «Селамуналеикум» ҳәа нараҳәаны днарԥырҵуан, зҵаарак ҟарҵаргьы имаҳазшәа ҟаҵаны дцон. Иара иага ихы иҵәахырц иҭаххаргьы имаҭәақәеи дзықәтәаз аҽы ԥшӡеи рыла дыблахкыган, уи амшала даазбоз ахәыҷқәа рызегьы иҳәҳәо, иҩуа ишьҭан.
Кыраамҭа дныҟәаны аԥшаҳәахьы даныхынҳәы амра шьыбжьаара иҩеихьан. Зегь уск-уск иаҿын, Аҳәса аҟәарҟынтә аӡы ааганы рымаҭәақәа рыӡәӡәон, рхәыҷқәа ркәабон, ахәыҷқәа рыхцәқәа еидҷаблахьан, зегьы аҵеи-аҵыӡи иркны иҟан, аҳәса иҟарҵалаак ахәыҷқәа дрыцқьеит. Агаәҟреи, амлакреи изалымҵыз ауаа ианаму рҟьамсар иалҵны, аҽрыцқьара иаҿын. Ирымаз амаҭәақәагьы иӡәӡәаны ипашәӡа иҟаҵаны аҳаԥы аҩныҵҟа кәакьк аҿы еиқәырҵахьан.
Аҿаргьы ашәарах ирышьҭан, уашьҭа аҭыԥгьы маҷк иахьашьцылаз азы имшәакәа ибназон. Аҳәсагьы, ԥыҭҩык аҿар реиԥш афатә иашьҭан урҭ ашәыри, аҵиаақәеи, адацқәеи реизгара иаҿын.
Аҳәса хара иахьныҟәоз азы, аҿар-аҷкәынцәа аӡәы-ҩыџьагьы рыцын, изықәшәо рыздыруамызт, ирзымдыруаз дгьылк аҿы, рхы иацәшәон.
Иага хара ицаргьы аҳәса амҩахәасҭа акәша-мыкәша иҟан, избанзар уи амҩала акәын аԥшаҳәахьы излахынҳәуаз. Кымараҷагьы аҳәса дрыцын. Ахра уашьҭа реиҳа дахьеиӷьхаз амшала Есмагьы иаргьы аҳаԥаҿы иаанхаз аҳәса ирызныжьны ашәыри аҵиаақәеи еизызгоз дрыцын. Иаарԥыхьашәо адацқәеи аҵиаақәеи игәаҭаны афатә злыҵқәоз ркалҭқәарҿы иеидыркылон, ԥыҭк аныҟалалакгьы аҷкәынцәа
иркыз ааҵәақәа ирҭарыԥсон.
Ԥыҭрак ашьҭахь харантә аҽқәеи ауааи рышьҭыбжьқәа
анраҳа иаразнак рҽааидыркылеит урҭ рыхьчара иазкыз аҷкәынцәагьы рҟамақәа кны иԥшуа иааилагылеит. Аҽқәа рышьҭыбжьқәа рыла иаауаз шырацәаҩыз еилыркаауан, жәохә-ҩажәаҩык раҟара ыҟазар акәхарын.
Дук мырҵыкәа амҩахәасҭа аганахьала иаауаз агәыԥгьы рбо иалагеит. Ииашаҵәҟьаны ҩажәаҩык ыҟан. Рызегьы иеиԥшны иеилаҳәан, бџьарла еиқәных иҟан. Ҩгәыԥкны иаауан рыбжьарагьы ахыб змаз уардынк рыгәҭылагылан, ауардын ахыб иақәыршәыз ақәыршә аҿы иҟаԥшьны амзаҿаки араб бызшәалеи акы анқәан. Рыԥшрарсахьала арҭ ауаа аруаа ракәзар ҟаларын, амала уаанӡа араатәи аруаа ахьырымбацыз амшала изусҭцәоу цқьа ирыздыруамызт.
Агәыԥ иалазгьы иааԥшны аҳәса рбахьан, раԥхь игылаз аҽыуаҩы инапы ҩышьҭыхны агәыԥ ааникылт, амала рышьҭахьынтә иасуаз аԥша, асаба шьҭырббны аҳәса ахьгылаз аҟынӡа иаанагеит. Акаԥаа рыҳәсеи рыҷкәынцәеи, асаба ашьшьыҳәа ианааиқәтәа аамышьҭахь, аҽыуаа иҭҵаауа рыхәаԥшра иалагеит. Раԥхьа игылаз аҽыуаҩ егьырҭ дреиԥшмызт. Имаҭәақәа реиҳа иԥшӡан, ацырцырқәа иадырганы иҟан, ишьҭахь игылаз аруаа ракәзар, ари рԥыза акәхарын, цқьа уанихәаԥшлаак қәралагьы егьырҭ дышреиҳабыз убарҭан.
Ар рԥызагьы Акаԥаа дрыхәаԥшны рыҭҵаара даҿын, аҿар агәҭынчымра шрымаз рнапқәа рҟамақәарҿы изалҟаз
ала иубарҭан. Рлакҭақәа ырцәгьаын ар рԥызеи уи ицыз аруааи рахь «аҳәса иакәымны шәрыхәамԥшын мамзар шәахьҳархәуеит» рҳәошәа акәын ишгылаз.
Макьана ахәыҷра иахымсыцт ззуҳәоз арҭ аҷкәынцәа ргылашьа, ар рԥыза ҽакала иеилимкааӡеит, уи адагьы реиҳагьы игәы иахәеит. Избанзар, аҳәса рыхьчара ахацәа рзы иуалԥшьауп ҳәа дхәыцуан.
Дааҳәын аҳәса даарыхәаԥшит, урҭгьы рхы ламырҟәӡакәа рыблақәагьы мҵәахӡакәа дара ирыхәаԥшуан, ирзымдыруаз тәымуаҩык иҿаԥшра иацәыԥхашьаӡомызт. Аҳәса рыхмҩаԥгашьа ар рԥыза иагьџьеишьеит, агәҭынчымрагьы изцәырнагеит. Аԥсылман хаҵак иакәны иара ихаҭагьы, ас зхы хтыз, зҿы хтыз аҳәса рыхәаԥшра иашамызт. Абарҭқәа данрызхәыц аҳәса рыхәаԥшра дааҟәыҵны, ачкәынцәа рахь дхынҳәны бжьы хаала дразҵааит.
– Шәара аԥшаҳәаҿы иҟоу ахҵәацәа шәоума? Аҷкәынцәа зҵаарак шриҭаз аҟара еилыркааит аха уи аҟара акәын, арахь аҭакгьы ирҭар акәын. «Иок Ҭуркче! Абхаз биз» ҳәа ажәақәак нарҳәа-аарҳәеит. Ар рԥыза аҷкәынцәа рҭак даараӡа иааџьеишьеит. Измит аҟнытә ацхыраара рыҭаразы дыззааз ауаа ҭырқәшәа шырызмдыруаз дазымхәыцӡацызт, «Шәыбжьара аҭырқәшәа здыруа дыҟаӡами?» ҳәа даҽазнык дразҵааит.
Деилызкааз аҭак ҟазҵашаз дрылаӡамызт, рызегьы хаз-хазы рыблақәа дырхыԥшылазаргьы аӡәгьы ибжьы иргомызт, аҵыхәтәан аӡәгьы ҭырқәшәа шиызмдыруаз еилкаахеит.
Абри аамҭазы ар рԥыза Кымараҷа илаԥш дааҵашәеит, ашьац ԥштәы змаз лыбла ԥшӡақәагьы, лӡара аҟынӡа илеиуаз лыхцәқәа рыла, даараӡа дыԥшӡан. Лшьапаҟынӡа илеиуаз лыцкы еиқәаҵәа реиҳагьы дауызшәа унарбон. Лыбӷа иамӷаз араӡны маҟа напхаҵак иаҩызан, убриаҟара лӡара пан. Османтәи аԥыза аамҭак азы Кымараҷа лыԥшӡара даахнахит. Ари аҩыза аԥшӡара иахьа уажәраанӡа иблақәа ирымбаӡацызт. Игәы иҭашәаз акәиц, мца шораны ауразоуроу дабылуа иналагеит. Абзиабаразоума ари? Нас иаразнак инапы ианыз аус ааигәалашәеит, иҽааидкыланы ируаа днарыхәаԥшит. Урҭгьы рыхшыҩ рымпыҵԥраазшәа аҳәсахәыҷқәа ирыхәаԥшуан. Аԥыза иҟаиҵаз аҭагылазаашьа амшала дааԥхашьеит. Иџьымшьқәа ҵархәны ируаа данрыхәаԥш рызегьы ирҳәарц ирҭахыз еиликааит. Нас уаҳа ара аангылара иаԥсам ҳәа дхәыцны, иарӷьа напы нароуны ибжьы наиргеит. «Ԥхьаҟа!..».
Аруаа рԥыза инаишьҭагыланы еиҭах асаба ықәырчны, аԥшаҳәа аганахь рхы рханы рҿынархеит.
Ахҵәацәа ахьынхоз аҳаԥы аԥхьа игылаз аҵла иадҿаҳәалаз аҽан ҭынч ишҳәуаз акәымкәа, иаразнак икьыр-кьыруа, иԥо, иҵҟьо иалагеит, ашаха аҽамнахыр аҭахын, акәша-мыкәша иҟаз ауаагьы иҟалаз аилкааразы аҽы иакәшаны ахәаԥшра иаҿын.
Дара-дара рыбжьыра аҽы зладырҭынчша ишалацәажәоз, ирзааигәахоз аҽышьҭыбжьқәа раҳауа иалагеит. Абжьқәа ахьынтәааҩуаз аганахь ианыԥшы асаба рхылыббы гәыԥҩык аҽцәа шаауаз гәарҭеит. Иззыԥшымз асасцәа хара имгакәа иааины ашҭа хәыҷы агәҭа инагылеит.
Уи аамҭазы шәарыцара иҟази абнараҿы ашәыри аиаҵәареи еизызгоз аҳәсеи, зиарҭа изылымҵқәацыз ачымазыҩцәеи рыда зегьы иаразнак аҳаԥы аԥхьа иааизаны ирзааз ачынуаа инарԥылеит. Паҷкәыкәи егьырҭ абыргцәеи аиҭагаҩы Исмил даарыдкыланы асасцәа ирԥылоз раԥхьа игылан.
Асасцәа ираԥхьагылаз Османтәи ар рԥыза иԥылаз ауаа илаԥш рыхго ашьшьыҳәа иҽы дааҽыжәҵит. Зықәра абжара ирҭагылаз ари ауаҩы Нусреҭ Чауш ихьӡын, ара ҩуск рзыҳәан ауп дзааз. Акы ахҵәацәа ирызкны аинформациа аизгара, аҩбатәигьы – арратә уахьад иреиӷьыз аҽан «Акбенек» шьҭахьҟа изтәыз рахь агара.
«Акбенек» ҩышықәса раԥхьа Измит ақалақь аиҳабыра руахьад аҟынтә ианырӷьыч инаркны иахьанӡа Селим Пашьа метрацыԥхьаӡа еимырдаратәы адҵа ҟаиҵахьан убысҟак бзиа ибон. Аӷьычцәа аҽы аиҳабыра зегьы шашьҭоу, ишырзымҭиуаз еилыркаазара акәхап, ишәаны ианоурышьҭ, ақыҭауаа еизаны цәгьа-ԥсышьала аанкылара рылшеит. Амала кыр аамҭа абна илаз ари аҽан ушьҭа унапаҿы иузаамго иҟалахьан..
Нусреҭ Чауш, ахҵәацәа рԥызеи егьырҭ абыргцәеи данрыҿцәажәоз ицны иааз «Ҳаилали Аҳиер» («Амзаҿа ҟаԥшь») аҳақьым Мусҭафа Сабри Ефенди амедеҳәшьцәеи ачымазаҩцәа зегьы ргәаҭара иалагахьан. Ачымазара
иацәынхаз ирласны абзиахара иаҿын, аригьы Мусҭафа Сабри Ефенди даараӡа игәы иахәон.
Акыр аԥышәа змаз ари аҳақьым, жәашықәса инареиҳаны Кавказынтәи Османтәылахь ихырҵәаны иааргоз ауаа рызҟыдақәа иахьнанагаз аԥшаҳәақәа шамахамзар зегьы рҿы дыҟан. Иахьа уажәраанӡа ԥхыӡ ибаргьы зыгәра имгашаз акыр ахҭыс бааԥсқәа дрықәшәахьан, 1864 шықәсазы Трабзон иӡхыҵыз кавказаа изықәшәаз ачымазара аҿкы, иага ҟарҵазаргьы ианрызнымкыла, ачымазара агьырҭ ау-ааԥсыра рахь имиасырц азы кавказаа аанда рыкәыршаны иҭаркит, уаҳа цхыраарак змоуыз зықьыҩыла ауаа гәаҟцәа мышқәак рыла рыԥсышьа харантәи игыланы иахәаԥушан ауп уаҳа акагьы…
Еиҭах 1864 шықәсазы Трабзон инанагаз ахҵәацәа дышрыцхраауаз ихаҭа атиф ихьны иԥсыз афранцыз ҳақьым дихашҭуамызт. Акырӡа ихараз итәыла аҟынтәи уаанӡа изымдыруаз, иимбацыз ауаа дрыцхраарц азы иҽшьны аус иуан, ихгьы нарықәиҵеит. Афранцыз ҳақьым ихымҩаԥгашьа Мусҭафа Сабри Ефенди уи иҩызцәа рзы ҿырԥшы бзианы иаанхон. Араагьы мышқәак рыла ҩажәаҩык иреиҳаны ауаа ԥсхьан аха уаанӡатәи ианырҿурԥшлак ари уеигәырӷьаратәы иҟан. Ргәаҭарақәа раамышьҭахь иахәҭаз ахәшәқәагьы ааныжьны Нусреҭ Чауш рус шынаргӡаз ала адырра ирҭеит. Уигьы ицәажәара наигӡахьан азы аруаа «шәҽеидышәкыл» ҳәаны адҵа нарыҭаны Ақбенеқ ахьҿаҳәаз иааԥыртланы, инарыдҿаҳәаланы амҩа ианықәла Нусреҭ Чауш, шықәсқәак раахыс дзышьҭаз аҽгьы, агәаҟра иҭагылаз ахҵәацәагьы ракәӡамызт ихы иҭагьежьуаз, уи абыржәыҵәҟьа Кымараҷа мацара лакәын дзызхәыцуаз.
Нусреҭ Чауш, аӡәы жәаба егьи аашықәса зхыҵуаз ҩыџьа аҭыԥҳацәа иман, иԥҳәыс ԥшьышықәса раԥхьа лыԥсҭазаара даналҵ ихәыҷқәеи иареи иааизынхеит. Анцәа иҟнытә иан лыԥсы ҭан азыҳәан, ахәыҷқәа дырхылаԥшуан, аха… Уи амшала акәын аҵыхәтәантәи аамҭазы, ԥҳәыс аагарагьы игәы изҭаз, зегьы раасҭагьы ҵеик диауыр иҭахын. Абнараҿы амҩахәасҭа ианыланы ашьшьыҳәа ианцоз «издыруада сразҟы абри аԥсуа ҭыԥҳа лакәзар?» ҳәагьы ахәыцра даҿын. Аха лара Кымараџҷа дыҩнразар? Усҟан иҟаиҵарыз, игәы дҭыганы дихаиршҭыр акәын, амала уаанӡа кавказаа рҭыԥҳацәа иҩнрахаанӡа акасы рхарҵаӡом ҳәа иаҳахьан, Кымараџҷагьы касы лхамызт азы макьаназы дгәыӷуан.
Нусреҭ Чауши ицыз аруааи абнара агәы илаланы ишцоз иззыԥшымыз ак ҟалеит, иахьынтәааз рзымдыруа ҽык акьыркьырбжьык раҳаны иаангылар акәхеит. Избанзар, изықәтәаз аҽқәа рызегьы ирҳаны игылан. Ақбенек ихагахазшәа акәын ишыҟаз, аҽԥыртланы, абжьы ахьаауаз аганахь ицарц азы игәаҟуан.
Ақбенек ишамчыз ахы анаҟьа изыдҿаҳәалаз аҽы иақәыз акәадыр аанаҳәан иақәтәазгьы аҽгьы аарҳәны инканажьит, аҽы акәадыр анкаҳа амгәырхақәа анԥнаҵәа ушьҭа уи аанкылашьас иҟаз, абнарахь аганахь ахы рханы ахыц анԥҟьо еиԥш инаҵҟьеит.
Абарҭқәа зегьы убриаҟара ирласны иҟалеит, аӡәымзар-аӡәгьы иҟаиҵашаз ҳәа акгьы дақәымшәеит аӷәра зыдҿаҳәалаз акәадыргьы рҳәазо, икыдҟьо абна агәы илалаӡҭны ицеит. Уажәы зҽы иалбганы ихаххала икаҳаз аруаҩы иҵәаа бжьы ада акагьы уаҩы иаҳәауамызт. Иара насыԥда инапы дахьақәҳаз иԥҵәазаап уи азоуп дзырхәаауаз, ахьаа дартәомызт.
Нусреҭ Чауш ибналаз аҽан дашьҭаларыма, мамзар знапы ԥҵәаз аруаҩы дицхраарыма иҟаиҵара издыруамызт.
– Ааит, ухәда хжәааит, Лаиет зқәу! – ҳәаны аҽы даақәмақарын, икаҳаз аруаҩы иахь днаҳәны адҵа нариҭеит: – Дышьҭышәх абри абзамыҟә… акәадырҵәҟьа ақәтәашьа дақәшәом, арахь арра маҵура наигӡарцгьы иҭахыуп.
Иҩызцәа иҩны ианихьӡеит, агәыԥ ирыцыз аҳақьымгьы иаразнак днеихагылан иԥҵәаз имахәар аҭыԥ инықәҵаны ибзиаӡаны иҿеиҳәеит.
Аруаҩы уажәы ишьапы дықәгылан аха ахьаа ӷәӷәа иман, ас дызлаҟаз ала аҽы дузақәыртәомызт. Аибашьратә ԥышәа змаз Нусреҭ Чауш, ахәра ӷәӷәақәа змаз иагаҩы дрыцхраахьан азы уи атәы ибзианы идыруан, иаразнак аруаа абна инылаҵаны аҵла амахәқәа пыҟҟаны идааирган ачымазаҩы дызнырҵашаз асакаса аадирҟаҵеит. Иазхаша аҭырасгьы нақәҵаны аиарҭа еиԥш ианыҟарҵа аамышьҭахь, иаргьы днықәырианы, уаанӡа дзықәтәаз аҽы акәадыр инадҿеиҳәалеит, аруаҩы иага изыҟарҵазаргьы ахьаа даргәаҟуан амҩан дахьыргоз.
Нусреҭ Чауши иҩызцәеи ргәалаҟазаара даараӡа ибааԥсын. Нусреҭ Чауш аҽы рымпыҵҟьаны иахьырцәыбналаз амшала Селим Пашьа иеиҳәаша дазхәыцуан, ҩы-шықәса раахыс Измит аиҳабыра аруаа ашьҭаҵаны ирзымԥшааз аҽы анхацәа рыцҳақәак ианырк аамышьҭахьгьы, иара Измит аҟынӡа анагара ахьилымшаз даараӡа ихьымӡӷишьон насгьы Селим Ԥашьа ари ианаижьраны дыҟаӡамызт.
Амҩа данықәлоз Кымараџьа длызхәыцуа ихы-игәы ԥырԥыруа аԥхыӡ иалаз ауаҩы, уажәы дзықәшәараны дыҟоу изымдыруа амҩа данын.
Измит ахада Селим Ԥашьа Ақбенеқ аагара иишьҭыз аруаа ирыхьыз ранажьра акәым, зынӡа дхагаханы даақәгылт. Раԥхьаӡа, иаразнак рызегьы инаганы абахҭа иҭаркырцгьы адҵа риҭеит, аха нас ԥыҭрак ашьҭахь данеиқәтәа ари акагьы ишамыхәоз дазхәыцны Нусреҭ Чауш абахҭа дҭыганы иҿаԥхьа дааргарц рыдиҵеит.
Селим Ԥашьа, Нусреҭ Чауш диҿаԥшыцԥхьаӡа еиҳагьы игәаӷ шышьҭихуаз гәеиҭеит. Иԥашьара дацәыԥхашьаны аарлаҳәа иҽааникылон акәымзар, абыржәыҵәҟьа даанкыланы, ашьаҟәада иҿихыр иҭахын. Амала ишьа иур акәын.
– Ара сызуԥхьаз удыруама? – ҳәа диазҵааит ицәажәашьала шаҟа датәеимбоз иаразнак еилукаауан.
– Исыздырӡом шәхаҵкы! Шәҿаԥхьа сара сыхәда хәыцк иаҩызоуп!
Нусреҭ Чауш данцәажәоз дшәаны дқыџь-қыџьуан, ихаԥыцқәа еихагыломызт.
– Ура угха уриашарц ауп узаасыԥхьаз. Угха ариашара улуршоит, мамзар иузыԥшу Аллаҳ идырп.
Селим Ԥашьа аҭагылазаашьа ихы иархәаны ацгәы аҳәынаԥ ишалахәмаруеиԥш дилахәмаруан, Нусреҭ Чауш аԥсреи-абзареи дрыбжьагылан, ихы ларҟәны иаԥхьаҟа мацара акәын дахьԥшуаз.
– Уԥсы шәҳәозар, сыԥсып шәхаҵкы! – ҳәа аарлаҳәа ибжьы наиргеит.
– Хымԥада уыԥсы ҳәа аунасҳәаша аамҭагьы аауеит Чауш, иара уи аамҭа анааилаак уԥсырц азы аԥсцәаҳа ушиҳәогьы убап! – иҳәан изыԥшызгьы иирдырит.
Нусреҭ Чауш ушьҭа иԥсы маҷханы дышкаҳара дыҟан. Селим Ԥашьа дгәамҵны дшыҟоу усгьы идыруан аха, дрыцҳамшьаӡакәа аԥсцәаҳа инапы даниҵоит ҳәа дыҟамызт.
– Сшәыҳәоит, сыԥсы сзыншәыжь ҩыџьа схәыҷқәеи сан аҭакәажәи ирыԥсыхәои?
Селим Ԥашьа, Нусреҭ Чауш аҵәы илихуан:
– Иухьи уара афырхаҵа! Аԥхьан сыхәда хәыцк иаҩызоуп умҳәози?.. Уԥсы уҳәар сыԥсуеит умҳәози?
Нусреҭ Чауш иҿы акит, ушьҭа дызцәажәаӡомызт, ишьамхқәагьы иҵаҟәарҟәаруа, дшынкаҳара аарлаҳәа дгылан.
«Сыԥсҭазаара ара иҿахҵәазар акәхап» ҳәа дхәыцуан. Селим Ԥашьагьы аԥхьан ишаҳҳәаз еиԥш, аҳәынаԥ иалахәмаруаз ацгәы даҩызан
– Уи аҟарагьы рыцҳашьарада сыҟам! – иҳәеит дааԥышәырччаны.
Нусреҭ Чауш гәыӷра хәыҷык ала Селим Ԥашьа днаихәаԥшны дҵааит.
– Аԥсцәаҳа сишәымҭаӡои?
– Уисҭоит! Аха раԥхьа аамҭа усҭоит угха риашаны уԥсы аиқәырхаразы, уи аамҭа ибзианы ухы иаурхәар бзиоуп, ухы иузамырхәар усҟан узыниараны иҟоу иуаҳаргьы уҭаххарым.
Арҭ ажәақәа раамышьҭахь Нусреҭ Чауш маҷк акәзар-гьы иԥсы ааивигаратәы дҟанаҵеит.
– Аллаҳ илԥха шәымазааит! Шәыԥсынҵры иациҵааит, – ҳәа дааӷызит.
Селим Ԥашьа изхара дилахәмарит ҳәа данхәыц, ииҳәарц ииҭахыз иаҳәатәуп ҳәа иԥхьаӡеит.
– Нусреҭ Чауш ишуасҳәаз еиԥш, аамҭа мгаӡакәа амҩа унаныланы уцаны сҽан ԥшааны исзаага! Ишубо еиԥш, сара рыцҳашьара змам аӡә сакәӡам. Уаргьы уи амшалоуп аҩбатәи аԥсҭазаара зусҭаз. Уара уажәы ҩ-мҩак роуп уаԥхьа ишьҭоу. Акы, аҽы ԥшааны иааугар уԥсы еиқәхоит, уагьфырхаҵахоит, аҩбатәи амҩа, иузымԥшаар ушиашоу аԥсцәаҳа иахь уца, ҳазшаз дуцхарааит.
Нусреҭ Чауш, Селим Ԥашьа дахьхәыр ҳәа дшәаны аамҭа ицәыӡыр иҭахӡамызт, уи азыҳәан ауп:
– Азин сышәҭозар иаразнак амҩа сықәлар сҭахуп, – ҳәа зиеиҳәазгьы.
Селим Ԥашьа, Чауш ииҭахыз аниеиҳәа инапала ижакьа аашьышьуа, дихӡасуа днаиацәажәеит.
– Уахәаԥш, Анцәа иус зеиԥшрахаз, уажәы сҽы аԥшааразы уццакуа уалагеит! Уца, нас уи анакәха, уцаны сҽы сзаага!
Нусреҭ Чауш, дхырхәаны шьҭахьҟала дандәылҵуаз Селим Ԥашьа аҵыхәтәантәи иажәақәа рыла аԥсра алакҭа хьшәашәа еиҭа дааҭаԥшит.
– Уца, Нусреҭ Чауш уца!… Амала абналара уҽазумкын, адунеи аҵыхәахь уцаны, ҳәынаԥҭрак уҭаларгьы ушсыԥшаауа удыруаз, иусҭаз аҿҳәара ухы иархәа!
Нусреҭ Чауш аиҳабыра рыҩны дышдәылҵыз еиԥш дышиашаз иара иҩныҟа дцеит. Раб дахьҭаркыз азы аҵәуара иаркараз иҭыԥҳацәа, ихаҭа рҿаԥхьа данырба ргәырӷьара ҳәаа амаӡамызт. Ранду лакәзар, ганкахьала дышҵәуозгьы даҽаганкахьала лыҷкәын деибганы дахьылирбаз азы Анцәа иашьапкра даҿын.
Иҟаз-иныз рыдмырдырӡакәа иҭаацәа маҷк данрыдтәала ашьҭахь Нусреҭ Чауш, иаразнак дгыланы аҽеидкылара даналага, иангьы иԥҳацәагьы иҟалаз рзеилымкааит, аха уи уаҳа аамҭа имаӡамызт, аамҭа мгаӡакәа Ақбенеқ раԥхьаӡа изыԥшааз ақыҭауаа рҿы днеины урҭ ицырхырааны аҽы иԥшаарц акәын игәы иҭаз.
Аԥшаҳәаҿы ауха афырҭын бааԥсы ыҟан аамышьҭахьгьы икыдыбганы ақәа аухьан, аха ахҵәацәа уажәтәи аан иазыҟаҵаны иҟан аҳаԥы аҩныҵҟа ишеилдыргаз еиԥш адәынгьы ақьала хәыҷқәа дыргылахьан, аҭырасала ирхыбыз арҭ ақьалақәа аӡы кылсӡомызт азыҳәан, уажәазы изыцәшәо ҳәа акагьы ыҟамызт.
Ашарԥазы ақәа аура иаҟәыҵны амра хааӡа иангыла аамышьҭахь, ахҵәацәа рқьалақәа ирдәылҵны зыда ԥсыхәа ыҟамыз русқәа инарылагеит.
Аҿар есымшеиԥш амҿы еизганы амца еиқәырҵахьан, аҳәсагьы шьыжьхьа армазеира иаҿын, избанзар рызегьы иҟарҵаша аусқәа раԥхьаҟа ирзышьҭан, шьуокы шәарыцара ицон, аҳәсагьы аиаҵәареи ашәыри еидыркылар акәын, аҭаҳмадцәеи егьырҭ анацәеи анышәынҭрақәа ирхагыланы лаӷырӡыла иркәабар акәын.
Акаԥаа рԥыза Паҷкәыкә Белелгьы шаанӡа дааԥшхьан, иаарласны иҽааилаҳәаны иқьала даадәылҵны икәшамыкәша аҭҵаара дналагеит. Нас дааҳәын мышкы аԥхьа издыргылаз иқьала днахәаԥшит.
Аҭаҳмада иқьала данахәаԥушаз Аԥснытәи иҩны ааигәалашәеит. Даныҩнраха иаб иҩнаҭа днаҿыҵын ихазы ҩны ҿыцк иргылеит. Аҳҭынрак иаҩызаз ари аҩны амаҭәахәқәа, хаҭала иара иалхны, иреиӷьыз аҟазацәа ԥшааны идирҟаҵеит. Избанзар, усҟан аамысҭацәа рыбжьара аҩны аҟаҵара аганахьала аицлабра дуӡӡа ыҟан, урҭ руаӡәы аҩны аҟаҵара игәы ианҭеиклак икәша-мыкәша иҟаз аамысҭацәа зегьы рыҩнқәа днарыхәаԥшны зегьрыла урҭ иреиӷьыз иргылар акәын. Паҷкәыкә иргылаз аҩнгьы Акаԥа ақыҭаҿы маца-ра акәымкәа ааигәа-сигәа аиԥш-зеиԥшыз ыҟамызт.
Паҷкәыкә абарҭқәа дышрызхәыцуаз, блаҵыхәала уажәтәи иқьалагьы агәаҭара даҿын, нас хьаа знубаалоз ԥышәрччарала «егьырҭ ақьалақәа раасҭа сара стәы аҳҭынра иаҩызоуп!» ҳәа иҭагылазаашьа днахыччеит.
– Сызкәахшоу Анцәа ду гхас иузыҟаҳҵазеи ҳара абри аҩыза ҳҭаургылартә! – иҳәан инапқәа ҩышьҭыхны ажәҩан дҩаҵаԥшит.
Уажәы дызҭанхоз ахыбра, иахьазы ашьхақәа рҿы ашәарыцаҩцәеи, ахьшьцәеи рхы иадырхәон ари аҩыза ақьалақәа, амала шәымбо аҭагылазаашьа шыҟалаз, зыхьӡ зыԥша Кавказ зегьы иахысхьаз Паҷкәыкә иҩыза аԥсуа аамысҭа дуӡӡагьы абри ақьала ада ԥсыхәа имоуа дааҭагылеит.
Аҭаҳмада абарҭқәа дрызхәыцуа дышныҟәоз иқьала акыр дацәыхараны днаскьеит, раԥхьа ашьхарахь ихы ирхеит шиҳәоз нас аԥшаҳәа аганахь дылбааит. Ақәа аамышьҭахь иҳәынҵәырахаз анышә, Паҷкәыкә аџьмацәа иалхыз ишьаҵа хәыҵәҩагацәа ирыдҷаблон ага данылбаагьы, иҵегьы аԥслымӡ анадҷабла зынӡа дзымныҟәо далагеит, ушьҭа имрыцқьар ада ԥсыхәа имамызт.
Ишьапқәа нкыдҟьо, дышьҭыԥо иага ҟаиҵазаргьы ианаму акала исрыцқьап ҳәа ҵәаҟьак дшашьҭаз, бжьык иаҳаны дааҭрысит.
– Ари шәыхәома, шәхаҵкы?..
Паҷкәыкә абжьы ахьгаз данынаԥшы аҭырџьман Исмил инапы нароуны иикыз аҵәаҟьа иара иахь инаирхеит. Исмил Аԥсны даныҟазгьы даараӡа бзиа дибон уи аибашьраҿы иҭахаз иаб диҭынханы диԥхьаӡон, насгьы иашьа иԥа Базалагьы дицрыҵыр иуамызт. Исмил аҭырқәшәа ахьидыруаз амшала зегьы ихӡыӡаауан атәым дгьыл аҿы адагәеи аҿаҳаи реиԥш иеидымхаларц азы иара иакәын хәшәыс ирымаз.
– Уԥсынҵры еизҳааит, сыҷкәын, – иҳәан аҵәаҟьа ааимхны ишьаҵақәа алаирыцқьеит.
Нас Исмилгьы иаргьы амрагылара ҵырлашаауа агылара иаҿыз амра рызқәа неиарханы мраҭашәарахь рхы рханы рҿынархеит. Ишнеиуаз Паҷкәыкә иарма напы наганы Исмил иҟәаҟәа инықәиҵеит, ари Исмил дзышьцылаз акәӡамызт, избанзар аиҳабацәеи аҿари есымша ԥыҭк иеицәыхаразар, изхымԥо ҳәаак рыбжьазар акәын. Уажәы Паҷкәыкә Исмил даараӡа дизааигәаны дахьицныҟәоз дагьарԥхашьон, дагьарԥагьон. Жәларык рԥыза Паҷкәыкә дуӡӡа инапы иҟәаҟәа иқәҵаны иара дицныҟәон, ари иҩызцәа ирбар иага дџьашьаны иҵашьыцрын.
Ишнеиуаз Паҷкәыкә дааҭгыланы ус иҳәеит:
– Исмил, уара сара сзы баша ҷкәынак уакәӡам, уажәы бзысгьы лымҳасгьы иҳамоу уара уоуп, уара аҭырқәшәа удыруа уҳамамзар иҳаԥсыхәаз.
Исмил аҭак ҟаиҵаӡомызт, избанзар аиҳабы данцәажәо аиҵбы аҭак ҟамҵаӡакәа дизыӡырҩыр акәын.
Паҷкәыкә иҵегьы ацәажәара даҿын аха Исмил ихы-ихшыҩ зегьы иҟәаҟәа иқәыз инапаҿы акәын иахьыҟаз, ари гәадура дуӡӡан, иара изы, насгьы аҭакԥхықәра дуӡӡа ацын, шьҭарнахыс иԥсы ҭанаҵы ари даԥсаханы, хьымӡӷ имгар акәын, ас даназхәыц Паҷкәыкә инапы шаҟа ихьанҭахазгьы аагәеиҭеит. Убри аамҭазы Паҷкәыкә омак ибазшәа иџьашьаны ииҳәаз ажәақәа Исмил дызлаз «аԥхыӡ» даалнахит.
– Анцәа бзиара ҟаҵа! Арҭ ара ирусузеи? – Паҷкәыкә инапы ахьирхаз аҭыԥ аҿы аԥсыӡқәа ԥсны аҟәара иқәжьын ҟәраанқәаки ҷнышқәакгьы рхаабыцуа ирхан, аха Паҷкәыкәи Исмили анырба маҷк иԥрызшәа ааҟарҵан инасҭхантәи аԥшра иалагеит аамҭа шаароуз еиԥш иааины еиҭа аԥсыӡқәа рхалара ргәы иҭазар акәхарын.
Паҷкәыкә ԥсыӡ ҟәазк иаашьҭыхны цқьа данахәаԥш иџьашьаны ҿааиҭит:
– Ари аԥсыӡ кәара ԥсыӡуп, амшын аҿы иаазгазеи? Аԥшаҳәа зегьы кәара ԥсыӡла ихҟьаны иԥсны иқәжьын.
Нас ак иԥшаауазшәа анахь-арахь днаԥшы-ааԥшит, ааигәа џьара кәарак ыҟазароуп ҳәа дхәыцуа дышцоз ԥыҭрак иаԥхьаҟа амшыни аҳәынҵәеи ахьеилалоз аниба:
– Абар! Ана кәарак ыҟоуп, – иҳәеит Исмил. Ииашаҵәҟьаны иаха шаанӡа иауаз ақәа аамышьҭахь акәара аҳәынҵәаршьышьы еиԥш алеира иаҿын, амшын иахьалалозгьы акәша-мыкәша ихәашьӡа изыҟаз уи азы акәын. Акәара ааигәаранӡа аарлаҳәа ианнеи:
– Абар! – иҳәеит Паҷкәыкә. –Аԥсыӡқәа зыԥсыз уажәы еилкаахеит! Нас Исмил днаихәаԥшны гәыбӷан ииҭозшәа днаиацәажәеит:
– Абыржәгьы иузеилымкааӡеи аԥсыӡқәа ԥсны аҟәара изықәыжьу?
Исмил ииашаҵәҟьаны акагьы изеилымкааӡацызт. Паҷкәыкә днаҳәны аҟәара иқәжьыз аԥсыӡқәа днарыхәаԥшны иԥышәагьы аарԥшуа Исмил диацәажәон.
– Арҭ аԥсыӡқәа ҳара иаҳҩызоуп. Акы заҵәык ҳазлеиԥшым макьаназы ҳара ҳаԥсқәа ҭоуп. – Исмил абыржәыгьы ацәажәара ахы ахьхаз изеилкаауамызт.
– Аԥсыӡқәа акәараҿы хьаа-баа рымаӡамкәа ишыҟаз иаха икыдыбгаз ақәа аамышьҭахь, ихыҵны агәақьҳәа иандәықәла, аԥхьа кыр заангылозма, аԥсыӡқәагьы аанаган амшын иналанажьит, аԥсыӡқәа изышьцыламыз амшын аӡаҟны аџьыка рыҩныҵҟа ианырга, шьҭахьҟа изыхынҳәуазар ҳәа ишықәԥоз, аԥшаҳәаҿы иԥсгәышьеит.
Паҷкәыкә иааркьаҿны иеиҭеиҳәаз Исмил игәаҿынӡа инеихьан, Паҷкәыкәгьы илахь еиқәны амшын ахыԥшылара даҿын.
– Ааи, сыҷкәын ҳара аԥсыӡқәа ҳазлареиԥшым макьаназы ҳгәаҵәақәа былуеит аха аԥшаҳәа ҳақәыжьӡам, макьаназы гәыӷра хәыҷык ҳамоуп, аха иабанӡа?…
Ацәқәырԥақәа рыбжьи аԥсыӡқәа ирхыԥраауаз амшын ԥсаатәқәа рыҵәаабжьи рыда уаҳа бжьык уаҳауамызт. Иаха атәыла бгазаргьы уажәазы амшын ҭынчын икаххаа иҟаз амра абзоурала амшгьы ҟәандаӡа иҟалахьан.
Паҷкәыкә аӡы здацқәа ыҵхны иаанагаз, аха амшынгьы мап ацәкны агаҿа иқәнажьыз қдык днеины днықәтәеит. Имахәарқәа ишьамхқәа ирықәҵаны иҩнапык рыла ихы кны амшын дхыԥшылон. Нас иаразнак, ҳаҭырла ихагыланы изыԥшыз Исмил дааигәалашәеит. Инапала ивараҿы дтәарц иирбеит. Исмил, раԥхьа дтәарц игәы иҭеикзаргьы нас
ихаҭыԥ аҿы ианааи иҽааникылеит. Жәаа шықәса зхыҵуаз аҷкәын, ҩынҩажәа шықәса раахыс иеиҩызцәоушәа, днеины Паҷкәыкә дызлаидтәыларызеи? Иахьа усгьы ааӡара аҵас ихашҭны, инапы иҟәаҟәа ишықәыз аныҟәара даҿын, аха уа даангылар акәын. Паҷкәыкә ивараҿы атәара абылра иаҿыз қдык ақәтәара изаҩызан, издыруада аҭаҳмада дԥишәозар?
Исмил еиҭах ахәыцрақәа дышрылаз Паҷкәыкә ибжьы дгақәыӷәӷәаны адҵа наииҭеит.
– Утәа ҳәа уасымҳәеи аҷкәын! Утәа, абра сааигәара, иуасҳәашақәа ыҟоуп!
Паҷкәыкә ибжьы Исмил ихәы-ижьы аргылеит, уашьҭа мап акышьа имаӡамызт, аха ус иахәҭазар ҟалап ҳәа дцан ақды аҵыхәаҿы џьара дынкыдтәалеит, аха итәашьа Паҷкәыкә игәамԥхакәа дааиҵаҟьеит.
– Уара сааигәара утәа сымҳәеи! Сара суацәажәара сҭахуп, уара убас хара утәеит ажәақәа ҳабжьыздо ауаҩы даҳҭахуп!
Исмил дыԥхашьа-ԥхаҵо дааин иааигәара џьара днатәеит, аха аҵәы дахатәазшәа акәын дшыҟаз, амшын ахьынӡаубарҭаз дынхыԥшыланы:
– Абни ацәаҳәа убарҭоума? – дҵааит Паҷкәыкә!
– Ааи, избоит, – иҳәеит Исмил
– Убрахьоуп иахьаанхаз ҳаԥсадгьыл, уазхәыци убас
ҳаӡит, ҳаԥсадгьыл ԥшӡа иарбан гану иахьыҟоугьы ҳацәҩашьоит. Сара еиҳарак амра ахьгыло снахәаԥшны Аԥсны ахьыҟоу еилыскаауеит.
Исмил Паҷкәыкә иирбоз аганахь иԥсадгьыли, иқыҭеи ибозшәа игәы хыҭхыҭуа днаԥшуан, аха иқыҭа уаҟәыҵ ажә-ҩан иаҵагылаз Аԥснытәи ашьхақәаҵәҟьагьы амшын аҵахь иӡааҟәырлазшәа иубарҭамызт.
Паҷкәыкә ацәажәара игәаԥхазар акәхап, аангылашьа имамызт.
– Ауаҩы иԥсадгьыл данацәыӡлак, ибз акуеит, илымҳа дагәахоит, аиаша иуаҳаргьы иузеилкаауам. Аха уажәы ари аҭагылазаашьаҿы иабантә еилукаауеи, уазхәыци, сара сқыҭаҿы саныҟаз ауаа уырҟәаҵ, ашәарахи аԥсаатәҵәҟьеи рбызшәа еилыскаауан, иаба шәаҳәо, ишԥашәаҳәо, амла иакуама, мамзар иацәыӡыз аҩыза аԥшаауама? Иеилыскаауан, сара сыԥсадгьыл аҿы иасуа аԥшагьы иаҳәарц иаҭахыз. Ахәылбыҽха амӡырхаҿы аҳардан санаҵатәаз
слымҳа иҭаҩуаз аԥша, адырҩаҽны аҳауа зеиԥшрахо санаҳәон, ақәа ауазма амра хтуазма заанаҵ исанаҳәон…
Аҭаҳмада маҷк аҟара ҿымҭкәа аԥсабара дназыӡырҩит, нас ихы нышьҭыхны ажәҩан днаҵаԥшит.
– Исмил игәоуҭахьоума аратәи амра ҳара ҳҿы иҟоу акәӡам, уа иахьгылози иахьҭашәози, араҟатәи еиқәшәаӡом.
Исмил аиҳабы абас игәы кажьны дцәажәо имаҳацызт, избанзар аиҳабацәа иага аҭагылазаашьа бааԥсызаргьы, ажәлар ргәы шьҭызхша ажәақәа рҳәалон. Исмилгьы егьырҭ иҩызцәагьы абас ала акәын макьаназы ргәы камыжькәа ишааиуаз, аха уажәы реиҳа дзықәгәыӷуаз Паҷкәыкә иажәақәа раамышьҭахь, иҩныҵҟа аԥшатлакә ҭасуазшәа, дааҟалеит.
Паҷкәыкә дцәажәон, Исмил дӡырҩуан, аамҭагьы ацара иаҿын. Абас ишыҟаз рқьалақәа ахьгылаз аганахь ала дара рахь ихы рха, аӡәы дыҩуа дшаауаз ангәарҭа, излаз ахәыцрақәа инарылҵны иаауаз изыԥшуа иалагеит.
Акаԥаа иреиуаз ҷкәына хәыҷык иакәын, дыҩуа дахьааз азы ҳамҭакы аҟара дзымцәажәаӡеит, Паҷкәыкәгьы ак ҟалазар ҳәа дшәаны ашырҳәа дҩагылан ахәыҷы иазҵаара дналагеит.
– Иҟалеи сыҷкәын, ашьхыҵә зжәылаз аҳәарақәа реиԥш уҩуа уаазгеи?
Ахәыҷы аарлаҳәа иԥсыԥ шеивигозгьы аҭак аҟаҵара даҿын
– Тәым уаҩык сасра даҳзааит!
Асас дааит ҳәа аниаҳа, Паҷкәыкә ахәыҷы ихӡасра даҟәыҵны, даҽазнык диазҵааит.
– Асас уҳәама? Дызусҭада?
Ахәыҷы азҵаара аҭак ииашаны иахьизыҟамҵоз дацәыԥхашьаны, гхак имазшәа ихы ларҟәны ибжьы наиргеит.
– Исыздырӡом шәхацкы!.. дыцқьашәқьаӡа еилаҳәоу ҽыуаҩык иоуп, ааигәа аруаа иаҳзааз ирхагылаз диеиԥшыз џьысшьеит, аха сыздыруам, избанзар уажәы ар маҭәа ишәӡам насгьы аӡәгьы дицӡам.
Паҷкәыкә Исмил иахь днаҳәит.
– Иубама? Еиҭа аус узкашәеит, аамҭа мгаӡакәа ҳҭыԥ ахь ҳгьежьып, избанзар уа аҭырқәшәа здыруа аӡәгьы дыҟам. Ҳасаси ҳауаажәлари ҿаҳаи-дагәеи реиԥш иеиҿаԥшуа итәазар акәхап.
Паҷкәыкәи Исмили иаразнак амҩа иқәлеит, Исмил иеиҳабы ишьҭахь дгыланы даауан, ахәыҷы иакәзар усгьы сус насыгӡеит ҳәа дыццакӡомызт.
Дук мырҵыкәа аҳаԥы аԥхьа игылаз ақьала аҿынӡа инеихьан. Уаанӡа ирҳәахьаз акәын иҟаланы иҟаз. Ақыҭа аиҳабацәа иеизаны асас идтәалан, иеибырҳәоз ак ахьрымамыз амшала еиҿаччо иеиҿаԥшуан, уаҳа акагьы.
Паҷкәыкә данырба итәаз зегьы агәырқь ҳәа иҩагыланы инеиԥылеит, зегьы иаразнак ршьапы иахьыхгылаз џьашьаны асас даалакҩакзаргьы, аҵыхәтәан иаргьы дҩагылеит.
Паҷкәыкә ашьшьыҳәа дныҟәо, иқыҭауаа даарылсны асас днаидгыланы инапы наироуит, убри аамҭазгьы илакҭа цқьа данҭаԥшы иҿаԥхьа игылаз ауаҩы иаразнак дидырит. Ари Нусреҭ Чауш иакәын, ар маҭәа ахьишәымыз азы кырӡа иҽиԥсаххьан аха зегь дарароуп дидырит.
– Бзиала уаабеит ҳасас дахь! – иҳәеит Паҷкәыкә, Исмилгьы есымша еиԥш иажәақәа иҿыҵҟьаанӡа иаразнак инеиҭеигеит.
– Бзиара жәбааит! – иҳәеит Нусреҭ. Уа даанымгылаӡакәан инациҵеит. – Даҽазнык шәбара сеигәырӷьоит. Бызшәала иага ҳаиқәымшәозаргьы, шәысасдкыларала сеилаҳаит. Уаанӡагьы пату дуӡӡа сықәшәҵахьан, исгәаԥхеит азы ҽазнык сааит.
Нусреҭ Чауш ицәажәашьа Паҷкәыкәи Акаԥааи даараӡа ргәы иахәеит.
– Уи уара ухабзиара аҟынтәи иуҳәоит. Ҳаԥсадгьыли, ҳцеи, ҳшәыри, ҳарахә-ҳашәахәи ҳанырцәыхароу ишахәҭоу ала уҳазҳадымкылазар ҟалап – иҳәеит Акаԥаа рԥыза, нас утәа ҳәа иҭыԥ ирбаны даниртәа аамышьҭахь иаргьы днаидтәалеит, Паҷкәыкә дантәоуп ақыҭауаагьы антәа.
Зегьы рҭыԥқәа анырба кыр шықәса раахыс иеибадыруазшәа ихааӡа цәажәарак иналагеит. Зегьы ргәалаҟазаара бзиан. Исмил ида. Избанзар зегьы ражәақәа реиҭагара ибызшәагьы, иаамҭагьы, иымчгьы азхомызт, аха ишнеиуаз иара иеиҭагара иҭахымкәа ауаа ишеилибакаауаз ибеит, ауаа аилибакаара анырҭаххалак, ажәақәа рыдагьы лакҭала, напыла, шьапылагьы еилибакаар рылшоит.
Ԥыҭрак аамышьҭахь Паҷкәыкә ар рԥыза Нусреҭ Чауш ирмаҭәагьы ишәыхны мҩа ханартә дахьырзааз мзызс иамоу еилкаатәуп ҳәа игәахәны диазҵаарц иҭаххеит.
– Ҳаҭыр зқәу ҳасас, абраанӡа уахьыҳзааиз гәахәа дуӡӡас иҳамоуп, амшын ҳахьықәнажьыз абри аԥшаҳәаҿы уара уҩыза асас дахь иԥылара ҳара ҳзы гәырӷьароуп. Ҳара ҳҵас аҿы асас дазусҭоу, дӷару-дбеиоу, деиҳабу-деиҵбу, дахьынтәааз, дахьцаша, данцаша уҳәа иазҵаара даараӡа ԥхашьароуп, уаргьы уи азы зҵаарак ҳазуҭом, аха уара араанӡа уаҳзаазгаз уалацәажәарц уҭахызар, гәыкала ҳаузыӡырҩуеит.
Паҷкәыкә араҟа маҷк дааҭгылеит, ицәажәашьа игәаԥхомызт, ҳаԥшәмара инымаалазар ҟалап ҳәа дхәыцуан, аха нас игәы ааԥсахны ихәыцрақәа наҟ инаԥхьеикит. Нусреҭ Чауш иҩыза аҳәынҭқарратә усзуҩы ус баша рбаразы мацара ари аҟара амҩа кәаҳаны даауамызт. Ирыбжьази уи аҟара? Ааигәа, абра даныҟаз ҳамҭакы иааицәажәаны, аԥсшәа неибырҳәахьан, усҟангьы уаҩҵас аибадырха рмоуӡакәа еиԥырҵхьан. Уи азоуп Паҷкәыкә Нусреҭ Чауш даҳзаазгеи? ҳәа дызхәыцуаз, уи аамҭазы Нусреҭ ицәажәара инациҵеит.
– Ааи, ииашоуп! Иахьа ара саара даҽа уск иазкуп ауацәа, аҩызцәа рбаразы мацара акәӡам…
Ауаа зегьы рҷытбжьык мыргаӡакәа Нусреҭ Чауш дызхааз раҳарц азы изыӡырҩуан. Иаргьы акы агмыжьӡакәа зе-гьы рзеиҭаҳәаны, ирцәыбналаз аҽан аԥшааразы ацхыраара ирҭарц дрыҳәеит.
– Иахьцазаалакгьы ари аҽы сыԥшаароуп мамзар Селим Ԥашьа сыхәда ашаха ахаршәны сыкнаҳара игәы иҭоуп! – иҳәан аҽы аԥшаара иара изы аҵак дуӡӡа шамаз реилыркаара даҿын.
Паҷкәыкә ҽык ицәыбналеит ҳәа ар рԥыза дышԥакнарҳауеи ҳәа дхәыцуа Нусреҭ Чауш диазҵаахт.
– Нас аҽы узымԥшаар укнарҳаҵәҟьома?– Аҭак ҟазҵоз Нусреҭ Чаушгьы ииҳәара издыруамызт.
– Ирацәаны ақәҿиарақәа аазырԥшхьоу ар рԥызак, ҽык ицәцеит ҳәа дыкнарҳап ҳәа сгәы иаанагом, аха Измит ахада дуӡӡа Селим Ԥашьа иҭаххар шаҟа уҭаху аҽыҵгақәа ԥшааны, ухәда аахижәоит. Уи гәыбӷан изҭарыда? Иаҳҳәап укнаимҳаӡеит, уԥсы ҭанаҵы абахҭа уҭаиртәар ӡәыр диазҵаауама?
– Ус анакәха иаарласны аҽы ԥшаатәуп, – иҳәан, аҿар ирылагылаз рҟнытәи лаԥшылаБазала иԥшаара далагеит Паҷкәыкә, аха димбеит.
– Базала дабаҟоу, аҷкәынцәа шәыбжьара дызбаӡом? – аниҳәа урҭгьы инаԥшы-ааԥшит аха данырзымԥшаа:
– Ара дыҟамзар шәарацара дцазар акәхап, усҟан хәлаанӡа дхынҳәӡом – иҳәеит ҷкәынак, даҽаӡәгьы «ишәҭахызар ҳишьҭаланы дааҳгап» ҳәа ҿааиҭит. Паҷкәыкә ари аниаҳа, иаразнак «абна шәылаланы дахьыҟазаалак дыԥшааны дысзаажәга» ҳәа нареиҳәеит.
Рԥыза иажәа анраҳа, аҿар ашәақь-ҭҟьара иаҩызаха, абнара иазцеит.
Нусреҭ Чауш аҿар зегьы иҩуа аҽы аԥшаара ицаз џьышьаны
– Раԥхьаӡа иҟаҳҵаша ҳазхәыцны нас аԥшаара ҳалагандаз – ҳәа иамхаҳәеит. Паҷкәыкә:
– Раԥхьаӡа Базала дрыԥшаароуп нас ауп иҟаҳҵаша ҳаназхәыцша – ҳәа аниҳәоуп иҟаз анеиликаа. Базала уаанӡа аҽы знапаҿы иаазгаз иакәымзи уажәгьы иахьыҳаԥшааша зегь раасҭа иара идыруазар акәхап ҳәа ихала ацәажәара даҿын, иара ихьаа дара ирхатәызшәа ахаҵгылара ахьирҭазгьы кырӡа игәы арԥшааит, ари аҟара дазыԥшӡамызт.
Ицаз аҿар Базала дыԥшааны, дрыманы ихынҳәит. Базала Нусреҭ дызхааз анеиликаа акырӡа иааџьеишьеит, аарлаҳәа анапаҿы иааганы ирырҭаз аҽы гәыԥҩык аруаа ирымпыҵҟьаны ишыбналаз ихшыҩ иԥнаҟомызт, аҽырҟәымшәышәны, аҽырмашьцаны ахы дырбаны ирцәыбналазар акәхап ҳәа дхәыцуан.
Нусреҭ Чауши, Паҷкәыкәи, Базалеи еидтәаланы уаххьа ашьҭахь адырҩаҽны азыҳәан иҟарҵаша иалацәажәоит. Раԥхьаӡа Иени Џьаами ақыҭаҿы инеины ақыҭауаа цқьа ирацәажәар акәын, урҭ аҽы раԥхьаӡа иахьырбаз иахьыркыз анырҳәалаак даргьы аԥшаара иахьынтәалагашаз рдыруан. Иара Нусреҭ Чаушгьы данаауаз ус акәын дышхәыцуаз аха нас, иҟалаз уара идыр, дышиашаз Акаԥаа рахь дааит.
Ауха Акаԥаа рҿы инхаз Нусреҭ Чауш ашьыжь шаанӡа Базалеи иареи Иени Џьаамиҟа амҩа иқәлеит. Амала уажәазы аҽы аԥшаара аасҭа гәаҟра дук рыман, бызшәала изеинааломызт. Исмили Паҷкәыкәи Акаԥаа ирыцрыҵны иахьзымааз амшала аиҭагаҩы дрымаӡамызт. Нусреҭ Чауш ажәак аԥсшәа издырӡомызт Базала иакәзар, ажәа заҵәык идыруан «Селамуналеикум» иара уигьы ииашаны изҳәомызт.
Нусреҭ Чауш иҽы ада уаҳа ҽы рымаӡамызт, уи азыҳәан Нусреҭ Чаушгьы иҽы дҽыжәымлаӡеит, напыла, шьапыла ирбо, Базала дҽыжәларц иага иеиҳәазаргьы имуит, Нусреҭ Чауш Кавказаа рҟазшьа ахьидыруаз азы акәын ас зыҟаиҵоз ари аҩыза ахымҩаԥгашьа аамышьҭахь Базала Нусреҭ иҽы мыԥшаакәа дауишьҭраны дыҟаӡамызт. Иҽы дақәымтәаӡакәа дахьицныҟәаз, ауал даҵалазшәа ихы иԥхьаӡон.
Абнараҿы амҩахәасҭа ианыланы ишцоз Нусреҭ Чауш ак ааигәалашәеит. Усгьы иеицызаауан ус анакәха, Базала маҷк аҭырқәшәа иирҵар, иаргьы аԥсшәа иҵар ибзиамхози? Аԥсшәа изыҳәо дҟалар ани аԥсуа ҭыԥҳа ԥшӡагьы иҵегьы дылзааигәамхоз. Даниба нахыс игәы хыҭхыҭуа дҟазҵаз аҭыԥҳа лара лбызшәала лацәажәара даназхәыц Нусреҭ Чауш игәы аҭра иҭамгыло иалагеит. Нас иаразнак инацәкьыс Базала иахь инарханы  (уара) иҳәеит.
Базала иҟалаз изеилымкаауа дыԥшуан, аха Нусреҭ Чауш уажәгьы инацәкьыс ихахьы инарханы «Бен!» (сара) иҳәон.
Нас инацәкьыс инарҳәы-аарҳәо ицәажәара иациҵеит.  (уара, сара, уара, сара). Арҭ ажәақәа Базалагьы иҳәарц аниҭахха Базала мыцхәы дымгәаҟӡакәа ажәақәа реиҭаҳәара дналагеит. Нас арҭ ажәақәа ԥсышәала ишҳәатәыз Нусреҭ Чауш ирҵара далагеит: «Уара!… Сара!..»
Уажәы Нусреҭ Чаушгьы аԥсшәа иҳәон, ахәыҷқәа реиԥш ихәмаруашәа ажәақәа рҵара иаҿын. Базала иус еиҳа иманшәалан, Нусреҭ Чауш аԥсшәаҿы иҟоу ашьҭыбжьқәа реиҳарак рҩыза ихаан имаҳаӡацызт азыҳәан ажәақәа рҳәара даараӡа ицәыцәгьан, аха игәы камыжькәа исҳәоит ҳәа даҿын.
Абас ишныҟәоз абнара инылҵны ақыҭа ишазааигәахазгьы рызгәамҭаӡеит. Ахьчалақәа ишуа ианырԥыла ауп рхы аҭыԥаҿы ианааи, анцәа иҟынтә аԥшәма аҩны дыҟан, илақәа ааԥхьеикит.
Дара алақәа анырба ргәы ҭҟьаны, ршьара иқәҟьаны иҟалазаргьы аԥшәма имырдыррагьы рылдыршеит.
Ирулак Ҳаџьы Абдуллаҳ иҩны ианнеи иара иҩны аԥхьа игылаз аӡахәа-ҵла амҵан аҟәырҟан аԥхьара дшаҿыз рбеит. Аԥсшәа анааибырҳәа Нусреҭ Чауш аамҭа мгаӡакәа изхааз ахәаџьа инеизеиҭеиҳәеит.
Ҳаџьы Абдуллаҳ иҟынтә аҽы раԥхьаӡа иахьырбаз, ишыркыз еиликаар рҭахын аха уигьы ақыҭауаа изеиҭарҳәаз аҟара акәын иидыруаз, иахьынӡаигәалашәоз аиҭаҳәара дналагеит.
Уахынла рыџьқәриарҭақәа «асасцәа» аҭаауа ианалага ақыҭауаа раԥхьаӡа абнаҳәақәа ракәыз џьыршьеит, аха ашәақьқәа аашьҭыхны ицаны уахык ишыԥшуаз ҩ-ҽык аакылсит, аха убриаҟара иԥшӡан еиҭаҳәашьа ыҟамызт, уи азы изырмеихсӡеит, аҽқәагьы арҭ рыфҩы анырк амҵәыжәҩақәа рымазшәа иԥырны абнара инылалт.
Ақыҭауаа аџьықәреи агьама зкыз аҽқәа зегь дарароуп даҽазныкгьы ишаауаз рдыруан, арахь рышьрагьы рзыгәаӷьуамызт, иаазхәыцын, ус акәзар, рыԥсы шҭоу иаанаҳкылап ҳәа рыӡбеит, рышьҭабжьқәа рыла излаауаз амҩа гәаҭаны ҭаҳарак аҿы ажра жны ахыхь аҽқәа ирызгәамҭо, иаахырҩеит.
Нас имццакӡакәа иԥшуа иалагеит, мышқәак рышьҭахь аҽқәа руак аҭаҳара инҭаҳаит, ари Селим Ԥашьа ицәырӷьычыз аҽан «Ақбенеқ» акәын, избанзар, аҽан аҟны Селим Ԥашьа иеиҳабыратә дамыӷа иҿаҿаӡа ианын. Ирулак аҽы аҭаҳара инҭыганы ақыҭарахь иааганы ихыркааз ҭыԥк аҿы иҭакны Измиҭҟа адырра рышьҭит, агьи аҩыза акәзар, уи нахыс уаҳа ирымбаӡеит.
Ҳаџьы Абдуллаҳ ииҳәашаз ҳәаны далгахьан аҩбатәи аҽы азы ииҳәақәаз Нусреҭ Чауш зынӡа дазымӡырҩӡеит, Базала иакәзар зегьы еиликаар иҭахын, аха иабаҟаз!
Ахәаџьа кәапеик азна аӡы ыжәны иҟырҟы арбааӡарахь деихеит, избанзар Ақбенеқ иазкны уаҳа ииҳәаша акагьы имамызт, иаанхаз Нусреҭ Чауш усгьы идыруан.
Нусреҭи Базалеи, Ҳаџьы Абдуллаҳ иԥшәма илырхиаз, аха иҵаҩы Ҳасан ирзааигаз афатәқәа иаарласны ифаны иҩагылеит, избанзар Нусреҭ Чауш дыццакуан.
Крыфара ашьҭахь ахәаџьа азин имхны, Ҳасангьы даашьҭыхны Ақьбенек раԥхьаӡа иахьыркыз аҭыԥахь ицеит.
Базалеи Нусреҭ Чауши Ақбенек раԥхьаӡа иахьыркыз аҭаҳара акәша-мыкәша дара ртәала хаз-хазы имыццакӡакәа иҭырҵааит.
Уи аахыс шаҟараантә ақәа аухьазеи азыҳәан, аҽышьҭақәа аӡәӡәахьан, аха усгьы ҩҽык шеицыз ҩашьомызт. Аҩбатәи аҽы Нусреҭ Чауш хьаас имаӡамызт уи дзышьҭаз иаарласны Селим Ԥашьа иҽы, изганы, ихы
еиқәирхар иҭахын. Базала иакәзар, Ақбенек аамышьҭахь знык-ҩынтә иибахьаз, ушьҭа ԥхыӡла збара далагахьаз амархәац ԥшааны ихазы иааӡар иҭахын.
Базалеи Нусреҭ Чауши аҽы ишашьҭаз хар рымамкәа ишеилибакаауаз гәарҭеит, ирҵаз ажәақәагьы рхы иадырхәо иалагахьан, аха иҵегьы иеиӷьны аус еицырурц азы уаҩҵас иеицәажәар акәын, уи азы Исмил дахьыҟаз ихынҳәит. Адырҩаҽынгьы настәи амшқәагьы тәамҩахә рымаӡамкәа аҽы иашьҭан, аха иарбанызаалак ҽышьҭак иақәымшәеит, Нусреҭ Чауш иаамҭа анҵәамҭахь иахьнеиуаз азы зынӡа игәы каҳаны дыҟан, игәыӷрақәа ыӡуа ицацыԥхьаӡа аԥсра абла аҭаԥшра далагахьан.
Базала, аҽқәа рышьҭаныҟәара ҳаҟәыҵны, иааип ахьаҳгәахәуа аҭыԥқәа рҿы маӡала ҳарзыԥшып ҳәа ажәалагала ҟаиҵеит. Нусреҭ Чаушгьы иаразнак дақәшаҳаҭхеит, избанзар ушьҭа ишьапқәа дрызнамго дааԥсахьан. Амала Нусреҭ иаамҭа зламаҷыз ала аҽы ас аанкыларазы даараӡа агәыӷрагьы рымазар акәын. Хымш рыҩнуҵҟала иахьазыԥшыз аҭыԥ аҿы имнеир Нусреҭ Чауш илахьынҵа зеиԥшрахашаз анцәа идыруан.
Аҽқәа рышьҭақәа ҽазнык инҭҵааны зегь раасҭа агәра ахьыргашаз аҭыԥ аҿы ацәҟьа еиқәыршәаны Базала иҽыԥхьакны аԥшра дналагеит. Нусреҭ Чауш фатәык-жәтәык раагаразы Иени Џьаами ақыҭахь ддәықәлеит.
Базала, Нусреҭ Чауш данца аамышьҭахь, кырӡа аамҭа абна дазыӡырҩуан, аха дыззыԥшыз абжьы иаҳуамызт.
Нас дзымҵатәаз аҵла ду дҩықәлан хара дыԥшырц иақәикит, аха абнара убри аҟара ижәпан, шьаҿак уаԥхьа иубаӡомызт, уигьы ианамуы дҩалбаан имаҭәақәа аарыцқьаны ааигәа иҟаз акәарахьы деихеит.
Ахаҳәқәа ирхыҽҽаны илеиуаз акәара даваланы аҽқәа рышьҭа сақәшәозар ҳәа кырӡа дныҟәеит, аха иҟамызт…
Нас дхынҳәны раԥхьатәи иҭыԥахь дааит. Даара акыр ҵуан, ас еиԥш дазынханы дҟамлацижьҭеи, Амҳаџьырра, атәым дгьыл, амлакра, агәаҟра, аԥсра, ани, ари шиҳәоз ари аҩыза аамҭак имоуӡацызт.
Дахьтәаз ҵәаҟьак ала адгьыл ҵәаӷәо ижәлар зықәшәаз арыцҳареи уи зыхҟьази дрызхәыцуан.
Ихәыцрақәа уи дрыласны Аԥсныҟа, иқыҭа Акаԥаҟа дыргеит, амҳаџьырра иақәшәаанӡа иеибадырыз Абыхәаа рҭыԥҳа Амра дааигәалашәеит. Уи Амра раԥхьа даниба ихыигәы ихашҭызшәа дҟалахьан. Лцәа-лжьы шкәакәаӡа, лӡамҩақәа ҟаԥшьӡа, лыбла ӷрақәа ҭыԥхаауа, ӡызлан леиԥш дашьаҳауа илықәыз лыхцәы еиқәаҵәа уҳәа рыла, еснагь иԥхыӡ далан ари аҭыԥҳа.
Агәылара иҟаз қыҭак аҟынтә сасра Акаԥаа дырзааны дыҟан Амра, Базала уи аамҭа кьаҿк азы дибеит, аха иаразнак афымца дакызшәа лыбзиабара дамҽханакит. Иԥсадгьыл аҿы изықәшәаз арыцҳарақәа ҟамлазҭгьы Амреи иареи иагаџьара иеиқәшәарын, иеицәажәарын аҵыхәтәаны рлахьынҵа џьарак икылнагарын, аха амҳаџьырра ианақәшәа Амрагьы Базалагьы иеицәыӡит.
Ахәыцрақәа иргәылаз Базала, абнара аҭынчра еилазгаз ҽы-кьыркьыбжьык шгаз иаҳан, дааҭрысны ихы ҩышьҭихит. Абжьы ааигәантәи иааҩуан, насгьы ашьҭыбжьқәа иара иганахь ала акәын ишгоз. Иаразнак дыхәхәаӡа дышьҭаланы дазыԥшуа далагеит, ганкахьалагьы иахаиршәшаз ашаха-ҟәраӷ армазеира даҿын.
Анцәа иҳәаны абри Селим Ԥашьа иҽан акәындаз сар-гьы сшаха лахаршәны иааныскыландаз ҳәа ааигәахәит. Иԥхыӡқәа ирылаз аҽҵыс уи аҟара дазхәыцӡомызт, избанзар раԥхьаӡа Нусреҭ Чауш иԥсы еиқәырхатәын.
Аҽы ашьҭыбжьқәа ааигәахацыԥхьаӡа игәыӷрақәа ԥсуа иалагеит, избанзар, ари аҽы аҽеимаа змаз акакәын ус анакәха, Ақбенек акәӡамызт. Уи ҩышықәса раахыс аҽеимаа шамамыз рдыруан.
Нас ушьҭа аҽыҵәахра аҭахым ҳәа дҩагыланы, изааиуаз аҽы дазыԥшуа дналагеит. Иааиуаз ақыҭарахь ицаз Нусреҭ Чауш иакәын. Базала иҩыза дгәырӷьаҵәа диԥылеит.
Ауха шаанӡа рҽааимдо иҷаԥшьон, бжьык ҳаҳауазар ҳәа абна иазыӡырҩуан, хәлаанӡа ашәа зҳәоз аԥсаатәқәа анаангылалак арҵуқәеи адаӷьқәеи налагон, зны-зынла ҽык ашьҭыбжь шаараҳаз еиԥш, ргәы ҭыԥ-ҭыԥуа иааҟалозаргьы нас уи дара ртәы шакәум анеилыркаалак, еиҭах ргәалаҟазаара бжьысны иааҟалон.
Ашарԥазы Базала иакәын иҷаԥшьоз, дкараха дахьыҟаз амшала Нусреҭ Чауш дҭаҳәахаа дыцәан. Базала уи дааирԥшыр ҳәа дшәаны ашьшьыҳәа ааигәа иҟаз акәарахьы дналбааит.
Акәара ахықә аҿы даннеи инапқәа аӡы инҭшьны иҿы иӡәӡәарц азы иҭигаз иҿеиҭәаанӡа шә-шьаҿак раҟара аҽқәа
иаԥхьа ишгылаз аниба аӡы шикыз дшанханы даанхеит. Ҩ-ҽык рхы ларҟәны аӡы ажәра иаҿын, Базала арҭ аҽқәа иаразнак идырит. Руакы Ақбенек акәын аҩбатәигьы уаанӡа иибахьаз аҽҵыс акәын. Ԥыҭрак аҽқәа даарыхәаԥшны нас аԥша ахьынтәаауаз гәеиҭеит, аԥша, аҽқәа рганахьынтә иа-ра иганахь иасуан, ари даараӡа ибзиан, аҽқәа ифҩы раҳаны ирҳаӡомызт.
Аха Базала игәырӷьара хара имцеит. Иибаз аҽқәа рганахь ашәарҭа ыҟаӡамызт, аха Нусреҭ Чауш иҽы абаигоз, аҽқәа рыфҩы зкыз ари аҽы, ҭынч ишҳәуаз иаразнак ахы ҩышьҭыхны икьыркьыруа иналагеит.
Уаанӡа ашьшьыҳәа аӡы зжәуаз Ақбенеқи иацыз аҽҵыси иааҭрысны акәара аҩадахьҟа ирҳаны идәықәлеит. Аӡы ҭҟьо иҩуаз аҽы ԥшӡақәа Базала лаԥшыла инаскьеигон, уаҳа илшоз..
Аҽқәа анца аамышьҭахь зҽыкьыркьырбжьы иаанарԥшыз Нусреҭ Чауш ишәақь аашьҭыхны дыҩит, «Базала уабаҟоу?» ҳәа ҿыҭуа.
Базала, дахьгылаз, иқьышә инапы адкылан, убжьы умырган ҳәа наиирбеит. Нусреҭ Чауш иҟалаз изеилымкаакәа иҽааникылеит.
Базала иидыруаз ажәақәак рыла, маҷкгьы напыла иҟаз аиҭаҳәара иҽазикит, нас рҽааидкыланы аҽқәа ирышьҭалеит, ирышьҭашәарыцо кырӡа акәара иаваршәны иныҟәазаргьы аҵыхәтәаны аҽқәа рхы ахьдырхаз еилыркааит. Урҭ абнара агәы илаланы рыҽдырӡуан. Абнара дуӡӡаҟны иага ҟарҵазаргьы уаҳа рышьҭа џьаргьы иақәымшәеит.
Нусреҭи Базалеи ари ахҭыс ашьҭахь аҷаԥшьара иаҟәыҵны еиҭа аҽқәа ирышьҭашәарыцо иалагеит, уахгьы-ҽынгьы иаанмыгылаӡакәа абна илан. Илан аха Слим Ԥашьа НусреҭЧаушииҭаз аамҭагьыушьҭаинҵәахьан.
Нусреҭ Чауш ажәак иҿыҵҟьомызт, арахь мчыбжьык ала Базала маҷк акәзаргьы уи ииҳәоз абызшәа еиликаауа далагахьан, избанзар, Нусреҭ Чауш Базала аҭырқәшәа иҵааит ҳәа дааҟәымҵӡакәа иацәажәара даҿын, Базалагьы раԥхьатәи амш еиԥш акәымкәа, иааиаҳауаз ажәақәа рызегьы апарпар еиԥш иеиҭеиҳәон.
Амала иахьа агьырҭ амшқәа иреиԥшӡамызт. Имаз аамҭа нҵәаны аҽгьы ахьизымԥшааз азы Нусреҭ Чауш илахь еиқәын, ахәыцрақәа дрылан. Селим Ԥашьа иага дизыԥшын уажәы…
Нусреҭ Чауш иага дхәыцуазаргьы дахьнеиуаз Селим Ԥашьа иеиҳәашаз акагьы изыԥшаауамызт. Уашьҭа илахьынҵа инарбоз дазыԥшызар акәын. Селим Ԥашьа ма иԥсҭазаара далихуан, мамзаргьы иԥсы ҭанаҵы абахҭаҿы дҭаирбаауан, зегьы еидкыланы данрызхәыцлаак абахҭа дазыразхон.
«Ҽык амшала ар рԥызак дышԥакнарҳари?» ҳәа ихы дацәажәон, иқәиҵон-иқәихуан, даҽа мҩак изыԥшаауамызт, иан рыцҳаи иԥҳацәа ирыԥсыхәозеи, ирхылаԥшуадаз?
Шаанӡа аҽқәа ианрышьҭазгьы Нусреҭ абарҭқәеи Селим Ԥашьа иеиҳәашази дрызхәыцуан. Базала иакәзар, Нусреҭ Чауш Селим Ԥашьа абри аҟара дызицәшәоз изеилкаауамызт. Базала ихәыцрақәа зны-зынлагьы дрыманы амшын агәы аганахь, Аԥсныҟа ицон.
Амра лакәын лассы-лассы игәалашәоз, Амра дԥышәарччо иаԥхьа даацәырҵны лара лышҟа диԥхьон, аха нас иаразнак дицәыӡуан. Лабҿаба иибоз аԥхыӡқәа раамышьҭахь Базала ихы хыла-гәыла иеилаҩынтуан, Амреи, лқыҭауааи ирыхҭысыз анцәа идыррып. Урҭгьы ихдырҵәама, мамзар рқыҭаҿы изынхама? Арахь амҩа иқәлазар иеибганы изыӡхыҵрызма, уажәы иабаҟоу?
Базала, ас иҩыза игәаҟра ихашҭны ихы дахьазхәыцуаз дацәыԥхашьон, аха даҽа ганкахьалагьы бзиа иибоз аҭыԥҳа лызхәыцра Нусреҭ Чауш иаба иԥырхагаз, усгьы иара изы иааилшоз зегьы ҟаимҵози.
Ашара адәы ианаақәлоз аҽқәа рышьҭашәарыцара инаҟәыҵны, рааԥсара рхыргарц ҵлак амҵан инатәеит, уаҳа шьаҿак злаҟарҵаша амч рзаанханы иҟамызт. Нусреҭ Чауш Базала дыцәарц диҳәон, аха Базала иакәзар, Нусреҭ Чауш дыцәаны иԥсы ишьар иҭахын. Аҵыхәтәан Нусреҭ Чауш ианимуӡа Базала аҵла ашьапы ихы надҵаны дынҭаҳәахаа дыцәеит.
Амра гылаанӡа, хәыцрашәкы еидызхәыцлоз Нусреҭ Чауш, аҵыхәтәан дышиашоу Селим Ԥашьа иахь дцаны, аҽы шибаз, аха аанкыларазы иҵегьы аамҭа шиҭаху иеиҳәарц иӡбеит, а-Ԥашьагьы дуаҩымзи деиликаар ҟалон.
Аиашазы Нусреҭ Чауш даҽа мҩакы имаӡамызт. Ус зны-зынла абналарагьы ихы иҭашәалон, аха шықәсыла ишәиҵоз армаҭәа ахьымӡӷ изаргомызт, нас ихәыҷқәа рныжьра шԥаигәыӷьуаз, абарҭқәа зегьы данрызхәыц аамышьҭахь ауп Селим Ԥашьа иахь ацара аниӡба.
Амра иқәыԥхо даналага Базала ацәа далҵит. Данынаԥш-ааԥш Нусреҭ Чауш дибеит. Ауаҩ рыцҳа ишәақь ихы адҵаны дахьтәаз дыцәан. Раԥхьа «шьыжьбзиа» ҳәа иеиҳәарц иҭаххазаргьы ацәа иалхра изымгәаӷьит. Нас аҟәарахьы днеины иҿы шиӡәӡәоз Нусреҭ Чауш ибжьы иаҳаит.
– Шьыжьбзиақәа! – дааԥышәарччан ҭырқәшәала аҭак наииҭеит.
Базала иҿы-инапы ӡәӡәаны Нусреҭ Чауш иаанда даннеи, «иахьа ақалақь ахь сцоит» иҳәеит уи, нас иеиликаарц азы иҵегьгьы напыла изеиҭеиҳәон. Базала усгьы мышкаахыс Нусреҭ Чауш иҭагылазаашьала, зегьы еиликаахьан.
Амҩа дықәлаанӡа Акаԥаа рҿы днеины абзиаразы ҳәа нараҳәаны имаҭәақәа иаанхазгьы шьҭихырц иҭаххеит Нусреҭ Чауш. Аԥшаҳәахьы амҩа иахьықәызгьы ииӡбаз Базала изеиҭаҳәара даҿын.
Селим Ԥашьа, Нусреҭ Чауш дхынҳәны дааит, аиқәшәаразы азин шиҭахыз аниарҳәа кырӡа деигәырӷьеит. Ииашаҵәҟьаны Нусреҭ Чауш, бзиа дибон, дгәымшәан, иус ҳаҭыр ду ақәиҵон, иеиҳабыра рҳәатәы анагӡаразы ихы деигӡомызт, абарҭқәа рыла иҩызцәа есымша шьаҿак раԥхьа дгылан. Селим Ԥашьа абарҭқәа зегьы гәеиҭон хымԥада… «Сҽан изыԥшаазар имаҵура ҳараскроуп» ҳәа игәы иааҭашәан, аха нас дааиԥхәыцааит, аҽы иара ишицәцаз еиԥш, имԥшаакәа дыхнымҳәыр акәын. Мамзар иага дԥыза бзиазаргьы ианаижьырц игәы иҭаӡамызт.
Азин ылырхырц азы ашә ианас Селим Ԥашьа ихәыцрақәа даарылҵын «Шәааи» ҳәа ибжьы наиргеит. Ашәа дуӡӡа ҿыжжы ҳәа абжьы рганы ианааты Нусреҭ Чауш агага еиԥш ашьшьыҳәа аҩныҵҟа дныҩналаны ишьхәақәа еинҟьаны даахырхәан ҿымҭ аԥшра далагеит. Селим Ԥашьа дахьтәаз аҟынтәи иҟоу заанаҵ игылашьа ала иеиликаарц иҭахызшәа дихәаԥшуан.
Нсуреҭ Чауш ихы ламрыҟәӡакәа иҟоу неиҭаҳәаны иҵегьы аамҭа игарц иӡбахьан, аха ари аҟаратәи аҿымҭра Нусреҭ Чауш игәы канажьхьан «ара смааикәа сыбналандаз» ҳәа ахәыцра далагахьан еиԥш Селим Ԥашьа ибжьы гәаҩа аниаҳа игәы ааҭрысит.
– Ее, исаҳәа Нусреҭ Чауш, ишԥацеи уаамҭа? Уара уҩыза аԥышәа дуӡӡа змоу аӡә изыҳәан сҽан аԥшаара иуадаҩмхазар акәхап….
Селим Ԥашьа иажәақәа рышьҭахь ауада аҵааршәыра ҩналазшәа иааҟалеит. Уи азыҳәан ауп Нусреҭ Чауш ихы инаркны ишьапаҟынӡа дзырхьҭашьызгьы. Арыцҳашьара змам ари аԥашьа иага иҳәаргьы, дизымхәыцкәа ихы иҭаирԥаша шиԥшаауаз уашьҭа иубарҭан.
Нусреҭ Чауш ирласны аҭак ахьыҟаимҵацыз Селим Ԥашьа дархагахьан, иџьымшьқәа ҵархәны дихәаԥшуан, нас аӷьеиҩ ҳәа дҩагыланы дааины дааиҿагылт.
– Нусреҭ Чауш, иуҳәалакгьы ҳәа, амала исзымԥшааит умҳәан! – иҳәан дхәааит.
Селим Ԥашьа ихымҩаԥгашьа аамышьҭахь Нусреҭ Чауш ишьапқәа дырзынкылаӡомызт. Иԥсеивгара ицәмаҷхан, ацәажәараҵәҟьа илшомызт, амала аҵыхәтәантәи имчқәа зегьы ааизганы:
– Шәхаҵкы ашьҭра схылеит… даҽа маҷк аамҭа шәызсыҭар… – ҳәа аӷызра даҿын аха Селим Ԥашьа уаҳа димырцәажәаӡеит.
– Уара иуҳәо закәзеи Нусреҭ Чауш? Сҽы узымԥшаазар арахь узааи? Убналаны умцоз!»
Селим Ԥашьа даӷьыцԥхьаӡа Нусреҭ Чауш дҭынчхо далагеит, зегь дарароуп иҟалаша ҟалон, иага дшәозаргьы аԥсра иԥеиԥшзар, дыԥсуан, убри аҟынтәи раԥхьаӡа, еиԥш деихьыҩры-еиԥыҩры дгылаӡамкәа, игәышԥы ҭыганы ар рԥыза иеиԥш акәын дышгылаз.
Селим Ԥашьа иажәақәа данрылга ашә иылагылаз аруаа рахь ибжьы наиргеит.
– Аруаҩ!..
Ар рԥызаки ҩыџьа аруааи иҩуа иаауан, макьана иҩналаанӡа адҵа нариҭеит.
– Лассы дысԥырганы, абахҭа дҭашәк ари ауаҩ!
Аԥсуаа ахьтәаз аԥшаҳәаҿы, аԥсҭазаара есымшеиԥш, ашьшьыҳәа ицон, Нусреҭ Чауш дцеижьҭеи мчыбжьык ҵит, аха ихабар ҳәа акагьы ыҟамызт. Базала иуа аҭырқәа изы даараӡа дхьаауан, Селим Ԥашьа азин имхны саауеит ҳәа шиҳәазгьы дахьымааз азы дгәырҩон уи иусқәа дындырхазар бзиан, аха Селим Ԥашьа цәгьарак изиузар? Ианамуӡа
абахҭа дҭаижьзар? ҳәа дхәыцуан, амала даанымгылаӡакәа аҽқәа рыԥшаара даҿын.
Аҽқәа рыԥшаараҿы, Нусреҭ Чауш дыҟаӡамызт, аха даҽа ҩызак диман Базала. Аԥшаҳәа ианаднагала раԥхьатәи рымшқәа рҿы ирзааз ала акәын ари, амгәа ҭаҳаны, абаҩқәа убаратәы иагны иҟан, ишәарыцалан азыҳәан, иара ашьыжь игыланы шәарыцара ицоз хәлаанӡа ирныҟәон. Базала аҽы иԥшаарц ихала дандәықәла ашьшьыҳәа инаишьҭалеит. Иаргьы мап имкит, избанзар илазаргьы ҩызак диҭахын насгьы ашәарыцала афҩы акразыҳәангьы зеиӷьа ыҟам акәымзи! Ушьҭа ашьыжь шаанӡа амҩа ианыланы хәлаанӡа аҽқәа рыԥшаауан. Аҵыхәтәан алашәарыца ацхыраарала аҽқәа рҽыԥхьакырҭа рыԥшааит. Абна агәҭа иагәылсны иаауаз кәарак ахықәаҿы ахаҳәрақәа рыбжьара агәаҩараҿы дуӡӡак ыҟан. Абраҟа ҽыҵәахырҭас ирымазаарын, ҽынла иагаџьара иҳәуазаргьы, уахынла, хымԥада абрахь иаауан.
Базала аҽқәа рҭыԥ аниԥшааз шьыбжьон еиԥш акәын уи азыҳәан аҽқәа уа иҟаӡамызт аха ршьапҭыԥқәеи, аҽуаци рылоуп ара ҭыԥс ишалырхыз злеидырыз. Уажәы аамҭа мгаӡакәа Ақбнеқ ааникылар акәын, аиашазы аҽҵыс акәын реиҳа ииҭахыз, аха иҩыза иԥсҭазаара ашәарҭа ианҭагыла, уаҳа даҽакы дазхәыцуамызт. Базала аҽқәа рҽыԥхьакырҭа азааигәара ҭыԥк ылхны дыхәхәаӡа дианы иҽиҵәахит. Ицыз алагьы иара иеиԥшҵәҟьа иҩышьҭаиеит.
Амра аҭашәамҭазы русқәа рзы инеилысны иҟаз Акаԥаа ашьшьаҳәа аизара иаҿын. Шәарыцара иҟаз, аиаҵәара еизызгоз, амҿы еидызкылоз рызегьы хынҳәхьан. Аҳәса афатә архиаразы иццакуан, аха рус даараӡа иуадаҩын, избанзар џьыка шьаҭарак, цәыкәбарк ахәшеи рызнымхаӡеит.
Аҭакәажәцәа макьана анышәынҭраҿы итәан, урҭ есымша ашьыжь шаанӡа анышәынҭрақәа рахь инеины ахәылбыҽха рҭынхацәа мчыла иааргаанӡа, крымфа-акрымжә убра итәан. Харантә инаԥшуаз, урҭ ибар арацәа иалху хаҳәқәак гылоу џьишьарын. Анышәынҭраҿы иҟаз аҵлақәаҵәҟьа дара раасҭа иҵысуан, ма ԥшак анаслаак рбыӷьқәа аадыршәшәон, аха арҭ ауаа рыцҳақәа ашәы рхьыкәкәо рнышәынҭрақәа ирхагыланы иаарласны рыԥсқәа
еиқәшәаразы анцәа иҳәон, аԥсҭазаараҳәа ирҭахыз аԥсракәын.
Аҭаҳмадцәа рҭагылазаашьа акәзар, даҽакын урҭ иага ахьаа рымазаргьы аӡәгьы изеилкаауамызт, ажәлар ргәы камҳарц азы рхала ргәы дырӷәӷәон, уашьҭа ацәажәара адагьы зны-зынла алафҳәарагьы иалагахьан, аамҭа анроулак рҩыза Хәыс инаидтәаланы иԥхьарца иазыӡырҩуан, иа-ра ашьшьыҳәа ианацдырӷызуазгьы ыҟан.
Паҷкәыкә есуаха ишыҟаиҵац еиԥш, ааигәа иҟаз ахәаҿы дыҟан, аџьҵла ду амҵан игылаз атәарҭа аҟынтә, амра аҭашәара дахәаԥшуан, аха ихәыцрақәа хара иҟан.
Ҽы-кьыркьыр бжьык ала дызлаз ахәыцрақәа даарылҵит, абжьы ахьиаҳаз аганахь данынаԥшы, абнара аганахьынтә иаауаз ҽыуаҩык дибеит, цқьа данынаԥш иааиуаз, мчыбжьык аахыс Ақбенеқ иашьҭаз Базала шиакәыз еиликаит. Иҵегьы даныԥшы дзықәтәаз аҽгьы идырит ари Ақбенек акәын.
Паҷкәыкә иибаз даараӡа игәы иазнарҳаит. Базала иҟаиҵаалак дызлагаз аус қәҿиарала иахьынаигӡаз азы игәырӷьара ҳәаа амаӡамызт.
Пчакәыкә дзықәгылаз ахәы аҟнытә Нарҭ Сасрыҟәа иеиԥш Ақбенеқ иақәтәаз Базала гәадурала днаихәаԥшны ашьшьыҳәа алада дналбааит.
Базалеи Исмили, амра мгылаӡацкәа, амҩа ақәларазы аҽырхиара иалагеит. Ақбенек Нусреҭ Чауш изганы дҿырхырц рҭахын, акы заҵәык изыцәшәоз иагхазар ҳәа акәын. Ахәылбыҽха ирацәажәаз Паҷкәыкә аҽы Нусреҭ Чауш инапаҿы ианирҭалак ашьҭахь, ақлақьтә џьармыкьа аҿы инкыдгыланы, изықәтәаша ҽыки, ахәшеи, аџьыкеи аархәарц уҳәа дҵақәак риҭахьан.
Аха, ашьыжь амҩа иқәлоны еиԥш аамҭазы Паҷкәыкә Ҭемыргьы дицны даарыдгылт, рҩыџьагьы уахь ирыццарц ргәы ишҭаз мҩашьо еилаҳәан.
– Аҷкәынцәа! Саазхәыцын ҩыџьа ҽык ала амҩа шәахьықәлоз сгәамԥхеит, уажәы шәара: уара уақәтәа, мап уара уақәтәа! ҳәа еимактәыс ишәоур аасҭа, сара снақәтәаны сшәыцнеир уи азҵаарагьы ахала иӡбахмхои? – иҳәан даарыхӡасит.
Паҷкәыкә дрыцны дахьцоз даараӡа иеигәырӷьеит, из-банзар еиҳабы ҟәыш дара рзы есқьынагьы дгәыӷырҭан.Ҭемыргьы, рҩыза бзиа, дахьрыцнеиуаз реиҳагьы иаргәырӷьон.
Амҩа ианықәлоз амра мгылӡацызт, рымҩа харан, насгьы шьапыла ицар акәын азыҳәан, заанаҵ идәықәлеит.
Аҳаблақәа инарылс-аарылсуа, акыр иныҟәахьан, шьыбжьышьҭахь Измиҭнӡа инеихьан, ақалақь агәахьы изланеишаз амҩазы изазҵааз аӡәы иреиҳәеит ишиашо ицар аиҳабыра рхан аҟны ишнанагоз.
Амҩа иахьынӡақәыз, ақалақь аҿы шьаҿацыԥхьаӡа ирықәшәоз ауаа, раԥхьа ԥхашьарамхааит ҳәа зегьы аԥсшәа рарҳәон, аха нас иеибадыруаз мацара аԥсшәа шеибырҳәоз ангәарҭа даргьы инаҟәыҵит. Иеиуеиԥшымыз цәамаҭәала иеилаҳәаз ауаа рацәала иҭәын амҩақәа.
Ари ақалақь аҟны Аҟәа аасҭа ауаа иаҳа ишырацәаз гәарҭеит. Амала, Аҟәа ианыҟаз адунеи зегьы раасҭа ауаа ахьырацәоу араҟа акәыз џьыршьон.
Амҩаду ианыланы иахьнеиуаз, иаарԥылоз ауаа лаԥшыла иҭырҵаауан, џьара иаадыруа аӡәы даабозар ҳәа. Ус ирдыруаз аӡәы рылаԥш дныҵашәеит. Иаргьы ашьышьыҳәа дара рганахьала ааира даҿын. Еицыз рыԥшьҩыкгьы инеихәаԥшы-ааихәаԥшит, рыԥшьҩыкгьы рыбла иабоз ҵабыргын. Ахәыҷқәа реиԥш игәырӷьон атәым дгьыл аҿы раԥхьаӡа дара реиԥш кәымжәыла иеилаҳәаз аӡәы дахьырбаз. Иҟарҵара иақәымшәо ишыҟаз, ирԥылаз аҭаҳмада даарыдгылеит.
– Ҭаушыд! – иҳәеит уи. Иаԥсшәаҳәашьала дшадыгаз рдырит. Дара рыбжьара адыг бызшәа здыруаз Ҭемыр заҵәык иакәын, избанзар ихәыҷра еиҳарак ианшьцәа Шаԥсыӷаа рҿы ихигахьан. Паҷкәыкәгьы хәыҷы-мыҷқәак идыруан, уи азыҳәан
– Сыԥсау! Уа ҭаушыд – ҳәа аҭак наииҭеит. Ибжьы иҭынчын аха арахь ахәыҷқәа реиԥш игәы ҭыҵны ицон.
– Уы, Адыга? (шәадыгоума?) – ҳәа дҵааит ирықәшәаз ауаҩы. Ҭемыр адыг бызшәала:
– Мап, ҳарҭ ҳаԥсуаауп – иҳәеит.
Ирԥылаз иааџьашьаны:
– Нас, адыга бызшәа шәҳәоите?! – иҳәеит.
– Сара сан дадыгоуп, азы саншьцәа рбызшәа здыруеит.
Аҭаҳмада дааԥышәарччаны:
– Уахәаԥши сара сангьы даԥсуоуп, саргьы ԥыҭк аԥсшәа здыруеит.
Ҭемыр, иҩызцәеи иааиз ахаҵеи реибардырра иара ишиқәшәоз аниба Паҷкәыкә днаирбаны.
– Саб иашьа ду Паҷкәыкә, маҷк адыга бызшәагьы идыруеит, аха сҩызцәа ирзыдыруам.
Акаԥаа ирԥылаз ауаҩы идгыланы иацәажәара иаҿын. Иара Шьмаф ихьӡын, жәаха шықәса раԥхьа арахь иаанаганы, Измиҭ азааигәара инхоз дреиуан.
Паҷкәыкәи, Ҭемыри, Шьмаф ицны ахәаахәҭаразы аџьырмыкьахь ицеит. Базалеи Исмили Ақбенек рыманы аи-ҳабыра рхан ахь идәықәлеит. Русқәа рҭыԥ ианықәырҵалак ашьҭахь абра еиқәшәарц еибыҳәаны еиԥырҵит.
Селим Ԥашьа иҿаԥхьа дымҵысӡо дгылан аҟарул.
– Уара, уажәы ҩыџьа аҷкәынцәа Ақбенек рыманы сышә иалгылоуп уҳәама?… Аҽы Ақбенек шакәу агәра ганы уҟоума?! – дгәырӷьацәозу, диҵаҳәҳәозу узеилымкаауа диацәажәон..
Ибжьы злаҟаз ала макьана агәра шизымгоз убарҭан, иаразнак дҩагыланы ашә ашҟа деихеит. Кыр шихыҵуазгьы амардуанқәа убас дрылбааҟьаны длеиуан, еицрыԥсса ишьҭаз имаҵуцәа ихьӡомызт.
Аиҳабыра рхан ашә илагылаз аҟарулцәа Селим Ԥашьа данырба, ирбаз рызхамҵеит. Избанзар уи ас деилаԥаҭаны аӡәгьы димбаӡацызт, аха уи дыҩуа ашҭа дынҭысны адәахьтәи агәашә аҟынӡа днеит, уантәи аҷаԥшьаҩцәагьы аԥашьа данырба иаразнак рҽеидыԥсаланы игылт. Селим Ԥашьа аиҳабыра Рхан иҩналаргьы-иҩныҵрагьы иара иацыз ақьабз ала акәын ишымҩаԥысуаз, аха уи агәхьаа зкыдаз. Аԥашьа адәахьы дындәылҟьеит, днаԥшны Ақбенеқ анимба аҟарул диҵаҟьарц игәы ишҭаз акәымкәа, инаскьаганы игылаз Базалеи Исмили рывараҿы Ақбенек аагәеиҭеит.
Селим Ԥашьа агәра изгомызт ҩышықәса раахыс ицәыӡны иҟаз, иԥхыӡқәа ирылаз иҽы хазына абар, уажәы иҿаԥхьаҵәҟьа игылан. Дҳақь-ԥсықьуа Ақбенеқ ааигәара днеит, уа игылаз Базалеи Исмили иблақәа зынӡагьы ирымбаӡеит. Аҽан Селим Ԥашьа иаразнак дадырит, Базала ида
даҽаӡәгьы зааигәара дназмышьҭуаз Ақбенеқ Селим Ԥашьа дандгыланы ашьышьра дахьалагаз агәы иахәаны икьыр-кьыруа ахы ихьнашьуан.
Селим Ԥашьа иааигәа-сигәа иҟаз зегьы ихашҭны иҽы ишьышьуан, дацәажәон, аиашазы иҽи иареи ирыбжьаз аб-зиабара ахәаԥшраҵәҟьа кыр иаԥсан.
Аԥашьа ихәаԥшуаз Базала димыхӡаскәа Исмил ус иҳәеит:
– Хагаҵас аҽқәа бзиа избоз уара умацара уакәыз џьысшьон, уԥши даҽа еилагакгьы дыҟазаап.
Базала аҭак ҟаимҵаӡакәа дааԥышәарччеит, аиашазы Селим Ԥашьа иҽы ашҟа имаз абзиабара омашәа игәаԥханы дыҟан, избанзар аҽы абнаҿы ианааникыла, иара иахьаҭахым ҭыԥк ахь изгоит ҳәа игәы иалан. Нусреҭ Чауш иакәымзар арахь иааимгаргьы ҟалон, амала уажәы излеибоз ала Ақбенеқ даараӡа бзиа избоз аӡәы инапаҟны иҟан.
Селим Ԥашьа иҽы изхара данацәажәа ашьҭахь дџьашьаны ихәаԥушаз Базалеи Исмили рахь даахьаҳәит:
– Шәара шәоума сҽы аанызкылаз?
Исмил Базала днаирбаны.
– Абри иоуп иаанкыланы иаазгаз, сара сус алаӡам, – иҳәеит. Селим Ԥашьа Базала диҿаччо дихәаԥшуа.
– Иҭабуп арԥыс!… аха ари аҽы сара ишыстәыз уазҳәада?..
Азҵаара аҭак Исмил ҟиаиҵеит.
– Аҽы шәара ишышәтәыз Нусреҭ Чауш иҳаиҳәеит. Селим Ԥашьа инапы Базала инаиқәкны, Исмил дааникылеит.
– Избан, сызҵаарақәа рҭак уара изыҟауҵо, уҩыза абз имаӡами?
Исмил дыԥхашьаны иӡамҩақәа ҟаԥшьӡа иҟаланы аҭак ҟаиҵеит.
– Сҩыза абз имоуп, аха, аҭак изыҟаҵаӡом, избанзар аҭырқәшәа издырӡом.
Аԥашьа усҟан ауп иршәыз акәымжәқәагьы ангәеиҭаз уи рымаҭәақәа ахьынӡаҭиҵаауаз Исмил ацәажәара даҿын. – Мызкы аԥхьа Қерқен ҳаӡхыҵит, уи аахыс аԥшаҳәаҿы иҟоу аҳаԥы аҟны анхара ҳаҿуп.
Селим Ԥашьа иаразнак ари ахҭыс ааигәалашәеит.
Алаз каԥдан аҳәара иҟаиҵаз инақәыршәаны ахәшәқәеи аҳақьыми рзишьҭхьан, амала уи нахыс уаҳа цхыраарак
изыҟамҵаӡацызт. Избанзар Балкани Кавкази рҟнытә жәа-нызқьҩыла ахҵәацәа аара иаҿын, аҳәынҭқарра алшарақәа азхаӡомызт.
Османтәи аҳәынҭқарра аҵыхәтәантәи аамҭазы ахҵәацәа цхыраарас ирырҭоз – акы заҵәык акәын, – рыбла иамбозшәа ҟарҵон.
Селим Ԥашьа ихәыцрақәа дааргәылҵын:
– Нусреҭ Чауш шәара дабантәижәдыруеи?
– Ҳара ахәшә ҳзназгаз агәыԥ еиҳабыс даман, – иҳә-еит Исмил.
Селим Ԥашьа ҩышықәса раахыс дзышьҭаз аҽы иеибганы изаазгаз Базалеи Исмили уажәазы икәа иҭазаргьы иҭигомызт.
– Шәыԥсынҵры иазҳааит аҷкәынцәа, шәара сҽы ԥшааны сшәыргәыӷьеит, саргьы шәара шәсыргәыӷрьар сҭахуп, ишәзыҟасҵари?..
Исмил Аԥашьа иажәақәа еиҭаганы Базала ианиеиҳәа, рыбжьара маҷк аԥсышәала иааицәажәеит, нас Исмил Селим Ԥашьа иахь дааҳәны.
– Ҳара шәара шәҟынтә иаҳҭахыу акы ҳаҳәоит – ҳәа ҿааиҭит. Селим Ԥашьа арҭ ажәақәа аниаҳа «ишәҭахыу шәзыҟасҵоит» ҳәа раҳәаны схы ак ҭсамырԥандаз, исылымшо ак рымҳәандаз ҳәа дааиԥхьхәыцит.
– Шәаасзыӡырҩы,.. Исзыҟаҵо, акоума ишәҭаху. Исылымшо акакәзар, ма даҽакала иҳаӡбап!..
Исмил ахәыҷқәа реиԥш ихы ларҟәны ирыӡбаз наиеиҳәеит.
– Шәхацкы, ара ҳааины ҳаниазҵаа Нусреҭ Чауш дышҭашәкыз ҳаҳаит, убри доушәышьҭыр ҳҭахуп.
Селим Ԥашьа иаҳаз џьашьахәыс иҟаиҵеит.
– Ииашаны ишәҳәома? Нусреҭ Чауш даусыжьыр шәҭахума? Уи дахьҭаку шәара шәусс иалои? – иҳәеит Аԥашьа дуалы-уашо.
Аҷкәынцәа уи ихымҩаԥгашьа ргәамԥхеит, аха:
– Ааи, шәхацкы!… Шәара шәҟнытә Нусреҭ Чауш иоушьҭра мацара ҳаҳәоит, ииашам ҳаҳәазар ҳаҭашәымҵан, аха уи ауаҩы шәҽы аԥшааразы аџьабаа иибаз аамышьҭахь абахҭаҿы иҭарбаара ламысым ҳәа ҳазхәыцуеит!
Селим Ԥашьа зегь дара роуп ирҳәоз иашаны изеилкаауамызт.
– Шәарҭ исзыҟашәҵаз абзиара дуӡӡа азы Нусреҭ Чауш иоушьҭра мацароума шәзыҳәо? Ахьы, аԥара, аҳамҭа акгьы шәҭахӡами? – дразҵаауан уи. Селим Ԥашьа аҵыхәтәантәи иажәақәа Базалагьы Исмилгьы кырӡа ргәы днархьит. Раҳаҭыр лаирҟәызшәа ирыԥхьаӡон, дара рҩыза ицхыраара мацара азыҳәан акәын аҽы изашьҭаз, уи акы аҭныхра зынӡаскгьы иазымхәыцӡацызт.
Уаанӡа зхы ларҟәны ицәажәоз Исмил Селим Ԥашьа иблақәа днархыԥшыланы игәыԥжәара мчыла иаанкыло даацәажәеит:
– Ҳара Нусреҭ Чауш иҳазгәакьоу аӡәы иеиԥш ҳихәаԥшуеит. Селим Ԥашьа! Иҳазгәакьоу иакәым зынӡа иаҳзымдыруагьы иага бзиара рзааухьеит, уажәгьы, ухацкы Аԥашьа, Нусреҭ Чауш иоужьра ада акагьы ҳаҳәом!
Исмил ибжьы днақәымчны ицәажәара Селим Ԥашьа имаҵуцәа иџьашьаны иазыӡырҩуан, Исмил аамҭа мгаӡакәа Базала иахь даахьаҳәын.
– Ушьҭа ҳцап! Ҳара ҳтәқәа ҳзыԥшызар акәхап! – иҳә-еит.
Уаҳа аӡәгьы ацәажәахагьы имҭаӡакәа иаарласны идәықәлеит. Селим Ԥашьа имаҵуцәа реиҳабы абас иацәажәаз раанкыларазы адҵа иазыԥшны игылан. Селим Ԥашьа иакәзар, иҟаиҵара изымдыруа дшанханы дгылан. Ԥашьа дуӡӡак рыбжьы ҭганы иқәцәҟьошәа иацәажәаз арҭ аҷкәынцәа ирзиурыз, издыруамызт.
Аиашазы иҟарулцәа рҿаԥхьа иаҳаҭыр ахьыладырҟәыз азы ирыхәҭоу иақәыршәатәын, аха маҷк данхәыц аҷкәынцәа иҟарҵаз азы агәамҵра акәым рхымҩаԥгашьа дшаҵашьыцызгьы аагәеиҭан, уаҳа урҭ гәыбӷан рыҭара дазымхәыцуа Ақбенеқ ишьышьуа дналагеит.
Нусреҭ Чауш дызҭакыз абахҭа ахаҳә аҭӡамцқәа дыркыдыԥшыло ушьҭа иҵыхәтәа шааз дазхәыцуан, мышқәак рыла уус ӡбахоит ҳа иарҳәахьан азы ашьра иқәрымҵаргьы уаҳа абахҭа дышҭырмыжьуаз идыруан, зыҟны аус имаз Селим Ԥашьа иакәмызҭгьы акала ихы ҿихрын, аха ара, ус иауамызт.
Ихәыҷқәа макьана рықәра маҷын азы даараӡа дрызхьаауан, урҭ аҭыԥҳацәа иан аҭакәыжә чмазаҩы лнапы иазынханы иҟан, дҭаркаанӡа рхы зланыҟәыргаша аԥара рзынижьхьан, аха аԥара акәмызт, урҭ аб ибзиабара, инапы рҭахын.
Нусреҭ Чауш Адаԥазар инхоз ҩыџьа аишьцәа иман аха кыр аамҭа ҵуан имԥан иқәымлеижьҭеи, уи зыхҟьазгьы идыруан, арҭ ауаҩра зцәыӡыз иашьцәа ран аҭакәажә дара дырзынхар, лбара рықәшәар ҳәа ишәаны арахь иқәлаӡомызт, уажәы ихәыҷқәа рзы ари аҩыза аишьцәа дызларықәгәыӷрыз. Иааҳәны ишырмыхәаԥшуаз усгьы идыруан.
Абахҭа аҭӡамцқәа ауаҩы иҭакра рылшон, аха ихәыцрақәа узҭакуамызт, урҭ рхы иақәиҭын, аҭӡамцқәа иага ижәпазаргьы иааргәылсны ашьхақәа ирхысны Қерқен аԥшаҳәаҿынӡа инаӡон.
Кымараџьа лызхәыцра ахәыҷқәа реиԥш игәы архыҭхыҭуан, иҩнапык ихы иаҵаҵаны дахьықәиаз аиарҭаҿы «уи ашьхаруа ҭыԥҳа сара сзы ԥхыӡк даҩызан, ари аԥхыӡгьы сыкнаҳаразы сыхәда ашаха анахадыршәлак аҟынӡоуп…» ҳәа дышхәыцуаз, иаҳаз бжьык ала игәиҽаниҵеит.
– Нусреҭ Чауш уҽеидкыл, Селим Ԥашьа дузыԥшуп! – Абжьы ахьгаз аганахь данынаԥшы аихатәы ашә аартра иаҿыз абахҭа аҷаԥшьаҩцәа руаӡәк дибеит. Ашә аартны иҩналаз ауаҩы ибжьы ырхааны:
– Иумаҳаӡеи Чауш? Уҽырмазеи, Селим Ԥашьа уибар иҭахуп, иара иахь узгароуп! – иҳәеит.
Нусреҭ Чауш дшанханы дыҟан, Селим Ԥашьа соуишьҭырц игәы иҭеикзаргьы иудыруеи ааигәахәит, аха уи агәра изгомызт, избанзар акыр шықәса раахыс аус ахьициуаз иабзоураны иҟазшьа иҵахьан.
Ахаҳә иалхыз амардуанқәа рҟынтәи иҩхаланы адәахьы иандәылҵ, мышқәак раахыс алашара зымбацыз иб-лақәа агәырԥынҵа раыхкьакьалазшәа ибеит, ашҭа иҩықәсны ааигәа иҟаз Селим Ԥашьа итәарҭахь рҿынархеит. Иахьныҟәоз ицәажәаӡомызт, аха Селим Ԥашьа игәы иҭаз аилкаара дахыццакуан.
Дук мырҵыкәа Селим Ԥашьа иҿаԥхьа игылан. Ԥашьа иџьымшьқәа ҵархәны, иҽырцәгьаны дтәан, Нусреҭ Чауш дизаазгаз аҟарулцәа адәахьы иандәылҵ инапқәа ишьҭахь иҟаҵаны, ауадаҿы длеи-ҩеиуа аныҟәара далагеит. Нусреҭ Чауш раԥхьа ихы ларҟәны дгылазаргьы нас ихы ҩышьҭыхны уи дкылкааны дихәаԥшуан..
– Ара узаазгаз удыруама Чауш? – ҳәа диазҵааит. Нусреҭ Чауш ииҳәарыз, ари аҩыза азҵаарагьы дазԥшӡамызт аха дшымшәо иирбарц азы аҭак ҟаиҵеит:
– Исыздырӡом!
– Ишудыруа еиԥш, иӡыз сҽан азы ауп ара узаазгаз, – иҳәан иара изҵаара иара аҭак азыҟаиҵеит.
Нусреҭ Чауш гәаныла «иҽы сирԥшаарц азы сааигазар акәхап» ҳәа дхәыцуан, аха аиашазы уашьҭа абна дылаланы аҽы аԥшаарагьы игәыазыҳәаӡомызт. «Мап скыр исеиҳәари?» ҳәа дхәыцуан. Аԥашьа дуӡӡа мап аницәиклак дхагахозар акәхарын.
Селим Ԥашьа, Нусреҭ Чауш днеиҿагыланы ихы инаркны ишьапаҟынӡа илаԥш наихигеит. Иҽы шырԥшаахьаз идыруоу, изымдыруоу еиликаар иҭахын.
– Аҽы аԥшааразы шаҟа аамҭа узхои? – иҳәан днаиазҵааит. Нусреҭ Чауш, усгьы сара сыда ԥсыхәа имоуит ҳәа дҭынчӡа аҭак ҟаиҵеит.
– Уи азы иаахҵәаны ҿҳәарак азыԥҵәара зыҟалом. Уи аԥшааразы сара иаасылшо зегьы ҟасҵоит, аҵыхәтәаны ишааныскылогьы агәра згоит аха уи мышкалагьы иҟалар ҟалоит, жәохәымш садхаларгьы ауеит.
Селим Ԥашьа игәалаҟара бзиан азыҳәан иҵегьы дилахәмарырц иҭахын.
– Иахьа Қефқен аԥшаҳәа аҟынтә ҩыџьа аҷкәынцәа сзааит – иҳәан, ацәажәара далагеит.
Арҭ ажәақәа заҳаз Нусреҭ Чауш дҭынчӡа дшыҟаз иа-разнак иахиҳәаара изымдыруа дааҟалеит.
– Қефқен шәҳәама шәхацкы?
– Ааи, Қефқен аҟынтә! Сара сҟынӡа иааины уара иуазҵааит!
Нусреҭ Чауш ихәыцрақәа хыла-гәыла иеилаҩынтит. «Абыржәы иеилыскааит дызсыԥхаз, сҩызцәа ааины иахьсазҵааз даараӡа дазгәамҵзар акәхап» ҳәа игәы инҭиҳәааит. Урҭ раара Селим Ԥашьа даргәамҵзар ҳәа дышхәыцуазгьы даараӡа игәы еизнарҳаит
Қефқен аҟынтә игыланы Измит аҟынӡа иара изы мацара иааны Селим Ԥашьа дуӡӡа иахьиазҵааз, агәадура инаҭеит, имч иацнаҵеит.
– Урҭ сҽы рыԥшаарц азы шаҟа ԥара руҭазеи? – диазҵааит ибла дхыԥшыло. Нусреҭ Чауш еиҭа иааџьашьаны ииҳәо изымдыруа дааҟалеит.
– Аԥара шәҳәама? Сара аӡәгьы аԥара исымҭаӡеит.
– Уара, сҽы рыԥшаарц азы урҭ аԥара румҭаӡеи? Нусреҭ Чауш Селим Ԥашьа дзышьҭоу изеилкаауамызт, иҟаз шыҟаз изеиҭаҳәара далагеит.
– Шәхаҵкы, шәҽы аԥшаара санца уаанӡа, ахәшәқәа
ззаҳгаз ахҵәацәа рҟны сынкыдгыланы рыцхыраара сҭаххеит, урҭгьы аҽқәа ртәы ибзиаӡаны издыруаз арԥыск дсыцырҵеит. Мчыбжьык уахгьы-ҽынгьы ҳаицны шәҽы ҳашьҭан, сара уи азы ма аԥара мамзаргьы даҽакы аӡәгьы исымҭеит!
Селим Ԥашьа арҭқәа аниаҳа ашьҭахь иҟалаз иаартны Нусреҭ Чауш изеиҭеиҳәеит.
Нусреҭ Чауш дшанханы дыҟан игәырӷьарагьы ҳәаа амаӡамызт.
– Ухы уақәиҭуп, Нусреҭ Чауш! Уусахь ахынҳәрагьы азин умоуп. Уи адагьы иахәҭоу аҽазыҟаҵара напаркы ҩымш раамышьҭахь Қефқенҟа ҳцоит…
Нусреҭ Чауш иаҳаз ажәақәа рыгәра изгомызт, ԥхыӡума ҳәа игәеиҭарц азы ибз днацҳаит, ихьуан, ус анакәха зегь ҵабыргын.
– Ҳазшаз илԥха шәоуааит суацәа! Сҩыза бзиа Базала! Сашьа Исмил!… Ҳазшаз шәихьчааит сыуацәа амҳаџьырцәа! – ҳәа ибжьы нҭыганы дыҳәҳәар иҭахын, аха уи азы Селим Ԥашьа иуада адәылҵра дазыԥшыр акәын…
Базалеи Исмили игәамҵ-хамҵуа Селим Ԥашьа игәаӷ амҩақәа ирхыргозшәа ршьапқәа кыдҟьо еиқәшәарц ахьеибырҳәаз аҭыԥ аҿы иааит.
Базала, Ақбенеқ азы даараӡа дгәырӷьон избанзар бзиа избоз аӡәы инапаҟны иҟан, Селим Ԥашьа ари аҽы уи аҟара бзиа имбозҭгьы ҩшықәса дуӡӡа ауаа ашьҭаҵаны идирԥшаауазма? Уи адагьы шаҟаиҭахыз аҽы шимоугьы…
Аха Нусреҭ Чауш изы дхьаауан, акгьы ихараӡамкәа днаганы абахҭа дахьҭарыжьыз азы игәы ԥжәон. Ауаҩы рыцҳа, баша абахҭа дҭадырбаауеит ҳәа иаиҳәон Исмил. Нас мчыбжьык еицырхыргаз аамҭақәа ааигәалашәон, Нусреҭ Чауш иҽы дақәтәарц шиҭаххаз, ианиму иаргьы дақәымтәакәа дышицныҟәаз, аҭырқәшәа шиирҵоз, аԥсшәа шиҵоз… Абарҭқәа рызегьы данрызхәыцлак ӷәӷәалаӡа игәы инархьуан.
Иҽизнымкылакәа Исмил иахь даахьаҳәын:.
– Нусреҭ Чауш абахҭа аҟнытә даҳзымӷьычӡари – иҳәан диазҵааит, Исмилгьы, Нусреҭ Чауш излаицхрааша
дазхәыцуан аха Базала ииҳәаз нагӡашьа амаӡамызт.
– Иуҳәо закәызеи уара? Ари ачараҿы икнаҳау акәтаӷь аихсра иаҩызаӡам, абахҭа ауаҩы иҭыгароуп узлацәажәо, амҩаҿы ҳахьныҟәогьы шьаҿацыԥхьаӡа ауаа ҳармазҵаакәа
ҳазныҟәом, уара ауаҩы абахҭа иҭыгара уалацәажәоит!..
– Уиашоуп, Исмил, аха уаҳа исзычҳауам, ихарамкәа абахҭа иҭарыжьыз ҳҩыза ицхырааразы иҳалшо акы
шԥаҟамлари?
Ишцәажәоз аамҭа шцаз рызгәамҭаӡакәа
Паҷкәыкәрааи дареи иеиқәшәараны иахьыҟаз аҭыԥ аҿы инеихьан. Инеихьан, аха макьана аӡәгьы дмааиӡацызт. Ирзымдыруаз џьармыкьак аҿы ирҭахқәаз аԥшаареи ахәаахәҭреи аамҭа агозар акәхап, рҳәан ганк аҿы итәаны рзыԥшра иалагеит.
Дук мырҵыкәа Паҷкәыкәи Ҭемыри, адыгацәагьы рыцны иаацәырҵит, рышьҭахь аидара зқәыз хҽыкгьы гылан. Ичча-ччо излаҟаз ала хәаахәҭра бзиак шырхыргаз рхы-рҿы ианубаалон.
Аҷкәынцәа зегьы рхашҭны игәырӷьаҵәа аҽқәа рыҭҵаара иаҿын. Паҷкәыкә ари аниба даарыхӡасуа дцәажәон: Базалеи Исмили Паҷкәыкә ииҳәоз рзеилымкаауа рыблақәа ҭырхаха ихәаԥшуан. Игәалаҟазаара аныбзиоу уи алафҳәарақәа илан, аха уажәы дызлацәажәоз иаанагоз рзеилкаауамызт.
– Ҳара ари ақалақь ҳгәаԥхеит аҷкәынцәа! Убасҟак иаҳгәаԥхеит Ҭемыри сареи абра аангылара ҳҭаххеит – иҳәон. Базалеи Исмили алаф шиҳәоз агәра ргахьан, иԥышәарччо иӡырҩуан.
– Ааи, аҷкәынцәа Ҭемыи сареи ара ҳаангылоит, ҳау-ацәа адыгацәа рыҟны уахык ҳаԥхьоит.
Адыга Шьмаф, уахык иадамзаргьы, уаҳҭаз ҳәа Паҷкәыкә даниҳәа иаргьы иҭаххеит даангыланы рынхашьа-рынҵышьа иблала ибаны, рԥышәақәагьы наҟ-наҟ ихы иаирхәарц. Избанзар, урҭ жәаха шықәса раԥхьа арахь иқәнагалахьан.
– Иааҳхәаз зегьы аҽқәа ишрықәу аамҭа мгаӡакәа ҳауаажәлар ирзыжәга. Џьара шәкыдымхалааит хьаас шәҟарҵоит, – иҳәан еиҭах алаф нациҵеит.
– Ана-ара чарак, ҭацамҳарак шәадхаланы шәымҩа шәагымхааит.
Рыԥсадгьыл аҿы ианыҟаз аамысҭа ҷкәынцәа амҩа ианықәу ани ачара, ари аҭацамҳара, шырҳәоз зны-зынла мызла амҩа иқәхалон азы Паҷкәыкә уи ргәалаиршәон, иқьафқәа шыбзиаза ҩашьомызт.
– Амш бзиоуп, аха шәақәымгәыӷын, аҽқәа ирықәу аџьыка, ахәша уҳәа имбааӡароуп, иаразнак амҩа шәықәла, шәымҩа бзиахааит – аниҳәа, Базалеи Исмили иаразнак амҩа иқәлеит.
Паҷкәыкәи Ҭемыри рыуа ҿыц Шьмаф иқыҭахь ианнеи Ҭырқәтәыла иқәнагалеижьҭеи ирымбацыз акы рбарҭахеит, ақыҭа ауааԥсыра ахацәа зегьы кәымжәы-кабала иеилаҳәан азы рыԥсадгьылҿы иҟоушәа рхы рыԥхьаӡон.
Ақыҭаҿы инхоз абзанхацәа, умаӡак шымҵуазгьы акьырла ишкәакәаӡа ишәыз аҩны хәыҷқәа дыргылахьан, рымӡырхақәеи руҭрақәеи ицқьашәқьаӡа иҟан, рыԥсадгьыл аҿы ирымаз рқыҭа иеиԥшхарц азы иаарылшаз акы ишамеигӡаз иаразнак игәоуҭон.
Шьмаф иҩны ианнеи иԥшәмаԥҳәыс Мадина дгәырӷьаҵәа кыр шықәса раахыс иеибадыруазшәа дрывагьежьуа гәыкала дырԥылеит. Иаразнак асасааирҭахь иҩнаргалеит. Ԥыҭрак ашьҭахь Шьмаф иҷкәынцәа Берслани Ҟаншоуи раҳәшьа Гәашьенаигьы асасааирҭаҿы иааҩналаны ҳаҭырла «бзаиала шәаабеит!» – рҳәеит.
Паҷкәыкәи Ҭемыри Шьмаф иҩны рааира иаразнак зе-гьы ираҳаит, ақыҭа уаа гәыԥ-гәыԥла аҩныҟа ааира иалагеит.
Ауха ачара рзыруит. Амшгьы бзиан азы ақыҭа аиҳабацәа зегьы Шьмаф имӡырха аҿы абарҵа аҵаҟа Паҷкәыкә идеизаланы итәан, Шьмаф Паҷкәыкә иаҳаҭыразы ацә кажьны ишьны аишәа дуӡӡа рыздырхиахьан. Ганкахьала ачеиџьыка агьама рбон, ганкахьалагьы рыԥсадгьыл агьама хаа аӡбахә иалацәажәон.
Аҿаргьы агәыла ҩнқәа руак аҿы еизаны иҟан, Ҭемыргьы дрылархәны амырзакан арҳәо акәашара ианалагоз аиҳабацәа уи аамҭазы аишәа ахатәара иаҿын.
Аиҳабацәа рызхара иеицәажәаны ҵхабжьон ианеимп, Паҷкәыкә аԥсшьаразы иуадахь диасны ииарҭа дшылаиаз
еиԥш, иаразнак дынҭахәхәа дыцәеит. Убри аамҭазы аҩны аҭыԥҳа Гәашьенаи агага еиԥш ауада дныҩналаны Паҷкәыкә имаҭәақәа зегьы ааидкыланы дындәылҵит.
Аиҳабацәа рыҩныҟақәа ицахьан, аха аҿар рзы аҵх макьана ҿыц иалагон, аӡәа-ӡәала акәашаразы ашҭа инықәланы рҟазара зегьы рҩызцәа иддырбон. Ҭемыр шаҟа мзы ҵуази дымкәашеижьҭеи аха ианидырцала амӡырха убас днықәлеит, дԥыруаз џьыршьон ихәаԥшуаз!..
Уи ауха аҿар дара рҵас ала ақыҭа аҭыԥҳацәа руаӡәк «кашенс» дизыҟарҵеит, аҭыԥҳа убысҟак дыԥшӡан Ҭемыр гәаныла:
«– Ари хәмарроуп, лафҳәароуп аха иҵабыргхаргьы иабасԥырхагоу, сангьы лара лтәқәа рҟнытә ҭацак длоур иага деигәырӷьарын» ҳәа дхәыцуан.
Аҷкәынцәа ашарԥазоуп ианеилыҵ, ииарҭа данықәиа, уаанӡа иахьыкәашоз ирызгәамҭаӡацызт аха Ҭемыр ибаҩқәа ԥыҵәҵәон. Уигьы иаб иашьаду иеиԥш дкараха дахьыҟаз азы ихы нықәиҵаанӡа ацәа даманы ицахьан.
Паҷкәыкә ашьыжь дангыла имаҭәақәа ӡәӡәаны, ирбаны, иуанҭаны иахьықәиҵаз иқәын, Гәашьенаи ҵхыбжьон маӡала ауада идәылылгаз амаҭәақәа, дмыцәаӡакәа ауаџьаҟ аҟны ирбаны илуанҭахьан…
Данышьҭалоз инижьыз имаҭәақәа данааԥшы ицқьашәқьаӡа ианиба Паҷкәыкә игәы арԥшааит. «Ҳара ҳаҳәса хәыҷқәа зыԥсахуа ыҟоума» ҳәа дхәыцуан. Ашьшьыҳәа дҩагыланы аԥарда аартны алашара ауада иааҩнеиҵеит, нас ашә аартны амӡырхахьы днықәлеит.
Аԥшәма Шьмаф занааҵ дгылахьан иаха иахьтәаз абарҵаҿы исас игылара дазыԥшын. Паҷкәыкә дгыланы дышдәылҵыз аниба иаразнак днеиԥылеит. Аҩыџьагьы иаха иахьеидтәалаз инеины инатәеит. Ԥыҭрак ашьҭахь аҩны аԥхьа ииасны амхқәа рахь аусуразы ицоз ақыҭауаа аԥсшәа рарҳәо иалагеит. Даргьы ҩархаҵгыланы аҭак рарҳәон, ама-ла аҿар аԥсшәа рҳәаӡомызт, рыбжьы мыргаӡакәа ҳаҭырла рхы ларҟәны иниасны ицон.
Иацы арахь ианааз ихәлахьан аҟынтә, Паҷкәыкә цқьа изымбаз ақыҭа лаԥшыла аҭҵаара даҿын. Шьмаф иҩны хәыҳаракырак иқәгылан азыҳәан ақыҭа еиҳарак ибарҭан, ақыҭаҿы хынҩажәа ҭӡы раҟара нхон амхурсҭақәа рыда ақыҭа акәша-мыкәша бнаран, амхырҭақәагьы абнара хҿаны ишыҟарҵаз иаразнак иубарҭан.
Паҷкәыкә дахьынаԥшуаз аҩнқәа зегьы, рыԥсадгьыл аҟны еиԥш амӡырха ҭбаақәа шрымазгьы ибон, Кавказаа рыцәгьа-рыбзиаҿы зықьҩыла ауаа ахьырзеизоз азыҳәан рыҩнқәа аԥхьа амӡырха дуқәа алырхуан. Аандақәа аҩны амҵәахырц азы илаҟәын. Насгьы ашәырҵлақәа: аҵәа, аҳа, абиа, аца, алаҳа, амжәа еиҭаҳан. Еиҳаракгьы аӡын азы ирҵәахуаз ашәырхкқәа ракәын иеиҭарҳауаз.
Арахәҭрақәа ракәзар, аҩнқәа рышьҭахьҟа инаханы хара игылан, аҩни арахәҭреи рыбжьара ашәырқәеи аҵлақәеи рыбжьагылан, арахәҭра ахыбрақәа аларҵәахуан.
Паҷкәыкә лаԥшыла ақыҭа зегьы еимдо дахьыҟаз аҩнаҭахьы дааиуан, дахьтәаз амӡырха ааигәара Шьмаф имхы злалеиҵоз ацәмаҭәа гылан. Паҷкәыкә ацәмаҭәа аниба ацәқәа збандаз игәахәит, ус дахьынаԥшыз иҳәуа иқәыз ацәқәа руак ибеит. Уи кырӡа иагын ари арыцҳа иацҵеикуеи ҳәа аԥшаара далагеит аха уаҳа акгьы изымбеит. Иабацеи ари аҩыза ҳәа дышхәыцуаз, иаразнак ихы аҩныҵҟа адыд-мацәыс асызшәа дҩаҵҟьеит.
– Иҟоуҵеи Шьмаф?! – иҳәан, ибжьы игәхьаа алыжжуа ихы иқәкны диазҵааит. Аӡыршы иқәҭәазшәа акәын иԥштәы шыҟаз, шаҟа игәы инархьыз ушиҿаԥшлак игәоуҭон.
Иаха ақыҭа аиҳабацәеи иареи иеидтәаланы ирфаз Шьмаф ицәқәа руак шакәыз анеиликаа нахыс Паҷкәыкә, игәы ҽыҭк амҵызшәа ибон. Шьмаф рыцҳа ари атәым дгьыл аҿы уи ацә шаҟа гәаҟрала иааихәаз Анцәа идырып, уажәы ацынхәра изаахәома, изаамхәар иԥсыхәозеи? Паҷкәыкә арҭқәа дахьынӡарызхәыцуаз Шьмаф уи ирҭынчра даҿын.
Паҷкәыкәи Ҭемыри адырҩаҽны, амра жәхьан еиԥш иҩхалоны амҩа иқәлеит. Аԥшәмацәа ирзыҟарҵаз иацәыԥхашьон, избанзар шьапыла иахьааз ақыҭа аҟнытә ҽыла ихынҳәуан, насгьы аԥшәма иҷкәынцәа Берслани Ҟаншоуигьы урҭ ирыцны Қефқен аҟынӡа инеиуан. Кавказаа рҿы ус акәын ишаԥыз ҳаҭыр зқәырҵо асас шьҭахьҟа данцо амҩаҿы цәгьарак дақәымшәарц азы дахьынӡацонӡа аҿар инаскьаргарц ирыцырҵон. Нас арҭ аҷкәынцәагьы Қефқенынӡа излацоз аҽқәагьы рыманы шьҭахьҟа ихынҳәуан.
Паҷкәыкә амҩаҿы данцоз Шьмафи иқыҭауааи асасдкылара бзиа аҭак злаҟаиҵашаз, дызлаҵамхашаз дазхәыцуан, ганкахьалагьы уахык ала Османтәи аҳәынҭқарра иазкны шаҟа иаҳаз, шаҟа еиликаазгьы џьеишьон.
Қефқен иӡхыҵаанӡа Османтәи аҳәынҭқарра иазкны иидыруаз еиҳарак мцын: Османтәи адгьылқәа ишыбарақьаҭыз, ак лоуҵар зқьы шуоуа, аҟаб агәаӷь уаха илоуҵар адырҩаҽны ишҿалоз, иԥсызгьы дышиашоу џьанаҭ дышцоз уҳәа уҳәан-сҳәан мацаран …
Уажәы Измит акәша-мыкәша аҟны рымцара ишыҟамызгьы еилыркаахьан; рааигәара жәаха шықәса раԥхьа, иааз рашьцәа адыгацәа рқыҭақәа ыҟан, амала уи адагьы аурысқәеи аболгарцәеи рабашьраҿы ирыҵаханы Балкан аанзыжьыз османаа рыр, шьҭахьҟа ианхьаҵуаз, ирыцны иааз жәанызқьҩыла ахҵәацәагьы ара инхон, иҵегьы аарагьы иаҿын. Урҭ рыҩнуҵҟа, дара раԥхьа Балкан инанагахьаз Кавказаа шыҟазгьы Шьмаф иҟынтә иаҳахьан, издыруада иҭаца Жансеҭ лҭаацәеи ланшьцәеи урҭ ирылазар? Абра рааигәара џьара иҟазаргьы иабантәырдыруаз!
Паҷкәыкә иҽы дақәтәаны дахьцоз абарҭқәа дрызхәыцуан, нас аамҭак азы, ицны иаауаз Шьмаф иҷкәынцәа илаԥш нархигеит. Ҭемыр дрыбжьаргыланы рыбжьқәа ныҵакны иеицәажәо ишьҭаланы аара иаҿын. Шьмаф игәы дааҭашәеит, мышкы аԥхьа амҩаҿы инеибадыр ашьҭахь, иҩныҟа ааԥхьара иҭаны, зыда ԥсыхәа имамыз ицәқәа руак лкажьны изшьны изиуыз исасдкылара, ишақәнагоу аҭак азыҟаҵара дзахьымӡар ҳәагьы дацәшәеит, аха иҟалалакгьы Шьмаф бзиахә ихымҩаԥгашьа аҭак иаргьы дахьӡар акәын.
Ахҵәацәа рзы егьырҭ амшқәа иреиԥшыз мшын ари аҽынгьы зегьы русқәа ирҿын, Паҷкәыкә иакәзар, еиҭах бзиа иибоз ахәаҿы иҟаз аҵла амҵан дтәан, ари ахәы днықәтәо иахьабалаак ибарҭан азы ари аҭыԥ цәгьа бзиа ибон.
Паҷкәыкә кырӡа даназхәыц аамышьҭахь Акаԥаа рԥыза иаҳасабала иӡбеит уаҩҵас иахьынхаша ҭыԥк ддырбарц азы аиҳабыра рахь аҳәара ҟаиҵарц. Агьырҭ ахҵәацәа анхарҭа ҭыԥқәа шрырҭаз еиԥш Аслуҭан идгьыл дуӡӡа аҟны дара рзыҳәангьы ҭыԥк шԥаҟамларыз.
«Дара иааины иаҳмазҵаар, сара сцаны ирзеиҭасҳәароуп сыуаажәлар рҭагылазаашьа, иҟасҵалакгьы исыӡбароуп ари азҵаара мамзар сырԥызоуп ҳәа баша
сҽырԥагьа сзырхагылои, акы саԥсамзар!» – абас дхәыцуан дахьтәаз.
Паҷкәыкә Измит дцаны драцәажәарц иӡбахьан уажәы данцаша амш алхракәын ииҭахыз. Паҷкәыкә дхәыцуа дыштәаз абнара аганахьынтәи амҩа ала шьуокы шаауаз гәеиҭеит. Уамашәагьы ибеит: аҽқәа зҵакыз – хурадынки жәпаҩык аҽцәеи иеишьҭагыланы иаауан.
Иаауаз агәыԥ збаз иара мацара иакәӡамызт, агьыжьқәа рҟыж бжьи аҽеимаа шьҭабыжьқәеи заҳаз ақыҭауаагьы ианынаԥшы иааиуаз гәаҭаны русқәа наҟ инышьҭаҵаны уахь аԥшра иалагахьан.
Иааиуаз изусҭқәаз рхаҿсахьақәа рыла еилыркаартә ирбарҭахахьан, арҭ Лаз Аҳмаҭ акаԥдан иуаажәлар ракәын. Паҷкәыкә игәы хыҭхыҭуа дааҟалеит, ари ауаҩы даниба дахьиеигәырӷьазгьы џьеишьон, даҽа маҷк аԥара сырҳап ҳәа, иахәҭаз раасҭа ауаа, аӷба иҭаџьгәаны, рыбжеиҳарак рыԥсра зхароу иакәны дыԥхьаӡаны оумашәа дизгәамҵуан, аха зегьы иҟарҵоз акәын уигьы иҟаиҵоз, иаҳлыхьанҵазар акәхарын ари ҳәа иҽааиқәиртәон.
Арҭқәа дрызхәыцны уаҳа ихьааигар иҭахымкәа дахьтәаз дҩагылан ирзааз асасцәа аԥсшәа реиҳәарц азы ахәы дналбааит Паҷкәыкә.
Алаз каԥдан зегьы аԥсшәа раҳәо аҳаԥы аԥхьанӡа данааи иҽы дааҽыжәҵит. Аҷкәынцәа иҽы рыманы аҽхарԥарҭахь рҿынархоны иаргьы ахәы аҟнытә албаара иаҿыз Паҷкәыкә иахь дыццакуа иҿынеихеит. Иангәыдеибакылоз аиҭагаҩы Исмилгьы дрыхьӡахьан.
– Бзиала уаабеит Каԥдан! – иҳәеит Паҷкәыкә.
– Бзиара жәбааит, Паҷкәыкә Беи, ҳаибамбеижьҭеи шәыбзиазар акәхап – ҳәа наиаҳәаны иажәақәа инарыциҵеит. – Саҭашәымҵан, шәысхашҭызшәа иҟалеит. Мызкы аахыс сзымааит!..
Паҷкәыкә исас уаҳа дымгәаҟырц азы иажәа даԥылеит,
– Каԥдан амҩа ҳақәнаҵы ҳара уеилаҳкааит. Узымаазар узыхҟьаз акы ыҟазар акәхарын. Мамзар, узымаарыз. Иара уааргьы иузыҟаҵоз? Ҳара кыр ҳзыҟаҵама?
Алаз каԥдан Паҷкәыкә раԥхьа даниба нахыс уи иуаҩра аҳаракыра гәеиҭахьан аҵыхәтәантәи иажәақәа рылагьы уи иԥызареи иуаҩреи шеицу гәеимҭарц алшомызт.
Акаԥдан аамҭа мгаӡакәа Паҷкәыкә дзеигәырӷьаша ажәабжь иеиҳәарц иҭаххеит.
– Ара иҟасҵаша ыҟамзаргьы, Сҭамбул сахьнеиз ак сылсыршақәеит, – нас ииҳәарызеишь ҳәа ихәаԥшуаз Паҷкәыкә иҟәаҟәа инапы нықәҵаны иажәақәа ирыциҵеит.
– Сҭамбул сышнеиз еиԥш иаразнак аҭҵаареи азҵаареи сларылаган жәаа шықәса раԥхьа шәара шәеиԥш ахҵәацәа ирызкны амҳаџьырцәа рзы акомиссиа шеиҿкааз еилыскааит. Ари акомиссиа Кавкази Ҟрым аҟынтәи иаауаз амҳаџьырцәеи Османаа рыдгьыл аҿы иахьахәҭоу ҳәа иахьырԥхьаӡоу рнырхареи ацхыраара рыҭареи иазкуп. Аамҭа мгаӡакәа рышә сылагылеит, раԥхьаӡа исҳәақәаз аӡәгьы дахамҵгылаӡеит, аиаша ҳҳәозар иагьазымӡырҩӡеит. Избанзар, рхы амца акыр арцәаха рымаӡамызт, аҵыхәтәантәи амзақәа Балкани Кавкази рҟынтә шәнызқьҩыла ауаа рзаахьан урҭ ирзалхыз аԥара нҵәахьан азы иҟарҵара рзымдыруа иҟан, сара сырҟәамҵит. Ҩымш-хымш рашьҭахь еиҭах рышә сылагылеит, аҩбатәи сцараан уаҵәҟьа Черқьес Ԥашьаки сареи ҳаибадырит. Ачерқьес Ԥашьагьы раԥхьаӡа дысхамҵгылеит, избанзар Кавказынтәи иаауаз рызҵаарақәа зегьы иара идрыжьлон азы уаҳа иылымшо дыҟан. «Абыржәыҵәҟьа шаҟаџьара шаҟа шәнызқьҩыла ацхыраара иазыԥшу удыруама?» ҳәа дсазҵааит, ари сара акагьы сылшом усыӷрыӡаа – акәын иаанагоз, аха уи сара Кавказаа шаҟа иҭысҵаахьаз ртәы, рҟазшьақәа шаҟа издыруаз иалидыраауаз. Маҷк санхәыц дызлакҿаскша сыԥшаан еиҭа сизнеит.
Алаз каԥдан арҭқәа аниҳәоз инапы ауардынқәа рахь ирхон:
– Абарҭ ауардынқәа сара истәуп, аха ирықәу зегьы шәара ишәтәуп. Раԥхьатәи ауардын агәыр, арахәыц, амаҭәа-ҩыҭәа еиԥш, ишәыгхо зегьы ақәуп. Иаанхаз аҩуардынкгьы ашыла, ашьақар, ахәша, аџьыка уҳәа рықәуп. Арҭ сара иаасымхәаӡеит абни зыӡбахә сымаз Ачерқьес Ԥашьа ишәзааиҭиит – иҳәеит.
Паҷкәыкә иахьизеилымкааз азы алаз каԥдан диазҵааит.
– Ачқрқьес Ԥашьа игәаҟынтәи сиеихсит уҳәеит, иаанагои уи?
Алаз каԥдан дааԥышәарччеит:
– Ҳарҭ алазқәа ҳахшыҩ ҵаруп. Черқьес Ԥашьа иахь снеины арҭ уардынқәа неисырбеит, насгьы ауардынқәа сара сымчала исыԥшааит ирзызгашагьы шәара иеизыжәга, сара лазк ариаҟара ансылша шәара шәашьцәа рзы шәышԥа сыҵахари? ҳәа ишьа снақәыӷәӷәеит. Арҭ ауардынқәа сара сус азы аагатәыс ишсымаз иалидыраауаз, нас мчыбжьык аамҭа иҭаххан абарҭ еиқәыршәаны ишәзааиҭиит.
Паҷкәыкәгьы дааԥышәарччан:
– Уара уҩысҭазаап Акаԥдан, – нас – Аԥашьа ихьӡ ҳәа крыдуыруазар – ҳәа инациҵеит.
Акаԥдан Паҷкәыкә изҵаара алаф нацҵаны аҭак ҟаиҵеит:
– Иҟалеи иааишьҭыз маҷшьаны иҵегьы уҭаххама? – Акаԥдан ари ажәа дыхәмаруа иҳәеит аха Паҷкәыкә игәы инархьит, убарҭ ауардынқәа ирхынҳәны шьҭахьҟа ишдәықәиҵараҵәҟьа даазхәыцит, аха иуаажәлар ишԥарыԥсыхәуаз.
Алаз каԥдангьы ииҳәаз ажәа аамышьҭахь Паҷкәыкә ихаҿсахьа зеиԥшрахаз аниба, дахьхәны ихы дасит, аха знык иҿыҵҟьахьан… Паҷкәыкә иакәзар:
– Акры ҳҭаххарц азы акәӡам Акаԥдан! Мышкызны ҳшьапы ҳақәгылар, абзиара ҳзызухьаз аҭак иҭаразоуп сызиазҵааз! – ҳәа аҭак ныҟаиҵеит.
Алаз каԥдан иҩыцәеи иареи уахык ианынха аамышьҭахь адрыҩаҽны аҳаԥаҿы иеидкыланы кәакьк аҿы иеиқәыз рымаҭәахәқәа руардынқәа инарықәҵаны Сҭамбулҟа идәықәлеит. Иандәықәлоз аламҭалазы акы-ҩба шәақьи аџьаԥҳани рзынрыжьит.
Паҷкәыкә дназлаз Акаԥаа Алаз каԥдан иҩызцәеи иа-реи абнара иаҵәахаанӡа игыланы ирышьклаԥшуан, Паҷкәыкә игәы шыԥшааз ибон, избанзар уаҳа ишеибамбоз акы иҵанаҳәон.
Асасцәа анца ашьҭахь Паҷкәыкә аԥшаҳәа аганахь длеины маҷк дныҟәеит, игәы ак ыҵхон уаҳа изыхгомызт, нас ашьшьыҳәа ахәахьы иҿынеихеит. Амардара дышхалоз, абнара аганахьала еиҭах шьҭыбыжьқәак иаҳаит. Џьоукы шаауаз аниба Алаз каԥдан ак ихашҭны даауаз џьишьеит.
Аха, даргьы ааигәахо, иаргьы цқьа данынаԥш иаауаз ауаа даҽа шьоукы шракәыз еиликааит, избанзар арҭ ар маҭәа зшәыз ракәын.
Насгьы ирацәаҩны еицын. Аԥхьа игылаз ҩажәаҩык рышьҭахь, ицырцыруа иеилаҳәаз аӡәы дрылан, уи иашьҭахьгьы даҽаӡәы дааиуан, ашьҭахьӡагьы ҩажәаҩык аруаа рыҽқәа ирықәтәан иаауан.
Паҷкәыкә иааигәаны иааихьаз дарнылаԥш ирыгәҭылакны иааргоз аԥыза иашьҭахь иааиуаз Нусреҭ Чауш шиакәыз ибеит. Паҷкәыкә уи дҭакуп ҳәа акәын шидыруаз уажәы ар маҭәа ишәны даниба кырӡа диеигәырӷьеит, аха ицыз егьи рԥыза дазусҭадаз, насгьы абри аҩыза аҭыԥ аҿы иусыз? Арҭ азҵаарақәа рҭак ҟаҵаразы урҭ ирԥылатәын.
Паҷкәыкә даахынҳәын ахәы аҟынтә албаара дналагеит, арахь ихалагьы ацәажәара даҿын:
«– Абри ахәгьы ыҟамзар исыԥсыхәази, хәлаанӡа ахалареи албаареи рыда ус сымаӡам! –»
Исмил иаауаз аниба аиҭагаразы сиҭаххоит ҳәа иаразнак Паҷкәыкә иахь деихеит.
Аруаа ашҭаҿы ианааи Нусреҭ Чауш раԥхьа дҩагыланы иаангыларц адҵа нариҭеит, нас иҽы дааҽыжәҵын Паҷкәыкә иааигәара дааит.
– Селамуналеиқәм сыуа бзиа! Иахьа асас дахьк дузаазгеит, Измиҭ ахада Селим Ԥашьа идкылара уазыхиоума? – ҳәа наиеиҳәеит
Иааиз иеилаҳәашьала ҭыԥ ҳаракык шимаз еиликаахьан Паҷкәыкә, аха Селим Ԥашьаҵәҟьа дизыԥшӡамызт. Дааԥышәарччаны аҭак изыҟаиҵеит.
– Ҳара ҳзы асасцәа зегьы исас дахьуп, Нусреҭ Чауш! Акы заҵәык ишахәҭоу ала ҳзышәԥымлар ҳәа схьаауеит! –, Паҷкәыкә иажәақәа рышьҭахь Селим Ԥашьа иҽы дааҽыжәҵны дааидгылт. Нас рҩыџьагьы еицны аџь ҵла аҵаҟахь рҿынархеит. Аҳәса хәыҷқәа иаразнак рҭыԥ дырхиеит. Аҳҭынра амаҵуҩцәас Кавказ аҭыԥҳацәа баша иалрымхуазаап еилҟьақәоуп, иагьыԥшӡақәоуп», ааигәахәит Селим Ԥашьа.
Ҭырқәтәыла аҳҭынрақәа рҟны, еиҳаракгьы аҵыхәтәантәи ашәышықәсазы Кавказынтәи инаргоз аҭыԥҳацәа ракәын аҳҭныҳәсақәас иҟаз. Урҭ рыԥшреи-рсахьеи реиҿкаашьеи ахьыбзиази рыхшыҩ ахьҵарызи рзы мацаразгьы акәӡамызт аҳҭынрақәа рахь изнарыԥхьоз. Османаа рҳәаақәа андырҭбаауаз ақьырсиан жәларқәа рҟынтәи хыԥхьаӡара рацәаҩыла ахәыҷқәа тҟәаны ишааргоз еиԥш, уажәы рымчқәа иаҳа ианмаҷха, ирзаагомызт. Убри аҟынтәи Кавказаа рҭыԥҳацәа ирхылҵуаз рыҷкәынцәа Ҭырқәтәыла ар рзы иеибашьцәаны ирааӡон. Урҭ рҟынтәи аиҳабыра рыҩаӡара аҟынӡа иҩаӡоз рхыԥхьаӡара даараӡа ирацәан, уи адагьы Кануни Сулҭан Сулеимани раԥхьа днаргыланы ааҩык асулҭанцәа ранацәа Кавказтәқәан.
Паҷкәыкә иажәақәа Селим Ԥашьа ихәыцрақәа даарылнахит, Паҷкәыкә «Шәтәа иҟалозар» ҳәа аҭыԥ иирбон. Селим Ԥашьеи Паҷкәыкәи акырӡа иеицәажәеит, Селим Ԥашьа Измит аҟынтә дгыланы дыззааз анеиҭеиҳәа, Паҷкәыкә даараӡа игәы ԥшааит. Селим Ԥашьа дуӡӡа Базалеи Исмили Нусреҭ Чауш изы иҟарҵаз, ахәшьара дуӡӡа аҭаны, дареи насгьы рҭынхацәеи ибарц азы дырзааины дыҟан. Паҷкәыкә иԥацәа реиԥш иибоз арҭ аҷкәынцәа, Селим Ԥашьа иҽы Ақбенеқ ахьырԥшааз азы, аҳамҭа бзиақәа рыдгалара дшазыхиазгьы, урҭ амамзаара иҭагыланы рыҟазаара иамыхәаԥышкәа, зегьы мап рыцәкны рҩыза бахҭа иҭыгара мацара иахьаҳәаз – ауаҩра дуӡӡан, ари аҩыза ахымҩаԥгашьа лассы-лассы иуԥыло акакәӡамызт
Паҷкәыкә ари аамҭазы ихәыцрақәа иԥсадгьыл ашҟа дыргеит. Базалеи Исмили рабацәа ааигәалашәеит, урҭ иеишьцәан. Аурысқәа иахьрабашьуаз ианеицҭаха нахыс, арҭ ахәыҷқәа иара изынхеит ҳәа иԥхьаӡаны, илаԥш рыгимырхаӡацызт. Еснагь абра рызуа дахьцалак ицирныҟәон.
– Ҳара азин ҳашәҭозар, амҩа ҳақәлар ҳҭахуп! – Селим Ԥашьа иажәақәа Паҷкәыкә игәалашәарақәа даарылырхит.
– Ус иаразнак шәцар ҟалома? Аҳәса ахәы дырхиоит, ари аҟара харантәи шәааны акы шәамырцҳакәа шәаҳзышьҭуам.
Исмил арҭ ажәақәа анеиҭеига Селим Ԥашьа иаҳаз изхамҵаӡеит, «арҭ закәытә уааузеи амлакреи агәаҟреи ишырҭагылоугьы Аԥашьа ицу уаа гәарҭак крырҿаҵара рҽазыркуану?» иџьеишьон гәаныла.
– Абырсҟаҩык ауаа исыцуи сареи ҳхәы рхианы акрыҳҿашәҵарцу? ЏЬаракыр шәқәыланы амал аажәгама? – иҳәеит даахыхәмаршәа, Селим Ԥашьа.
Селим Ԥашьа иажәа иациҵаз алаф Паҷкәыкә даараӡа игәы инархьит, аха дсасын, ианажьтәын.
– Макьаназы арҳәра, ақәылара ҟаҳҵаратәы ҳмышьцылаӡац ари аԥшаҳәа, анцәа ҳиҳәоит ақәылара ада ԥсыхәа ҳамамкәа ҳҭаимыргылартә, – аниҳәоз игәамҵра ихәаҽырц аҽаанкылара даҿын.
Селим Ԥашьа, илаф Паҷкәыкә шаҟа игәамԥхаз анеиликаа ҩныҵҟала «исымҳәандаз» ааигәахәит. Иара араанӡа дызхааиз дазхәыцынгьы абри ажәа иабаҳәатәыз?
– Паҷкәыкә Беи, сгәаныла алаф исҳәаз, шәара шәгәы шәнархьит, уи азы аҭамзаара шьҭасҵоит, аха ииашаҵәҟьаны аамҭа ҳамаӡам. Акы заҵәык ара саазгаз шәареи шәқыҭауааи рзы исзыҟаҵо крыҟазар аилкааразы ауп. Уажәы аиашазы Балкан аганахьынтәгьы ирацәаҩӡаны ахҵәацәа ҳзааит азы уамашәа ҳалшарақәа маҷхеит аҟынтәи исылымшо ак шәасҳәаргьы сҭахым, амала аҳәынҭқарреи, схаҭеи ҳалшарақәа ирыҵанакуала сшәыцхраар сҭахуп! – иҳәеит Селим Ԥашьа..
Паҷкәыкә игәы иҭаз иҳәарц азы аҭагылазаашьа шиоуз аниба уаҳа даанымгылеит.
– Ҳаҭыр зқәу Селим Ԥашьа, шәаргьы шәҭагылазаашьа шаҟа иуадаҩу ҳзеиҭашәҳәеит, ҳара ҳзы шәара шәзыргәамҵуа ак ҳҭахым, аха рыцҳарак ҳамоуп ҳашәзалыргар, Анцәа иҳәозар, уаҳа аказы шәҳаргәамҵуам!
Селим Ԥашьа икылкааны Паҷкәыкә иблақәа днархыԥышлеит. Нас:
– Исашәҳәа ишәҭаху, сымч ақәхо иақәымхо ҳахәаԥшып!
Паҷкәыкә иажәа уаҳа имроуӡеит. Иааркьаҿны:
– Нхарҭа ҭыԥк ҳҭахыуп. Иахьа ҳахьынхо ҳазшаз имчала амшын ацәырԥақәа ҳрымхны ҳахьҿықәнажьыз аҭыԥ маншәалам… – Паҷкәыкә арҭ ажәақәа аниҳәоз инапалагьы аԥшаҳәа иирбон.
–…Ҳара аҩны ахьҳаргылаша, ҳахьықәаарыхша ҳарахә-ҳашәахә ахьыҳааӡаша ҭыԥк ҳаҳәоит!
Селим Ԥашьа ари аҩыза ажәа дазыԥшӡамызт, арҭ ахҵәацәа, ачарыц, аԥш, ахәша, аџьыкхыш, амаҭәа-ҩыҭәа злырхша иаҳәоз џьишьон, арҭқәа ақалақь аиҳабыра рылшарала ирҭап ҳәа дгәыӷуан. Аха Паҷкәыкә иажәақәа раамышьҭахь иҿаԥхьа азҵаара даҽакала иқәгылеит. Акыр шықәса аҳәынҭқарра маҵуарқәа ирхагыланы иныҟәызгахьаз аӡәы иаҳасабала изынамгӡаша ажәак риҭар иҭахӡамызт, аха арҭ ауадаҩра иҭагылаз ауаагьы дрыцхраар иҭахын.
– Схынҳәны сышнеиз еиԥш ари азҵаара сазхәыцуеит Паҷкәыкә Беи, сгәы иаанагоит хара имгакәа ҭыԥк шәзаҳаԥшаауеит ҳәа, амала макьана ажәа шәысҭазшәа сышәмԥхьаӡан – ҳәа нареиҳәеит реиԥырҵымҭазы.
Селим Ԥашьа арҭ ажәақәа аниҳәа ашьҭахь дҩагылеит, нас ицгылаз Паҷкәыкә инапы ааимхны.
– Абзиаразы Паҷкәыкә Беи! Шәгәы кашәмыжьыр, Аллаҳгьы дшәыцхраауеит. Ҳаргьы хьмыӡӷык мгакәа ҳажәа анагӡара ҳҽазаҳкуеит – иҳәан дындәықәлеит.
Селим Ԥашьа иуаажәлар рымҩа иананыла ашьҭахь, Паҷкәыкә гәырӷьарак дамҽханакны дыҟан. Иахьа аразҟы роухьан, раԥхьа Стамбул аҟынтәи аҳамҭақәа роухьан, уажәгьы Селим Ԥашьа анхарҭа ҭыԥк рзиԥшааразы ажәа рыҭаны дцон, ихы ҩышьҭыхны Анцәа дырхылаԥшларц дааматанеит.
Селим Ԥашьа дааны данца аамышьҭахь мышқәак ааҵуаны Ҳаџьы Абдуллаҳ Ефенди иҵаҩы Ҳасан дырзааит. Ҳасан даараӡа иҽеимыз ажәабжь рзааигеит, избанзар уахык аԥхьа Иени Џьаами ақыҭа қәыларак ҟалан ҽыки ԥшьыжәки иӷьычны иргазаап.
Ҳасан ишанханы изыӡырҩуаз Акаԥаа, Иениџьаами иҟалаз ари ахҭыс азы дара ахара шрыдырҵозгьы реиҳәеит, избанзар ахаан ари аҩыза ақәылара рымбаӡацызт, насгьы ақәылаҩцәа зегьы рхы-рҿы хҩан аха зегьы акоуп иқәылаз урҭгьы Акаԥаа роуп ҳәа акәзаап агәаанагара шрымоу.
Ҳасан, Ҳаџьы Абдуллаҳ ас дшымхәыцуаз иқыҭауаа дырҿагыланы иахьирхәырц шақәикыз, аха ишилымшазгьы реиҳәон. Аиашазы аҭагылазаашьа иҵабыргыҵәҟьаны ицәгьан, иакәым ҟазҵаз шьоукы рымшала ҭынхас ирымаз Иениџьаами ақыҭа анхацәа рыгәрагареи, рыуаҩреи рцәыӡуан.
Паҷкәыкә, Ҳаџьы Абдуллаҳ Ефенди иахь аҳәара ҟаиҵеит иқыҭауаа маҷк изаанкылозар, иааникыларц, уи аамҭазы иара ари аус аилыргара иҽшазикуаз уҳәа, абарҭқәа зегьы Ҳасан инаиаҳәаны данишьҭы аамышьҭахь Базалеи Ҭемыри, Исмили, Ҳаиҭи даарыԥхьаны аҭагылазаашьа инарҭбааны иалацәажәеит, Ҳаиҭ дызиԥхьазгьы башаӡамызт, изабнзар Ҳаиҭ Аԥсны даныҟаз иԥырны ицоз аҵысҵәҟьа ашьҭа ирхоит, аҵыхәа икуеит ҳәа ахьӡ иман.
Базала, Ҭемыр, Исмил ршәақьқәа аашьҭыхны Ҳаиҭгьы раԥхьа днаргыланы ахәлара рыхьӡаанӡа Иени Џьаами ақыҭахь амҩа иқәлеит, Ақыҭа ианазааигәаха абнара илымҵӡакәа ақыҭа иакәшаны ашьҭа аԥшаара иалагеит.
Акырӡа ианеимда ашьҭахь Ҳаиҭ ашьҭаҭыԥқәа ибеит, урҭ шнеиуаз кәара хәыҷык аҟны иӡуан, ари аӷьычцәа рышьҭра дырӡырц азы ишыҟарҵаз еилызказ Ҳаиҭи иҩызцәеи акәара злаауаз ала акыр иныҟәеит, аха ашьапҭыԥқәа ҳәа акагьы иақәымшәеит, Ҳаиҭ дызлагаз аус намгыӡаӡакәа иаҟәыҵуаз иакәӡамызт дааҳәын алада амшын аганахь аҟәара гәеиҭо далагеит, амшын аганахь адгьылқәа аартын азыҳәан ирӷьычыз арахәқәа арахь иааргарымызт ҳәа иага иарҳәазаргьы, имукәа ашьҭақәа рыԥшаара даҿын, амш ахәлара иалагахьан азы зынӡа длаҟәны дышныҟәоз шьапҭыԥқәак дрықәшәеит, Ҳаиҭ ари нахыс шьамхыла акәын дышныҟәоз егьырҭ иҩызцәагьы иара иыхьӡара иаҿын. Аҵыхәтәан:
– Иҳаԥшааит аҷкәынцәа! – ҳәа дгәырӷьаҵәа ибжьы наиргеит Ҳаиҭ. Базалеи Ҭемыри Исмилгьы ахәыҷқәа реиԥш игәырӷьон.
Аха Ҳаиҭ иибаз изхаҵомызт.
– Аҷкәынцәа ишәасҳәо агәра жәгаӡом, арҭ ашьапҭыԥқәа ақыҭарахь ауп иахьцо – ҳәа ҿааиҭит.
Аиашазы ари џьашьахәын ақәылаҩцәа ирӷьычыз арахәқәа ирхынҳәны ақыҭарахь ишԥаргоз!
Маҷк рылакҩакра аамышьҭахь, ашьапҭыԥқәа рышьҭра ихыланы ақыҭа аганахь ала рҿынархеит. Ашьаҭақәа ақыҭа мраҭашәарахьтәи аган аҿы ҩны дук иавагылаз абора аҟынӡа ицон, алақәа шуа ианалага уаҳа ааигәара изымнеикәа, аҩны аҭыԥ цқьа инеилкааны абнара агәахьы ихынҳәит.
Маҷк рыԥсқәа анааиҭарк ашьҭахь, алақәагьы ашра ианаҟәыҵ:
– Аамҭа мгаӡакәа иаразнак Ҳаџьы Абдуллаҳ Ефенди иҩныҟа ҳцап, – иҳәеит Базала, – иҟоу-ину иара иаҳәазар ауп. Амала уи иҩны ақыҭа агәҭаны иҟан азы ауаа рҽыдмырбаӡакәа уаанӡа рцара кырӡа иуадаҩын, аха имцар адагьы ԥсыхәа рымаӡамызт.
Ҳаиҭ иҩызцәа аашьҭыхны иҟаиҵалаакгьы маӡала Абдуллаҳ Ефенди иҩнынӡа инеигеит. Мышкы аԥхьа иҟалаз ақәылара амшала ақыҭауаа зегьы аҵәы иахатәан азы даа-раӡа рыҽгәаҭаны ҿырҭыр акәын, акәымзар, ишәаны иреихсыр ҟалон, уи азыҳәан рыбжьара ҭырқәшәа здыруаз Исмил агәашәа ҟнытә агәылацәагьы идмырҳаӡакәа Ҳасан ҳәа ҿиҭит.
Аҩнынтә аӡәгьы аҭак ҟаимҵеит аха агәылацәа рлақәа шуа дара рахь рҿаархеит. Ушьҭа аамҭа рызгаӡомызт Исмил иахьынӡа илшозгьы «Ҳасан!» ҳәа даҽазнык ибжьы наиргеит.
Исмил ибжьы иаразнак аҭак аиуит, аҩны хәыҷы ашә ҟыжжы арганы ианааты ашьҭахь лабак кны Ҳасан даацәырҵит, раԥхьа анахь-арахь днаԥшы-ааԥшны акгьы анимба ибжьгьы ргәаҩаны «Иҟада уа!» ҳәа ҿааиҭит.
Ари аамҭазы агәыалцәа рлақәагьы рыхьӡо иалагахьан азыҳәан зегьы агәшәа аартны ашҭа аҩныҵҟа иҭалахьан, убри аамҭазы Исмил еиҭа ибжьы наиргеит
– Сара соуп Ҳасан, Исмил соуп! Сузымдырӡеи?
Атәыла зырбгоз агәылацәа рлақәа рыбжьқәеи ҵхабжьон Исмил ибжьы ахьиаҳази Ҳасан иҟаиҵара иызмдыруа даақәхеит, кыр аамҭа анҵоуп ихы аҭыԥаҿы ианааи, аха иибаз иблақәа ирызхамҵо дҵааит.
– Ҵхабжьон ара ишәусузеи?
– Иаарласны Ҳаџьы Абдуллаҳ Ефенди даҳбароуп, – иҳәеит Исмил. Уи аамҭазы ацәа иалҵыз Абдуллаҳ Ефенди ашә даалагылеит, уи Ҳасан иеиԥш дшәаԥырҳаԥуа акәымкәа:
– Уа бзиала шәаабеит сыуацәа! Ашә шәзылагылои, шәыҩнал аҩныҟа! – иҳәан днарыԥхьеит.
Ҳаиҭи ицыз аҷкәынцәеи иҟаз-иныз зегьы аамҭа мгаӡакәа ахәаџьа изеиҭарҳәеит. Абдуллаҳ Ефенди ибз ихәлашәеит уҳәаратәы иџьашьаны дырзыӡырҩуан, иаҳақәаз изхаҵомызт, аха Акаԥатәи иуацәагьы амц шырымҳәоз агәра игон. Аӷьычцәа ахьнеиз аҩны зтәыз анеиликаа ихәы-ижьы гылеит аҩны ақыҭа мацара акәым акәша-мыкәша зегьы раасҭа ибеиаз Аббас-оглы Хәыршьыҭ иҩны акәын. Ԥшьҩык аҷкәынцәеи жәаҩык раҟара абџьар зку ауааи иман, иҷкәынцәа даараӡа иманшәаламыз шьоук ракәын.
Аиашазы Хәыршьыҭ ари аҩыза далахәуп ҳәа аҳәара уаҩы изыгәаӷьуамызт. Избанзар, идгьылқәа ҳәаа рымаӡамызт, ирахә-ишәахә рхыԥхьаӡарагьы ақыҭауаа ирымоу аасҭа кырӡа иеиҳан, ус анакәха ари аӷьычра даҽа хықәкын имаз.
Ҳаџьы Абдуллаҳ аус аҭҵаара иахьцхрааз азы иҭабуп ҳәа реиҳәеит, ушьҭарнахыс иҟаҵатәу иара инаигӡон, исасцәа уаха иара иҿы инханы ашьыжь рыҩныҟа ицарц рыдигалазаргьы дара ахынҳәра анырҭахха ақыҭа иалҵаанӡа Ҳасан дрыцныҟәарц иҭаххеит.
Аҷкәынцәа рыҩныҟа амҩа иқәын, рымҩа харан, даргьы икараха иҟан аха хьаас измадаз: хьымӡӷ дуӡӡак ддыргарц зҭахыз ауаа рус ҟьашьы рыҵхны иҭынчӡа шьҭахьҟа ихынҳәуан, рынхарҭа ҭыԥ аҿы ианнеиуаз амра гылан иаақәыҷҷахьын.
Адырҩаҽны шьыбжьышьҭахь иззыԥшымыз сасык дырзааит. Ари Ҳаџьы Абудллаҳ иакәын. Игәыжь дақәтәаны иҭабуп ҳәа раҳәаразы дмаашьаӡакәа дырзаазаап. Паҷкәыкә исас днеиԥыланы:
– Бзиала уаабеит сыуа! Уҳамбеижьҭеи угәхьааҳгеит, – иҳәан гәыкала дгәыдикылеит.
Ҳаџьы Абдуллаҳгьы – убасҵәҟьа гәыкала.
– Саргьы, сыуа бзиа, шәыгәхьаазгеит, уаргьы уқыҭауаагьы цәгьа сшәышьцылеит, – иҳәон. Ахәаџьа иахьидырбаз аҭыԥ аҿы дантәа аамышьҭахь рқыҭаҿы иҟаз-иныз зегьы Акаԥаа ирзеиҭеиҳәеит.
– Иацуха аҷкәынцәа иансацәажәа ашьҭахь шаанӡа сызмыцәеит, ашьыжь анамаз аамышьҭахь аџьаамаҿы иҟаз зегьы иҩышьҭыхны Аббас-оглы Хәыршьыҭ иҩныҟа изгеит… иҷкәынцәа мап-чап рҳәазаргьы рбора ангәаҳҭа иӷьычыз арахәқәа зегьы ҳнапала инаҳгазшәа ҳнарықәшәеит. Аб Хәыршьыҭ ақыҭа анҭыҵ дахьыҟаз азы акагьы изымдыруазаарын, аӷьычра ҟазҵаз аныԥшааха ҳқыҭауаа шәыгәра ахьырымгаз азы аҭамзаара ашьҭаҵареи аҷкәынцәа иҭабуп ҳәа раҳәарази сара сышәзаарышьҭит.
Ҳаџьы Абдуллаҳ арҭқәа зегьы аниҳәа ашьҭахь игәыжь иақәыз арҭмаҟ аҟынтә акадифа ҟаԥшьы илаҳәаз ак ааҭигеит, ақыҭауаа изакәызеи ҳәа ишахәаԥшуаз Паҷкәыкә иахь дааҳәны.
– Иҟашәҵақәаз раамышьҭахь сыхьӡалагьы сқыҭауаа рыхьӡалагьы, ианыжәбалаак иџьашәымшьаша ҳамҭак шәзаазгеит, – иҳәеит.
Абдуллаҳ Ефенди акадифа анааирты, уаанӡа ацхырааразы ианырзааз, Паҷкәыкә ҳамҭас ириҭаз аҟазара дуӡӡала иҟаҵаз араӡны ҟама ицырцыруа илашаӡа иаацәырҵит.
Абудллаҳ ефенди аҟама иара иахь ианирха, Паҷкәыкә убриаҟара игәы ԥшааит, иалӷырӡқәа мчыла иааникылеит. Имариаӡамызт иабдуцәа ирҭынхаз акәын ари аҟама Паҷкәыкә инапқәа ҵысҵысуа аҟама анимихуаз Ҳаџьы Абдуллаҳгьы уалԥшьак назыгӡаз аӡә игәҭынчрала, «оҳ гәышьа» ҳәа иԥсыԥ еивигон.
Иени Џьаами ақыҭауаа мышқәак раԥхьа изықәшәаз ақәылара рхашҭны ҭынч рыԥсҭазаарахь ихынҳәхьан. Ақәылара ҟазҵаз аҷкәынцәа раб Аббас-оглы Хәыршьыҭ ахәылбыҽха анамаз аҟны дҩагыланы ақыҭауаа зегьы рҿаԥхьа аҭамзаара шьҭеиҵеит, иара абри ақыҭа абас иҭынчӡа изыҟазгьы абри акәын. Хәыршьыҭ иҷкәынцәа дрыдгыланы иқыҭауаа дрыҿагыландаз иахькылнагоз анцәа идыррын.
Хәыршьыҭ крызбахьаз, аҳәынҭқарра ахы-аҵыхәа еимыздахьаз ауаа бзиақәа зырҳахьаз аӡә иакәын, ушьҭа иԥсҭазаара ахықә дықәгылан азы аҵыхәтәантәи иаамҭа ҭынч ихигар иҭахын.
Иԥаҵақәа харшаланы, зхы пашӡа иҟаза уаҩы заманак ауада дыҩнагьежьуа дыҩнан, зны-зынлагьы иҟамчы ала имагәқәа днарысны:
– Ахьымӡӷ ҳдыргеит! Ари иранаҳажьуама? Рԥынҵа икылсыхуеит, иахьсырхәуеит урҭ! – ҳәа ҳәҳәара даҿын.
Ақәаб иҭаз аӡыршы еиԥш иеилашуаз ари ауаҩы Аббас-оглы Хәыршьыҭ иԥа еиҳабы Иусуф иакәын. Уи даапкызшәа ауада даныҩнагьежьуаз иашьцәагьы инаҩс итәан. Иусуф иакәзар, аҳәҳәар дшаҿыц даҿын.
– Иаарласны ҳшьа ҳуроуп, урҭ агьааурқәа иҟарҵаз дҳаршәароуп. Мамзар ҳқыҭаҿы мацара акәымкәа иахьабалак мааҭк ҳаԥсамкәа ҳҟалоит.
Иашьа еиҵбы дахьтәаз Иусуф иажәа днаԥылан:
– Уаха иахьынхо ҳларықәланы иԥыххаа иқәаҳҵап.
Иусуф иашьа еиҵбы иҟаиҵаз ажәалагала даараӡа даргәамҵит.
– Уаҟәыҵ агаӡа бызшәа аҳәара! Урҭ рықәлара ус имариоу џьушьома? Арҭ иҭынчӡа иахьубо ухы умжьааит. Шаҟа шықәса раахыс аурысқәа ирабашьуаз ухашҭит, урҭ аибашьрагьы, абџьар аныҟәгарагьы, даара ҳзықәгәыӷуа ҳҩызцәа гаӡақәа раасҭа, зқьынтә иеиҳаны ирдыруеит. Ҳара ҳрықәлар ҳаилаҟәыбаса ҳашьҭарҵоит, шәарыцара ҳашцо, ҳшәараххоит дара рзы, – иҳәеит.
Егьи иакәзар: «уара даҽакы уазхәыцума?» ҳәа диазҵааит. Иусуф аҩсҭаара аҵаҵаны дааԥышәарччеит.
– Сышԥазымхәыцуеи убас схы акы ҭоуп, ҳазҵаара шьаҭанкыла иаӡбоит.
– Иуӡбеи абас ихырзаманны иҳаумҳәо? – иҳәеит Мусҭафа. Иусуф аԥенџьыр хәыҷы аҟнытә иҭашәоз амрахь ицқәа хырџьаџьа днаԥшны
– Амаҭ ахы ҳарҟьыцуеит – ҳәа иашьа аҭак наииҭеит.
Паҷкәыкә ессымшеиԥш ахәаҿы игылаз аџь ҵла ду амҵан днаԥшы-ааԥшуа дыштәаз абнара аганахьынтә иааиуаз ҽыуаҩык даагәеиҭеит. Паҷкәыкә инапы илахь иадкыланы цқьа днаԥшны ацәажәара далагеит. Амшын аԥшаҳәа ҳанықәнажь уаҩы ишьапы ахьықыәмгылоз ҭыԥк акәыз џьаҳшьон, аха аҵыхәтәантәи аамҭаз ҳҭааҩцәа рацәаҩхо иалагеит.
Атәымуаа рԥылара усгьы Исмил иакәын издыз, ари ҽыла иаазгьы иаразнак уи диԥылеит. Ҷкәынак иакәын иааиз, Иени Џьаами ақыҭа деиуан, аԥсшәа анреиҳәа аамышьҭахь иаразнак Паҷкәыкә дибар шиҭаху аниҳәа Исмил дишьҭаланы днеиларц наиеиҳәеит.
Аҷкәын Исмил дишьҭаланы дыҩуа ахәы дыҩхаланы Паҷкәыкә аԥсшәа аниеиҳәа ашьҭахь, Ҳаџьы Абдуллаҳ Ефенди дшааишьҭыз, лассы Паҷкәыкә диацәажәар шиҭаху наиеиҳәеит.
– Ҳаџьы Абдуллаҳ игәы ахьыбзиам амшала иара дзымааит азы шәара иҩныҟа дшәыԥхьоит – ҳәагьы нациҵеит, уаангыл акы унацҳа рҳәазаргьы мап кны иаразнак иҽы дҩақәтәаны дхынҳәит.
Паҷкәыкә ас еиԥш ааԥхьара анииҭа ихы деигӡозма, иаразнак имаҭәа ҿыцқәа неишәиҵеит. Иԥшәма ԥҳәыс Мариса уаанӡа еиԥш акәымкәа, цәалашәарак лоузшәа: «уҽгәаҭа» ҳәа иалҳәеит. Паҷкәыкә ари кырӡа иџьеишьеит. Избанзар «угәы уҽаныз» ҳәа анацәа ракәын изҳәашаз, аха иԥшәмаԥҳәыс лцәаныррақәагьы шыӷәӷәаз идыруан.
«Сызкәыхшоу анцәа ду, абриаҟара аамҭа хатә ҩызас исыцу Марисагьы абри атәымдгьыл аҿы абас лҽылыԥсахзар, уаҳа ҳзықәшәаша уара иудырып» ҳәа игәы иааҭиҳәаааит.
Иҽеилаҳәаны адәахьы дышдәылҵыз еиԥшгьы Базалеи, Ҭемыри, Исмили бџьарла иеиқәных ишизыԥшыз даарыдгылеит.
– Иҟалеи шәыхҩыкгьы шәшәақьқәа ҩызӡа шәсыцны шәнеир шәҭахума? Ҳара ҳауа ибаразы ҳцоит, аибашьрахь акәӡам ҳахьцо, бзарбзанкгьы шьҭышәымхуаз! – ҳәа даарыҵаҟьеит.
Аҿар аҭак иҭара иақәиҭӡамызт азыҳәан рхқәа ааладырҟәит. Паҷкәыкә арҭ ажәақәа аниҳәа ашьҭахь аамҭацкгьы дымхәыцӡакәа амҩа данылахьан, аҷкәынцәагьы имлакҩакӡакәа инаишьҭалеит.
Абнара ианылала Ҭемыри Базалеи ршьаҿақәа аадырццакын Паҷкәыкә иаԥхьаҟа иаԥысны рҿынархеит. Из-банзар, урҭ Паҷкәыкә иеиԥш акәымкәа, ари ааԥхьара агәҭынчымра рнаҭон, ацҳаражәҳәаразы иааз аҷкәын акалашәа ихы мҩаԥигон, дшәаԥырҳаԥуашәакәын дшыҟаз. Паҷкәыкә ааԥхьара изҭаз Ҳаџьы Абдуллаҳ ахьиакәыз азы аҷкәын ихымҩаԥгашьа илаԥшгьы иҵамшәаӡеит аха Ҭемыри Базалеи ракәзар ргәы ирзымдыруаз ак рыҵанаҳәон.
Абнара аҩныҵаҟа зны-зынла аҵлақәа рыжәпара иргәылсны иаауаз амра лашара рыблақәа хнакуан, зны-зынлагьы ажәҩанҵәҟьа рымбаӡо аҵлақәа рхыцәқәа ихырҩон..
Ԥыҭрак ашьҭахь Базала цәаныррак иоуит, рыкәша-мыкәша аԥсаатә шьҭыбжьык гомызт, ишәаҳәоз аҵарақәа рыбжьқәа уажәы харантәи акәын ишааҩуаз. Базала ари иаанагои ҳәа цқьа ахәыцха иаӡаанӡа ирықәкыз абџьар ахы цырцырра илаԥш иныҵашәеит.
– Шәыҽкашәыжь! Шәҽышәыхьча! – иҳәан, арҵәаа ҳәа дыҳәҳәеит. Базала иҳәҳәарала рыззегьы ихәхәаӡа рҽынкарыжь аамышьҭахь абнара ахысбыжь иамҽханакит. Ахысбыжьқәа зларацәаз ала иреихсуаз ауаа шмаҷмыз убарҭан,
даргьы иаразнак аҭак ҟарҵеит, абна агәҭаны аиҿахысра ӷәӷәа ацара иаҿын.
– Ихәу аӡәыр шәыҟоума? – ҳәа дҵааит Базала. Ҭемыри Исмили иаразнак аҭак ҟарҵазаргьы Паҷкәыкә ибжьы мгаӡацызт. Базала дхынҳәны даҽазнык даниазҵаа Паҷкәыкә ибжьы ныҵакны.
– Сара даара сыбзиоуп, хьаас сҟашәымҵан, шәарҭ шәхы шәыхьча – ҳәа аҭак ииҭеит.
Амҩа рызкны ирзыԥшыз ауаа руаӡәы ишәақь амра адмыҷҷалазҭгьы абыржәы алыхәҭеиԥш икылыжәжәа икажьзаарын. Базала «шәымхысын» ҳәа анреиҳәа ахысра иаҟәыҵит, усгьы имаҷыз рыхәшә бша инымхыкәа, ирышьклаԥшны иреихслар акәын. Базала «ачарқәа рҿы акәтаӷь иеихсуаз ӡәыр шәыҟоума» ҳәа дразҵааит. Ҭемыр азҵаара ҟәыншьаны:
– Оо, шаҟантә – иҳәеит – убриала исоуаз аҳамҭақәа ргарҭа сымаӡамызт. Базала нас Исмил диазҵааит:
– Уара узеихсхьазма?. Исмил Базала иахь днаҳәны.
– Ма, уара усмазҵаан – ҳәа ианиеиҳәа Базала игәалаҟазаара даараӡа иеиӷьхеит.
– Ус анакәха ачараҿы акәтаӷь шәеихсуашәа ишәыԥхьаӡа, шәхымҭа баша икамшәароуп. Ара хымҭак ԥсҭазаарак иаԥсоуп,– ҳәаны даалгоны еиԥш Ҭемыр: «сара кәтаӷьк збеит» иҳәан дхысит, ахысыбжь аамышьҭахь «сыблит, сыблит» – арҵәааҳәа бжьык аагеит.
Ирҿагылаз ауаа уажәы иеибарҟаауа, иҳәҳәауа иеилалан, еиҳагьы ӷәӷәала ахысра еиҭалагахт.
Исмил ибжьы мыргаӡакәа ҵлак зҽаваӡаны игылаз аӡәы дишьҭашәарыцон, аҵыхәтәаны:
–Уажәы сара сзеихсуа акәтаӷь шәахәаԥш, – иҳәан аҵықь ааҭиргеит, аҵла иавагылаз ауаҩы арахә еиԥш дхәааны иҽынкаижьит. Уажәы иеибарҟаауа ак рҳәақәон азы Базала Исмил диазҵааит.
– Иеибырҳәозеи уара абарҭ, мамзар акәтаӷьқәа ҳахьреихсыз азы иҳарҭаша аҳамҭақәа еимаркыма?
Исмил дыччо аҭак ҟаиҵеит:
– Ирҳәо уаҳар аҵкьыс иумаҳар еиӷьуп. Паҷкәыкә иахьиаҳауа уи саргьы исзеиҭагом!
Базала арҭқәа анеибырҳәозгьы иреихсуаз рышьклаԥшра даҿын. Ибзиаӡаны ианҭиҵаа ашьҭахь ирхагыланы адҵақәа рызҭоз ауаҩы даагәеиҭеит. Ари реиҳабы иакәзар
ҟалап ҳәа дхәыцит, нас иԥсыԥҵәҟьа меивгаӡакәа дишьклаԥшуа дналаган аамҭа ааит анигәахә:
– Уажә сара сзеихсуа акәтаӷь гәашәҭ, – иҳәан данхыс еиҭах аӡәы ихәаабжьы агара иалагеит.
– Иусуф иеихсит, сашьа еиҳабы дыршьит!..– Уаҳа ахысбжьы рмаҳаит, акы заҵәык ираҳауаз ибналаны ицоз рышьҭыбжьқәа мацара ракәын.
Базала ашәарҭа ахьырхыргаз деигәырӷьон, аха иаԥхьа иблақәа ҭырхаха ихәхәаӡа ишьҭаз ауаҩы даниба игәы ааихьит, маҷк аԥхьа дреихсуазаргьы абыржәы иԥсны ишьҭаз зегь дарароуп дуаҩын, Базала ибла изахгомызт иишьыз ауаҩы исахьа.
– Паҷкәыкә Беи! Паҷкәыкә Беи дхәуп! – ҳәа Ҭемыр ибжьы аниаҳауп Базала дызлаз ахәыцрақәа данрылҵ. Даныԥшы Паҷкәыкә дахьышьҭаз дибеит, игәышԥы ашьа иаганы иҟан Базала ишәақь лкажьны уахь дыҩит.
Паҷкәыкә раԥхьатәи аиҿахысраан ахы иқәшәахьазаарын, аха уи аҷкәынцәа ргәы камҳарц азы ибжьы иргомызт.
– Иҟашыәмҵан аҷкәынцәа, шәымшәан! Сара ушьҭа сымҩа ахықә сықәгылоуп, хьаас иҟашәымҵан. Сыԥсы схыҵуеит аха сгәы ҭынчуп, избанзар шәара сара сҭыԥ ҭацәны ишыншәмыжьуа агәра згоит.
– Акагьы шәыхьӡом, сара уажәы иаарласны Асиат дсыманы сааиуеит…– ҳәа дааӷьаҵәы-ӷьаҵәит Базала.
Паҷкәыкә маҷк ибжьы дақәымчны ацәажәара далагеит:
– Сыҷкәын иубоит саамҭа маҷхеит уи азы иаасараӡа, сажәақәа рылгаха сыҭ, Аԥсра узацәцом, ихадароу хаҵаҵас аԥылароуп, сара арызҟы сыман ҳәа схы сыԥхьаӡоит атәым жәҩан аҵаҟа акәзаргьы, ахьӡ-аԥша змоу шәарҭ арԥарцәа шәнапаҵаҟа сдунеи ахьысԥсахуа, шәара шәфырхаҵарагьы лабҿаба избазааит, уаҳа исҭахузеи? Нас имаҟа иамӷаз ҩ-маҭәарҭрак дырбаны:
– Абарҭ смаҟа иамышәх! – ҳәа адҵа нариҭеит. – Руак аԥара ҭоуп, уи Мариса, илышәҭ ақыҭа усқәа рҿы иахьаҭаху инылхааит – иҳәеит Паҷкәыкә.
Базала илаӷырӡқәа хаддыло егьи анааирты, иибаз џьеишьеит, аҩныҵҟа анышә мацара акәын иҭаԥсаз.
Паҷкәыкә дааԥышәырччеит:
– Ҳ-Аԥсадгьыл анышәоуп уи сыҷкәын! Ҳқыҭа ҳалҵаанӡа анышәынҭра аҟынтә ишьҭысхи,т аиҳабацәа ирашәҳә, анышә санарҭалак ари анышә сгәы, сҿы иақәрыԥсааит!
Арҭ ажәақәа Паҷкәыкә аҵыхәтәантәи иажәақәа ракәын, игәы раҳаҭны дыцәозшәа иблақәа наунагӡа иаахиҩеит. Аҷкәынцәа рыхҩыкгьы аҵәыуара иаҿын, избанзар уи рԥыза мацара иакәӡамызт, раб дзыԥсахшаз аӡә иакәын дара рзы… Уажәы аеҭымцәа ирҩызан.
Паҷкәыкә ишәаџь Акаԥаа абомбтҟәацреиԥш ирылаҳаит. Урҭ амҳаџьырра амҩаҿы аԥсрақәа ирышьцылахьан, аха зегь дарароуп Паҷкәыкә иҭахара Акаԥаа рзы рыцҳара дун. Уи иаб иҟынтә абҭынханы иоуыз аԥызара хьмыӡӷ амыргаӡакәа, цәымзаркыраҵас ишьҭыхны иахьанӡа иааигон, уи иқәлацәа рзы дарӷьажәҩан, аҿар рзгьы абык диҩызан.
Паҷкәыкә даҭаха ақыҭа абыргцәа иреиуаз Шькок Беи, иуаажәлар аамҭала даархагыланы, изларылшоз ала аԥсуаҵас аԥсыжра ақьабз амҩаԥгара аиҿкаарақәа нап диркит.
Паҷкәыкә иԥсыбаҩ ааганы ашҭаҿы игылаз аҵла ду амҵаны идыргылаз ацәырдаӷәы инықәырҵеит. Мариса бзиа илбоз лыԥшәма дихагыларц азы аҳәса наҟ-ааҟ илыҵагыланы дааргеит. Есымшеиԥш ашәы лшәын, иара усгьы аҳәса зегьы шәымзар уаҳа акагьы рышәӡамызт.
Ари аамҭазы Паҷкәыкә ааигәа иааихәаз х-ҽык икәа-дырны иааргеит, аҽқәа рыӷәрақәа Базалеи, Ҭемыри, Исмили хаз-хазы иркын аҷкәынцәа аԥсыжраз ишақәнагаз ала иеилаҳәаны, имҵысӡакәа абаҟақәа реиԥш игылан.
Ашҭа хәыҷы ауаа рыла иҭәын, адырра зауз Иениџьаами ақыҭа уааи Шьмаф иқыҭа аҟынтә азахәцәеи (адыгцәа) аԥсыжра рҽаладырхәхьан. Азахәцәа ианаауаз Кавказаа рҿы ишаԥу ала аҳамҭақәагьы рыманы акәын ишаауаз, избанзар Кавказаа ачарахьгьы, аԥсрахьгьы ианцо аҳамҭақәа наргон.
Аԥхьарцарҳәаҩы Хәыс Шькок беи ишҟа днеины данаахынҳә ашьҭахь, ашьшьыҳәа ашҭа аҵыхәаҿы игылаз аҽқәа рахь днеины раԥхьа Ҭемыр иикыз аҽы ааимхны Паҷкәыкә дахьыкҿаз иааигеит, аҽы ахәыҷтәы кәадыр ақәын. Хәысгьы Паҷкәыкә ихәыҷразы игәалашәарақәагьы инеицҵаны иеизаз ирзеиҭеиҳәеит, нас днеины Исмил иикыз аҽы имихит. Уи аҽы араӡны кәадыр акәын иақәыз. Паҷкәыкә дахьыкҿаз иааганы иҷкәынра, иарԥысра шихигаз далацәажәеит.
Ахԥатәи аҽы ауарзоуроу бџьармаҭәала иеилаҳәан, уи аҽы анааигагьы Паҷкәыкә иԥызареи ифырхаҵареи ирзеиҭеиҳәеит.
Арҭқәа раамышьҭахь Акаԥааи Иениџьаами, Азахәқәеи рқыҭаҟынтәи аҿари ахысразы аицлабра мҩаԥыргеит, аԥхьахә згақәаз иахәҭаз аҳамҭақәа роуит, аҵасқәа рыла иҵегьы аицлабрақәа ҟаҵатәын, аха аҭагылазаашьа уаҳа алнаршомызт.
Аицлабра аамышьҭахь ажәа зҳәоз Шькок беи:
– Аиашазы, Паҷкәыкә изы инарҭбааны аԥсыжра мҩаԥгатәын, ҳаԥсадгьыл ҳахындаз ус акәын иагьшыҟалоз аха ара атәымџьара иалшом, иназыгӡо аҿаргьы ҳамам, аҽқәагьы, агәалаҟазаарагьы – иҳәан, илаӷырӡқәа мчыла ишааникылоз убартәы дцәажәон. Иаанхаз ажәақәа аарлаҳәа иҿыҵҟьон.
– Иага ҳагзаргьы атәым жәҩан аҵаҟа ҳҵасқәа инарықәыршәаны раԥхьатәи ԥсыжроуп имҩаԥааго, убри аҟынтәи, ҳазшаз сиҳәоит, ҳхы аиқәырхаразы ҳахьаанагаз абри адгьыл аҿы ҳбызшәеи, ҳлеишәеи, ҳҵасқәеи ҳцәымӡырц!
Паҷкәыкә анышә данарҭа Ҳаџьы Абдуллаҳ Ефенди уи инышәынҭраҿы анцәа диҳәарц азин аниҭахха Шькок Беи даараӡа игәы иахәеит, избанзар гәык ала ирызҟаз раԥхьаӡагьы дара рахь знапы зроуз ари ауаҩы ҳаҭыр иқәиҵон.
– Ҳәара аҭахума, ҳаҭыр ду зқәу ахәаџьа! Уи уаргьы уҩыза иакәын, даарагьы бзиа шәибон, шәаргьы ҳаргьы иаҳдыруала ҳиҳәап, урҭ зегьы заҳауа анцәа усгьы аӡә иоуми? – иҳәан, иҟәаҟәа инапы нықәишьит.
Пачкәыәк иԥсра ашьҭахь мышқәак ракәын иҵуаз. Акаԥаа рҿы макьана ҭынчран. Мариса Ҳаным уи ашьыжь азы заа дгыланы лқьала аԥхьа дтәаны амшын дхыԥшылон. Лышьҭахьынтә илаҳаз ашьҭабжьқәа рыла дааҭрысит. Шьҭахьҟа данынаԥшы Шькок Беии Акаԥаа рбыргцәа ԥыҭҩыки гылан.
– Шьыжьбзиа саҳәшьа – иҳәеит, Шькок Беи.
Мариса лықәра шмаҷымзгьы ашырҳәа дҩагыланы, иааиз аԥсшәа раҳәо днарԥылеит. Мариса абыргцәа аҵла амҵаны игылаз ацәардаӷәы аҿы ианлыртәа ашьҭахь ларгьы ҟәардәк ааганы рҿаԥхьа днатәеит. Ақыҭа аиҳабацәа иеизаны илзаазар иларҳәаша ак ыҟазар акәхарын, аха усгьы дара ицәырыргоит лҳәан, лхаҭа акагьы дамызҵааӡеит. «Шьаҿақәак рыбжьазаргьы, асасцәа шәыззааи?» ҳәа разҵаара ҟалашьа амаӡамызт Аԥсуаа рҿы, зны-зынла зынӡа иузааигәоугьы уара уҿы дансасхо ҟалон, аха иара иаасҭа харантәи даҽаӡәы данааилаак уаанӡа исасыз иаразнак аԥшәмара ааникылар акәын.
Уажәгьы иеидгылаз ақьалақәа рҟнытә ишаазгьы ԥсыуа ҵасла дара исасцәан, Мариса лакәзар даԥшәыман.
Шькок Беи раԥхьа анахь-арахь усқәак данрылацәажәа аамышьҭахь, ииҳәарц ирҭахыз ахь дкылсит.
– Аҳкәажә Мариса, агәырҩа дуӡӡа бшалагылоу ҳазегьы иаҳбоит. Ҳабацәа «зԥа дымԥсыц уԥа диумырҵәуан» рҳәон… Хымԥада ари ахьаа раԥхьаӡа бара ибхьаауп, аха ақыҭауаа зегьы иаҳхьаауп. Ҳаргьы раԥхьа ҳнаргыланы даа-раӡа ҳгәы ишалоу бдыруазарц ҳҭахуп.
Шькок Беи маҷк дааҭгылеит, нас иҩнапык рыла илабашьа аанкыланы адгьыл иныҵаирсит, ак иҳәарц иҭахны изымҳәозшәакәын дшыҟаз.
–… Амала ишыббо еиԥш, иаанхаз ҳзы аԥсҭазаара ишцац ицоит, ҳарҭ абыргцәа инаҳҵаша наҳҵхьеит аха аҿар ҳазгылоит, урҭ раԥхьаҟа рԥеиԥш лаша ҳазхәыцлароуп!.
Шькок беи еиҭах дааҭгылеит, изхааз алацәажәара дзалагомызт. Паҷкәыкә иеиԥш зеиԥшыз аԥыза ҩажәижәохә шықәса ицынхахьаз Мариса, ари еилкааны, уаҳа илзымчҳакәа иажәа днаԥылеит.
– Ҳаҭыр зқәу Шькок Беи! Шәымлакҩакӡакәа шәызхааз шәаламцәажәа! Шәарҭ шәҩызцәа ауаа ҟәышқәа ишәҳәараны иҟоу ҳазыԥшуп ҳаргьы.
Мариса лажәақәа рыла маҷк акәзаргьы згәы ӷәӷәахаз Шькок Беи иззааиз аҳәара игәаӷьит.
– Мариса саҳәшьа, раԥхьанатә аахыс иаҳҳәарц иаҳҭаху убриоуп, ҳажәлар рзы ԥызак даҳҭахуп.
Ииашан Шькок Беи ииҳәоз. Иҵабыргыҵәҟьаны аԥыза дырҭахын, аха Шькок Беи уажәы ари азҵаара анцәырига Паҷкәыкә иҟамзаара еиҭа аалгәаланаршәан лгәы хьаак ныҵалеит, Мариса. Аӡәгьы изымдырырц иага
илҵәахуазаргьы, Паҷкәыкә дшыԥсыз лызлыдкыломызт. Мышқәак раԥхьа џьара дцаны дааиуашәа дизыԥшын.
Арҭқәа дышрызхәыцуаз лыблақәа лаӷырӡыла иҭәит, аха абыргцәа ирбарҳәа дыԥхашьаны лхы ааларҟәны идмырдырӡакәа лкасы ала лыблақәа аалрыцқьеит. Нас еиҭа лхы ҩышьҭылхын.
– Шәиашоуп Шькок Беи, иара аԥыза ҿыц иалхрагьы шәарҭ абыргцәа шәоуми изыхәҭоу. Аамҭа мгаӡакәа шәус нашәыгӡа, избанзар ҳажәлар мышкгьы ԥызада ианаанымхаша аамҭа уадаҩк ҳҭагылоуп, – ҳәа даацәажәеит лара. Шькок Беи иаҳақәаз игәы иахәеит.
«Абар Аҳкәажәҵәҟьа! Абар Саҭанеи Гәашьа» ҳәа ааигәахәит, аха уи акәымкәа даҽакы иҳәон.
– Аҳкәажә Мариса, ҳарҭ аҭаҳмадцәа кырӡа ҳазхәыцны ҳԥыза ҿыц далаҳхит! – иҳәеит.
Мариса аиҳабацәа Шькок Беи далырхып ҳәа лгәы иаанагон, аха нас даназхәыц, уи далырхзар, иалырхыз ихьӡ аҳәара иара идырҵаӡомызт. Ус анакәха, Шькок иакәӡамызт рԥыза ҿыц, даҽаӡәы, аха дызусҭадашь?!
Изылшаша аӡә далырхындаз аалгәахәит. Мариса арҭқәа дышрызхәыцуаз Шькок Беи хьаала иҭәыз лыблақәа днархыԥшыланы ацәажәара иациҵеит.
– Ҳԥыза ҿыц даналҳхуаз ҳаиламхаӡеит, ҳаицҿакны ауп дшалҳхыз. Акаԥаа рԥызарагьы дшаԥсахо агәра ҳгоит, аха ақәыршаҳаҭра мацароуп иаҳзынхаз.
Мариса, Шькок иажәақәа дрызхәыцуа, Паҷкәыкә иҭыԥ аанызкылаша дазусҭадашь? ҳәа дышихәаԥшуаз, Шькок ирыӡбаз аниҳәа лыԥсы маҷхарц ак лыгымхеит.
– Ҳаицҿакны иалаҳхыз аԥыза ҿыц бара боуп, саҳәшьа! Ҳабжьара Паҷкәыкә иҭаирцәыз аҭыԥ бара заҵәык боуп иаанызкылаша!
Шькок Беи иуадаҩхазаргьы игәы иҭаз ахьиҳәаз азы ушьҭа дҭынчын, иҩызцәагьы еидара хьанҭак иаҵыҵызшәа, рхаҿсахьақәа ччаччо итәан. Мариса лакәзар, дшанханы иҟалҵара лзымдыруа дыҟан, аха лассы лҽааидкыланы, иаразнак мап рцәылкит.
– Ҟалашьа амоума, Шькок ухаҵкы! Акаԥаа рыҩныҵаҟа ари аҟара аамысҭа ҟәышқәа шыҟоу сара ԥҳәыск исылшома жәларык рԥызара аура?!
Мариса лыбжьы ҵысҵысуа акәын арҭқәа шылҳәоз, Шькок иакәзар, уашьҭа Мариса дагьылзыӡырҩӡомызт.
– Изыҟамлари Мариса, саҳәшьа? Бара Масаа бреиуаӡами. Бара баби башьцәеи Аԥсынтәылагьы Ашәтәылагьы аԥызара ныҟәырмгаӡози? Насгьы бара, ҳԥыза ду Паҷкәыкә иҩызара изуа, шықәсы арцәала бивагылаӡамзи? Ҳара абарҭқәа зегьы ҳрызхәыцны ауп бара Акаԥаа рԥызас бшалаҳхыз!..
Шькок Беи ацәажәара дахьынӡаҿыз Мариса реиҳа дҭынчхошәа лхы лбо далагеит.
– Сара сышҟа ишәымоу агәрагаразы иҭабуп ҳәа шәасҳәоит Шькок Беи!.. Амала ари аҩыза иԥшьоу аус мап ацәыскроуп, иҟалозар, ари даҽазнык шәазхәыцны даҽаӡәы ԥызас далышәх! – ҳәа иалҳәарц лҭахын, аха Шькок ацәажәара ахы ахьхоз игәамԥхакәа аҵыхәтәантәи ажәа иҳәеит.
– Саҳәшьа, ари ушьҭа иеимаҳамкып, ҳажәлар ԥызас балырхит. Ҳара ҳаҳәсагьы ҳажәлар рԥызара иаԥсоуп. Саҭанеи Гәашьагьы дыԥҳәысымзи? Уашьҭа ари аимакра акәӡам, иҟаҵатәу аусқәа ҳрылацәажәап.
Уаҳа ианамуы Мариса мап лзымкит. Уашьҭарнахыс Акаԥаа рԥыза лара лакәын, абыргцәа азин лымхны иангыла ларгьы ашьшьыҳәа анышәынҭрақәа рахь ддәықәлеит.
Анышәынҭра ҭацәӡамызт анацәа, аҭакәажәцәа анышәынҭрақәа ирхагылан, рыбжьқәа ныҵакны амыткәма рҳәозу, анцәа иҳәозу узеилкаауамызт.
Марисагьы днеины Паҷкәыкә инышәынҭра днахагылеит, диацәажәозшәа лыгәҭыхақәа иаҳәара далагеит:
«Абас еиԥш шԥаҳзууи сҩыза бзиа? Реиҳа уанаҭахыз, ҳааныжьны ушԥацеи, уажәы сара иҟасҵои, уҭыԥ шԥааныскылои? Сыуаажәлар рыцҳақәа атәымџьара ишԥасыхьчои?
Мариса дагьҵәуон дагьцәажәон, дцәажәацыԥхьаӡагьы Паҷкәыкә лажәақәа шиаҳуаз агәра лгон, уи иԥсаҭа ижәлар ирыцхраауеит ҳәа дхәыцуан. Дгыланы данцоз лыбжьы нҭыганы:
– Иуаҳама иуасҳәақәаз, Паҷкәыкә Беи! – лҳәан, насгьы аҭак дазыԥшызшәа маҷк даагылт. Убри аамҭазы иҟәандаӡа ԥша хәыҷык анас аҵла ду игылаз аҟнытә бӷьыцк амшәаны ашьшьыҳәа анышәынҭра агәы инықәшәеит. Мариса ари дыззыԥшыз аҭак акәызшәа илыԥхьаӡеит. Дгәырӷьаҵәа икаҳаз абӷьыц аашьҭыхны днагәыӡит. «Издыруан, сажәақәа шуаҳауаз здыруан» лҳәон гәаныла.
Мариса илкыз абӷьыц дацәажәо амардара аҟынтә ашьшьыҳәа албаара дшаҿыз алада ашҭаҿы ауаа ишеилагылаз лбеит. Иҵегьы данынаԥшы иҩызцәа ицны Нусреҭ Чауш дышгылаз гәалҭеит.
Нусреҭ Чауш, Паҷкәыкә иҭахара анышә данарҭа ашьҭахь ауп ианиаҳа, усгьы арахь дырзаар акәын, Селим Ԥашьа идҵала инарҭбааны инҭҵааны Акаԥаа рзы Дузџье арха нхарҭа ҭыԥс иалиххьан, избанзар Дузџьеи Адаԥазари рырхақәа рҿы Кавказынтәи иааз ажәларқәа имаҷымкәа инхон. Селим Ԥашьа иахьиҵанакуаз аҭыԥқәа Кавкази Балкани рҟынтә иааз ахҵәацәа рыла иҭәын азы Нусреҭ Чауш Дузџье аарлаҳәа аҭыԥ иԥшаахьан. Нусреҭ Чауш ари аус иазкны иаҭахыз аусеиқәыршәага аҩырақәа ширмазеиуаз Паҷкәыкә иҭахара жәабжьны иаҳаит, нас аус аҭҵаарагьы иара инапы ианын азы Паҷкәыкә иҭахарагьы ҭиҵаар акәын.
Нусреҭ Чауш Мариса даниба Исмили Базалеи ицны лара лахь иҿнеихеит. Марисагьы аҩныҟа дыҩнамлакәа агәашә аԥхьа дырзыԥшит.
Нусреҭ Чауш уаанӡагьы зныкымкәа дызҭаахьаз ари аҳкәажә шла ибзианы дидыруан, лҿаԥхьа ҳаҭырла дхырхәаны дналыдышшылеит.
Нусреҭ Чауш ирзааигаз ажәабжь гәырӷьаҽҳәашаны Акаԥаа иаарылаҩҩит. Макьаназы индырхараны иахьыҟоу иазкны акагьы рыздыруамызт, аха уажәтәи рҭыԥ аасҭа ишԥаеицәахарыз ҳәа игәыӷуан. Раԥхьаҟа аӡынразы ари аԥшаҳәаҿы рыԥсҭазаара ахгара шрылымшоз рбон.
Нусреҭ Чауш иакәзар, даараӡа дхьаауан, избанзар уи Акаԥаа Дузџье аганахь ианиаслак Кымараџьа дизымбар ҳәа дшәон, уажәыгьы лассы-лассы дизыбомызт аха Дузџье ус иааиҭаххацыԥхьаӡа дышзымнеиуаз аҟара идыруан ихаран азы, уаҳа изеибамбар ҟалон ҳәа игәы ихьуан. Уи азы иаарласны Кымараџьа длацәажәаны, лнапы даҳәар акәын.
Нусреҭ Чауш ари кырынтә дазхәыцхьан, аха иахыго дааиуан, избанзар зҭак изыҟамҵоз азҵаарақәа иман, Кымараџьа лҭаацәа ирымур? Лара Кымараџьа лхаҭа дылҭахымхар? Аԥсуаа аамҭа кьаҿк ала кырӡа иҭиҵаахьан азыҳәан аҭыԥҳа илҭахымкәа хаҵа дшырмышьҭуаз ибзианы идыруан.
Акаԥаа рцара иазхьаауаз Ҳаџьы Абдуллаҳ Ефенди иакәын, амала уи ганкахьалагьы деигәырӷьон, избанзар Акаԥааи Хәыршьыҭ Ага иҭаацәареи ашьа рыбжьаланы иҟан, ари нахыс иҵегьы ашьа камҭәарц азы хара иахьынаскьо еиӷьзар ҟаларын!
Акаԥаа, Нусреҭ Чауш ицны иааз ируаа рыцхыраарала, иаразнак рҽеидыркылеит. Амҩа иқәлаанӡа Шьмаф иқыҭахьгьы адырра рыҭаразы шьуокы дәықәырҵеит. Урҭ уаҳа арахь имхынҳәыкәа амҩаҿы ирыхьӡараны иҟан.
Селим Ԥашьа ҳамҭас ирзааиҭиз ацә-уардынқәа хԥа рымаҭәақәа рықәырҵеит. Иени Џьаами ақыҭаҟынтә иааргаз даҽа ацә уардынкгьы аиҳабцәа нақәдыртәеит, иаанхаз ахәыҷы-мыҷгьы аҿар рҟәаҟәа инықәырҵан амҩа инықәлон.
Аха анышәынҭраҿы иҟаз аҭакәажәцәа ԥыҭҩык рыԥсцәа аанрыжьырц рҭахмызт, аиҳабацәа неины ианрацәажәа ашьҭахь аӡәы лыда егьырҭ ацара иақәшаҳаҭхеит, аха ҩыџьа зыҷкәынцәа абраҟа анышә иазҭаз Бырфын уаҳа илуамызт.
Бырфын дшымнеиуаз агәра анырга Базала дылзааныжьны егьырҭ зегьы амҩа иқәлеит. Уи дазааганы дицны днеиаанӡа ара дылзыԥшыр акәын.
Ацә-уардынқәа рыгьежьқәа ҟыжуа идәықәлеит, абзиаразы ҳәа раҳәаразы иааз Иениџьаами ақыҭауаагьы, Абдуллаҳ Ефенди раԥхьа днаргыланы, рқыҭа ааигәаранӡа инаскьаргон.
Уажәы аҳаԥы аҿаԥхьатәи ашҭаҿы Базала имацара иакәын игылаз, иқыҭауаа ашьшьыҳәа ацара иаҿын, иаргьы дымқәацаӡакәа дрышьҭаԥшуан нас дааҳәны иҭаууа игылаз рқьалақәа днарыхәаԥшит, сааҭқәак рыԥхьа ауаа рыла иҭәыз арҭ ақьалақәа уажәы дахьрыхәаԥшуа игәы идырхьуан. Харантәи иаауаз аҷнышқәа рбжьи амшын ацәқәырԥеи рыда уаҳа шьҭыбжьы иаҳәауамызт. Нас Бырфын дигәалашәан анышәынҭрақәа рахь днаԥшит. Уи лхәыҷқәа рнышәынҭрақәа дшырхагылац дырхагылан.
Амра цара шкаԥхозгьы Базала ихьшәашәаӡа ԥшак наисызшәа даарыхьҭашьит, адунеи аҿы имацара дынхазшәа акәын ихы шибоз, нас иаразнак анышәынҭрақәа рахь, Бырфын лааигәара дыҩхалеит. Лааигәара дыштәаз еиԥш, Бырфын иҵааршәха иааԥшуаз лыблақәа рыла днаихәаԥшит.
– Уаргьы урыцны умцоз сыҷкәын! – лҳәан дааиҿаԥшит. Базала Бырфын лнапы ааникылеит, Бырфын рыцҳа лыҷкәын инапы еиԥшыншьаланы Базала инапы лшьышьуан. – Сара сзы ара узаанхеи, нан! Сара ушьҭа уамак сызнеиуам, Анцәа сиҳәоит иаарласны схәыҷқәа сырхьигӡарц, аха уара уаԥхьа ԥсҭазаара дуӡӡак умоуп, уца, нан! – ҳәа диҳәон.
Базала Бырфын илеиҳәаша, илзыҟаиҵаша издырӡомызт, уи азы ҿымҭ дтәан. Бырфын лакәзар, лхәыҷқәа рнышәынҭрақәа лнапы ықәылшьуан, лхәыцрақәагьы лыԥсадгьыл ахь дрыманы ицахьан.
Бырфын лхәыҷқәа, Базала иҩызцәа ракәын, урҭи иа-реи аибашьра инаркны ачара аҟынӡа иахьабалаак иеицын Ҭырқәтәыла ианыӡхыҵ аарлаҳәа иҟан, иага ҟарҵазаргьы реиқәыхара рылымшаӡеит урҭ есымша ишеицыз еиԥш аԥсрагьы иеицаԥылеит.
Базала абарҭқәа дрызхәыцуа дыштәаз, иашьҭахьала ихькьысыз акы амшала дшәаны дааҭрысны дҩагылт, дангылоз иаразнак иҟамагьы ааҭигеит. Аха, ишьҭахьҟа днаԥшны иҟаз аниба, Бырфын дылцәыԥхашьеит акәымзар, дшыччоз дгәыӷьуан.
Ишьҭахь игылаз, Ақбенеқ аниԥшаауаз ицхрааз ала шәарыца ччиа акәын, даалаҟәын ахы ишьышьуа далагеит, алагьы агәы иахәаны аҵыхәа рышәшәо, ишьапқәа ирывагьежьуан.
Ҳамҭакы Бырфын лааигәара дыҟан Базала, аха нас Паҷкәыкә иԥсы анҭаз есымша дахьтәалоз ахәаҿы игылаз аџь-ҵла аҵаҟахь дцеит. Аҵла амҵан даннеи атәарҭаҿы Паҷкәыкә дтәазшәа игәы инаҭеит. Дԥышәырччаны дихәаԥшуашәа изааиуан, атәарҭаҿы дантәоз Паҷкәыкә дыҟазшәа, аҭыԥ изныжьны диацәажәо далагеит.
– Даара иаамҭамкәа ҳааныжьны шәцеит, сара макьана ара сыҟоуп, аха шәымбои ҳқыҭауаа зегьы даҽа ҭыԥк ахь ицахьеит, ара ҳаангылар реиҳа еиӷьӡамзи ма амшын ала ҳаԥсадгьыл ахьыҟоу ҳдыруан, уажәы ҳцараны ҳахьыҟоу шәара шәҟалаӡом амшынгьы ҟамлар ҳамҩа злаҳԥшаауеи?
Базала иажәақәа Паҷкәыкә ишиаҳауа агәра игон, аха аҭыԥ ҿыц ахь рцара иазкны Паҷкәыкә дыҟазар игәы иаанагоз аилкаара шԥеиҭахыз.
Ацәа зықәҳаз Базала дахьтәаз ишьапқәа ааироун днықәиеит. Ԥхыӡла Паҷкәыкә дибон, Паҷкәыкә ишкәакәаӡа
ҽҵыск аӷәра кны дгылан цқьа данахәаԥш аҽҵыс идырит. Ақбенеқ иацыз акәын уи.
Паҷкәыкә зынӡа данааигәаха аӷәра Базала иахь инароуны: «Ари аҽҵыс Анцәа иҳамҭоуп уара узы, уи иоуумыжьын! – ҳәа наиеиҳәеит. Базала аӷәра анааникыла аҭҳарцәҳәа дааԥшит, данааԥшы аҽҵыс акьыркьырбжьы агара иаҿын, ԥхыӡума, лабҿабоума иҟалеи сзықәшәеи ҳәа дышхәыцуаз абжьы ахьааҩуаз аганахь данынаԥшы иԥсы маҷхеит, аҽҵыс шкәакәа иҿаԥхьаҵәҟьа игылан. Ари ԥхыӡӡамызт.
Дҩаҵҟьаны аҽҵысахь деихарц иҭаххеит, аха нас ишәаны ибналар ҳәа дацәшәаны, дахьхәит. Харантәи ахәаԥшра реиҳа иеиӷьын, гәаныла «Селим ԥашьа ари аҽҵыс ахьимбаз анцәа иџьшьоуп мамзар, Ақбенеқ зынӡа ихашҭуан» ҳәа дхәыцуан «Мшәан, ари аҽҵыс ара иаазгеи?» ҳәа ахәыцра далагеит. Избанзар ауаа рааигәара имааир акәын, аха нас иҟалаз еиликааит.
– Усоуми, ара имааикәа уаҳа иабацоз? – иҳәеит. Аҽҵыс ан Ақьенеқ абра иҵәахны ианрымазгьы имаази, ан иашьҭазар акәхарын.
Ахәы дықәгыланы дахьахәаԥшуаз аҽҵыс ааныклара ада уаҳа акагьы дзазхәыцуамызт. Уахгьы-ҽынгьы дашьҭашәарыцозаргьы иааникылар акәын, уи нахыс аус мариан, уи иеиԥшызма ииааӡахьаз амархәацқәа!
Акаԥаа ашьшьыҳәа еихеигәо амҩа ианны Измит ааигәаранӡа инеихьан еиԥш, амҩа аҿықә аҿы игыланы ирзыԥшыз ауаа ирықәшәеит. Арҭ Шьмафи иқыҭауааи ракәын. Мариса раԥхьа днаргыланы Акаԥаа зегьы ари аиԥылара даараӡа иазыԥшӡамызт азыҳәан даараӡа ргәы иахәеит. Шьмаф абзиаразы ҳәа иарҳәарц ауаа анизнеи иуаажәларгьы ааидкыланы абра амҩа абжара ирԥыланы абзиаразы аибыҳәара реиҳа иахәҭоуп ҳәа иԥхьаӡазаап.
Шьмаф иԥшәмаԥҳәыс Мадина, иҷкәынцәа Берслани, Ҟаншауи рыԥҳа Гәошьенаигьы ирԥылаз агәыԥ ирылан.
Ари аҩыза аиԥылара ршьапы ишыхгылаз ирхыргар ҟаломызт, Акаԥаа рҿар Шькок Беи идҵала, амҩа аганаҿы игы-лаз аҵла амҵаны руапақәа нкадыршәит.
Маҷк ианеицәажәа ашьҭахь Нусреҭ Чауш игылар иҭаххеит, амш хәлаанӡа Измит аҟынӡа инеир акәын.
Ауацәа еиҭа гәыкала игәыдибакыланы, абзиараз ҳәа еибырҳәеит. Нусреҭ Чауш имырццакыр аиԥылара кырӡа иадхалон.
Ацәқәа зҵаҳәаз ауардынқәа рыгьежьқәа ҟыжжы рыхга еиҭа амҳаџьыраа рыманы индәықәлеит, Шьмафи ицыз ауааи ахәы ихыҵаанӡа ргәы рызхьаауа ирышьҭаԥшуан…
Қефқен аԥшаҳәаҿы ианнеиуаз амш ахәларахь ахы архахьан. Бырфын уажәгьы анышәынҭраҿы дахьыҟаз. Базала уашьҭа даагатәуп ҳәа иԥхьаӡаны лышҟа днеит. Бырфын акыр аамҭаӡа мап кны лыҽлырххазаргьы Базала аҵыхәтәаны дазааигеит.
Слыцхраап ҳәа дыжәҩа даныҵагыла Бырфын рыцҳа иҭацәу ааҵәак дшаҩызахаз гәаҭаны игәы ааихьит. Рқьалахь иахьцоз рла аччиагьы ашьшьыҳәа ирышьҭаланы иааиуан.
Базала аҭакәажә лқьалаҿы даннеига дзыцҳашагьы ак налыҭақәаны, длыцрыҵит. Уаха аҽҵыс аԥшаара далагарц азы абнарахь ацара игәы иҭан, амала Бырфын лхала лааныжьра изыгәаӷьуамызт. Аҵыхәтәан иҟаиҵаша иԥшааит, аҵыхәа рышәшәо ирыцыз ала ақьала аԥхьа инҿеиҳәеит. Ала ахаҭагьы ишәон азы ҷыт бжьык гар ахыухыу ҳәа ашра иалагон. Иаргьы хараӡа дахьымцоз азы усгьы ишԥеимаҳарыз.
Базала ишәақь иҟәаҟәа инықәҵаны абнарахь дандәықәла алагьы ицны ицарц азы кырӡа аҽкыднаҟьеит, ишит, иууит, аха ашаха ианоунамыжь ашьшьыҳәа илатәан аҵыхә арбзара иналагеит.
Абнаҿы амҩахәасҭақәа ибзиаӡаны иҭызҵаахьаз Базала, аҵыхәтәан аҽҵыс злаауаз амҩахәасҭа иԥшааит. Уашьҭа иреиӷьыз ҭыԥк аҿы ацәҟьа ҟаҵаны аанкыларакәын иҟаиҵашаз.
Базала ацәҟьа ахьиргылашаз аҭыԥ дшашьҭаз Бырфын лқьала аԥхьа иҿеиҳәаз ала иааҟәымҵӡакәа ашра ишаҿыз иаҳаит. Иаразнак ишәақь аашьҭыхны ақьала аганхь дыҩит. Данааигәаха ала азааигәара ҩыџьа шгылаз гәеиҭеит, аха алашьцара аҟынтә изусҭцәоу изеилыргмоызт.
Аҵыхәтәан руаӡәы ақьала дназааигәахан «Базала!» ҳәа ҿиҭит. Изымдыруаз аӡәы ихьӡала иахьҿиҭыз Базала иџьеишьеит. Изусҭцәадаз, изышьҭадаз арҭ Аха цәгьарак ргәы иҭазар ас имшәа-имырҳа изҿырҭуазма? Зегь дарароуп
иҽдимырбаӡакәа ашьшьыҳәа рзааигәахара даҿын. Ибзианы данырзааигәаха амза иахьынӡарлашоз ала иршәыз акәымжәқәагьы, рхаҿсахьақәагьы ибо даналага дааҭынчхеит.
– Шәзусҭқәада? Шәзышьҭоузеи? – ҳәа ԥсышәала днаразҵааит. Ақьала аԥхьа игылаз ҩыџьа, аҩныҵҟантәи аҭак ишазыԥшыз рышьҭахь аҟынтә абжьы анраҳа иааҭрысны рышьҭахьҟа инагьежьит. Базала иҿаԥхьа игылаз ауаа иаразнак идырит. Шьмаф иҷкәынцәа Ҟаншоуи Берслани ракәын, арҭ нас ишәақь лкажьны дыҩуа днеин иаагәыдикылеит, нас дрыханы иқьалахь иҩнеигалеит.
Базала иаарласны ирфаша ак ирмазеиқәеит, иаргьы аҽҵыс дахьынӡашьҭаз амла дакхьан.
Акы ианацҳа ашьҭахь еицны уаанӡа Паҷкәыкә дахьтәалоз ахәы ихаланы, дзықәтәалоз атәарҭаҿы инатәеит. Рыхҩыкгьы даҽазнык иахьеиқәшәаз азы игәырӷьаҵәа иҟан, амала Базала адыга бызшәа, издыруамызт егьырҭгьы аԥсшәа рыздыруамызт, аха Берслани Ҟаншоуи аҭырқәшәа бзианы ирдыруан, Базалагьы Нусреҭ Чауш ажәақәак иирҵахьан азы ирдыруаз ажәақәа рыцырхырааны аилибакаара иалагеит.
Берслани Ҟаншоуи ирцәыуадаҩхазаргьы изхааз аиҭаҳәара рылшеит. Измит ааигәара Акаԥаа ианырԥыла Исмил Базала дабаҟоу? ҳәа иазҵаазап. Исмил иҟаз анырзеиҭеиҳәа, Иусуф дышьын дкаижьишьҭеи дук ҵӡом, ихала дышԥаанхоз рҳәан, аҩызара абыржәоуп ианаҭаху ҳәа ихәыцны изаазаап.
Базала иҩызцәа зхааз анеиликаа даараӡа игәы ԥшааит, иҩнапык рыла иҩызцәа рнапқәа ирӷәӷәаӡаны иаанкыланы дара рбызшәала
«Ҭҳашууаԥсо!» иҭабуп ҳәа нареиҳәеит.
Ажәҩан аҿы амза ҭәын, аҵх каххаа ҽынлеиԥш илашаӡа иҟан, иахьықәтәаз ахәы аҟнытә амшын ихыԥшыло ҵыхбжьонынӡа иеицәажәон; х-бызшәак рыла, рнапы-ршьапы еицырхырааны иҟарҵаз аицәажәара даараӡа агьама аман, аха иааԥсан азы ишьҭаларц рыӡбеит.
Адырҩаҽны иангыла амра кырӡа иҩеихьан. Бырфын шаанӡа дгыланы анышәынҭрақәа рахь дхалахьан. Иаар-ласны акы инацҳаны лааигәа инеины ҳамҭакы иналыдтәала ашьҭахь аҽҵыс аԥшааразы ҳцоит ҳәа азин лымхны идәықәлеит, алагьы анышәынҭра ааигәара иҿарҳәахьан.
Абнараҿы ианнеи ауыха излеибырҳәахьаз ала аныҟәара иалагеит, раԥхьаӡа аҽқәа бзиа ирбоз аҵиаақәеи аҵла ақәыцәқәа рҟынтә амахәқәа ԥыҵәҵәаны иахьҩеиуаз амҩахәасҭаҿы маҷ-маҷ икарыԥсеит, аха иахьҭаргаларц ахьырҭахыз аҭыԥ аҟны ирацәаны иеиқәрыжьит, аԥшагьы аҽҵыс аараны иахьыҟаз аган аҟнытәи дара рганахьала иасуан, дара рыфҩы акӡомызт азы ҭынч иааиуеит ҳәа игәыӷуан, аха нас аԥша аҽаԥсахыр ҳәа ихәыцны иахьабалак аҳаскьын иҵыжәжәаны икарыԥсеит, ари ала иахьабалак аҳаскьын афҩы го иалагеит уашьҭа дара рыфҩы акыртә ԥсыхәа иҟаӡамызт.
Зегьрыла рҽазыҟаҵаны ианалга ашьҭахь, иара аҽҵыс маар ҳәа ишәо иалагеит. Базала аҽҵыс ан иашьҭаланы хымԥада иаауеит ҳәа дгәыӷуан, аха ианымаагьы абнара зе-гьы акәшара иқәшәозаргьы дызлагаз аҟәыҵра игәы иҭаӡамызт.
Бырфын аԥша иарԥырыз лкасы аалыриашан дҩагылеит, уаанӡа ишыҟалҵац еиԥш анышәынҭрақәа зегьы акы бжьамыжьӡакәа лнапы нықәшьуа еимылдон.
Анышәынҭрақәа зегьы дырхысны дааины лхәыҷқәа рнышәынҭрақәа данырхагыла ҽы кьыркьырбжьык лаҳаит, данынаԥш абна иаалҵны, ҽыхәамархәацк ашахала иҿаҳәаны изкыз хҩык гылан. Лыблақәа ажәытә еиԥш цқьа ирбаӡомызт амала ибзианы данынаԥшы Базалеи иҩызцәеи лдырит, аҽы абжьы анаҳа, алагьы атәыла арбго, ишуа иалагеит.
Аҽҵыс х-шахак ахаршәын, акы иауын, ашьҭахьала игылаз Базала икын, уи ала аҽҵыс ԥхьаҟа иҩны ицарц анаҭаххалак Базала даханы иааникылон, егьырҭ ашахақәа реиҳа икьаҿын анахь-арахь имцарц азы наҟ-ааҟ иавагыланы иааиуаз Берслани Ҟаншоуи ирхханы иркын, ажәакала аҽҵыс аҳауахь аԥара ада царҭа амаӡамызт, аҳауахь иԥаргьы адгьылахь илымбаара иабацарыз.
Аџьабаа ду адбаланы аҳаԥы аԥхьанӡа иааргаз аҽҵыс араҟа игылаз аҵла иадҿарҳәалеит, ари аҵла уаанӡа Ақбенеқ зыдҿарҳәалаз аҵла акәын. Аҷкәынцәа аҽҵыс уа иааныжьны Паҷкәыкә ихәахьы ихалоит, аха аҽҵыс иҭрысны иԥацыԥхьаӡа ала шуа аҽшьра иалагон, аҵыхәтәан аҽҵысгьы алагьы икараханы иааҭынчхеит.
Базала афатә архиара даналага Берслани Ҟаншоуи Бырфын лааигәа иҟазарц азы анышәынҭрахь ихалт. Лааигәара ианнеи Бырфын адыг бызшәала рацәажәара даналага аҷкәынцәа ишанханы иаанхеит. Бырфын лҭаца дышшаԥсыӷыз, лара данҭыԥҳаз лассы-лассы ашаԥсыӷцәа рахь дцаны мызла дахьаангылоз азы адыга бызшәа шылҵаз рзеиҭалҳәоит. Нас аҷкәынцәа рыԥсадгьыл аҿы ирцәынхаз рҭаҳцәа ирызкны азҵаарақәа рылҭеит.
Бырфын аҷкәынцәа данрацәажәоз зынӡа даҽаӡәын. Берсални Ҟаншоуи иԥсыз лыҷкәынцәа реиԥш иԥхьаӡаны данрацәажәоз уажәраанӡатәи Бырфын лакәӡамызт.
Базалагьы рааигәара дааины иҟаз аниба иагьџьеишьеит, дагьеигәырӷьеит, ма уашьҭарнахыс аилибакааразы игәаҟӡомызт.
Базала иааигаз афатәқәа ашьацра инықәҵаны акрыфарахь дрыԥхьеит. Бырфын лхьаақәа лхаиршҭырц азы дааҟәымҵӡакәа дирцәажәон, кырӡа ианеицәажәа Бырфын Базала иҟаиҵарц ииҭаху еилылкаазар акәхап, «уара аҩсҭаа, сара сангәамҵлак сзеиԥшрахо удыруама?» ҳәа диҵаҟьеит.
– Базала, анцәеиныс, асасцәа срацәажәарц азоуп сан, Бырфын! Уи азоуп бара быцхыраара сзаҳәо! – ҳәа шлеиҳәазгьы Быфрын лкасы лҟәаҟәа инықәҵаны дҩагыланы лнышәынҭрақәа рахь лҿыналхеит. Уи ала «сара схы санашәыжь» лҳәошәа акәын дшыҟаз.
Акрыфара иалгаз аҷкәынцәа ирцәынхаз, абз ақьышә инықәшьуа итәаз ала инаҭаны, аладаҟа илбааит, ахала иахьыӡҟаз маҷк иҭынчханы аҳәра иалагаз аҽҵыс арҭ анаба еиҭа ашьҭыԥараиналагеит.
Аҷкәынцәа аҽҵыс азааигәара иааины иаагылт, иахьгылаз аҟынтәи идыргәабзыӷыр рҭахын аха иауамызт, иамуашәа анырба иаҟәыҵын аԥшаҳәахьы ицеит.
Мариса Ҳаным дызхагылаз Акаԥаа, амш ахәларахь ианнеиуаз, Измит алагамҭаҟынӡа инаӡахьан аха Нусреҭ Чауш абра ҳаангылап аниҳәа ауха уа ирхыргарц иаагылт. Из-банзар, еиҳарак иааԥсахьан насгьы уахынла аныҟәарагьы шәарҭан.
Мариса амҩаҿы Исмил даалыцрыҵыр луӡомызт, из-банзар Нусреҭ Чауши лареи ражәа аиҭагаразы дрыбжьагылазар акәын, Исмилгьы Акаԥаа рҿар зегьы реиԥш шьапыла
дахьныҟәоз Марисеи Нусреҭи рҽқәа дрыбжьагылан, уи ииҳәақәоз иаразнак илзеиҭеигон. Нусреҭ Чауш зны-зынла, Базала иҟынтә ииҵаз ажәақәа рыла, ԥсышәалагьы даацәажәалон.
Нусреҭ Чауш Мариса ариаҟара иҽылзааигәатәра даҽа ҵакыкгьы аман, уи ихьаа ицеиҩызшаша ауаҩы диҭахын насгьы ихьаа ицеиҩшара адагьы аӡбарагьы зылшо аӡә иакәзар акәын. Нусреҭ Чауш ари Мариса шлакәхоз уашьҭа агәра игахьан. Акаԥаа ирԥызахаз ари аԥҳәыс ҟәыш илҭаххар изҵаара аӡбара лылшон уи азы Кымараџьа илызкны игәҭыхақәа Мариса илеиҳәар акәын, амала игәы иҭаз иара ихала лаҳәаракәын, Мариса азин ҟалҵаанӡа Исмилгьы идырр акәын.
Нусреҭ Чауш амҩа иқәнаҵы аӡәгьы имырбаӡакәа Кымараџьа длышьклаԥшуан, иагьа дааԥсазаргьы агәаҟрақәа лхылгазаргьы убысҟак дыԥшӡан иблақәа изылхгомызт, ишкәакәаӡа иҟаз лхы-лҿы еиқәаҵәамлаҳӡа лыхцәқәа ықәԥсан, ашьац ԥштәы змаз лыблақәа рыла, алакәқәа дыргәылҵны даазшәа акәын дшыҟаз.
Кымараҷа Нусреҭ Чауш длымбошәа акәын дшыҟаз, уи лашьа иԥацәа рыда лыблақәа уаҳа акагьы рбомызт. Есмеи Ахреи иахьхәыҷқәаз азы ауардын иақәтәаз ҭакәажәык илыдтәалан. Есма аӷьараҳәа дыҟан, аха Ахра макьана ачымзара ӷәӷәа далҵызар аахыс цқьа ишьапы дзықәымгылаӡацызт. Кымараџьа, Нусреҭ Чауш иаха лымаӡамызт, илаԥш шылхыз гәалҭахьан, аха Есмеи Ахреи лашьа еиҳаби ааныжьны хаҵа ацара лхаҿы илзаагомызт азы длымбаӡозшәа ҟалҵон.
Ауха иахьаангылашаз аҭыԥ аҿы иаразнак амцақәа еиқәҵаны афатә архиара иналагеит, аҿар ауапақәа нкаршәны абыргцәа ртәарҭа дырмазеит. Шаанӡа хьаак рмоуразы ирылшоз зегьы аныҟарҵа ашьҭахь раԥхьа аиҳабацәа акрыфарахь ирыԥхьеит, аҿаргьы хазы инадыртәеит, аҳәсахәыҷқәа ракәзар, ршьапы ихгыланы акрызфоз рымаҵ руан.
Базала шаанӡа дгыланы Бырфын лқьала данынаҩнаԥшы лиарҭа шҭацәыз ибеит, еиҭа иара даамырԥшыкәа ддәылҵхьан.
Асасцәа ахьыцәаз ақьала макьана ашә аркын, имааԥшӡацызт. Урҭ ааԥшыр ҳәа дшәаны ибжьы мыргаӡакәа ахәахьы дхалеит, уаанӡа кәакьк аҿы ицәаз ала Базала данаба «шьыжьбзиа» аҳәозшәа, знык аҟара инашызаргьы, уаҳа абжьы амыргарц азы инапы анаирба иеилнакаазшәа ашьшьыҳәа инагыланы аҵыхәа ршәшәо, ивагьежьуа иналагеит.
Базала ахәы данхала Бырфын анышәынҭрақәа лыҽрықәыжьны аҵәуара даҿын, аиашазы, уашьҭа дҵәуоитгьы узҳәомызт, избанзар ллаӷырӡқәа ҭабахьан, лыбжьы цахьан.
Бырфын илыхәаԥшуаз Базала уи лрыцҳашьара акәымкәа дышлыҵашьыцуаз ихазы игәеиҭеит. Акаԥаа рыб-жьара лыгәҭакы налыгӡарц иқәԥоз лара мацара лакәын, иагьа рҳәазаргьы иҟарҵазаргьы лхәыҷқәа рнышәынҭрақәа дырԥырҵны дрыцымцаӡеит.
Базала ацәа далҵызшәа дааҭрысит. Игәаанагара дацәыԥхашьон уажәы, избанзар ара дзынрыжьыз Бырфын длацәажәаны, дазааганы диманы дцарц азы акәын.
Ҩыџьа лыҷкәынцәа анышә иаҭаны, Анцәа иузааигаша ахьаақәа зегь раасҭа иеиҳаз ҩынтәны изхьыз ари аԥҳәыс лыԥсы ҭанаҵы хылаԥшра лыҭаны, лқыҭауаа ахьцоз дцарц лхы иҭеигалар акәын, днеины лҟәаҟәа ааишьышьын «Бырфын, сан!» ҳәа ибжьы лықәиргеит. Бырфын дааҳәны данынаихәаԥш лхаҿсахьа ауаҩы игәы еиҟәнажәон лыԥсы ҭамызшәакәын дшыҟаз.
– Быфрын, сан! Бгыл ушьҭа, ас бцар, амла баҳцәагоит. Ақьаланӡа ҳнеины акы ҳнацҳап, нас ара ҳаиҭааихуеит. Быфатә арагьы иаазгон, аха ҳасасцәа рзы ԥхашьароуп, анышәынҭраҿы аума крыхьаҳҿарҵо рҳәар.., сиашаӡами сан?
Базала дыргәыбзыӷны анышәынҭра даԥыригар иҭахын, аҷкәынцәагьы маҷк даарацәажәар лхьаақәа лхашҭып ҳәа дхәыцуан.
– Ибзиоуп, сыҷкәын! – лҳәан лнапы нылроуит Бырфын, ма Базала ииҳәаз халҵеит, мамзаргы игәы иҭаз еилылкаазарагьы игәы нлырхар лҭахӡамызт, аха еиҳаракгьы асас ҷкәынцәа анылбалак лхәыҷқәа лбазшәа дҟалон.
Лшьапқәа аарлаҳәа днаргон азы Базала лҩыҵра дыҵагыланы ашьшьыҳәа алада ианылбаауаз, аҷкәынцәагьы ишгылахьаз рбеит, ашҭаҿы ианнеи, аҷкәынцәа рҽыриашаны ҳаҭырла иаалеихырхәеит.
Ашьыжь шаанӡа игылаз Акаԥаа шьыжьхьа ашьҭахь иаразнак амҩа иқәлеит. Ацәуардынқәеи шьапыла ицоз ауааи рзы аамҭа кыр иаԥсан уи азыҳәан амра гылаанӡа амҩа иқәланы хәлаанӡа иныҟәар акәын, иаарласны Дузџье ицарц азы ус ада ԥсыхәа рымаӡамызт.
Нусреҭ Чауш дгәырӷьаҵәа дыҟан, избанзар иаха аамҭа аниԥшаа игәҭыха Мариса илеиҳәахьан. Мариса Ҳаным дышицхраауа ала ажәа иҭаны Дузџье ианнеилак Кымараџьа лҭаацәагьы дышрацәажәо аниалҳәа нахыс Нусреҭ Чауш амҵәыжәҩақәа иоузшәа акәын дшыҟаз.
«Акаԥаа рԥызагьы дсыдгылазар лҭаацәа мап шԥасцәыркри?» ҳәа дхәыцуан Нусреҭ Чауш аҟынтәи Мариса Ҳаным длывагьежьуан дахьцалак, иҵегьы лзааигәахара даҿын.
Мариса Ҳаным кыр шықәса шылхыҵуазгьы ҭыԥҳак леиԥш аҽы дақәтәан. Лыҩшьапык аҽы армарахь иоушьҭны ганла акәадыр дақәтәан, избанзар акалҭала даҽакала узақәтәомызт.
– Дузџье арха ҽыла уцозар ҩымш рыла унеиуеит, аха сара лассы-лассы сшәызнеилоит – ҳәа леиҳәон Нусреҭ Чауш, ацәажәара ахы аиркырц иҭахны.
Марисагьы дааҳәны:
– Нас, ус акәзар ҳара амҩа ҳабанӡақәхо? – ҳәа днаиазҵааит.
Нусчреҭ Чауш ари азҵаара дазыԥшын, аха аҭакс иҟаиҵаша издыруамызт, иахьа уажәраанӡа ҽыла дцаны даахьан, уажәы акәзар, уардынла, шьапыла ицон азы ԥыҭк даазхәыцны:
– Ҳаргьы мышқәак амҩа ҳақәхоит, аха шаҟа мшы сыздыруам, ацәқәа шаҟа рылшо, аныҟәара иаҿуп ишрылшо еиԥш – иҳәеит.
Мариса Ҳаным Нусреҭ Чауш ииҳәарц ииҭахыз еилылкааратәы дҟәышын, уи азы уаҳа зҵаара иҭаны длыргәаҟыр лҭахымызт.
Агәыԥ кырӡа ианныҟәа Сапанџьа аӡиа аҟынӡа инаӡеит, аҭаҳмадацәа Сапанџьа Риҵа иеиԥшныршьалеит, рарӷьарахь ажәҩан «иаҵакьысуаз» ашьхақәа гылан азы аԥсабара даараӡа ибеиан, амала иҵагьы ианынаскьа ара аӡиа Риҵа
аԥсабара ишеиԥшымыз гәарҭеит, избанзар Сапанџьа акәша-мыкәша ӡбааран, акәыбрқәа рыла иҭәын.
Амра кахха иҟан аҳауа даараӡа ишын, урҭқәа зегьы иучҳарын, аха акәыбрқәа риааишьа ыҟаӡамызт.
Кырӡа иныҟәаны, Сапанџьа рышьҭахьҟа ишынхазгьы акәыбрқәа имаҷхомызт, избанзар Сакарла аӡиаси егьырҭ акәара хәыҷқәеи рыла еиҩша-еихшаз архагьы ауразоуроу ӡбааран.
– Агырқәа ртәыла еиԥш иахьабалак ӡбаароуп – иҳәеит Ҳаиҭ. Кымараџьа Есмеи Ахреи акәыбырқәа ирцәыхьчо аҭак ҟалҵеит.
– Анцәа иҳәаны ҳахьындырхо аҭыԥгьы абас иҟамзааит.
– Анцәа иҳәааит! Ҳара ҳаиԥш ашьхара иааӡаз ауаа, араиҟара аӡбаара ахьыҟоу аҭыԥ аҿы ашыӡ ҳмыхькәа ҳазланхои?
Марисагьы илбаз лгәаԥхомызт, аха лыуаажәлар ргәы камҳарц азы макьаназы лыбжьы лыргомызт.
Амҩаҿы имаҷымкәа агәыԥқәа ирықәшәон аха арҭ зегьы Балкан аҟынтә иааз ахҵәацәа ракәын. Макьаназы Кавказтәиқәа ирықәымшәаӡацызт, аха Селим Ԥашьа 1864 шықәса рзы иааз ахҵәацәа зегьы архақәа рахь ишындырхаз имҳәахьази, нас ус акәзар иабаҟоу арҭ ауаа? ҳәа ихәыцуаз Мариса Нусреҭ Чауш диазҵааит «избан Кавказаа аӡәгьы дызҳақәымшәо» ҳәа.
Нусреҭ Чауш маҷк даахәыцны аҭак ҟаиҵеит:
– Иахьынӡаздыруала Кавказаа амҩа ааигәара инхаӡом, урҭ рхы рыхьчарц азы арха акәымкәа, ашьхарақәа рҿы анхарҭа ҭыԥқәа алырхит, амҩаҿы изҳақәымшәо шәазҵаауазар…
Абри аамҭазы раԥхьа ицәырҵыз, кәымжәыла иеилаҳәаз хҩык аҽыуаа Нусреҭ Чауш иажәа анагӡаха ирымҭеит, Измит аахыс раԥхьаӡа акәны ас реиԥш иеилаҳәаз шьуокы ирықәшәон.
Аҽыуаагьы Мариса дызхагылаз ауаа анырба иџьашьаны иаардыгылт, ҩыџьа арԥарцәа зцыз аҭаҳмада данырзааигәаха инапы ҩышьҭыхны аԥсшәа реиҳәеит. Аҭаҳмада ҭырқәшәала салам анриҭа Марисагьы илдыруаз, ахәыҷала ҭырқәшәала исалам имылхит. Нас уи ауаҩы «шәадыгома?» ҳәа дразҵааит, Мариса азҵаара ахьылзеилымкааз азы аҭак лзыҟамҵаӡеит, аха Ҭемыр аԥхьаҟа днеины ишаԥсуааз нареиҳәеит.
Аҭаҳмада ицыз аҷкәынцәа жәаха шықәса раԥхьа иааз амҳаџьырцәа иреиуан, Адаԥазар аганахь хәаахәҭра ацаразы амҩа иқәын. Абырг: «Адаԥазарҟа нас ҳцаргьы ҟалоит, уажәы ҳқыҭахь ҳаҩныҟа шәымҩахыҵ» ҳәа Акаԥаа гәыкала ааԥхьара риҭеит. Мариса ааԥхьаразы иҭабуп ҳәа наиаҳәаны: «ушьҭа ҳаибадырит шәқыҭа ахьыӡгьы ҳаҳаит, уажәазы ҳахьцаша ҳцап, даҽазны ҳәарада сасра ҳшәызнеиуеит» лҳәан, инеиԥырҵит.
Даҽа ԥыҭк ианца ашьҭахь Нусреҭ Чауш уажәшьҭа ишаангылатәыз реиҳәеит, избанзар амшгьы ахәларахьы инеиуан, ауаагьы кырӡа иааԥсахьан. Ҭыԥк ԥшааны аанҿасырҭас ианалырхуаз амра ҭашәахьан, аха ицқьаӡа иҟаз ажәҩанаҿы амза каххаа ҽынлеиԥш арха арлашон.
Базала еиҭа шаанӡа дгылахьан, ушьҭа иаҳа зыҽзырҭынчхьаз амархәац, иагьа ҟаларгьы иахьа ақәтәара игәы иҭеикхьан. Кырӡа иҽазыҟаҵаны дыҟан, амала ишымариамхозгьы идыруан.
Берсални Ҟаншоуи иааԥшхьан, иахьықәиаз аицәажәара иаҿын уи аамҭазы иаразнак аҽы акьыркьырбжьы раҳаит. Уи акьыркьырра иашьцылахьан аха уажәтәи абжьы маҷк ихазын, иаразнак адәахьы иандәылҟьазар ирбаз рызхамҵеит, амархәац хагаханы ажәҩанахь иԥо ашҭа иқәын, аха ахала акәӡамызт, апаҿеиԥш дадҷабланы Базала аҟәаҟәа дақәтәан. Аҽуыра иага ҟанаҵазаргьы Базала дазканажьуамызт.
Анышәынҭрақәа рҿы итәаз Бырфынгьы Базала ихәаԥшра даҿын, аарлаҳәа дааԥышәырччеит, насгьы агылара лҭаххеит аха лымч ақәымхеит. Еиҭах лҳаҭгәынқәа рахь даныхынҳәы лыҷкәынцәа рыԥсы ҭаны лҿаԥхьа итәаны илыхәаԥшуазшәа лгәы илнаҭеит.
Руаӡәк инапы нароуны иан лӡамҩа ааишьышьын – «Нана, избан ҳқыҭауаа бызрыцымцаз?» – ҳәа длазҵааит. Дааԥышәырччан уи изҵаара аҭак ҟалҵеит Бырфын:
– Шәара сышәзыԥшын схәыҷқәа, шәарҭ ара адгьыл хьшәашәа шәшыҵоу сара сышԥацоз?
– Сан ҳара ара ҳаҟаӡам ҳаԥсадгьыл ашьхақәа рҿы ауп ҳахьыҟоу. Баша иҭацәу анышәынҭрақәа бзырхагылоуи
брыцны бцандаз – иҳәеит егьы лхәыҷгьы. Бырфын аҭак рылымҭаӡеит. Нас иҭыҷҷаахьаз лыблақәа рыла днарыхәаԥшны лнапқәа дара рахь иналырхеит.
– Саргьы сыжәга схәыҷқәа!.. Шәахьыҟазаалак саргьы сыжәга!.. – ҳәа дӷьаҵәы-ӷьаҵәуа…
Адырҩаҽны, амра гылаанӡа амҩа ианылаз Акаԥаа акәыбырқәагьы рабашьра иаҿын, даҽа ԥыҭрак ашьҭахь архадгьыл нҵәон азы акәыбры ҟамлап ҳәа игәыӷуан. Арха ахьынҵәоз ианнеи нхарҭа ҭыԥк иақәшәеит. Нусреҭ Чауш ари аҭыԥ Ҳендеқ шахьӡыз реиҳәеит, рымҩа ари анхарҭа ҭыԥ иагәылсны Дузџьеҟа ицон.
Иџьашьаны ирыхәаԥшуаз ауаа рынхарҭақәа инарыбжьысын Ҳендеқ зыхьӡыз ақыҭа ду аҿы иаанымгылаӡакәа иҩалсны ицеит. Нусреҭ Чауш уаанӡа, анхарҭа ҭыԥқәа ирылсны ианцауа, иахьынӡазалшо ауаа ирмацәажәаӡакәа ишцаша атәы реиҳәахьан, ақыҭа дуӡӡа иалсны ианцоз, амҩақәа рҿгьы рыкәша-мыкәшагьы аҳәса шыҟамыз рбон, аӡәы-ҩыџьа рбазаргьы урҭгьы рхы-рҿы ҭаҳәҳәаны иҟан, амхқәа рҿы аус зуаз аҳәсагьы атәым хацәа анырбалаак иа-разнак рҿы хырҩон.
Ақыҭа ду ианалҵ ашьҭахь арха нҵәахьан ушьҭа раԥхьаҟа амардарақәа, аиҩхаақәа рԥылон, рныҟәарагьы реиҳа иуадаҩхахьан аха хьаас иҟарҵаӡомызт, избанзар акәыбрқәа ушьҭа иҟаӡамызт.
Дук мҵыцкәа ишнеиуаз аиҩхаа иҩыбжьалеит, аиҩхаа аганқәа шьхарԥыран, ирԥылоз ахәқәа иҵыхәтәантәиқәаз шџьыршьоз кырӡа иныҟәеит, араҟатәи аԥсабара рыԥсадгьылгьы еиԥшныршьылон.
Нусреҭ Чауш, Мариса Ҳаным раԥхьаҟа иҟаз ахәы налырбаны: «Абар аҵыхәтәантәи ахәы!» – иҳәеит. Амҩа иықәнаҵы Мариса илаҳахьаз ажәақәа зегьы иреиӷьын ари ажәа. Амардарақәа ишырхалоз рыцәқәагьы карахахьан, амшгьы ахәлара иалагахьан азы уаанӡа анеира иазымԥшыкәа аҵх ахьырхыргаша ҭыԥк аҿы иаангыларц рыӡбеит.
Дыԥсыргьы-дынхаргьы игәҭакы наигӡарц ашьыжь аҽуыра иақәтәаз Базала, аҵыхәтәаны инапаҿы иааигахьан,
уи аҽқәа рыбжьареи рааӡареи рҿгьы усгьы аԥышәа ду иман, Аԥсны даныҟаз ииааӡахьаз иибжьахьаз, амархәацқәа рхыԥхьаӡарагьы игәалашәомызт.
Аиааира згаз ар рԥыза иеиԥш даҟәымҵӡакәа аҽуыра дақәтәаны иныҟәоз Базала хьӡыкгьы азиԥшаар иҭаххеит, ари ахьӡ иара ианаалаша насгьы изаҳаз иргәаԥхаша акы акәзар акәын. Иахьҽыхәаз аҟынтәи «Ашкәакәа» ахьӡиҵарц иӡбеит.
Базала иахьӡиҵаз ахьӡ ала ҩынтә-хынтә аназҿиҭ ашьҭахь афырҳәа дааҽыжәҵит. Избанзар, аҽы аасҭа иара ихаҭа дааԥсахьан аԥхӡы даганы дыҟан, Берслани Ҟаншоуи даагәыдыркылан идырныҳәалеит.
Базала «Ашкәакәа» аҵла иладҿеиҳәалан аҭәа рхны иааганы ианеиҭа ашьҭахь анышәынҭрахь, Бырфын лышҟа днаԥшит. Амшгьы ахәларахь инеиуан азы днеины дааигар акәын, дааԥсаха дшыҟазгьы дыҩуа ахәы дхаларц иҭаххеит, аха абжьара днеиаанӡа иԥсыԥ изеивымго даныҟала, ашьшьыҳәа дыҩхалеит. Бырфын лааигәара даннеи аҭакәажә рыцҳа анышәынҭрақәа гәыдылкылошәа дшақәиаз дибеит.
– Бырфын, сан! Иббама аҽҵыс снапаҿы ишаазгаз, – иҳәан длафнгьы длацәажәеит, аха Бырфын дҵысӡомызт, Базала длаҟәны лҟәаҟәа ааишьышьит, аха еиҭа дҵысӡомызт. Ицәа дааҭаӡыӡеит, цқьа дангәеиҭа ауп лыԥсыԥгьы шеивылымгоз аниба, иҟалазгьы еиликааит. Базала ақьыз-қьызҳәа аҵәуара даҿын, Бырфын рыцҳа лыԥсҭазаара далҵхьан, дыԥсижьҭеи маҷ мҵуазаргьы ҟаларын, избанзар дыхьшәашәахьан.
Акаԥаа еиҭа ашьыжь шаанӡа иҩагыланы рымҩа ианылахьан, дук мырҵыкәа аҵыхәтәантәи ахәгьы инахыҳәҳәаны албаара иналагеит.
Ԥыҭрак ашьҭахь аиҩхаа иҭысны арха инықәлеит, ари арха Дузџье арха акәын. Наҟ-ааҟ ашьха дуқәа зкәыршаз ари арха анылба Мариса Ҳаным зынӡа илгәамԥхаӡеит, из-банзар аригьы Адаԥазартәи археиԥш акәыбрала иҭәыз ӡбааран, аӡбаара ахьыҟоу иаанагоз ашыӡ чымазареи аԥсреи ракәын.
Мариса иддырбараны иҟаз анхарҭа ҭыԥ ҿыц архаҿы иҟамзарц азы анцәа диҳәон, избанзар, ашьхарадгьыл иааӡаз лыуаажәлар ари аҩыза аӡбаараҿы нхашьа рымаӡамызт. Нас акридыруазар ҳәа Нусреҭ Чауш диазҵааит.
– Ҳахьындырхаша адгьыл иазкны крудыруама?
Нусреҭ Чауш иаразнак аҭак ҟаимҵеит, аха нас:
– Мамоу, сара Дузџье аиҳабыра рҟынӡа шәнагара
снапы ианырҵеит. Егьырҭ аицәажәара иҟаз Селим Ԥашьа иоуп издыруа – иҳәеит.
Мариса дыззыԥшыз аҭак ари аҩыза акәӡамызт, аӡбаарақәа дырхыԥшылацыԥхьаӡа уи лгәы акаҳара ишаҿызгьы лыуаажәлар лылахь еиқәны идлырбарц лҭахӡамызт.
Дузџье нхарҭа дун, ақалақь иазааигәахаанӡа аӡиасқәа рацәаны ирԥылахьан аҵыхәтәантәи аӡиас ду ианыр, ушьҭа амшгьы ахәларахьы инеиуан азы уахынла ақалақь алалара зҭахымхаз Нусреҭ Чауш иаангыларац иҭаххеит. Ҽынла ақалақь алалара реиҳа ибзиахоит ҳәа иԥхьаӡон.
Базала илаԥш лхымгаӡакәа дыцәазшәа иҿаԥхьа икҿаз Бырфын длыхәаԥшуан, абыржәгьы дшыԥсыз изхаҵмоызт, абыржәыҵәҟьа дҩагыланы дааиацәажәарашәа акәын игәы ишаанагоз.
Бырфын абас дибацыԥхьаӡа ирҭаз адҵа ахьизынамгӡаз азы игәы ихьаауан, уажәы иқыҭауаа рҿы днеины «изулак иҟасымҵаз арбану, аха дысзаамгеит, лаагара шәаҟәыҵ, леиқәырхарагьы сылымшеит!» ҳәа злареиҳәарыз.
Рла ччиагьы Бырфын дшыԥсыз адырзар акәхап ауура иаҿын.
Уаҳа ззымчҳаз Базала адәахьы ддәылҵит, ашҭаҿы кырӡа данылеиҩеи ашьҭахь Ашкәакәа ааигәара днеит. Ашкәакәа Базала данаба хәыҷык агәҭынчымра аанрԥшызаргьы, нас аҽарҭынчит. Уажәы алымҳақәа ргыланы Базала ихәаԥшра иаҿын. Амза каххаа иҟан, Базала Ашкәакәа азааигәара дтәаны аԥшӡара дахәаԥушан, нас уаҩԥсык диацәажәошәа ацәажәара дналагеит.
– Ашкәакәа издыруеит макьана усықәгәыӷӡом, уиашоуп, ҿыц ҳаибадырит, насгьы ашаха ухаршәны мчыла уаазгаз, аӷәра уҿазкыз ауаҩы иаразнак узлаиқәгәыӷрызи? Уажәазы угәааны, угәамҵны уҟоуп аха сара бзиа узбоит, суҩызахар сҭахуп…
Базала дааҟәымҵӡакәа ацәажәара даҿын. Ашкәакәагьы ииҳәоз еилнакаауазшәа алымҳақәа ркьацәны изыӡырҩра иаҿын.
Ашарахь ианнеиуаз дкараханы дахьықәиаз дыцәеит Базала, данааԥшы амра гылахьан, иаразнак дҩагыланы Бырфын днылхагылеит. Бырфын абыржәыгьы дыцәазшәа дықәын, уи дахьлыхәаԥшуаз еиҭа илаӷырӡқәа изаанымкылеит. Уи гәазҭаз Берслан инапы иҟәаҟәа инықәҵаны
– Издыруеит даара ухьаауеит, аха уашьҭарнахыс иҳалшо ҳәа акагьы ҟаӡам, иҟаҳҵаша акы заҵәык, днаганы анышә лаҭароуп, ҳазшаз иџьанаҭахь дидикылааит. – Берсалн ҭырқәшәалакәын арҭ ажәақәа шиҳәоз аха Базала уи ииҳәарц ииҭахыз еиликаахьан. Ԥыҭрак ашьҭахь лыҷкәынцәа рывараҿы лнышәынҭра ажра иалагахьан. Рус абжара ианнеи Базала днеины рыцхыраара далагеит.
Акаԥаа Дузџье ааигәара ацх ахьырхыргаз даараӡа иахьхәны иҟан. Избанзар, иахьынхаз аҭыԥ Мелен аӡиас азааигәара акәын. Мелен азааигәарагьы ӡбааран азы акәыбырқәеи дареи хыла-гәыла ишеилаз измыцәаӡакәа иаадыршеит.
Ашьыжь шаанӡа Нусреҭ Чауши Мариса Ҳаными Исмил даашьҭыхны аиҳабыра ирацәажәарц азы ақалақь ахь идәықәлеит.
Аиҳабыра рхыбраҿы ианнеи Нусреҭ Чауш Каимакам ҳәа зарҳәоз ақалақь ахада иԥылара шырҭаху анреиҳәа аамҭа мгаӡакәа Каимакам иҿаԥхьа инаргеит.
Дузџье акаимакам Аҳмеҭ Нури Ефенди ҩынҩажәеижәаба шықәса арҟара зхыҵуаз, иоура аакьаҿны, имгәацәа, иаԥцаны изцыз аӡә иакәын, жәа шықәса раԥхьа Дузџье қалақьс ианыҟарҵа нахыс аиҳабс иамаз иара иакәын азы ида уаҩы дыҟамшәа, аԥагьара дыхнахны дыҟан. Аҩныҵҟа ианыҩнала дахьтәазгьы дымқәацаӡеит, Нусреҭ Чауш Селим Ԥашьа изааишьҭыз ашәҟәы анииҭозгьы дахьтәаз дымгылеит. Иҭыԥ аҟынтә дҩагылар иҟәардә ицәыргар ҳәа дшәозшәа, Селим Ԥашьа иааишьҭыз ашәҟәы данаԥхьа Нусреҭ Чауш диазҵааит.
– Ахҵәацәа рԥыза абри арԥыс иоума?
Азҵаара аныҟаиҵоз инацәкьыс ала Исмил диирбон. Нусреҭ Чауш азҵаара иџьашьаны аҭак ҟаиҵеит.
– Мамоу шәхацкы, ахҵәацәа рԥыза абри аԥҳәыс лоуп, уи ауаҩы леиҭагаҩ иоуп!
Аҳмеҭ Нури Ефенди иаҳаз изхамҵо иџьашьаны дыҟан.
– Ишԥа! Аԥҳәыс лоума ԥызас ирымоу? Уаҳа хаҵак дырзымԥшааӡеи?
Каимакам арҭ ажәақәа маҷк аҵәы алаҵангьы иҳәошәа Мариса иангәалҭа Исмил иҟынтә иаразнак аиҭага лҭаххеит. Исмил уаҳа ԥсыхәас имаз аиҭагара ада.
Каимакам ихымҩаԥгашьеи иажәақәа Нусреҭ Чаушгьы игәамԥхакәа дыҟан аамҭак азы диҵаҟьаргьы иҭаххеит, аха нас иара имшала Акаԥаа ԥырхагак роур ҳәа дхәыцны иҽааникылеит.
– Реиҳабы мышқәак раԥхьа ақәылаҩцәа данҭадырха иԥшәмаԥҳәыс ԥыза ҿыҵс далырхит – иҳәеит.
Нури Ефенди дхәмаруашәа дцәажәон.
– Далырхит уҳәо? Абар аџьашьахә!.. Арҭ рыҳәса аԥызара ныҟәыргозар рхацәа зҿуи? Афатә ҟарҵома, ахәыҷқәа рааӡом? – иҳәан, аҟырҟыр ҳәа дыччо дзықәтәаз иҟәардә амҳасҭа дынкыдиалеит.
Нусреҭ Чауш акаимакам итәамбара цәажәашьа мчыла ичҳауан. Асултан иеиҳабыра абри аҩыза ауаҩы ақалақь дышԥахадыргылеи ҳәа иџьашьаны дыҟан.
Нусреҭ Чауш длакҩакуа дышгылаз, Исмил иеиҭагақәа рыла Аҳмеҭ Нури Ефенди ииҳәақәаз еилызкаауаз Мариса иаразнак дҩаҵҟьаны, зхы ззымдыруаз ауаҩы ихәдацәа дамҵысхьан. Данигәҭас, дзықәтәаз аҟәардәгьы иаргьы еиманы ргәышҵа хаххала икаҳаит.
Нусреҭ Чауш иаразнак дыҩны Аҳмеҭ Нури Ефенди даашьҭихит. Аҳмеҭ Нури дахьышьҭырхуазгьы ахәаара даҿын.
– Ишәсырбап сара! каимакам дуӡӡак иҟны ана-пышьҭыхра зеиԥшроу шәсырбап!..
Нусреҭ Чауш, Аҳмеҭ Нури ирҭынчра дшаҿыз, Марсиеи Исмили адәахьы идәылҵырц дирбеит.
Мариса усгьы ара ауадаҿы дҿоуҳәаргьы даагыломызт. Иаразнак Исмилгьы ларгьы индәылҵны ашәгьы надыркит.
Аиҳабыратә хан ианыҩныҵ инеины ҵлак ашәшьыраҿы инатәеит, кырӡа аамҭа ашьҭахь Нусреҭ Чауш даауашәа анырба, иҩагыланы иԥылеит. Нусреҭ Чауш игәалаҟазаара даараӡа ибзиан. Дԥышәарччо «Анцәа иџьшьоуп, иаҳхаҳгеит Мариса Ҳаным. Уажәы шәаала, ҳауаажәлар ахьҳазԥшу ҳнеип, иҟалазгьы амҩаҿы иеибаҳҳәалап» иҳәон.
Нусреҭ Чауш Мариса аԥызара шаҟа даԥсаз даҽазнык иахьибаз, иара изыҟамҵаз лара иахьыналгӡазгьы деигәырӷьон …
Нусреҭ Чауш Марисеи Исмили ауада ианыҩныҵ иаразнак Аҳмеҭ Ефенди мцык наиеиҳәазаап. Иаапкны иҟаз акаимакам: «арҭа уаа Асулҭан идҵала Селим Ԥашьа дырхылаԥшуеит» ҳәа аниеиҳәа каимакам рыцҳа иҟаиҵарыз ашьшьыҳәа днатәазаап.
Нусреҭ Чауш ари аҟара ауадаҿы дзынхаз даҽа усқәакгьы ыҟан, рҭыԥ азҵаарагьы иалацәажәаны Ефҭени аӡиа азааигәара дгьылк рзырԥшааит, Аҳмеҭ Нури излеиҳәаз ала уи адгьыл азааигәара уаанӡа иаахьаз аԥсуаагьы нхозаарын.
Нусреҭ Чауш ииҳәақәаз Мариса дгәырӷьаҵәа дҟанаҵеит, рыкәша-мыкәша иҵегьы аԥсуаа ҟалар даргьы рынхара реиҳа иманшәалахон
Акаԥаа ахьыԥшыз ианнеи урҭ имазеины игылан, аха даҽа ԥыҭраамҭак иахьынхашаз аҭыԥ дзырбараны иҟаза уаа ирзыԥшыр акәын.
Дук аамҭа мцаӡакәа Аҳмеҭ Нури иааишьҭыз ауаагьы анааи Ефҭени аганахь амҩа иқәлеит, амрагьы кырӡа ишьҭыҵхьан, уажәы, ԥыҭрак, излааз амҩала рышьҭахьҟа ихынҳәны, нас армарахь имҩахыҵны мҩахәасҭал ицар акә-хеит, ласы-лассы аӡиасқәа рԥылон амҿы иалхыз ацҳақәа аарлаҳәа ирықәсны иныркылартә иқәсуан. Арха акәзар, акәара хәыҷқәеи, аӡбаарақәеи рыла иҭәын.
Цәгьаԥсышьала иахьцоз қыҭақәакгьы ирылсит, арҭ ақыҭақәа руак иалсны ианцоз ргәы хыҭхыҭуа иааҟалеит, избанзар, ари ақыҭаҿы Адыгцәа Чемӷәиаа нхон. Чемӷәиатәи адыгцәа рԥыза Ҳачемиз Омар Беи ижәла ахьӡала «Ҳачемизиа» ахьӡырҵахьан. Арҭ ауаа жәаха шықәса рыла рыҩнқәеи рырахәҭрақәеи, ршәырҭрақәеи уҳәа рыла ушьҭа ишьақәгылахьан, рыӡлагарақәаҵәҟьа дыргылахьан.
Ус иааинырсланы иаарласны акәзаргьы, ақыҭа аиҳабацәеи дареи иааицәажәақәеит. Акаԥаа арантәи амҩа еиҭа ианықәлоз, ргәыӷрақәа маҷк акәзаргьы ирыцлахьан, Чемӷәиаа ара анхара рылшазар даргьы ишԥарылымшарыз. Аиашазы Чемӷәиаа рыԥсадгьыл аҿы излаҟаз иузадкыломызт рынхашьа-рынҵышьа аха, Акаԥаа рацкыс иеиӷьымзи?
Акаԥаа анынаскьоз Ҳачемизаа урҭ ирыцҳашьо ирышьҭаԥшуан. Избанзар иахьцоз аган уаанӡагьы ирацәаны агәыԥқәа цаны иахьызнымхаз ҭыԥын, акәыбырқәа рымшала ашыӡ чымазара иаго ианалага иқәҵны ицон, аха зегь дарароуп уаҟа уажәгьы инхоз амҳаџьырцәа ыҟан.
Акаԥаа даара акры ианныҟәа аамышьҭахь Аҳмеҭ Нури Ефенди ирыциҵаз ауаа, аԥсаҵлақәа рыбжьара ихәхәаӡа илеиуаз кәарак аганаҿы иаангыланы Мариса Ҳаным иналыдгылеит. Изларҳәоз ала нхарҭа ҭыԥс ирырҭаз адгьылқәа абра акәын иахьыҟаз.
Акәара раԥхьаҟа инахараны иҟаз Ефтение аӡиа иалалон. Аҳәынҭқар имаҵура уаа рыдҵны ианцоз «иага аӡбаара ыҟазаргьы, акәыбри ашыӡи риааира шәылшароуп, араҟа шәара шәыдагьы аԥсуаа ыҟоуп» ҳәа рарҳәон.
– Ҿыц иаақәаз рыдагьы, жәаха шықәса раԥхьа иааз Ҳаџьы Сулеиман Беи зыхьӡу ԥсуа ҭаҳмадак иқыҭагьы ааигәа иҟоуп, хыԥхьаӡарала ирацәамзаргьы зегь дарароуп қыҭоуп – иҳәеит руаӡәы.
Мариса дхәыцуан жәаха шықәса раԥхьа иаазар ма Абзыԥ иатәызар, Аҳҷыԥсаа ракәзар ҟалон, аха Ҵабалаа иреиуазаргьы ауан, избанзар урҭгьы 1867 шықәсазы ихдырҵәахьан.
Мариса дара рҭагылазаашьа лхашҭны рааигәара инхоз аԥсуаа хьаас илыман, иаарласны реибадырра дазгәаҟуан.
Берслани Ҟаншоуи рыҽқәа кәадырны анышәынҭраҿы иҟаз Базала изыԥшын. Базала анышәынҭрақәа ахы инаркны рҵыхәанӡа илаԥш нахигеит, нышәынҭра-цыԥхьаӡа иҩы-зак, иҭынхак аншә дамадан. «Анцәа идырып арҭ анышәынҭрақәа уаҳа изымбаргьы ҟалоит, мышкы аӡә даднагаларгьы абра анышә иамоу ҳәа ӡәыр кридыруама рыхьӡ ыҟамкәа, рыжәла ыҟамкәа баша ҵәқәак рхагылоуп ауп уаҳа акагьы» иҳәон дахьхәыцуаз.
Анышәынҭра аҟынтә данылбаауаз илаӷырӡқәа инапала арыцқьара даҿын, Ҟаншоуи, Берсални идирбар иҭахӡамызт. Алада данылбаа иҽқәа рыҩбагьы икәадырны игылан аха иара маҷк днахәыцны Ашкәакәа днақәтәеит. Иара изынрыжьыз Паҷкәыкә иҽы Ашкәакәа инадҿаҳәаланы ддәықәлеит.
Абнара илалаанӡа иҩызцәа идмырбаӡакәа лассы-лассы дхьаҳәны шьҭахьҟа дыԥшуан, аҵыхәтәан, «ҳазшаз абра ҳазхьаауа ҳҟаимҵааит!» иҳәеит гәаныла.
Измит ианнеи иаразнак аиҳабыра рыҩны аҿы Нусреҭ Чауш иазҵааит. Иқыҭауаа ахьцаз уи иакәын издыруаз, Нусреҭ Чауш димбакәа дахьцаша издыруамызт. Амала Нусреҭ Чауш Дузџье аҟынтә макьана дыхнымҳәӡацт анырҳәа иҟаиҵара изымдыруа даақәхеит.
Бреслани Ҟаншоуи Базала рқыҭахь ааԥхьара ирҭеит уаха дара рҿы дынхар адырҩаҽны иааны Нусреҭ Чауш иазҵаарц рыӡбеит. Базала уаҳа дымлакҩакӡакәа иҩызцәа дрыцны рқыҭарахь амҩа дықәлеит.
Нусреҭ Чауш уи ауха Акаԥаа реиҳабацәа кырӡа драцәажәеит. Османтәи аҳәынҭқарра аусушьа зеиԥшраз инаркны иидыруаз зегьы рзеиҭаҳәара даҿын, иажәақәа рыла ргәы арӷәӷәаргьы иагижьуамызт.
Аамҭа иоуцыԥхьаӡа Кымараџьа дналхьыԥшуан. Аԥсуаа рҿы дара реиԥш аҳәсеи ахацәеи хаз-хазы иахьыҟамыз азы, харантәи акәзаргьы, дибалон.
Ҵхабжьон нахыс Хәыс иԥхьарца аацәыригеит, зны-зынла изыӡырҩуан, зны-зынлагьы иеицырҳәалон, аха агәаҟ ашәақәа мацара ракәын ирҳәоз.
Абыргцәа Хәыс иԥхьарца ианацдырӷызуаз аҿаргьы рыкәшаны ирзыӡырҩуан Марисеи Нусерҭ Чауши ракәзар, хара инаскьаны итәан, уашьҭа ацәажәара ҳәа акгьы ыҟаӡамызт амзеи иеиқәыз амцеи идырлашоз ашҭаҿы иқәыҩуан агәаҟ ажәақәа рыда…
Нусреҭ Чауш, абжьы рацәала ирҳәоз аԥсуа ашәақәа игәы иақәшәомызт уи иара ижәлар рашәақәа ракәын уажәы игәхьааигоз аха иабаҟаз.
Ҵхыбжьонхахьан, аҭаҳмадацәа уашьҭа икараханы ацәара иалагахьан, акәыбырқәа ирабашьуа аԥхыӡқәа ирылан.
Аҿар ракәзар, маҷк инасҭханы еиқәырҵаз амца иадеизаланы итәан,, амца зеиқәырҵоз ахьҭа азы акәӡамызт, акәыбырқәа ԥханаҵап ҳәа акәын. Ԥыҭрак ашьҭахь ҭыԥҳак амарзакан лыманы дааит, ашәа рҳәон, ирҳәақәозгьы агәаҟ ашәақәа ракәын.
Ашьыжь зегьы заанаҵ игылеит, избанзар инхараны иахьыҟаз аҭыԥ ҭырҵаарц, ирыдырырц рҭахын. Насгьы дара раԥхьа арахь иааны анхара иалагаз ауааи дареи, реибадырра иахццакуан. Изусҭқәадаз, ирыжәлақәаз, иабантәи ааи? Абарҭқәа рыззегьы аилкаара иазгәаҟуан, иеицәыӡыз аижәлантәқәеи, аҭынхацәеи маҷӡамызт, дара-дара иахьынхо ахьырзымдыруаз азын ҭыԥк аҿы шьоукы нхоит ҳәа анраҳалак «ҳара ҳтәқәа ӡәыр дрылазар» ҳәа иԥшаауан.
Нусреҭ Чауш ари идыруан азы Марисеи аиҳабцәеи Ефтени аӡиа акәша-мыкәша инхоз рахь анеира рыдигалеит. Мариса ас ажәалагала аниоу деигәырӷьаны аҽазыҟаҵара далагеит.
Шькок Беии Исмили аашьҭыхны амҩа инанылеит, ауаа рацәала излеиццаша аҽқәагьы рымаӡамызт усгьы. Аҳмеҭ Нури Ефенди иусуцәа иахьыддырбаз аганахь ала иалагарц азы раԥхьа уахь идәықәлеит. Дук мырҵыкәа раԥхьатәи аԥсуа нхарҭаҿы инеит.
Аиашазы амҩа ианықәлоз иахьнеиуа Измит ирбаз адыгцәа рқыҭа иеиԥшны нхарҭа ҭыԥк рбоз џьыршьон, аха ара рыбла иабаз даараӡа ргәы канажьит, ауаа убриаҟара иӷарны, имчыдан инхон аиҭаҳәашьа амамызт, насгьы ирацәаӡаны ауааԥсыра ашыӡ рыхьны ишыԥсра иҟан.
Арҭа уаа ианаа нахыс ачымазараеи амлакреи ириааины аҩны аргылахагьы рмоуӡацызт, еиҳарак ақьалақәа ирыҩнан, ԥыҭҩыкгьы амҿтәы ҩнқәа рыҟаҵара иалагахьан. Раԥхьа иахьнеиз ақыҭаҿы Абзыԥаа ракәын инхоз, рԥыза Маан Албуз Беи иакәын ари ажәла даараӡа здацқәа аҵулаз аԥсуа аамысҭа жәлан, изларҳәо ала аҳ Митридаҭгьы дара дрыжәлантәын. Амала амҳаџьырра иацыз арыцҳарақәа, амлакра, ачымазара уҳәа, аамысҭарагьы ааннажьуамызт, ажәлагьы иахәаԥушамызт. Албуз Беи зыхьӡыз ахьӡ-аԥша змаз ԥыза дуӡӡагьы иҭагылазаашьа даараӡа иуадаҩын.
Мариса Ҳаным иага уадаҩра ыҟазаргьы аиҭынхара зыбжьаз Албуз Беи дахьылбаз даараӡа деигәырӷьеит. Иоуреи иҭбааралеи ауадаш иаҩызаз Албуз Беи исасцәа гәыкала дырԥылеит, аҩныҟа рнагаразы иага дрыҳәазаргьы Мариса уажәазы аамҭа ахьрымамыз азы мап лкит. Ианырыму Албуз Беи иаргьы дрыцныҟәар иҭаххеит.
Иахьныҟәоз Албуз Беи иҟаз-иныз рзеиҭаҳәара даҿын, аҭыԥгьы дирдыруан, аха еиҳарак ирхыргаз ахҭысқәа ирызкны иреиҳәақәоз Мариса дрызҿлымҳаны дырзыӡырҩуан.
Ефтени аӡиа иаакәыршаны инхоз ауаа рҭагылазаашьа даараӡа иуадаҩын. Раԥхьа ианааз аҳәынҭқар маҷк днарыцхраашәа аныҟаиҵа нахыс уаҳа аӡәгьы игәаламшәаӡацызт, ҩымз рыҩныҵҟала ҩынҩажәеижәабаҩык ауаа ашыӡ иагахьан. Иара уажәгьы имаҷымкәа руааԥсыра ашыӡ чымазара иакны ирзышьҭан. Афатә аганахьала арыцҳара ду иҭагылан, рыкәша-мыкәша иаарԥыхьашәоз афара иаҿын, зынӡа ирымбацыз ирзымдыруаз аҵиаақәагьы ирзыфозар ирзыфозар-ирфон, иаанрыжьуамызт.
Албуз Беи дара раԥхьа ара иааны анхара иалагаз ааҳҷыԥсаа кырӡа ишрыцхраауаз анырзеиҭеиҳәа Мариса иаразнак Ҳаџьы Сулеиман Беи диазҵааит. Албуз Беи излеиҳәаз ала Сулеиман Беи дшаамысҭамгьы аҳҷыԥсаа рԥызара ныҟәигон. Ара ианааз аахыс аҳҷыԥсаагьы Ҳаџьы Сулеиман Беигьы даара ацхыраара шрырҭазгьы анырзеиҭеиҳәа Мариса ҳнеины даҳбап ҳәа аҳәара ҟалҵеит. Амала, иахьнеиз иара аҩны дшыҟамыз еилыркааит, уск аҵыхәала Дузџьеҟа дцазаап, иҭаацәа аҩныҟа шәымҩахыҵра ирыҳәазаргьы наҟ-наҟ ишрызнеиуазала ажәа рыҭаны рымҩа еиҭа ианылеит.
Ианыхынҳәуазгьы Албуз Беи иажәақәа ажәак бжьамыжьӡакәа дырзыӡырҩуан Мариса, избанзар уи идырреи иԥышеи кырӡа иаԥсан, изҭагылаз арыцҳара абарҭ аԥышәарақәа рхы иархәаны иалҵыр акәын.
Базала иҩызцәа рыҩнаҭаҿы ихигаз аҵх ашьҭахь ашьыжь амҩа дықәларц азы иҽазыҟаиҵеит. Иара изкны ачара ахьыруз азы аҵх кыр инасҭханы дышьҭала\еит, ауха ақыҭа аҿар зегьы идеизаланы аамҭа бзиа иеицырхыргеит. Адыгақәа рҵасқәа рыла кашенкгьы дизалырхит.
Амала Ҟаншоу раԥхьаӡа анцәахшеиԥш иԥшӡаз ҭыԥҳак днаирбаны, «ари далухыр Ҭемыр ушишьуа удыруаз, уи аҭыԥҳа Ҭемыр иканшелоуп!» ҳәа наиеиҳәеит. Анцәа иџьшьоуп ус ахьиҳәаз мамзар Базалагьы уи аҭыԥҳа далихыр ҟалон. Аха егьырҭ аҭыԥҳацәагьы убысҟак иԥшӡан Базала дадымхалаӡакәа каншеис иалихшаз даҽаӡәы диԥшааит.
Ишеихӡасуаз, ишыхәмаруаз Джьын зыхьӡыз аҭыԥҳа Базала кашенса дизыҟарҵахьан, амала уи дзалихызгьы ус башаӡамызт. Аԥсны даныҟаз бзиа иибоз Амра длыцизшәа длеиԥшын. Ари ауха ашәаҳәарақәа акәашарақәа, ацәажәарақәа зегьы Базалеи Джьыни ирызкын, ишаанӡа аамҭа зхызгаз аҿар, ианеилыс ашьҭахь, Базалагьы дылҭаҳәахаа дыцәеит.
Базала амҩазы аҽазыҟаҵара данаҿыз ауха ихигақәазгьы дрызхәыцуан, аԥсуааи азахәцәеи ааиҿирԥшит. Рымаҭәа, рҩыҭәа, рынхашьа, рлеишәа, рқьабз, рыфатәқәа, рыкәашара ажәакала зегьы рыла ишԥеиԥшу!. Базала азахәбызшәа даназыӡырҩуаз иеиликаауазшәа дҟалон, аҩбызшәакгьы ибзиаӡаны издыруаз Бырфын рыцҳа арҭ абызшәақәа руак здыруа иааиҭаххар ҩымз-хымз рыла егьи абызшәагьы шиҵоз лымҳәахьази.
Нас Джьын дааигәалашәан абыржәы иҿаԥхьа дгылоушәа дҟаԥшьыхәхәараӡа дааҟалеит, дышԥаԥшӡаз лара аиашазы кашнера азахәцәа рҿы аҿар аамҭа бзианы ирхыргап, иеибадырп, иеизааигәахап ҳәа иҟарҵоз хәмарран, амала нас бзиа иеибабаны, ари ахәмарра аҵабыргахьгьы ианиасуаз ыҟан. Базалагьы ганкахьала дыхәмаруан, аха ганкахьалагьы Џьын лыԥшӡара дыхнахны дыҟан. «Аҭыԥҳа даара дыԥшӡоуп наҟ-наҟ џьара ҳашԥакылымсри» ҳәа ааигәахәцыԥхьаӡа Амра дааигәалашәон. Амаџьнара ҟазҵоны иақәыркыз хәыҷык иеиԥш иӡамҩақәа ҟаԥшьӡа дааҟалон, игәы ак алакьакьазшәа иааихьит. Абри аҟара агәаҟра данақәшәагьы аамҭацк игәы иҭимхыцыз Амра, даҽа ҭыԥҳа ԥшӡак дшибаз еиԥш дышԥаихашҭуаз, дашԥаиԥсахуаз!
Базала ахәыцрақәа дышрылаз Шьмафи иԥшәмаԥҳәыси ашә иаалагылеит. Днарԥыххылан днеин абзиаразы ҳәа игәыдикылеит. Насгьы мышқәак раахыс игәы иҭаз хәыцрак наигӡарц иҭаххеит, ишрыдыркыло издыруамызт азыҳәан ԥыҭк ашәара имазаргьы уаҳа дзаанымгылеит. Днеины Паҷкәыкә иҽы аҽхарԥарҭаҿы иахьҿаҳәаз иааԥыртланы Шьмаф днаидгыланы, ҳаҭырла ихы ларҟәны ацәажәара дналагеит.
– Шьмаф ухаҵкы! Азин сышәҭозар, уара саб ҳаҭыр зқәу, Мадинагьы сан ҳәа шәасҳәар сҭахуп. Ишәзымдыруазар ҟалап сара саб Кавказтәи аибашьраҿы дҭахеит. Уи иаамышьҭахь абра сзызуа исымаз Пачкәыкә иакәын, уажәы уигьы дсыԥхеит, ушьҭа аӡәгьы дымсаӡам, шәақәшаҳаҭзар ԥас сшәыԥхьаӡар сҭахуп,– иҳәеит. Арҭқәа аниҳәоз Шьмафи Мадинеи рыблақәа лаӷырӡыла иҭәхьан, ажәақәак рҳәар рҭахызаргьы аҳәаха рымҭакәа ицәажәара иациҵеит.
– Паҷкәыкә иара изы иҟашәҵақәаз ихашҭуамызт дыԥсаанӡа, шаҟантә шәыӡбахә иҳәахьаз… Шәаргьы ибзианы ижәдыруеит уи иҩыза уаҩы изыруз абзиара аҭак ҟаимҵар изычҳауамызт. Паҷкәыкә шәара бзиарак ахьышәзимухьаз даараӡа дазхьаауан, убас ауп дшыԥсыз. Сшәыҳәоит абыржәы ишәыдызгало мап ацәышәымкын, ари сара сакәым иара иҟаиҵарц ииҭахыз акы акәны ишәыԥхьаӡа!
Базала иԥсыԥ ааивганы аҽы иикыз аӷәра инаганы Шьмаф инаииркит.
– Абри аҽы, иахьа уажәраанӡа сара абра сзызухьаз Паҷкәыкә итәын, уашьҭарнахысгьы, сыԥсы ҭанаҵы абыс исыԥхьаӡо Шьмаф иутәызар сҭахуп. Иҟалозар мап сцәумкын. Абыржәы Паҷкәыкәгьы ҳшибо, гәыкала дышсыдгыло збошәа сыҟоуп. – Шьмаф ииҳәаша изымдыруа даанхеит, Мадина лакәзар, дышҵәуоз рымбарц азы лышьҭахь нарханы лылаӷырӡқәа лрыцқьон.
– Исызсыдкылом сыҷкәын, избанзар ари аҽы шәара реиҳа ишәҭахуп. Макьана ишәԥеиԥшу шәыздырӡом, шәаԥхьаҟа шаҟа шәыгхо шәыздырӡом… – иҳәон Шьмаф, аха Базала еиҭа даагәыдкыланы ацәажәаха иимҭаӡеит.
– Ааи, уиашоуп, ҽык ҳара ҳзы акырӡа иаԥсоуп. Аха абык, анык, қыҭак азна ауа-ҭынха раасҭагьы иаԥсоума?
Шьмаф Базала дахьгәыдикылоз илаӷырӡқәа изыҵәахуамызт.
Иага иҳәазаргьы Базала амҩа ихала дықәрымҵеит. Берслани Ҟаншоуи ицын, Базала ушьҭа Измит амҩа ҿырҳәала исҵеит ҳәа дхәыцуазаргьы иҩызцәа зегь дарароуп аӡә ихала амҩа иқәлара ишәарҭоуп рҳәан ицрымҵит.
Аиҳабыратә хан аҟны Нусреҭ Чауш иазҵааны дшыҟамыз анеилыркаа Базала акырӡа игәы каҳаит, ара Измит дтәаны дзыԥшӡомызт, иҩызцәа дрыцны урҭ рқыҭахьгьы ахынҳәра дацәыԥхашьон, избанзар ашьыжь абзиаразы еибыҳәаны иеиԥырҵхьан.
Базала зегьы инықәҵа-нықәхны иаразнак Дузџьеҟа ихала адәықәлара иӡбеит. Нусреҭ Чауш усгьы амҩаҿы диԥылар акәын. Иуаажәлар ахьынхо усҟан диазҵаарын. Берслани Ҟаншоуи Базала ӷәӷәала имаркит, аха имуашәа анырба, рбыжьара еицәажәарак ааҟаҵаны Дузџье аҟынӡа иццара рыӡбеит.
Амҩа иқәлаанӡа аџьырмыкьа аҟынтә ирфашагьы ак аархәақәахьан, излацоз амҩа цқьа ирыздырӡомызт азы даара агәҽанызаара рымазар акәын, анцәа иҟынтә рыхҩыкгьы бџьарла иеибыҭан.
Уахынла хыхьчарҭак ԥшааны, ҽынла иныҟәаларц рыӡбахьан. Сапанџьа аӡиа ааигәара уахынла иахьаанҿасша хыԥхьакырҭак рызбозар ҳәа инаԥшы-ааԥшуа ишцоз, аҵыхәтәан иманшәалаз ҭыԥк рылаԥш иныҵашәеит, игәаҩаӡа хаҳәдуӡӡак гылан, аҽқәа ааигәа игылаз ҵалк инадҿаҳәаланы даргьы агәаҩаҿы рҭыԥ дырмазеит, нас акәыбырқәа ирмыхәошәа анырба аҩныҵҟа амцагьы еиқәырҵеит аха харантәи иубарҭамхарц азы аԥхьагьы акала ихырҩеит, шаанӡагьы инеимда-ааимданы иҷаԥшьеит.
Ашьыжь мшаӡацкәа амҩа иқәлеит, аамҭа рцәаӡак рҭахӡамызт, Адаԥазар ианҩеи раԥхьа ицоз гәыԥк иақәшәеит, урҭгьы Дузџьеҟа ицон, азин рымхны агәыԥ ирыцлеит, ашьшьыҳәа ицон аха ршәарҭадаразы реиҳа иеиӷьын, насгьы агәыԥ аҩныҵҟа аԥсыуа мҳаџьыркгьы дыҟан.
Базала аԥсуа мҳаџьыр ԥыҭрак диацәажәеит, Мшәагә зыхьӡыз ари ауаҩы аҳҷыԥсаа дреиуан, жәашықәса раҟара ҵуан иԥсадгьыл дацәыӡны дыҟоижьҭеи азы аратәи аҭыԥқәа хар имамкәа идыруан.
Мшәагә даниацәажәа аамышьҭахь Базала иҩызцәа рахь днеин, усгьы амҩа здыруа Мшәагә дахьыҟоу азы, рыҩныҟа игьежьырц иҭаххеит, уашьҭа иҭынхацәа Мшәагә ицхыраарала иԥшаауан. Берслани Ҟаншоуи раԥхьа мап ркызаргьы Базала ианрыдиҵа ихынҳәырц рыӡбеит.
Абзиаразы ҳәа ианеиԥырҵ ашьҭахь Базала игәаҵәақәа рыбжа ицәамҵызшәа ибон. Аԥсҭазаара ишԥаџьашьахәыу, жәытә-натә аахыс изқәынхоз рыԥсадгьыл иқәцаны атәым дгьыл иахьықәнагалаз, арыцҳареи агәаҟрақәеи ишҭагылазгьы, ахҭыс бзиақәагьы рԥылон, ауаа бзиақәагьы дырҳауан, Шьмаф иҷкәынцәа рзы сыуацәа иҳәаргьы иҭахымызт избанзар Берслани Ҟаншоуи уашьҭа иашьцәа ракәын, иҟалалакгьы урҭ ркажьра игәы иҭаӡамызт.
Акәыбырқәеи ашореи рымшала аарлаҳәа ихигаз аҵх аамышьҭахь Нусреҭ Чауш шьҭахьҟа дхынҳәырц азы шаанӡа аҽеидкылара далагеит, ицыз аруаа ракәзар, имазеины
изыԥшын, Мариса Ҳанымгьы дышцоз ахьылдыруаз аҟнытә заанаҵ дгыланы инаскьагара дааихьан.
Аиԥырҵраҿы зегьы ргәы ԥшааит. Нусреҭ Чауш амҳаџьыр разҟыцәгьақәа ирымаз аӡәы-ҩыџьа рыуацәа дыруаӡәкын, иҵабыргыҵәҟьангьы дуаҩы бзиан азы Акаԥаа даара бзиа дырбон.
Иаха Кымараџьа илызкны игәҭакы еиҭах Мариса илаҳәаны, лыцхыраара даҳәахьан. Мариса иара данца ашьҭахь, Кымараџьагьы лашьа еиҳабы Ҳаиҭгьы дышрацәажәо ала ажәагьы илҭахьан. Нусреҭ Чауш ҩажәа мшы рышьҭахь еиҭах даауан, иақәшаҳаҭзар иаразнак ачара аҟаҵаразы аҽазыҟаҵара далагон.
Нусреҭ Чауш ицыз аруаа амра агыламҭазы акәара иаваршәны ицоз амҩахәасҭа ианыланы иахьнеиуаз Марисагьы рышьҭахь дгыланы дрыхәаԥшуан. Кырӡа изышьцылахьаз Нусреҭ Чауш, ицара ииашаҵәҟьаны лгәы лнархьуан. Зегьы лылаԥш иныҵшәа дышиашаз Ҳаиҭ иааигәара днеит.
Маҷк суацәажәар сҭахуп ҳәа иҳәаны, длыманы акәара ахықә шыҟаз лҿыналхеит. Ҳаиҭ Мариса исалҳәарц илҭахыузеишь ҳәа хьаас иман. Мариса аԥхьа дышгылаз, Ҳаиҭ –ашьҭахь акәара ахықә аҟынӡа инеит.
Мариса днеины хаҳәдук днықәтәаны, лаԥхьа игылаз даҽа хаҳәыкгьы Ҳаиҭ инаирбаны, «утәа» ҳәа иалҳәеит.
– Уареи сареи маҷк ҳаицәажәароуп! – лҳәеит лара.
Ҳаиҭ Мариса лхаҿсахьа игәамԥхаӡеит, игәы иамыхәоз ак шиалҳәашаз иеиликаахьан, уи азы «гхак ҟасҵама» ҳәа дхәыцуа дтәан.
– Угәанала, Нусреҭ Чауш дзеиԥшра уаҩузеи? – лҳәан Мариса днаиазҵааит. Ҳаиҭ ари аҩыза азҵаара зынӡа ихы иҭаӡамызт азы раԥхьа аҭакс иҟаиҵаша изымдыруа даақәхеит, аха нас
– Уаҩы бзиак уахьихәаԥшуа, имаҷымкәа абзиарақәа ҳзиухьеит – ҳәа аҭак лзыҟаиҵеит, амала ари аҩыза азҵаара ахьилҭаз макьана изеилкаауамызт, арахь Марисагьы дызлазҵаауамызт анцәа иҟнытә Мариса ацәажәара лымроуӡеит.
– Ҳаиҭ, уаамҭа згаӡом, Нусреҭ Чауш уаҳәшьа Кымараџьа лнапы даҳәоит!..
Мариса лажәақәа рышьҭахь Ҳаиҭ аҵәы илакшазшәа дааҟалеит. Иаҳәшьа лакәын ирҭахыз, ари аҩыза иахьа уажә-раанӡа ихаҿы имааиӡацызт. Аха уажәы Мариса Османтәи
ар рԥыза ихьӡала иалҳәон. Иара изыҳәангьы ихәыҷқәа рзыҳәангьы Кымараџьа дзыԥсахуаз аӡәгьы дыҟаӡамызт, иара изыхгарызма, ихәыҷқәа ирзычҳарызма? Насгьы лара Кымараџьа иахылҳәаауази?
Ҳаиҭ арҭ ахәыцрақәа дышрылаз Мариса аҵыхәтәантәи лажәақәа лҳәон.
– Кымараҷа уара улацәажәа, шәеизхәыц. Ари аус азы Нусреҭ Чаушгьы жәамш раамышьҭахь аҭак еиликаарц азы дышәзаауеит. Анс акә, арс акә иашәҳәаша жәдыруазароуп. Ҳазшаз дшәықәныҳәааит!
Мариса лажәақәа данрылга дгылан дцеит, Ҳаиҭ иакәзар, ихы кны ахәыцра даҿын.
Берсални Ҟаншоуи данырцрыҵ ашьҭахь Базала ихы иҭаз акы заҵәык акәын: – иқыҭауаа рыԥшаара. Дызлахәыз агәыԥ Дузџье аганахь ашьшьыҳәа аныҟәара иаҿын. Базала аамҭа ихы иархәаны Мшәагә диацәажәон. Мшәагә Адаԥазар азааигәара қыҭак аҿы дынхон уажәы Балкан аҟынтә Дузџье аганахь иааз ахҵәацәа рыҩныҵҟа иҭынхацәа шыҟаз аниаҳа рыԥшааразы амҩа дықәын.
Базала Қефқен ишыӡхыҵыз, арыцҳарақәа изықәшәаз зегьы изеиҭаҳәара даҿын. Мшәагәгьы дара жәаха шықәса раԥхьа ирхыргақәаз даҽазнык еиҭеиҳәон, гәанылагьы «аах, сыҷкәын, макьана шәабаҟоу, шәара арыцҳара закәу жәбаз џьышәшьома» ҳәа дхәыцуан, аха Базала игәы ихьыр ҳәа дшәаны игәаанагара иеимҳәаӡеит. Кырӡа ианныҟәа Ҳендеқ инеит, агәыԥ ауха ара аанҿасра рыӡбеит.
Базала ауха акыраамҭагьы дызмцәеит. Игәыԥ иалаз ауаа ҭиҵаауан, еиҳарак ахҵәацәа иреиуаз арҭ ауаа хаз-хазы итәаны даҽа бызшәақәак рыла ацәажәара иаҿын. Ибеиаз ауаа ракәзар, Ҳендеқ иҟаз ахан ззырҳәоз асасааирҭақәа рахь шьҭалара ицахьан.
Ашьыжь амҩа иқәлаанӡа агәыԥ ҿыцны иацлақәазгьы ҟалеит, арҭгьы Дузџье аганахь ицоз ракәын. Агәыԥ аруаа ацны, ихьчаны иҟоушәа анырба, иааины ирыцлеит. Ҳендеқи Дузџье рыбжьара Сҭамбултәи Сивасҟа ицоз амҩала агәыԥқәа акатаҳәа ацара-аара иаҿын. Базала иаауаз агәыԥқәа руак харантә данрыхәаԥш, мышқәак раахыс дзышьҭаз Нусреҭ Чауш дырхагыланы дшаауаз гәеиҭеит.
Иаразнак иҽы ишьхәа нарбаны агәыԥ аԥхьаҟа дниасны Нусреҭ Чауш днеиԥылеит.
Нусреҭ Чауш Базала иҿаԥхьа даниба иџьеишьеит, дгәырӷьеит иҽы дааҽыжәҵын Базала дангәыдикылоз избоз ауаа иҟалаз рзеилкаауамызт.
Нусреҭ Чауш иаарласны иҟаз-иныз зегьы Базала ианизеиҭеиҳәа ашьҭахь, еиҭах иаагәыдибакылан инеиԥырҵит. Ари аамҭазы Базала дызцыз агәыԥ маҷк ианскьахьан, аха Мшәагә дгыланы дизыԥшын.
Нусреҭ Чауш Измит аганахь ихы рханы иҽы ишьхәа нарбаны иаарццакны дандәықәлаз Базалеи Мшәагәи ахәы ахыҵра иаҿыз ргәыԥ ирыхьӡахьан.
Албуз Беи уи аҽны ақыҭа абыргцәагьы шицыз Акаԥааи ирҭаарц азы амҩа иқәлеит. Ҽыла иахьаауаз азы амҩа уамак иқәымхаӡеит, рқыҭақәа усгьы иааигәан. Албуз Беигьы иҩызцәагьы Марисеи Шкок Беии аԥсшәа рарҳәарц азы уахь рҿынархеит.
Аамҭа мгаӡакәа атәарҭа аҟны инеины инеидтәалеит. Асасцәа, Акаԥаа рзы, изларылшоз ала цхыраарақәак рзааргазаарын, Албуз Беи ихьчаҩцәа урҭ аӡәгьы идмырбаӡакәа аҽқәа инарықәхны инаганы кәакьк аҿы инеиқәырҵеит. Албуз Беи Акаԥаа имырԥхашьарц азы иааргаз ацхыраара аӡбахәгьы имҳәаӡеит. Аха ари Мариса илымбакәа изыҟалозма. Акаԥаа рыхьӡала зегьы иҭабуп ҳәа ралҳәеит.
– Шәара шәҭагылазаашьагьы даара иуадаҩуп, шәхы шәыргәаҟит? – ҳәа ралҳәон, рыцхыраара аҭак ахьылзыҟамҵоз даара дшархьаауазгьы ралҳәеит.
Асасцәеи аԥшәмацәеи кырӡа иеицәажәон, аиашазы раԥхьаӡа аратәи рыԥсҭазаареи, ргәаҟрақәеи, ирԥеиԥшуи ирылацәажәар акәын, аха урҭ шьҭахьҟа инхаз рыԥсҭазаареи, рыԥсадгьыли ирылацәажәон, избанзар асасдкылара аԥсуараҿы кырӡа аҵанакуан, асасцәа ррыцҳарақәеи, ргәаҟрақәеи еиҭаҳәаны ргәы кажьны ишԥамҩаԥыргоз, аха ари аҟара агәаҟра иҭагылаз ажәлар ианеиза рызҵаарақәа ирмылацәажәакәагьы ишԥеилыҵрыз.
– Ҳусқәа даараӡа иуадаҩуп, Мариса, саҳәшьа. Бгәы касыжьыр сҭахым, амала, сара мызқәак рыла еилсыкааз акы иаартны ибасҳәап! Ҳажәлар ара аԥеиԥш рымаӡам! – иҳәон Албуз Беи, нас ҭаҳмадак ажәа ааимихит.
Сара иҟаҳҵалакгьы ҳаԥсадгьылахь ҳхынҳәыроуп ҳәа схәыцуеит, ииашоуп ари уажәазы иуадаҩуп, аха аҭагылазаашьа ҳауаанӡа ҳхы еиқәырханы аамҭа анааилаак иаразнак ҳхынҳәыроуп!
Мариса арҭ данырзыӡырҩуаз даныхәыҷӡаз лабду илзеиҭеиҳәаз лакәк аалгәалашәеит. Ажәытәӡа крызхыҵуаз ауаа ршьапы инанамго ианыҟалалаак, иахьтәоу крыфара иаҿуп ҳәа ирхылҵыз рыхшара калаҭк инҭаҵаны, инаганы тышак иҭарыжьуазаарын. Мышкы илашәыз ҭаҳмадакгьы иҷкәын акалаҭ дылҭаҵаны атыша ахықә аҿы даннеига, аҭаҳмада игәы ԥжәаны: «избан сгәы бзиа, схы бзиа сшыҟоу атыша сызҭаужьузеи?» иҷкәын днаиҵаҟьеит. Аҷкәын иакәзар, азҵаара иоуз џьашьаны: «угәы бзиоуп аха акы уаԥсаӡам, унапы уск акӡом! Баша уахьтәоу крыфара уаҿуп!» ҳәа аҭак аныҟаиҵа, аҭаҳмада: «Мамоу сыҷкәын, уиашаӡам ҳарҭ аҭаҳмадацәа ҳдырра ҳԥышәала ҳаԥсаанӡа ҳуаа ҳрыхәоит аригьы кырӡа иаԥсоуп» ҳәа ниеиҳәеит.
Зхы еилаҩынтыз аҷкәын иаб диманы шьҭахьҟа дигазаап, аха иҟоу заҳаз рқыҭа аиҳабы, аҷкәын днаиԥхьаны ас зыҟаиҵаз даниазҵаа, аҷкәынгьы иеибырҳәақәаз неизеиҭеиҳәеит, ақыҭа ахада аҭаҳмада иахь днаҳәны: «уара ула иабом унапы иакуам, иарбан ԥышәоу, ҟәышроу ухы иаурхәаша? ҳәа днаҵааит.
Аҭаҳмадагьы «сара сдырра сԥышәа агәра згоит, иахьаҭахугьы схы ԥысшәоит» аниҳәа ақыҭа аиҳабы иусырбап уара ҳәа аусура напы аиркит. Дцан, лабак ауасҭа инаиҭаны аҩганкгьы иеиԥшны ицәырҳәны инеиирҟаҵан, инаганы алашә инаеиркны диазҵааит: «Иҳәа уажәы уи аҟара уҟәышзар, абри алаба ахы абаҟоу, аҵыхәа абаҟоу?».
Ақыҭа ахада илақәа иахьамбо азы издырӡом ҳәа игәы иаанагон аха аҭаҳмада «ари азы ублақәа рбара аҭахӡам, иара ишәҭахызар илашәу сыблақәа даҽазныкгьы иҿашәҳәа», аниҳәа иблақәагьы ҿарҳәазаап, нас аҭаҳмада алаба аарымхны ирууа аҳауахь инаиршәзаап ақыҭа ахада иҟалаз изеилымкаауа дахьгылаз аганахь днаҳәны «алаба ицәырҳәны иеиҟараутәаанӡа иамаз ахы абыржәы адгьыл злаҵалаз аганоуп» ҳәа наиеиҳәеит.
Ақыҭа аиҳабы «уара уџьнышума?» ҳәа дҵаазаап. Аҭаҳмада иакәзар, дааԥышәарччан «сара сыџьнышӡам, аԥышәа сымоуп. Сԥышәа алаба адац, иагьа ҟауҵаргьы, реиҳа ишыхьанҭахо сыҵанаҳәон уи азыҳәан ауп аҳауахь
изсыршәыз» ҳәа аҭак изыҟаиҵазаап. Изларҳәо ала уи нахыс аиҳабацәа атыша рҭажьра ааныркылазаап, уи адагьы рдырра-рԥышәа амшала реиҳагьы ҳаҭыр рықәҵарагьы иалагазаап.
Мариса лабду илакә аҿы зыӡбахә леиҳәаз аҭаҳмадеи уажәраанӡа згәы каҳаны ицәажәаз абырги иааиҿлырԥшит. «Ҳаԥсадгьыл ҳанацәыхараха ас лассы ҳҽаҳамԥсахыр акәын» ҳәа аалгәахәит.
Асасцәа рцәыхәлаанӡа, абзиараз ҳәаны игылеит. Акаԥаагьы еиҭа дара-дара иааизынхеит. Уаха рқыҭа ахсаала шьықәрыгланы рыҩнқәа ахьдыргылаша рыӡбараны иҟан. Мариса иаарццакны идыргылаз лқьала дыҩналаны лҽазыҟаҵара дшаҿыз ахәыҷқәа рышьҭыбжь лаҳаит.
– Шьоукы ауеит, ҽыуаҩцәақәак аауеит.
Мариса ддәылҵны иаауаз днарзыԥшит, уи аамҭазы Исмил дгәырӷьаҵәа дыҳәҳәеит.
– Базала иоуп, ари, Базала дааит!
Ақыҭа аҿар Базалеи иҩызеи иеибарҩуа ирԥылеит, Мшәагә Дузџье аҟынӡа днеиаанӡа Базала дицны Ефтениа аганахь дааны иҭынхацәа рыԥшаара араантәи далагарц иӡбан, азыҳәан Базала дицны даазаап. Мшәагә ас даназхәыц Базалагьы деигәырӷьеит, избанзар Нусреҭ Чауш излиеҳәаз ала абжьаратәи амҩақәа кырӡа ишәарҭан. Мшәагә аҭырқәшәа ахьидыруаз азы иахьеицыз Базала изы даара ибзиан.
Уи ауха Акаԥаа Базалеи Мшәагәи рыбзоурала илахҿыхӡа иааҟалеит. Акаԥаа Бырфын лыԥсра шаҟа иазхьааз аҟара Базала иаарагьы убасҟак иеигәырӷьон. Аҭаҳмадацәа Мшәагә идтәалан, аҿаргьы хазы џьара Базала икәшаны итәаны аицәажәара иаҿын. Уи ауха русгьы наҟ инкажьны рызхара иеицәажәеит.
Мариса аамҭак анлоу Базала днаԥхьаны дара раамышьҭахь иҟалақәаз ирызкны инеиҵыхны диацәажәеит. Базала Бырфын кырӡа данлыхцәажәа ашьҭахь, Паҷкәыкә иҽы дылмазҵааӡакәа Шьмаф ҳамҭас ишииҭазгьы лзеиҭеиҳәеит, аиашазы аҽы аҵыхәала Мариса маҷк дизгәамҵырҳәагьы дшәон, аха Мариса агәамҵра акәым, абас дахьхәыцыз азы диеигәырӷьеит, дылныҳәеит.
– Даара ибзианы иҟауҵеит Базала! Избанзар, Паҷкәыкә есыуаха Шьмаф изиухьаз аԥшәмара сзеиҭаҳәаны, ицәқәа руакы лкажьны иара изы ишишьыз
дахцәажәаны, сара сахьымӡакәа сыԥсыргьы, «абри аҩыза абзиара шәаҵамхан» ҳәа дсыҳәахьан, – лҳәеит.
Базала иҩызцәа рахь данцоз Мариса лчабра аартны ашьшьыҳәа Паҷкәыкә инышәынҭраҟынтә ишьҭылхыз аџь-ҵла абӷьы ааҭылгеит. Мариса ари абӷьы дахәаԥшны Паҷкәыкә диацәажәозшәа:
– Иубома Паҷкәыкә, иуааӡаз аҿар зеиԥшроу? Уара ҳааныжьны уцеит, аха уус бжатаны инырмыжьӡеит. Сара шәышықәса схәыцыр схаҿы имааиуаз Базала дшазхәыцыз умбо. Уԥсы ҭынчыз ушьҭа…
Уаҳа дзымцәажәеит Мариса лылаӷырӡқәа ахәхәаҳәа алеира ишаҿыз лқьалахь лҿыналхеит. Харантәи аҿар амырзакан иацырҳәоз агәаҟ ашәақәа ллымҳаҿынӡа иааиу-ан.
Ҳаиҭ, Мариса иалҳәақәаз, ирҭынхаз ԥҳәыск, Кымараҷа илалҳәарц длыҳәахьан. Избанзар лареи иареи ари аҩыза аус изалацәажәомызт, аԥсуара ианаалаӡомызт.
Кымараҷа уи ауха лацәааихьшь ҟалымҵаӡеит, Ахра дылгәыдкыланы дахьышьҭаз иларҳәаз дазхәыцуан, шықәсқәак раԥхьа бзиа илбаз арԥыс аибашьраҿы дышҭахаз анлаҳа, уаҳа аӡәгьы дышицымцо азы ҭоуба шылуз лгәалашәон. Ааи, иҟалалакгьы лажәа налыгӡар акәын усгьы Ахреи Есмеигьы лара лыда ԥсыхәа рымаӡамызт, урҭ дагьраҳәашьдун, дагьранын. Абас данырҭахыу аамҭазы, ҭоуба лмухьазаргьы, «сара хаҵа сцоит шәара шәхы шәахәа» ҳәа зларалҳәарыз. Ааи, Нусреҭ Чауш иоума, даҽаӡәы иоума дазусҭазаалак аӡәгьы диццомызт. Лашьа ихәыҷқәа дрыцрыҵуамызт, ари аамҭазы днаҳәын Есма дналыхәаԥшит, аҭыԥҳа хәыҷы амаалықь леиԥш, лӡамҩақәа ҟаԥшьӡа, дҭахәхәа дыцәан, нас лгәы дадкыланы илырцәоз Ахра ихцәқәа днарыгәыӡит.
Акәыбырқәа пыввы рыхга рхыԥраара иаҿын, Кымараџьа уажәы урҭ рахь лнапы ҟьаны «шәеиланҵәааит, баша џьабаа шәымбан схәыҷқәа ршьа шәасырҟьашьӡом» ҳәа амырмырра даҿын.
Ашьыжь аҿар ԥыҭҩык шәарацара ицеит, иаанхазгьы рхы ахьыҵаркышаз хыбрақәак рыргыларазы амаҭәахәқәа
реидкылара иналагеит, ауасхыр азы ахаҳә аагатәын, аҭӡамцқәа рзы амҿымаҭәахәы рҭахын. Ахаҳә рывараҿы иҟаз акәара аҟынтәи иаарагарын, аха егьырахь иаарԥыхьашәоз аҵла ирзалхуамызт, ма ахьа мамзаргьы иеиԥшыз даҽа ҵлак рыԥшаар акәын. Иахьынеимда-ааимдаз рааигәара ахьара рацәаны иахьамаз ҭыԥк рыԥшааит. Уашьҭа аамҭа мгаӡакәа рыԥҟара иалагар акәын. Аамҭагьы ахьа аԥҟара иатәын азы рразҟы иакны иҟан, аԥсуаа ахаангьы ирдыруан ахьа ианаамҭоу ианԥуҟалаак шәышықәса ишцоз.
Уажәазы аҵлақәа ԥыҟҟаны, ахаҳәқәа еизганы ишьҭарҵон уашьҭан ҩынтә ус ҟамларц азы. Ахыбрақәа рҭыԥқәа алырхаанӡа иаазыԥшны нас уахь инаргон.
Аҳәса ракәзар, анышәаԥшь иашьҭан, избанзар аҩнқәа анышәаԥшь ала ианыршьыхлак иӷәӷәахон, ацәаакыра ҟанаҵаӡомызт, ахьҭа ҩналомызт.
Базала иҩыза Мшәагә днаскьаганы ахьа ԥызҟоз иҩызцәа днарыцлеит, аҽықәтәара ада, кыр аамҭа аахыс, уск ҟаимҵаӡацызт, уажәы ԥыҭк аиха ҟьаны аԥхӡы илихырц иҭахын.
Базала аиха аашьҭыхны ахьа аԥҟара даналага ус иагьыҟалеит, аха хьаас имаӡамызт. Базалагьы иҩызцәагьы агәақь ҳәа аус ура ишаҿыз рышьҭахьҟала бжьык раҳан аусура иаҟәыҵны инхьаԥшит.
– Аҷкәынцәа ахьақәа адгьыл иныҵакны акәымкәа маҷк инаҳаракны иԥышәҟа, ахьаҵла даара ибарақьаҭуп азы иҳаракны ианԥышәҟалак уаантәи ахҿарахқәа аунашьҭуеит, ари ахьарҭа насгьы иаҳҭахымхои!
Ицәажәоз Ҳаиҭ иакәын, нас аҷкәынцәа руаӡәы иикыз аиха ааимхны:
– Ҳаргьы ҳаԥсы ҳалоуп макьана аҷкәынцәа, уи, ихазымҵо шәыҟазар шәааи, ҳаицлабып, – иҳәан аҵлаԥҟара дналагеит. Аиашазы аҵлаԥҟара акәӡамызт уи ихы иҭаз. Мариса иалҳәақәаз ихаиршҭырц азыҳәан акәын аиха зиҟьоз. Кымараџьа илоуз «арызҟы» иахылҳәаараны иҟоу ахьизымдыруа даргәжәажәон.
Нусреҭ Чауш дуаҩы бзиан, Акаԥаа рыуа бзиа иакәын, Кымараџьагьы лгәыҟаҵара илшар ҟалон, аха уи даҽа ааӡарак иман, даҽа милаҭк дыртәын, убри амшала зынӡа изымеинаалар ҟалон.
Лара Кымараџьагьы дахьнеиуа дзанымаалар, лнапы рышәшәо дхынҳәны дышԥаарыз, нас аҭырқәцәа ҩыџьа-хҩы аҳәса анааргогьы ҟалон, усгьы ак ҟалар иаҳәшьа илыԥсыхәозеи, иахьа уажәраанӡа зҿы мыччацыз иаҳәшьа уашьҭарнахыс дгәырӷьар иҭахын ҳәарада, аха…
Кыраамҭа аҵла ԥызҟоз Ҳаиҭ абарҭқәа дрызхәыцуан, инаирҳәит-иааирҳәит, аха ак изымыӡбеит. Аҵыхәтәан ианамуы иаҳәшьа илҳәараны иҟоу дазыԥшырц иӡбеит.
Акаԥаа ахьақәа анԥырҟоз, ианеилых-ааилыхны акәын ишԥырҟоз, абнара иеилаҟәыбаса иԥырҟаӡомызт. Ахьақәа ԥҟаны иахьеилдырхуаз амрагьы ҵаҟанӡа ашәахәақәа анынангӡа ауаҩы ибла хнахратәы иԥшӡарахон.
Акаԥаа аҿар аҵлаԥҟара, ахаҳә еизгара ианаҿыз, ахацәа ԥыҭҩык аӡы иҩҭаланы хәлаанӡа аԥсыӡ ркит, акәара ԥсыӡла иҭәын, ргьамагьы цәгьа ибзиан. Аԥсуаа аԥсыӡ уи аҟара бзиа ирбаӡомызт, аха ара амла иамгарц азы изакәызаалак фатәык мап ацәкышьа рымаӡамызт.
Аԥсыӡкыҩцәа хәлаанӡа аԥсыӡкра иаҿын, имаҷымкәангьы иркит. Акаԥаа рыҭаҳмадацәагьы, аиеҵәара аасҭа аԥсыӡ иаҳа ахазҩыдара алоуп, иаҳа игьамоуп ҳәа пату ақәҵаны ирыдыркылон.
Ауха акәыбырқәеи дареи «шеибашьуаз» имаҩԥыргоз аизараҿы рқыҭа ахсаала ӡбаны иалгеит. Ақыҭа мрагыларахьтәи аган аҿы идыргылон Мариса лыҩны. Уи иаакәыршаны, нас егьырҭ ауаа рыҩнқәагьы дыргылон. Анхарҭақәа рызегьы рымӡырхақәа ҭбааны ирызныжьын. Иазхәыцхьан рлаҵарҭа-мхурсҭақәагьы, нас ишахәҭоу ала иршараны иҟан. Ҵхыбжьонынӡа иеицәажәоз Акаԥаа адырҩаҽны ауааҳәа ҟаҵаны раԥхьа Мариса лыҩны насгьы гәыԥ-гәыԥла егьырҭ аҩнқәа дыргыларац иӡбаны иеимпит, аха еиҳарак адырҩаҽны идыргылараны иҟаз рыҩны ҿыцқәеи уа ирзыԥшыз рыԥсҭазаара ҿыци ишрызхәыцуаз ргәы хыҭ-хыҭуа измыцәаӡеит. Аҿар урҭ измыцәақәаз ирылаӡамызт, хәлаанӡа аус ахьыруаз азы рхы шнықәырҵаз еиԥш ицәахьан.
Ашьыжь шаанӡа зегь раԥхьаӡа игылаз абыргцәа роуп нас аҳәсеи, аҳәсахәыҷқәеи ҩагылеит, аҿар рыбаҩқәа
ԥыҵәҵәазшәа ишьҭан, кыр аамҭа аахыс аус ахьырымуцыз азы иацтәи русура рыбӷа ԥнаҵәазшәа акәын ишырбоз.
Заанаҵ игылаз абыргцәа, арҭқәа ахьырдыруаз азы, ҳамҭакы ирыламцәажәаӡеит, аха нас амра зынӡа ианхала аӡәа-ӡәала зегь дыргылт.
Шкок Беи, раԥхьатәи аҩны, Мариса лыҩны ахьдыргылашаз аҭыԥ дақәныҳәеит, нас имӷаз имаҭәарҭра аҿы ааиртын Аԥснынтәи инеигаз уаԥсҵәык анышә иаахихын инаганы ауасхыр ахьышьҭарҵашаз инақәиԥсеит.
Шкок Беи иҟаиҵаз аамышьҭахь аҷкәынцәа иааргаз ахаҳә ҟьаԥсқәа ауасхыр азы ашьҭаҵара иналагеит. Урҭ рхыхьы ирцәыз ахьаҵлақәа шьҭаҵаны аҩны аргылара иҩалагеит. Зегьы убас гәыкала аус руан, шьыбжьышьҭахь Мариса лыҩны иубаратәы ишьҭыҵхьан, ҩны хәыҷык акәын иа-ра, Мариса лҩыза ауаҩы лзы илықәнагахашаз ҩны дук ргылатәын, аха лара илымуит, сасааирҭаки шьҭалрҭаки сызхоит, иалысхи аҩн дуӡӡа лҳәан, уаҳа данымхьаҵ, илҳәаз иацныҟәар акәхеит.
Ахәылбыҽха Мариса лыҩны амҿлых аганахьала аргылаҩцәа рус нарыгӡахьан, акәара аганаҿы зыргылара иалагаз ақыҭа зеиԥшархаз рбарц азы ақыҭауаа, ахәы инықәгыланы ҩажәеижәаба ҭӡы ахьынхашаз рқыҭа хәыҷы ахәаԥшра иаҿын.
Жәамш рышьҭахь анхарҭа ҩнқәа рыргылараҿы кыр рылдыршахьан, аха зегьы ирылгарц азы аҵәымаӷ рызхаӡомызт, аҵәымаӷ аԥшааразы Албуз Беи Ҳаџьы Сулеиман Беии, Ҳачемизаа рҿы инеины ирыдҵаалеит, аха, ирызхаша анырмоу, аҵыхәтәан Дузџье ицарц рыӡбеит.
Мариса Ҳаным Исмили, Базалеи, Ҭемыри лыцны амҩа дахьықәыз Дузџье ахада Аҳмеҭ Нури Ефенди лареи раԥхьатәи реиԥылара аалгәалашәеит. Ари ауаҩы цәымӷыс дшышьҭихыз, иарбанызаалак цхырааракгьы шлимҭоз ибзианы илдыруан, избанзар арахь иааижьҭеи зынкгьы дааҳәны дырмыхәаԥшӡацызт. Арахь егьырҭ ақыҭа ҿыцқәа рахь хаҭала дшырдыруаз, ацхыраарагьы шриҭалоз раҳауан.
Мариса амҩа дахьықәыз лқыҭа ҿыц дазхәыцуан. Рыҩнқәа еиҳарак дыргылахьан, аха лара ари аӡбаара лгәы ахӡамызт, длак-ҩакуа дыҟан. Лара илзынхар ара мышкгьы
дынхомызт, аха лқыҭауаа иааԥсахьан, насгьы иӷарын, уи амшалоуп џьара анхара аҭахуп ҳәа ара изаангылаз, ус анакәха аӡбаара иқәнымхарц азы иаҿагыланы иқәԥар акәын. Аԥсны Самырзаҟанаагьы уи азааигәара иҟоу гыртәыла аганахьгьы аӡбаарақәа ирацәаны иҟан, аха ауаагьы анхара иаҿын, урҭ нхозар даргьы ари аӡбаараҿы ишԥазнымхарыз.
Мариса Ҳаным аӡбаарақәа рызхәыцра дырҟәаҵны Қефқен иазкны Базала диацәажәо далагеит. Иҽы ԥшӡа Ашкәакәа шааникылаз, ишибжьаз ртәы диазҵааит. Базалагьы Бесрлани Ҟаншоуи рааира инаркны зегьы лзеиҭеиҳәеит.
Нас Бырфын Ҳаным длыхцәажәеит, Мариса, Бырфын лыӡбахә анцәырҵ лгәы ԥшааны лылаӷырӡқәа лзаанымкылеит, ганкахьалагьы длыҵашьыцуан. Ларгьы Бырфын леиԥш дхәыцуан абас лыԥсаҭазаара аасҭа Қефқен анышәынҭраҿы Паҷкәыкә дивазар реиҳа еиӷьымзи, аха лқыҭауаа иаразнак ԥызас даналырх, аҭакԥхықәра зегьы лҟәаҟәа ианықәла иҟалҵарыз.
Хачемизие ақыҭа ианазааигәаха рымҩа ԥсахны ақыҭа иаламлаӡакәа ирывсны ицеит. Избанзар, ақыҭа иалалар, рашьцәа азахәцәа ус иоурмыжьыр ҟалон, арахь дара даа-раӡа иццакуан.
Амҩа иахьықәыз ирацәаны агәыԥқәа ирықәшәеит, реиҳараҩык Балкан аҟынтә иааз ахҵәацәа ракәын, арҭ зе-гьы анылба Мариса аҳәынҭқарра аҟынтәи ацхыраара ҳәа акгьы дышзақәымгәыӷуаз агәра лгеит. Избанзар, ари аԥҳәыс ҟәыш, Османтәи аҳәынҭқарра иуадаҩу аамҭак ишҭагылаз лбон, уи азыҳәан аҳәынҭқарра ирнаҭаша цхы-раарак иазымԥшыкәа, рхы иахәаны рыԥсы еиқәдырхар акәын.
Дузџье ианнеи, раԥхьа аиҳабыратә хан азааигәара иҟаз ахҵәацәа ирызкыз аусҳәарҭаҿы инеины ашыӡ чымазарагьы ахәшә рымырхит. Нас аргыларазы ирҭахыз амаҭәахәқәа раахәаразы аџьырмыкьахь инеит, даараӡа иццакуан избанзар, хәлаанӡа шьҭахьҟа ихынҳәыр акәын. Амала, иага иццакызаргьы, амҩа ианықәлоз амш ахәлара иазааигәахахьан.
Иага ҟарҵазаргьы, амаҭәахә ахьырзымхоз азы, имаҷымкәа аҩнқәа ибжам-ҽамны иаанхеит. Уашьҭа аҩнқәа инагӡаны рылгара акәымкәа, хыҵакырҭа уадак ҟаҵаны иҩналаны нас иаанхаз маҷ-маҷ алгара хықәкыс ишьҭырххьан.
Ари аамҭазы ақыҭауаа ԥыҭҩык рҿы ашыӡ чымазара шцәырҵыз гәарҭеит. Иааԥсазшәа, ршьапқәа иеиҭарымго иҟалаз ауаа иқыџьқыџьуа, иҵысуан, раԥхьаӡа зегьы ргәы ҭҟьазшәа иҟалазаргьы абырг ҟәышцәа рыбзоурала ачымазара аанкылара рылдыршеит.
Ашыӡ чымазара аганахьала дара аԥышәа рымамызт, аха измақәаз ыҟамзи. Инеины Хачемизиаа иразҵааит. Ҳачемизиаа излардыруаз ала ашыӡ чымазара уамкырц азы аӡбаара уаԥырҵыр акәын, даргьы раԥхьаӡа аӡбаарак азааигәара иахьынхоз ашыӡ анрыхь иқәҵны иахьатәи рҭыԥахь иаахьан, аха Акаԥаа уи аҩыза алшара рымаӡамызт. Иахьыҟоу иаанханы ачымазара иабашьыр акәын.
Дузџье аҟынтә иааргаз ахәшәқәеи Ҳачемизиаа рҽыхәшәтәра ԥышәеи рхы иархәаны ашыӡ «ақәԥара» иаҿын. Анаҩсан, уаҳа гәыӷырҭас ирымазгьы, уашьҭа амшқәа аӡынрахь инеиуан, ашьшьыҳәа ихьшәашәарахон. Аӡынра ааирын, аха адырҩагьых аԥхынра анааилак иҟарҵоз?
Ақыҭа ҿыц аҿы аргылара усқәа уажәазы иаанкыланы аӡынразы аҽазыҟаҵара иалагар акәын. Макьана аӡын зеиԥшрахо ҳәагьы ак рыздырамызт, Ҽазыҟаҵаракгьы рымаӡамызт, акы заҵәык аԥышәа змаз ашәарыцацәа абна илан.
Ашәарах жьы иҵааны амцаҿы икнаҳаны арҩара иаҿын. Ашәарыцара аганахьала уажәазы ажәеиԥшьаа дырхылаԥшуан. Имаҷымкәа ашәарах роухьан, абнацәқәакгьы рԥыхьашәахьан.
Ашәарыцацәа абна иахьылаз ашәыргьы еидкыланы, ааҵәахыла: ахьеи акакани ааргахьан, ашәыр аԥсуаа даара пату ақәырҵон рыԥсадгьылаҿы ианыҟаз аӡынгьы ашәыр цәырыргон, ргәабзиарагьы аӡын рхы иадырхәоз ашәыр, иадырҳәалон.
Ажьҵааи ашәыри рыла аус зыӡбахомызт, зегьы реиҳа ирыгыз аџьықәреи акәын, уигьы иаархәар акәын акәымзар, абнара аҟынтә иԥшааны иузаагомызт.
Акаԥаа аӡынра амла иамгарц азы ирымаз ахьи араӡни ааидкыланы аџьықәреи злаархәаша ахырхит, ахәаахәҭра идәықәлеит.
Мариса Ҳаным Нусреҭ Чауш уажәраанӡа дахьымаацыз хьаас илыман, избанзар, данцоз жәамш рыла схынҳәуеит ҳәа лазҳәаз ауаҩы мызкы ишеиҳахазгьы иӡбахә ыҟаӡамызт. Ма Измит даннеи дахьхәит, мамзаргьы акы дақәшәазар ҟалап ҳәа дхәыцуан.
– Мариса Ҳаным гәырӷьаҽҳәаша ҳабҭароуп!.. Шьымызхан аԥа длоуит! – еибарыҩны иаалыдгылаз.
Мариса дызлаз ахәыцрақәа даарылҵны дгәырӷьаҵәа дааҟалеит. Амҳаџьырра амҩа иқәлеижьҭеи раԥхьаӡа акәны ахшара дырзиуан, дыццакы-ццакуа Шьымызхан лыҩныҟа лҿыналхеит.
Аҳәасгьы игәырӷьаҵәа аизара иаҿын, ахацәа ракәзар, аҟәҟәа ҳәа ахысра иалагахьан. Мариса азнык азы ахысра шәаҟәыҵ ҳәа ралҳәарц иақәылкызаргьы нас, ари раԥхьаӡа ииз аҵеи иакәын, имшьҭа бзиахозар акәхап лҳәан лҽаанылкылеит.
Ҿыц ииз аҵеи Акаԥаа рхьаақәа зегьы рхаиршҭуан, уажәы излацәажәоз ахәыҷы ихьӡырҵашаз акәын, аҵасқәа рылагьы ахәыҷы ихьыӡ иани иаби ракәымкәа, егьырҭ излоу аҳаблауаа ахьӡ ихьӡырҵар акәын аҟнытә зегьы аимакра иаҿын, џьара ианызкылымс Мариса Ҳаным илазҵааит, Мариса маҷк даалак-ҩакын ашьҭахь:
– Ари аҷкәын Паҷкәыкә ихьӡхароуп!.. – ҳәа ҿаалҭит. Мариса лажәақәа ақыҭауаа иааиланарҩынтит. Аҳәсагьы аҭаҳмадацәагьы мап ркит. Аҳәса мап ркуан избанзар, аиҳабацәа рыхьӡ ршьон азы Паҷкәыкә иԥсы анҭаз ихьӡ рызҳәаӡомызт уажәгьы иага дыԥсхьазаргьы ихьӡ аҳәара иалеишәамызт, уи азоуп ирзымҳәаша хьӡык ахәҷы ихҵара изақәшаҳаҭымхоз.
Аҭаҳмадцәа даҽакы рҳәон, ауаҩы ихьӡ даԥсахар акәын, Паҷкәыкә ханҩажәижәаба шықәса ихьӡ даԥсаны, хьыӡла-ԥшала дымҩасит убри азы ҿыц ииз ахәыҷы ари ахьӡ ицәыхьанҭахар, изышьыҭмхыр ҟалоит. Насгьы ҳаԥхьаҟа дзеиԥшрахо ҳаздыруам, уи иара иџьабаа ала, иуаҩра ала иҭигаша хьӡык иаҳҭап ҳәа ихәыцуан.
Аҳәсагьы аҭаҳмадцәагьы дырҿагылеит Мариса.
– Сыуаажәлар шәхаҵкы, ишәҳәо еилыскаауеит, аха ишәхашәмыршҭын ари иҟалаз аирагьы ҳара ҳзы аҵак ду амоуп. Атәым дгьыл аҿы иҳазиз раԥхьаӡатәи ҳҵеи егьырҭ иираны иҟоу дызларылҳкааша ҷыдарак имазароуп. Сгәы иаанагоит Паҷкәыкә иԥсаҭагьы сара исықәшаҳаҭуп ҳәа. Ииз аԥшқа иҭаацәагьы ҳмыруадаҩырц азы ахәыҷы ҩ-хьӡык ихаҳҵап урҭ аҩбатәи ихьӡ рҳәалааит, аха раԥхьатәи ихьӡ Паҷкәыкә акәзароуп!…– лҳәеит.
Мариса абасала аимак хлыркәшеит, ахәыҷы Паҷкәыкә ихьӡхеит, аҩбатәи ихьӡ акәзар, аҭацацәа нас иазхәыцны ирыӡбараны иҟан.
Паҷкәыкә хәыҷы ианиқәныҳәаша амшгьы алхны русқәа рахь ианыхынҳәы Мариса ажәҩанахь днаԥшны «уаргьы уақәшаҳаҭуп ҳәа сгәы иаанагоит Паҷкәыкә… Шаҟа угәхьаазго удыруандаз…» ҳәа лылаӷырӡқәа хаддыла диацәажәон.
Адәахьы икыдыбганы ақәа аура иаҿын. Нусреҭ Чауш аԥенџьыр аԥхьа дтәаны адәы дықәԥшуан. Мариса Ҳаным ианлеиҳәаз аамҭазы Кымараҷа диҳәарц дахьзымцаз дазхьаауан, дагьацәыԥхашьон. Лара Мариса Ҳанымгьы дахьлыҳәаз даараӡа дахьхәны дыҟан. Избанзар, уи зажәа назыгӡоз ԥызак лакәын, иара иажәа инақәыршәаны Кымараҷа лҭаацәагьы драцәажәозар акәхарын, егьырҭ ақыҭауаагьы ираҳахьазар, дшыбзаз дыԥсит, избанзар ианиҳәаз аамҭазы дышзымнеиуазы, мызкы ишеиҳахахьазгьы, иарбанзаалак дырракгьы изыҟамҵаӡацызт. Хаҵак изыҳәан иеиҳау ахьымӡ ыҟаӡамызт. Амала иаҟаиҵарыз иара изымдырӡоны иан ҭыԥҳак дизылҳәахьазаарын. Ихәыҷқәагьы данрызхәыц иаргьы днақәшаҳаҭхеит. Бзиа иибоз Кымараҷа лакәын, аха дзықәшәаз ихы анираалар акәын. Гәаныла «Кымараҷа мап ицәылкындаз», ҳәа анцәа диҳәон, аха «ааи!» лҳәазар, усҟан Кымараҷагьы, лҭаацәагьы, лқыҭауаагьы дышԥарҿыԥшуаз.
Нусреҭ Чауш ихьаақәа ихеиршҭырц азы адәахьы дындәылҟьеит, уажәы амш ааҳәызшәа иауаз ақәа дцәыланы ихы шхаз дцон…
Ақыҭаҿы ашыӡ чымазара ӷәӷәала иҵысит. Жәаҩык иреиҳаны ауаа шьҭанаҵахьан, имаҷымкәагьы ачымазара ахықә иқәгылан. Аԥсҭбарақәагьы ҟало ианалага Паҷкәыкә хәыҷы иирагьы изақәымныҳәаӡеит, избанзар ақыҭа зегьы аџьабара иаҿын.
Раԥхьаӡа ԥҳәыск ашыӡ иахҟьаны лыԥсҭазаара далҵит. Иара убасҟан ауп ԥсрак иақәшәар аԥсы анышә дахьарҭаша ҭыԥк шалрымхыцыз аныргәалашәаз. Уажәы уи аҭыԥгьы алырхыр акәын. Инеизҵаа-ааизҵааны ааигәара иҟаз хәык ԥсыжырҭа ҭыԥс иалхны аԥҳәыс убраҵәҟьа анышә дамардеит. Нас аҩбатәи ахԥатәи анышәынҭра ржыр акәхеит. Ҩажәамш рыҩныҵҟала быжьҩык анышә иарҭахьан.
Анцәа иҟынтә ақәа аурақәа иналаганы амшқәа аныхьшәашәараха, ақыҭауаагьы еицхыраан ҩажәамш рыҩ-ныҵҟала ачымазара аанкылара рылдыршеит.
Анцәа ицхыраара алоума, ахәшәқәа рыбзоурала аума аҵыхәтәантәи ачымазаҩцәагьы ршьапы ианықәгыла, ақыҭауаа ргәалаҟазаара шьҭнахит, уи ала ибжатаны инхаз аӡын аамҭа аҽазыҟаҵарақәа иахьынхаз аҟынтәи ацҵара иналагеит.
Раԥхьаӡагьы аӡын ирфашаз аџьықәреии, амаҭәа ԥхақәа алырхырц азы ирхахашаз аласеи аархәеит.
Ақыҭа абыргцәа-аиҳабацәа рыкәша-мыкәша иҟаз, аԥсуа қыҭақәа рахь иныҟәон, инхоз-инҵуаз, ирынхашьаз еилыркаауан, рҭынхацәагьы аабозар ҳәа ирышьҭан, реиҳа иеиӷьны нхарҭа ҭыԥкгьы рзыԥшаауазар ҳәа анаԥшы-ааԥшрагьы иаҿын.
Дузџьеи Адаԥазари рырхақәа зқьҩыла аԥсуааи азахәқәеи рыла иҭәын, урҭ рыдагьы аҷаратәи ақырҭцәа, алазқәа, Балкан жәларқәа иахьабалаак, ҭыԥ ҭацәык аанырмыжькәа иааныркылахьан. Амҳаџьырра иеиԥхьытта иқәнаҵаз ажәларқәа џьара ҭыԥк шроуз еиԥш рҭынхацәа ирышьҭалон. Шьоукы рани раби, шьуокы рашьцәа, шьоукы рхәыҷқәа, даҽа шьоукгьы рыжәлантәқәа, рқыҭауаа уҳәа ирышьҭан. Ачымазарақәа, амамзаара, агаәҟрақәа шаҟа уҭахыз ыҟан.
Аҭаҳмадацәа акырӡа аҭыԥқәа ианҭырҵаа ашьҭахь Дузџье арха амшын еиқәа аганахьала шьхарԥык шыҟаз еилыркааит. Ари аҭыԥ уажәазы иахьынхоз кырӡа ицәыхаран,
аха Қефқен аҟынтә абранӡа иаазар, ирыԥшааз аҭыԥ ҿыц ахьгьы имцози, уиадагьы амшынеиқәа азааигәахара аԥсадгьыл азааигәахара ирзаҩызан.
Архаҿы шьапыргыларҭак нымхаӡацызт. Аиҳабыра иааз зегьы аҭыԥқәа аныддырба аамышьҭахьгьы ауаа рацәа аара иаҿын. Ҿыц иаауаз рыҩныҵҟа имаҷымкәа аԥсуаагьы ыҟан, аха арҭ аԥсуаа аҳәынҭқарра архаҿы иддырбаз ад-гьылқәа рааигәарахь имнеикәа ишиашаз ашьхарахьы икыдлеит. Аӡбаара ҳҭаԥсыр аасҭа ҳзышьцылоу ашьхақәа рахь ҳхалап рҳәон.
Ашәарыцаразгьы даара иманшәалаз, абнатә шәырқәа рылагьы ибеиаз ари ашьхақәа рҿы анхара иалагаз Гәымантәи иааз ракәын. Гәымаа архаҿы иаанымгылакәа ишиашоу «аиха зымбац» ашьхаҿы анхара иалагахьан, иеизааигәаны ҩ-қыҭак ргыланы Гәыма ахьӡырҵахьан.
Марисеи Акаԥаа рбыргцәа-аиҳабацәеи, Исмили, Ҭемыри, Базалеи иааԥхьаны арҭ аҭыԥқәа рҿы инеины ауаа ирацәажәарц адҵа рыҭаны ианыршьҭуаз аҳауагьы хьшәашәарарахахьан, ақәоурақәагьы иалагахьан. Аҷкәынцәа шьыжьнаҵы амҩа иқәланы иахьцоз рҭынхацәа ирышьҭан, аамҭа аароуцыԥхьаӡагьы ишәарыцон. Абас ишеимдоз Гәымаа идыргылаз ақыҭақәа руак аҟны инеит. Рнеира аамҭазы Гәымаа рқьалақәа аргылара иаҿын. Ари иқыҭа маҷын.
Аҷкәынцәа уа иаанымгылаӡакәа Гәымаа идыргылаз егьи ақыҭахьгьы ихалеит, ара егьи аасҭа кырӡа иҳаракыран, араҟагьы рқьалақәа рыргылара иаҿын. Базала, иахьынӡаныҟәоз амҩан иҩызцәа идыдмырдырӡакәа Амра лыԥшаарагьы даҿын, Ачаа дрыцны амшын Еиқәа иаԥныз қыҭак аҿы дшыҟаз ада уаҳа акагьы изеилымкааит, аха ариаҟара иоуыз адыррагьы иара изы адунеи иаԥсан, ма лыԥсы шҭаз еилимкааи.
Дузџьеҟа иаауаз ахҵәацәа уааԥсырала рхыԥхьаӡара хәынтә-фынтә ианеизҳа, архәарақәеи ақәыларақәеи омашәа иҿиауа иалагеит, уаҳа ак злымшаз аиҳабырагьы азинда аныҟәара шыҟамло ала ақәҵара рыдыркылеит, ушьҭа амҩа уаныланы џьара ацара-аара ԥсыхәа амаӡамызт, аха Базалеи, Исмили, Ҭемыри иаанызкылодаз урҭ мҩадула акәымкәа, ашьхала аныҟәара иаҿын.
Акаԥаа рыҷкәынцәа аҭыԥқәа ргәаҭарази ашәарыцарази даара ирцәыхараз аха амшын Еиқәа иазааигәаз ашьхақәа рахь аныҟәара иалагеит. Аиашазы амшын Еиқәа иара ашҟа мчыла ирыхозшәа акәын уахь ишцоз.
Базала арахь данаауаз Амра дибарызшәа игәы инаҭон, насгьы амшын дынхыԥшылар иԥсадгьыл Аԥсны днықәԥшны ибазшәа дҟалон.
Уи аҽны еиҭах амҩа ианықәла усқәак змаз Ҭемыр дрыцӡамызт. Базалеи Исмили аруаа амҩақәа ркуеит ҳәа ахьырдыруаз инарыкәша-аарыкәшаны арха зегьы иахысны ашьхақәа рҟынӡа инаӡеит, аха ара ианааи, ашьхақәа реиҳа илаҟәушәа баны раԥхьа ргәы каҳаит, рыԥсадгьыл рбаратәы иаҳаркӡамызт, амала абнара убасҟак иԥшӡан иуҭахы-иуҭахым уагәылаларц азы иухон.
Ҽыла рымҩа иацрыҵарц азы амҩахәасҭак анырзымԥшаа аиҩхаа иагәылҵны иаауаз акәара (ақәа анаулаак ақәаршаҩы аанагон акәымзар уажәазы иҭабаны иҟан) ашьҭра иҭаланы идәықәлеит. Нас абанара инылаланы рымҩа кырӡа иацырҵеит. Иахьхалаз аҭыԥ аҟынтәи ианынаԥшлаак Ефтени аӡиагьы ирбарҭан, аха амшын Еиқәа макьаназы арантәи ирбарҭамызт, амшын рбарц азы иҵегьы такәы иныҟәар акәын, раԥхьа ирыԥгылаз аиҩхаа иҭсыр акәын.
Иуадаҩхозаргьы амҩа иқәлахьан, аангылашьа рымаӡамызт, аиҩхаахь ианылбаа агәараҳәа еибаха-еибафо илеиуаз рҩашк иақәшәеит, ирыртә аԥан ахьамаз ԥшааны аӡы инырны еиҭа амардара инаҿалеит, уажәы ахьа-ҵлара мацарала иҭәыз амарда иаҿаланы аҩада ахалара иаҿын. Ахьа-ҵлара убри аҟара ирацәан, ахьа-рыц ахьхьа-хьхьаҳәа иахькаԥсоз аҽқәаҵәҟьагьы аршәон. Хыхь ахәы ианхала уантәи амшын Еиқәа ииаҵәҟаҟараӡа ирбарҭан, кырӡа ишырцәыхаразгьы инеины иныҽԥынгылазшәа акәын рыбла ишыхгылаз..
Базала иҭаҷкәым аараҵәаны:
– Аҵыхәтәан еиҭа уаҳбеит амшын Еиқәа! Баша џьабаа умбан, уаҳзыцәцом џьара! – ҳәа ҿиҭуан. Ҳамҭакы рылаԥш ахымгаӡакәа амшын ихыԥшылон, ихыԥшылон аха рыԥсадгьыл ҳәа акагьы рбомызт, арагьы Қефқен еиԥш амшыни ажәҩани хараӡа џьара еивҵалон, макьаназы убри ацәаҳәа ада акагьы рбарҭаӡамызт. Ашьхақәа раҳ Ерцахәҵәҟьа рбарҭаӡамызт.
Рыԥсадгьыл рызбагәышьомызт, аха иахьыҟаз аҭыԥ убас Аԥсны иеиԥшын рыбла хнакуан, азныказы Аԥсны иҟазшәа рыгәгьы иабеит. Иахьықәгылаз ахәы ганкахьала аԥхьан изырыз арҩаш ду лбааҟьаны ицон, егьи аганахьалагьы кәара хәыҷык ахәхәаҳәа алеира иаҿын, иара иахьаанҵәоз маҷ-маҷ ахәызқәагьы маҷ-маҷ аҽыларҟәуа амшынахь ашьшьыҳәа инеиуан.
Иахьхалаз ахәы аҟны ацәажәашьа рхашҭызшәа ажәак мҳәаӡакәа ахәада иқәланы ицон, амардара иаҿаланы ианныҟәоз еиԥш, иудаҩӡамызт аха икарахахьан, ԥыҭк рыԥсы шьаны акгьы ианцҳарц азы аџь-ҵлак аҵаҟа инатәеит.
Акрыфара ашьҭахь ахәы аҟынтә акәара хәыҷы аганахь илбаарц рҭаххеит, алада иахьылбаауаз абнара хазын аҵлақәа рыҵаҟа ипашәӡа ицқьан азы џьабаа мбаӡакәа ҵаҟанӡа иналбааит.
Акәара ахықәаҿы ршьаҵақәа рышьхны, ршьапқәа хырҟьаҟьа аӡы иҭаланы иахьныҟәоз ирцәыбналарц иаҿыз аԥсыӡқәа иахьынӡарацәаз џьаршьон, аиашазы аԥсыӡ бзиа избоз рзы ари акәара зеиԥш ыҟамыз акәын.
Аиҩхаа аҩ-ганкгьы иеиуԥшым аҵла хкқәа рыла иҭәын, ҭагалан мзазы рбӷьыцқәагьы аҩара иахьалагаз азы аҩеижь инаркны аҟаԥшь аҟынӡа аԥштәқәа рызегьы убон.
Аӡы ахьцоз иацныҟәаны ишылбаауаз ирбаз аҭыԥ аԥшӡара ихнахуан. Изҭаз акәареи маҷк уи аԥхьаҟа даҽа еиҩхаак аҟынтә иааиуаз кәара хәыҷыки иеилалон, ари нахыс ирҩашханы амшын аганахь аҿынанахон.
Аҩкәарак ахьеилалоз шҭа хәыҷык ыҟан. Аҷкәынцәа ари ашҭаҿы ианааи, ирбаз рызхаҵомызт. Избанзар, араҟатәи аҭыԥ Аԥсны ирцәынхаз Акаԥа ахаҭаԥсаҭа акәын, анахь-арахь иахьынаԥшы-ааԥшуаз аҵлақәаҵәҟьа ишеиԥшыз рбон. Хаҳә дук инықәтәаны кыр аамҭа иџьашьаны аԥсабара иахәаԥшуан.
Базала ихы аҭыԥаҿы иҟаӡамызт. Исмил иҟәаҟәа днас-насын.
– Исызхаҵом Исмил!… Ԥхыӡк ҳалазар акәхап, сара избо уаргьы иубома? – дҵааит ибжьы ҵыс ҵысуан, игәы хыҭхыҭуа акәын дшыҟаз.
Исмилгьы Базала иеиԥшҵәҟьа акәын дшыҟаз:
– Уԥши анаҟа ҳара ҳаҩноуп, абан Кап Џьыгыҭ иҩны, абнигьы Паҷкәыкә ихан – ҳәа дцәажәо, иаԥхьаҟа дахьыԥшуаз рқыҭа асахьа аҭыхра даҿын. Маҷк ашьҭахь ахәы
аганахьала ираҳаз абыжьқәа, излаз аԥхыӡ иаарылнахит. Абжьқәа дара рахь ааигәахара иаҿын. Ршәақьқәа уахь инарханы ахаҳә инадтәаланы аԥшра иалагеит. Дук мҵыкәа раԥхьа бнацәк, раԥхьа атәыҩақәа, насгьы ахаҭа аацәырҵит. Абри адгьыл иқәнагалахьеижьҭеи ԥшьба-хәба абнацә ршьхьан, аха ари зегь раасҭа идуун, иԥшӡан. Ршәақьқәа ақәкны ишгылазгьы акы иааннакылозшәа изеихсӡомызт.
Базала ишәақь нышьҭаҵаны, Исмилгьы инапы днагәҭасит.
– Уамеихсын Исмил! Сгәы изласыҵанаҳәо ала ари ҳа-ра ҳзы амшьҭа бзиоуп! Ҳаҟәыҵып аихсра. Уажәы аамҭа мгаӡакәа ҳқыҭауаа рахь ҳгьежьып, иара ҳанцогьы даҽазнык ҳазлааша амҩақәагьы ҭаҳҵаап, ҳара ҩыџьа ҳаимдо, ҳшәарыцо араанӡа ҳааит аха, ҳауаажәлар хәыҷла-дула излааҳгаша мҩак ҳаԥшаароуп! – иҳәеит. – Насгьы – Ҳахәаԥшып! Аиҳабацәа арахь аара рҭаххома, уигьы ҳаздырам – ҳәагьы нациҵеит.
Исмил Базала иажәақәа днарԥыҩлеит.
– Ухагахама уара! Ари аҩыза џьанаҭ мап ацәкны аӡбаара иҭаԥсырц рҭаххоит ҳәа угәы иаанагома?
– Мап схагамхаӡеит, амала иухоумыршҭын аӡын аамҭа ҳхықәгылоуп, уа ҳҽазыҟаҳҵахьеит, уажәы арахь ҳаиасны аӡынра ҳашԥаԥыло? Араҟа аӡын зеиԥшрахогьы шаҟа мзы асы шьҭахогьы ҳаздырӡом. Абарҭқәа рымшала арахь аиасра иаразнак иақәшаҳаҭхо џьушьома?
Исмил арҭқәа дрызхәыцырцгьы иҭахӡамызт. Уи аамҭа мгаӡакәа Акаԥаа рахь днеины «Ҳқыҭа ҳаԥшааит! Аԥснытәи ҳқыҭа ҳаԥшааит, аамҭа мгаӡакәа уахь ҳдәықәлап!» ҳәа ре-иҳәарц иҭахын. Базала иакәзар, Амра дахьынӡаицәыхароу дазхәыцны «ма, абри ахәы ашьханхыҵахь дынхондаз» ҳәа Анцәа диҳәон.
Ҵхабжьонынӡа рыкәша-мыкәша ибзиаӡаны аҭҵаара иаҿын, иреиӷьыз амҩа аԥшааракәын хықәкыс ирамыз ари аамҭазы иахьыҟаз аҭыԥ ашәарах аганахьала оумашәа ишбеиазгьы гәарҭеит, арахь ииасуазар анхара аганахьала шәарҭа рмоур ҟалон. Ҵхабжьон ашьҭахь архахь илбааит, аха уаҳа имцаӡакәан, иаангылан шаанӡа ицәан рыԥсы ршьеит. Ашьыжь иангылагьы, уаанӡа ишааз еиԥш, амҩахәасҭақәа рыла ишныҟәоз ахәылбыҽха еиҳа иазааигәаны рыуаажәлар ахьыҟаз инеит.
Аамҭа мгаӡакәа инеины ирбаз зегьы Мариса илзеиҭарҳәеит. Убасҟак аԥсы ахаҵаны илзеиҭарҳәазар акәхап, Марисаҵәҟьагьы аҭыԥ лбазшәа дыхнахны дыҟан, иаразнак лҽы дақәтәаны ддәықәлар лҭахын. Аха уи ажәлар дырԥызан, иаразнак дзыҵҟьомызт, лҽаанылкылар, илычҳар акәын.
– Аҷкәынцәа арҭ ишәҳәақәаз уаххьа аамышьҭахь аиҳабацәа ааизганы ҳалацәажәап, сгәы иаанагоит уахь аиасра аӡәгьы мап ацәыркӡом ҳәа аха, аамҭа аганахьала аҳәоу-еиқәымшәара ҟалар ҳәа сшәоит – лҳәон.
Ииашаҵәҟьаны Мариса ишылҳәаз еиԥш, ԥыҭҩык иаразнак ҳаиасып рҳәеит, ԥыҭҩыкгьы аӡын ара ҳаԥыланы ааԥынра уахь ҳдәықәлап рҳәон.
Ҵхабжьонынӡа иеицәажәазаргьы џьара изазкылымсит. Аҵыхәтәан, ааи, зҳәазгьы, мап зкуазгьы рхаҭарнакцәа аашьҭыхны Мариса зыӡбахә лаҳаз ашьхахь амҩа дықәларц рыӡбеит. Урҭ аҭыԥаҿы инеины ирыӡбоз зегьы ақәшаҳаҭхон.
Мариса Ҳаными илыцыз абыргцәеи амҩа иҩықәланы Базалеи Исмили ирԥшааз аҭыԥ аҿы инеит. Урҭгьы ирбаз рызхамҵо, ирҳәара рзымдыруа иҟан, ауаа иеиԥшны ишиуаз раҳахьан, аха адгьылқәа абасҵәҟьа иеиԥшны Анцәа ишоит ҳәа иҟамызт.
Уа, аԥхьатәи реизараҿы макьаназы ҳамцап зҳәоз ауа-ҩы, уажәы зегьы раԥхьа дгыланы «иаразнак арахь ҳаиасроуп аамҭа мгаӡакәа аӡынра алагаанӡа абра анхара ҳалагароуп» ҳәа данцәажәа зегьы аччара иналагеит.
Мариса Ҳаным:
– Ара ҳқыҭа Акаԥа излеиԥшу ала адгьылқәа ршараҵәҟьа аҭахӡам,уа ҳшынхоз еиԥшҵәҟьа ҳанхоит араагьы – лҳәон.
Аҩкәарак рыбжьара иҟаз ахәы инықәтәаны акрырфеит, ари ахәгьы Акаԥа, Паҷкәыкә дахьынхоз еиԥшын азы Мариса:
– Шәызегьы шәсысасуп, сыҩны шәыҟоуп, амала гәыбӷан сышәымҭан маҷк аҳацкьын ҳхаҵәеит, аха ҽазны шәанааилак ас ҳажәбарым! – ҳәа дыхәмаруа драцәажәон.
Шьҭахьҟа ианыгьежьы аамҭа мгаӡакәа рҽааидыркылеит усгьы иеидыркылаша ирымаз, уаҩҵас амҩа ахьыҟамыз азы зегьы аҽқәа ирықәҵны аиҭагара иалагеит. Аҭаҳмадцәеи, аҳәсеи, ахәыҷқәеи мышқәак ара иаанхар акәын, ахацәа хыҵакырҭақәак аныҟарҵалаак урҭгьы уахь ииасуан. Аҿар ракәзар, рацәак аамҭа мгаӡакәа, ицо-аиауа рымаҭәақәагьы нас иаанхаз рыуаажәларгьы рқыҭа ҿыц ахь иниаргеит.
Зегь раасҭа иуадаҩыз зцәазтәымыз Дудхан лакәын уи ахшара длоуаанӡа ҳааԥшып зҳәақәаз ҟалазаргьы лара илымуит, иаразнак амҩа дықәлар лҭахын.
Ианылымуы, Аԥсны ианыҟаз аиабшьарақәа рҿы, ахәра зауз аибашьцәа злеиҭаргоз акәадыр ҷыда длақәыртәаны ашьшьыҳәа рҭыԥ ҿыц аҟынӡа днаргеит.
Мчыбжьык аиасра ала зегь рыла иалгеит. Мариса Ҳаными, Шкок Беии, Ҭемыри, Базалеи шрыцыз шьҭахьҟа ихынҳәны раԥхьа Ҳачемизиаа, насгьы Албуз Беии, Ҳаџьы Сулеиман Беи «абзиаразы» ҳәа рарҳәеит. Избанзар, арҭ ауаа игәаҟцыԥхьаӡа ацхыраара рызҭоз ракәын. Уажәыгьы хараӡа имцаӡеит, аха зегь дара роуп «иҭабуп» ҳәа «абзиаразы» ҳәа рамҳәаӡакәа ацара ҟалаӡомызт.
Абри адгьыл иқәнагалеижьҭеи раԥхьаӡа акәны ргәы иадкыланы ирҭахны анхарҭас иалырхыз аҭыԥ аҟны убас рхы-ргәы азышьҭны аус руан жәохәмш рхала-рҵыхәала аӡынра ахьырхыргашаз ахыбрақәа дыргылахьан, ари аамҭазы ҩымш раҟара ақәагьы аухьан аха уигьы иазаанымкылакәа аусура иаҿын.
Аамҭалатәи рыҩнқәа ианрылга Мариса Ҳаным лыҩны ахьдыргылаз ашҭа аҟны лқыҭауаа аишәа рызлырхиеит, аишәаҿы рхы иҭамкәа ақыҭа ахьӡ ахҵара аарыдылгалеит.
– Сара шәсазҵаауазар ақыҭа изыԥшааз рыхьӡ ахаҳҵап избанзар Базалеи Исмили ыҟамындаз ари аҭыԥ ҳзыԥшаауамызт – лҳәеит.
Аха Базала ари агәаанагара иаразнак даҿагылеит
– Уи ҟалашьа амоума, шәара шәшыҟоу, Шкок Беи дшыҟоу егьырҭ ҳбыргцәа шыҟоу ҳара ҳахьӡ шԥахышәҵо? Ҳабацәа рыԥсы ҭазар, ишԥахәаԥушаз абри ишәҳәаз – аниҳәа Исмилгьы дҩагыланы ари иеиԥшыз ажәақәа иҳәеит. Аха Мариса дхьаҵуамызт, ианаму Базала еиҭа ажәа даҳәеит.
– Иаҿагыло ӡәыр шәҟалозаргьы, сара, ҳқыҭа Мариса лыхьӡ ахаҳҵарц ишәыдазгалоит. Зегь раасҭа ианаало, иахәҭоу убри ауп. Ари ахьӡ ҳанацәа, ҳаҳәшьцәа рымч, рылшара аанарԥшуеит. Аԥсуа ԥҳәыс лԥызара аанарԥшуеит. Ари адгьыл аҿы иззеилымкаауа ҟалозаргьы иҟалааит. Ҳара ҳқыҭа ахьӡ егьырҭ ирылыҳәҳәо иҟазааит, Мариса лыхьӡала ҳанацәа ҳаҳәшьцәа – ҳқыҭа ыҟанаҵы иалаҳгәалашәалап.
Базала данцәажәоз аиҳабацәа «ҳаит, уыххьандаз!» ҳәа иажәақәа шыргәаԥхоз аадырԥшуан, аҵыхәтәан зегьы иеицҿакны ақыҭа ахьӡ «Марисалқыҭ» нахьӡырҵеит, арҭ раамышьҭахь Хәыс иԥхьарца аашьҭыхны арҳәара даналагеит, аамҭа ԥыҭк ианынаскьагьы аҿар рмырзакан аанкыланы ашәаҳәара иналагеит. Рқыҭа ҿыц аҿы имыцәаӡакәа ам-ра агылара раԥхьаӡа иаԥылазгьы дара ракәхеит.
Ашьыжь шаанӡа аҟәҟәаҳәа игоз ахысбыжьқәа рыла зегьы иҩаҵҟьеит ахысбыжьқәа Дудхан дахьынхоз аҭыԥ аҟынтә акәын ишаауаз.
Аҿар уажәы ршәаԥырҳаԥра рхыганы, игәырӷьаҵәа ишәаҳәон, избанзар, раԥхьатәи амш, раԥхьатәи ахшара ииразы агәырӷьаҽҳәаша рнаҭон…
Акаԥаа ауадаҩра дуӡӡақәа рыхганы иахьнанагаз рҭыԥ ҿыц аҟны гәаҟрыла иаԥырҵаз рқыҭа ашьцылара ишаҿызгьы, арҩаш нырцә-аарцә идыргылаз рқьалақәа рҿы, ирзааигәахоз аӡынра рҽазыҟарҵон.
Ҳаиҭгьы егьырҭ ахацәа реиԥш иҭаҳцәа аӡынра иацәихьчарц азы иргылаз ақьала аԥхьеи арӷьарахьтәи аган аҿи игылаз ақәыцқәа цәгьаԥсышьала ирыцқьаны иҭбаҭыцәӡа уҭра ҭыԥк ирмазеихьан.
Иахьагьы, аҩны армарахьтәи аган аҿы ақәыц дуқәа ирхуа дрылан. Џьабаа дуӡӡа рыдбаланы иԥиҟоз ақәыц ҵлақәа рыҩныҵҟа аӡынразы ирблышаз амҿгьы рылхра даҿын. Ақәыц ссақәагьы ашҭаҿы иааизганы ибылуан.
Арыцқьара дахьаҿыз хшьапык ашәыргьы ибахьан. Арҭ рахьтә ҩба ацан, акы аҳа акәын. Ҳаиҭ иԥылоз ашәыр ҵлақәа даараӡа дреигәырӷьон, избанзар иқыҭауаа зегь реиԥш иаргьы ашәыр бзиа ибон. Иара аҩны аниргылалакгьы раԥхьаӡа иҟаиҵашаз ҳәа игәы иҭаз ашәыр еиҭаҳатәқәа ԥшааны реиҭаҳара акәын.
Ақәыцқәа рыԥҟара данаҿыз шәырк машәырла ицәԥымҟарц азы игәаҭаны аус иуан, арҭ ииԥшааз ашәырқәа ианаамҭоу изеихаҳар, иҭаацәеи, игәылацәеи, исасцәеи рзы имаҷымкәа ашәыр иоушан.
Ишәыр ҵлақәа иеизҳаны ианышәҭыкакаҷхалаак ақыҭа ахәыҷқәа игәырӷьаҵәа иеибарыҩуа ибаҳча ишҭалалаша дазхәыцуа иаԥхьа игылаз ақәыцқәа анирыцқьа, иҿаԥхьа иаацәырҵит ауаҩы инапала иҟаҵаз ахаҳә ҭӡамцқәа.
«Аџьашьахәы, ари аҩыза аҭыԥ аҟны аҭӡамц абаанагеи?» ҳәа иааџьеишьеит. Нас акәша-мыкәша иҟаз амыӷқәеи ақәыцқәеи ибзиаӡаны иааирыцқьеит, уажәы аҭӡамц реиҳа иубарҭан. Ари хыбрак иацәынхаз акәын аиҳаракгьы ҩнык иаҭӡамцны иҟазар аҟаларын. Ахаҳә иалхыз ахыбра аҟнытә ушьҭа ҭӡамцки, ауасхыри аанханы иҟан. Аҭӡамц злаҟаҵаз ахаҳәқәа иеиҿкаан, аус адулан. Ҳаиҭ аҭӡамц иацәынхази ана-ара икажьыз ахаҳәқәа инарҳәы-аарҳәуа ибзиаӡаны иангәеиҭа, ашьҭахь, «ааԥынразы исыргылараны иҟоу сыҩны ауасхыр азыҳәан арҭ ахаҳәқәа схы иасырхәап…» ҳәа ихала даацәажәеит. Иааԥсаха иҟаз ихаҿсахьа аҟны гәырӷьарак инубаалон, аха хәыцрақәакгьы ҭаха ирҭомызт, издыруадаз ари аҩны зыргылаз?.. Акәша-мыкәша иҵегьы аҩнқәа ыҟазар акәхарын, мамзар абна агәҭаҿы ҭаацәарак рхала ишԥанхарыз? Абарҭқәа дышрызхәыцуаз аккара аҩ-ныҵҟа аҟәџьал ԥҽыхақәеи, аҳаԥшьалыхқәеи, ақьырмыт ԥҽыхақәеи ишырԥылозгьы ааигәалашәеит Ҳаиҭ.
«Ааи араҟа ажәытә нхарҭа ҭыԥк, қыҭак мамзаргьы даҽакы ыҟан… Аҭӡамцқәа ишырчаԥази иныҟәыргоз амаҭәахәқәеи уанрыхәаԥшлак кырӡа ԥхьаҟа ицахьаз жәла-рык шракәызгьы ҩашьомызт…» ҳәа дхәыцуан. Анцәа идыррын арантәи иқәҵны рцара зыхҟьаз. Џьабаа дуӡӡак адбаланы идыргылаз рыҩнқәа, рхәышҭаарақәа ааныжьны имцар ада ԥсыхәа рмоукәа иаанхазар акәхарын. Нас иара иқыҭа дазхәыцит Ҳаиҭ. Иҩны ибозшәа дыҟан, аҵыхәтәан дандәылҵуаз шьҭахьҟа ахынҳәразы агәыӷра иманы ашә рыӷәӷәаны иаиркит. Игәы ааихьит иаразнак… Аҭӡамц ацәынхақәа дахьрыхәаԥшуаз инижьыз аҩны иқьаԥҭажәны дахәаԥшуазшәа изааиуан.
«Мап!.. Сыҩны ҿыц ахьыҟасҵо арҭ ахаҳәқәа срыламкьысроуп… Уажәы иеиԥхьытта икажьу арҭ ахаҳәқәа анцәа идырп шаҟаҩы гәыӷрала иеиқәҵаны рыҭӡамцқәа дыргылахьаз. Урҭгьы рыҩнқәа аныжьра анрықәшәа иара ихаҭа иеиԥш, мышкызны ҳзыхынҳәуазар ҳәа рышәқәа ыҵарҟаца иадыркызар акәхарын. Урҭгьы шьҭахьҟа ихынҳәны рыҩнқәа рҿы еиҭа анхара иақәгәыӷуан, аха иабаҟоу, ихынҳәызгьы, зхәышҭаара амца азыркызгьы дыҟамызт.
Ақәыцқәа иргәылҵыз аҩны ацәынхақәа, Хаиҭ даараӡа игәы дырԥшаауан, иибаз ақьаԥҭажә иқыҭахьи иҩныҟеи рахь ахынҳәразы имаз игәыӷрақәагьы рыманы ицон. Иблақәа рҿы иеизаз илаӷырӡқәа инапала иааирыцқьеит. Нас еиҭа ақәыцқәа ррыцқьара дналагеит. Амала ихәыцрақәа уажәгьы аҭӡамц зыргылаз иҿы иҟан. Дзеиԥшыз уи ауаҩы? Деиқәазма, деиқәаҵәазма?.. Адауаԥшь даҩызазу, мамзар хәҷы-мыҷык иакәзу? Хәҷы-мҷык иакәны, ихалагьы дыҟазҭгьы аџьабаа ибозар ҟаларын ахаҳәқәа анеиқәиҵоз. Ари ауаҩы шаҟа ахшара имаз? Данцоз ихәыҷқәеи иареи иеибганы изцазма? Мамзар игәырӷьақәа иахьыҟаз рыҩнаҭаҿы баша илҭахәаша ицәыӡма? Рыԥсы ҭаны иаанхазар, уажәы иабаҟоушь? Рқыҭеи, рыҩнаҭақәеи, рхәышҭаарақәеи ирцәыхараны иахьыҟоу рҭагылазаашьа зеиԥшроузеишь?
Абарҭқәа зегьы дышрызхәыцуаз, азҵаарақәа дрыманы ицахьан еиԥш, иаҳәшьа лыбжьы иаҳаз ала дааҭрысын араҟатәи иԥсҭазаарахь даахынҳәит, хьаала иҭәыз Ҳаиҭ.
– Фатәык узсырмазеит Ҳаиҭ… Укарахеит, ԥыҭрак уԥсы ааиҭакыи акы унацҳап, уааи!..
Иаҳәшьа лыбжьы аниаҳа ашьшьыҳәа дҩагылеит. Длаҟәны аус ахьиуаз ибӷа ӷәӷәала ихьуан азы инапы ибӷа инақәкны – «Уҳ!.. сыбӷа ԥысҵәазаап… иахьабалаак агәырқәа сылакьакьоит…» ҳәа дааӷызит.
Кымараҷа дрыцҳаушьаратәы иҟаз иҭагылазаашьа днахәаԥшны ахәыҷқәа реиԥш дилабжьеит Ҳаиҭ.
– Уаргьы уск уаналага, уаҩнацоит… Ҳзырццакуеи? Усгьы ҳаԥхьа ӡынроуп абри иԥуҟаз ақәыцқәа ааԥынраз даҽазнык имгылои… Ауҭра усҟан иурыцқьар реиҳа ибзиаӡами?…
– Аиаша бымҳәои саҳәшьа, аха абыржәтәи сусура ааԥынразы сарманшәалоит. Усҟан даҽазнык аизҳаха рымҭаӡакәа ианысрықьалаак, ҳуҭра пашәӡа иҟамлои? – ҳәа аҭак лиҭеит Ҳаиҭ.
Кымараҷеи лашьеиҳаби уажәы иеидтәаланы ақәыцқәеи амыӷқәеи рҟынтә идырцқьаз аҭыԥ аҟны акреицыфара иаҿын.
– Ахра дсырцәеит… Есмагьы дихагылоуп… – лҳәеит Кымараџьа. Ҳаиҭ ихәыҷқәа разҵаара шицәуадаҩхоз ахьылдыруаз азы заанаҵ лара иалҳәон.
Ҳ-Дамеи хәыҷы дышԥаҟоу? Дамеигьы лара иан Дудхан рызҟыдагьы шәзырхылаԥушама? – ҳәа дназҵааит Ҳаиҭ.
Кымараҷа ари азҵаара даргәаазшәа аҭак ҟалҵоит.
– Ҳаи, Ҳаиҭхеит!.. Ари аҩыза азҵаара сыҭара ҟалома?.. Дамеи сихылаԥшырц азы Ахреи Есмеи ирыгсыжьроуп… Уара хьаас иҟаумҵан Дамеигьы иан Дудхангьы хар рымаӡамкәа иҟоуп.
Дамеи хәыҷы Ҳаиҭ иҭынха иакәын, иаб иара диаанӡа дыԥсхьан. Иара рқыҭа ҿыц аҿы раԥхьаӡа ииз ахьиакәыз азы зегьы ихӡыӡаауан. Мышьҭабзиас дыԥхьаӡаны дрыман.
Ҳаиҭ Кымараҷа иҟалҵаз аҭак иазырханы, инапы ԥхьаҟа инароуны:
– Абри ибганы иҟоу аҭӡамц ббома Кымараҷа? – ҳәа днаҵааит. Кымараҷа крыфара дааҟәыҵны лашьеиҳабы илирбаз аган ахь днаҳәит. Ҩнык иацәынхаз ахаҳәтә ҭӡамц анылба, абри аҩыза аҭӡамц дуӡӡа уажәраанӡа иахьгәалымҭахьаз ааџьалшьеит. Иаҳәшьа азҵаара аҟаҵаха лымҭаӡакәа ицәажәара иациҵон Ҳаиҭ
– Издыруада инхоз абри аҩнаҭаҿы?.. Издыруада ирхыргақәаз? Арҭқәа ааныжьны изхацазеи? Уажәы иабаҟоу? Издыруада аҩны издәылымҵзаргьы, знапы ашьа ахьтатаз ампыҵахалаҩцәа ишьны иҟарыжьзар, мамзаргьы чымазара ҿкык амшала иеиланҵәазар?..
Ҳаиҭ маҷк аԥхьа дзызхәыцуаз, аха изымҳәоз ихьаақәа уажәы иаҳәшьа илыцеиҩишозшәа дыҟан, Кымараҷа лашьеиҳабы игәы ԥшаазшәа анылба аҭагылазаашьа лырҭынчырц лҽазылкит:
– Уи аҟара угәы каумыжьын Ҳаиҭ!.. Иалудыраауази иеиӷьу ԥсҭазаарак азы рхала ари аҭыԥ ааныжьны ицазаргьы ҟамлои, ианамуӡа зегьы иреицәоу «ҳара иҟаҳҵаз ҟаҵаны», реиҳа иахьшәарҭадараз ҭыԥк ашҟа ииасны рыԥсы ҿырхзар…»
Кымараџьа илҭахымкәа «аџьымшь ҟасҵап шылҳәоз, абла ҭылхызшәа» дҟаланы дыҟан. Избанзар, ихырҵәаз зе-гьы реиԥш Ҳаиҭгьы дзықәшәаз изидкыломызт. Иаҳәшьа лажәақәа уи азы ауп игәы изалакьакьазгьы. Илаӷырӡқәа лимырбарц азы ҽаганк ахь днаҳәны:
– Схәыҷқәа ракәымзра… урҭ ацәгьара рақәшәара сацәымшәандаз… Сыҩны аансыжьырц сыҟазма? Аҵыхәтәанынӡа сеибашьны убраҟа схы нақәысҵон… Аха схәыҷқәа сзымгәаӷьит, – ҳәа игәы ԥжәон. Нас дымҵәуарц азы уаҳа дымцәажәеит, избанзар ихәда ак кылахазшәа иҟан, иқьышәқәа қәац-қәацон, иага иҽирӷәӷәазаргьы илаӷырӡқәагьы ахәхәаҳәа алеира иаҿын. Иуашәшәырахара иаҳәшьа илбар иҭахӡамызт азы иаразнак дҩагыланы иеиха аашьҭихын ақәыцрахь иҿынеихеит. Иикыз аиха аниҟьоз ақәыцқәа рахь акәымкәа, ихигаз ацәгьарақәеи амыҟәмабарақәеи ршьа иуазшәа, ахҵәареи анырҵәареи рхьаа ихигарц иҭахызшәа акәын дшыҟаз…
– Арҩаш ацлара иаҿуп… Ас ицар дук мырҵыкәа ақыҭа зегьы аарҳәӡаны иаманы ицоит… – иҳәеит Исмил. Аԥенџьыр аԥхьа ибжьы мыргаӡакәа дтәаны адәахьтәи аԥшатлакә иахәаԥшуаз, иҭынха, иҩыза бзиа Базала, арҭ ажәақәа имаҳазшәа дыҟан. Иблақәа алашьцара кылнаҵәозшәа адәахьыҟа иԥшуан. Ласы-лассы амацәыс алашара ихы иархәаны ихыҵыз аӡы шаҟа иеизҳахьаз изгәаҭозар ҳәа даҿын.
Аиашазы уи иааҟәымҵӡакәа илбааҷҷоз амацәысгьы, ажәҩан еиҟәнажәозшәа итҟәацуаз адыдрагьы хьаас имаӡамызт. Уи, акыр аамҭа, раԥхьа ашьшьыҳәа иакәкәа ицоз арҩаш хәыҷы уажәы иауыз ақәа амшала ихыҵны ихәашьӡа иахьцоз дахьахәаԥушаз, ихәыцрақәа инахаран даҽа ҭыԥк аҿы ҟиан. Абарҭ ахәы ҳаракқәа рнаҩс амшын аԥшаҳәа азааигәара қыҭак аҿы дынхоит ҳәы зыӡбахә иаҳаз Амра лакәын дзызхәыцуаз.
Мышқәак раԥхьа сасны ирҭааз рҭынхак Амреи лҭахцәеи амшын Еиқәа азааигәара қыҭак аҟны ишибаз Базала иеиҳәахьан. Базала гәырӷьарала дышьҭызхыз ари ажәабжь иазҳәаз ауаҩы иажәақәа иахырҟьацәаны иҵегьы ирыцҵо, Амра дахьынхо ақыҭа зынӡа ишырзааигәаз атәы изеиҭеиҳәахьан.
«Амра убри аҟара дузааигәоуп, абри ахәы уҩықәгыланы, убжьы ургар илаҳар ҟалап» иҳәон.
Базала иқьала хәыҷы аԥенџьыр аԥхьа абарҭқәа данрызхәыцуаз рааигәара џьара икшаз амацәыс рыкәша-мыкәша ҽынлеиԥш иаарлашеит. Амшынахь убас идыдуан ажәҩани адгьыли иеинҟьоз џьушьарын. Уи аамҭазы былфҩык раҳауа иалагеит. Базала ихаҭыԥаҿы иааины, адәахьы данынаԥшы рааигәара иҟаз ахәы иқәгылаз аџь-ҵла ду амца акны абылра ишаҿыз ибеит.
– Анцәа ҳаихьчуеит… Абри амацәыс ҳқьалахь, мам-заргьы ҳқыҭауаа ахьынхо џьара икшар иҳаԥсыхәоз?.. – иҳә-еит Исмаил. Ибжьы агәҭынчымра аҵан. Нас арԥарцәа ааиҿаԥшит. Базалагьы ихы аарҵысны дышиқәшаҳаҭыз иирбон.
Уиашоуп!.. – иашаҵәҟьаны Анцәа ҳихьчауазар акәхап.
Уаҳагьы акагьы изымҳәеит. Дааҳәны ақәа шауазгьы алҩа ахылббы абылра иаҿыз аҵла аганахь днаԥшит. Нас аҵла днаҟәыҵны еиҭах арҩаш ашҟа диасит.
Ақәа ауаанӡа ахаҳәқәа ирықәшьшь иҭынчӡа ицоз арҩаш уажәы ажәҩан кылжәазшәа иауз ақәа аамышьҭахь иааԥкызшәа иҟан. Иҵжәаны иаанагоз аҵла дуӡӡақәа ҵәаҟьак еиԥш иахьаршәуаз избоз ргәы ҭнаҟьон.
Базала лассы-лассы амацәыс амшала иблахкыганы аԥсабара илашоз даршанхон, аха иаразнак даалҵны ашә ахь днеихеит.
– Алада иҟоу ргәы рҽанаҳҵап. Рқьалақәа ааныжьны арахь ихалааит, аӡы хыҵны ирыҵалар ҟалоит – иҳәеит. Исмаилгьы ажәак мҳәаӡакәа иҩыза днаишьҭалеит. Адәахьы иахьдәылҵыз ақәа кыдхаҽаны аура иаҿын, адыд мацәысгьы аангылашьа амамызт. Инапаҿы иикыз ахьаца бӷьы днахәаԥшит, абри абӷьыц хәыҷы анику, избан издыруам, аха игәы ҭынчхон. Избанзар, ажәытәуаа адыдмацәыс анцәахәы Афы иан ахьаца-ҵла длаҳәшьазаарын, уи амшала адыдмацәыс аныҟоу ахьаца бӷьы зку рахь амацәыс мыкшозаарын. Ари ишлакә ажәабжьыз Акаԥаа зегь реиԥш Исмилгьы идыруан, аха зегь дарароуп, агәра игон.
Аҷкәынцәа, алашьцараҿы икаҳабӷало арҩаш азааигә-ара иҟаз ақьалақәа рҿы ианнеи, рыззегьы шҭацәыз гәарҭеит. Ауаа аӡы шрыҵалоз анырба рҭыԥқәа ааныжьны аҩада ихалахьан, ихыҵыз арҩаш, ушьҭа ақьалақәа ирыҵалахьан.
Ашәарҭара ахьыҟаз аҭыԥқәа рҿы аӡәгьы дшаанымхаз збаз Базала игәы ҭынчхеит, аха зегь дарароуп ақьалақәа зегьы акакала игәарҭеит. Нас уаҳа имбааӡарц азы рҭыԥ ашҟа ихынҳәит. Амала иагьа рхы рыхьчазаргьы икәытрабаахахьан. Наҟ-ааҟ иааиҿаԥшны аҟырҟырҳәа аччара иналагеит.
Ақьалаҿы иеиқәыз амца илахатәаны рыхцәқәеи рымаҭәақәеи шдырбоз адәахьтәи «акаамеҭгьы» шеилгаз аагәарҭеит. Ушьҭа иагьыдыдуамызт, иагьымацәысуамызт. Ақәагьы алеира иашҟәыҵызгьы рбарҭахеит.
– Абри аҟара атәыла зырбгоз ҳара ҳарбааӡаразы акәызма?.. Иубама, ҳара ҳаныбааӡа амшгьы ааҭынчхеит!.. Ёиуауа дзыргәааша кыр ҟауҵама Исмил? – ҳәа иҩыза дааиыхӡасит Базала. Исмил уи имаҳазшәа ҟаҵаны амца иҵегьгьы дазааигәахеит.
– Уаныбааӡоу аҽарԥхара шԥабзиоу уара! Амцабз сҽаласыжьындаз иҳәоит ауаҩы…
Адырҩаҽны ахәыҳаракырақәа рышьҭахьала иаарывҵын, еилаарцыруа, икаххаа амра ҩагылеит. Уажәы ажә-ҩан аҿы ақәа аазгаша аԥҭақәа убарҭаӡамызт аҳәынҵәеиԥш
ихәашьӡа илеиуаз арҩаши иаха амацәыс зысыз аҵлеи рыда иацтәи амш угәалазыршәашаз акагьы аанымхаӡацызт.
Иаха иауз ақәа амшала ихыҵыз акәара хәыҷы Акаԥаа рқыҭа ҿыц зынӡа иззымхәыцуаз зҵаарак аарызцәырнагеит. Арҩаш аҩганк рҟны нырцә-аарцә идыргылаз рқыҭаҿ уи анхыҵлак наҟ-ааҟ изеиҭанеиааиӡомызт, ари ақәа ауыцԥхьаӡа, аӡынра дуӡӡа абас ицалон азы ак ҟаҵатәын. Иахагьы рыбжеиҳараҩык аӡы егьи аган аҿы инымхази.
Аԥхын арҩаш аӡы зынӡа имаҷхон азы рқьалақәа андыргылоз, ус мариала ируан, аха уажәы иааԥыхьашәоз зе-гьы рбылгьо ишаанагозгьы анырба ахәыцра иалагахьан.
Ақәа анауа аамҭази, асы анӡыҭуа аамҭақәа рзи абас изымеиҭанеиааиуа, рус-рҳәыс иагхо иҟалар ирыԥсыхәоз?
– Ҳара цҳак ҳҭахуп – иҳәеит Шкок Беи. Аӡы хәашьы иадгыланы аҭагылазаашьа иахьалацәажәоз ақыҭауаагьы ақәшаҳаҭхеит. Ииашаҵәҟьаны арҩаш иманшәаланы ирырц азы изқәысуаз цҳак рҭахын, ари азы аамҭа мгаӡакәагьы аусура нап адыркыр акәын.
Шкок Беии иҩызцәеи ацҳа ахьыҟарҵаша ҭыԥк аԥшааразы арҩаш инаваршәны аҩадаҟа аныҟәара иалагеит. Ацҳа аҭыԥ алхразы иахьа иеиӷьу амш ҟалаӡомызт. Из-банзар, аӡы анхыҵлак ацҳа ак амыхьырц азы реиҳа иахьахәҭаз аҭыԥ, аӡы хыҵны ианыҟоу иалхтәын.
Маҷк ианҭырҵаа ашьҭахь иахәҭоу ҭыԥк рыԥшааит, ақыҭа агәҭа азааигәара арҩаш иҭшәаны иҵауланы иахьыҟаз ҭыԥк ыҟан, аҩганкгьы хаҳәран аӡы ахаҳә дуқәа рыбжьара иҭысны ицон. Иауны ҵла дук ԥшааны наҟ-ааҟ инықәыжьзар цҳа бзиак рзалҵуан. Рразҟы иаланы убраҵәҟьа ашә ҵла дукгьы гылан. Абри аҵла ашьапаҟынтә иԥҟаны егьи аганахь идыршәыр, ишырҭахыз еиԥш цҳак алҵуан.
Шкок Беи идҵала аҷкәынцәа руаӡәы шахак аашьҭихын иаразнак аҵла дыхәнеит. Хыхьӡа данхала ашаха иикыз аҵла инадҿаҳәаланы алада иноуижьит. Ҵаҟа иԥшуаз рҟынтәгьы ҷкәынак ашаха еихак надҿеиҳәалан аӡ нырцә иԥшыз рахь инаиршәит. Амала аиха урҭ рҟынӡа имнеикәа иаӷьны ицоз аӡхыҵра иналаҳаит. Ас ианамуы даҽаӡәы иршәит аха уи иҿгьы ианалымҵ даҽаӡәы, даҽаӡәы… Аҵыхәтәан ақыҭа зегь раасҭа амч иланы адауы иҩызаз аҷкәын иԥхьеит. Баҭа иаартны иарымҳәозаргьы ақыҭаҿы зегьы «амшә хәыҷы» ҳәа ишьҭан. Акаԥаа усгьы роурақәа
маҷӡамызт. Аха Баҭа зегь раасҭагьы даун. Ақыҭа аиҳабацәа Баҭа «Абнауаҩы» ҳәагьы иарҳәалон.
Баҭа ақыҭауаа зегьы иҟаларишь ҳәа ишихәаԥшуаз аиха ирӷәӷәаӡаны иааникылеит, нас рыԥсыԥ еивымгаӡакәа ихәаԥшуаз ауаа иргәаҟыр иҭахызшәа инагӡаны иԥсыԥ ааивигеит. Амҵ ԥыруазар абжьы уаҳаун. Зегьы Баҭа инапаҟны иҟаз аиха ахәаԥшра иаҿын. Арԥыс шьаҿақәак шьҭахьҟа ианыҟаиҵа аамышьҭахь, дыҩны аиха нырцә иԥшыз рахь инаиршәит.
Акаԥаа рдауы хәыҷы қәҿиарала иршәыз аиха иԥшыз рҟынӡа инеит. Аихаӡа ахаҳә ианас иахылҵыз абжьи ауаа ргәырӷьабжьыи ааилаҩҩит. Аҭаҳмадцәа Баҭа гәыкала идырныҳәалеит. Иара дыԥхашьа-ԥхаҵо ихы ларҟәны дгылан.
Ашаха нырцә ианроу ушьҭа аҵла аԥҟара акәын ирзаанханы иҟаз. Амала даараӡа ргәы рҽанызар акәын. Убас иԥырҟар акәын ихәхәаӡа егьи аган ахь икаҳартәы.
– Сгәанала аҵла ԥаҳҟаанӡа амахәқәа амаҳхып… Абас ала иахьаҳҭаху аганахь акажьра ҳзыманшәалахоит – иҳә-еит Шкок Беи. Арҭ ажәақәа уа идгылаз ауаагьы иргәаԥхеит. Усгьы ианкаҳалакгьы амахәқәа амыхтәымзи. Амала Шьаиыд даҽа гәаанагарак иман.
– Амахәқәа амаҳхып, аха иҵырффаны акәымкәа, маҷк иазныжьны иамаҳхып, избанзар иаанхаз ала ацҳа ҳанықәсуа акырҭақәа ҟаҳамҵои усҟан иаҳҭаххар ҟалоит.
Аҭаҳмада Шьаиыд игәаанагара даараӡа ишьахәын. Ацҳа уанықәсуа аганқәа рҿы акырҭақәагьы аҭахын. Амахәқәа маҷк иааныжьны иԥырҟарц зиҭахызгьы уи азы акәын.
Ашә-ҵла дуӡӡа амахәқәа ҩыџьа аҷкәынцәа аттаҳәа иԥырҟо иалагеит, урҭ анааԥса даҽа ҩыџьа халт, урҭгьы анааԥса – даҽа ҩыџьа… дук мырҵыкәа аҵла амахәқәа хырффаны иҟьантазӡа иаанхахьан.
Аҵла ду ашьапаҟынтәи ахҵәаразы аамҭа анааи, Шкок Беи, ишыԥҟатәыз аиха зкыз аҿар инарҭбааны ирзеиҭеиҳәеит. Раԥхьаӡа, ихышәҭырц ахьырҭаху аган ала аԥҟара иалагатәын. Усгьы аҵла уи аганахь ихышәҭыр акәын, амала иамур ашаха зкыз аҷкәынцәа ӷәӷәала иаханы иахьаҭахыз аҭыԥахь икаҳарц иацхраауан.
Аиха зкыз аҿар, Шкок Беи идҵала ишырҭахымызгьы аҵла аԥҟара иалагеит. Ажәҩан иаҵагылазшәа игылаз аҵла
ԥшӡа аԥҟара Акаԥаа зегьы реиԥш урҭгьы ргәы иазычҳауамызт. Амала уаҳа ԥсыхәагьы шрымамыз рдыруан. Избанзар, арҩаш нырцә-аарцә инхарц рҭахызар, ацҳа хымԥада иаҭахын.
Аџыр иалхыз аихақәа аҵла иасцыԥхьаӡа иеизҳауа игон.
Аҵыхәтәан аҵла акаҳарахьы ахы археит. Зегьы рыԥсыԥгьы меивгӡакәа аҵла иахьаҭахыз аҭыԥ ахь икаҳарц азы Анцәа иҳәара иаҿын. Аҵла дара ишақәгәыӷуаз аасҭагьы, иеиӷьыз аҭыԥ аҿы инакаҳаит. Аҵла дуӡӡа уажәы ихагаханы ицоз арҩаш ахыхь ихәхәаӡа иқәын. Ахҭыс згәы хыҭ-хыҭуа иахәаԥшуаз Акаԥаа ргәырӷьабжьы аԥсабара иахыҵәеит. Ҷкәынцәақәакгьы рҽырзынымкылакәа аҵла-цҳа инықәланы иаразнак егьи аганахь инықәсит.
Ԥыҭрак ашьҭахь, ҩыџьа аҷкәынцәа уаанӡа ацҳа аганқәа рҿы амаакырақәа раҭаразы иаанрыжьыз амахәқәа рҟынтәи иаҭахқәаз ааныжьны егьырҭ иаҭахымыз зегьы инхырффаны инамырхит. Уи аамҭазы даҽа шьоукгьы аган иадырҵараны иҟаз иауыз аандақәа рырхиара иаҿын.
Амра абжаранӡа ианхала, ақды уахьықәныҟәаша ицәны ариашара ада зегьы ҟарҵахьан. Ауаа анықәсуа имааҳәырц азы ахи-аҵыхәеи рыҟны ашьаҟақәа аарханы иандырӷәӷәа ашьҭахь, зегь рыла узықәгәыӷша цҳаны иҟалахьан.
Ацҳа аџьабаа адызбалаз арԥарцәа рааԥсара рхыргарц азы изыдтәалаз аҵла амҵаны, рыҟаҵамҭа гәадурала иахәаԥшуан. Зегьы дара ишырхәыцуаз аасҭа иаармарианы иҟалахьан. Иара аҵла дугьы ацҳа ахьыҟарҵаз аҭыԥ аҟны иахьыҟазгьы разҟы дуун. Уи, даҽаџьара иҟазаргьы аҽқәа рыла ирҳәазаны иааргар акәын, аха усҟангьы аҵыхәа нырцәҟа аиагара рцәыуадаҩхон. Аха ари аҵла ашьапы инәықкны ианԥырҟа икәаԥӡах нырцәтәи аган инықәҳаит.
«Асасцәа ҳамоуп!» – ҳәа арԥыск ибжьы анраҳа иааҭрысны абжьы ахьгаз аган ашҟа инаԥшит. Арҩаш нырцә, аладантәи рганахь ҽыуаҩцәақәак ааира иаҿын. Шкок Беи инапы илахь инықәкны амра иацәыхьчо иаауа изусҭцәаз еилиргарц иҭахын. Жәохә-ҩажәаҩык раҟар ыҟан рхы инаркны ршьапаҟынӡа бџьарла иеиқәныхын.
– Исмил дабаҟоу?.. Иаарласны Исмил дысзышәԥшаа!… – иҳәеит Шкок Беи. Иааиз ирацәажәаразы есымша еиԥш уажәгьы Исмил даҭахын. Шкок Беи иажәақәа
раамышьҭахь макьана ауаа ишьҭалаанӡа ихаҭа дыҩуа даакылсит, иԥсыԥ аарлаҳәа еивго.
– Ара сыҟоуп шәхацкы! – ҳәа Шкок Беи дааидгылт.
Шкок Беигьы «усыцны уааи!..» иҳәан ацҳа дҩықәсны ашацаҳәа нырцәҟа дниасит. Уи аамҭазы асасцәагьы зынӡа иааигәахахьан.
Шкок Беи иааигәахаз ауаа бџьарла иахьеиқәныхыз азы игәы ҭынчӡамызт. Избанзар армаҭәа ршәӡамызт. Рызегьы хаз-хазы иеилаҳәан. Ари атәылаҿы анхацәа бџьарла иныҟәаӡомызт. Абџьар ныҟәызгозгьы ма аруаа, мамзаргьы ақәылаҩцәа ракәын. Арҭ армаҭәа зларшәым ала иқәылаҩцәазар акәхарын.
Аарцә дахьыҟаз аҭагылазаашьа згәамԥхаз Базала, зыԥсы ашьара иаҿыз арԥарцәа рышҟа днеит. Урҭгьы бџьарла иеиқәныхны иааиуаз анырба агылара рҽа-зыркхьан. Базала иаарласны аҽазыҟаҵара шаҭахыз рзеиҭеиҳәеит. Аиҿахысра ҟалар алшон азы агәаҽанызаара аҭахын. Ус анакәха, рабџьарқәа шьҭырхыр акәын.
Шкок Беии Исмили ашьшьыҳәа ишырԥылоз, иааиуази дареи, уажәы наҟ-ааҟ иеиҿагыланы, агәыԥ раԥхьа дгылан иааиланы зжакьа еиқәаҵәаӡа иҟаз аӡәы. Иҽы аӷәрақәа иеимҿижәошәа днаханы ианааникыла ашьҭахь ибжьы-гәаҩа ааҭицан, дрықәымчны, «Шәара шәызусҭцәада? Араҟа ҳара ҳадгьыл аҟны ишәусузеи? ҳәа днаразҵааит. Ихымҩаԥгашьала иааз агәыԥ дышреиҳабыз еилызкааз Исмил, уи иажәақәа раамышьҭахь иҟаиҵара изымдыруа дааҟалеит. Аха нас иҽааидкыланы ажәақәа Шкок Беи изеиҭеигеит.
– Ари ауаҩы, ҳазусҭцәои, рыдгьыл аҟны усс иҳамои ҳәа дуазҵаауеит… – иҳәеит.
Шкок Беи ари аҩыза азҵаара дазыԥшӡамызт. Арҭ ад-гьылқәа изтәугьы дыҟазаап… Аиашазы араҟа адгьыл азуҳәаратәгьы иҟаӡамызт, иахьабалак бнаран, аихаҵәҟьа зымбацыз абнара акәын… Иениџьами ақыҭа ахәаџьа Ҳаџьы Абдуллаҳ Ефенди, зны ианеицәажәоз Османаа рҿы адгьыл аҳәынҭқарра ишатәыз иеиҳәахьан. Асасцәа ракәзар, адгьылқәа дара ишыртәыз рҳәон. Нас ус анакәха хымԥада изықәгыәӷуа ак рымазар акәхарын.
– Кавказаа шҳакәу, Османтәылахь ҳахҵәаны ҳшааз раҳәа арҭ ауаа… – ҳәа иеиҳәеит Исмил. Насгьы иеиҭеигаанӡагьы инациҵеит:
– Ҳахҵәацәаны ҳахьааз атәыла аҟны аиӷара шаҳҭахым, ҳаиуацәахарц шаҳҭахугьы ирзеиҭаҳәа…
Исмаил иажәақәа анеиҭеигоз Шкок Беигьы ирзааиз ауаа рыҭҵаара даҿын.
Аҽыуаа зегьы рлакҭақәа рыцәгьаны, рыџьымшьқәа ҵарыхәны игылан. Аиҿаӷыӷара ада ҽеик ргәы ишҭам иаразнак ирнубаалон. Иара агәыԥ ахада аԥаҵа еиқәаҵәа Исмаил иажәақәа дгәамҵ-хамҵуа ибжьгьы рдуны аҭак злаҟаиҵоз алагьы хара имгакәа ишеилалоз убарҭан.
– Сара ахҵәацәа ҳәа аӡәгьы дсыздырам… Ҳусс иалоуи шәыхдырҵәазар… Арҭ адгьылқәа ҳара иаҳтәуп, ишәымоу ааидкыланы иаразнак шәықәҵны шәцоит!..
Исмаил арҭ ажәақәа ишеиҭеигаша дышрызхәыцуаз Шкок инапы Исмаил иҟәаҟәа инықәкны:
– Иеилкаауп, иеилкаауп!.. Ари ауаҩы аӡа иажәақәа аиҭагарагьы рҭахым… Сгәанала иеилыскааит. Илакҭа ҿаасҭа ала усгьы ииҳәарц ииҭаху еилукаауеит… Уаргьы ус баша барбаррала џьара дшызкылымсуа иаҳәа… Арантәи ҳцара аҭахызар иаарласны ҳцоит… аха дазусҭазаалак аӡәы дҳаӷрагылар азин иаҳҭаӡом… Ус изҭаху дҳаӷьларц, ҳлаирҟәырц азин ҟаҳҵозар, ҳадгьылқәа зымпыҵазхалаз аурысқәагьы ҳахдмырҵәар ҟаларын…– иҳәеит дымхьаҵкәа.
Аҭаҳмада аӷьеиҩ ҳәа иҟаиҵаз аҭак Исмил игәы иахәеит. Иаргьы Шкок Беи иҳәашьагьы мыԥсахӡакәа иеиҭеигеит. Ари аҩыза аҭак иазыԥшымыз аԥаҵа еиқәаҵәа иаразнак ишәақь Шкок Беи иахь инаирхеит. Иблақәа амца ркылҟьон.
– Уара аԥсра уазхьаауама алыгажә?! – ҳәа дыҩныҟаан ҽыла дигәыдлеит. Убри аамҭазы итҟәацыз ашәақь абжьы аиҩхаа илҭагьежьит. Иҟалаз еилдыргаанӡа адауы бжьы еиԥш бжьык нагеит. – Иҵысыз ихы ихысхуеит!..
Аԥаҵа еиқәаҵәа ишәақь шикыз дахьыҟаз даанхеит. Иҩызцәеи иареи абжьы ахьгаз аганахь ианынаԥшы акәара нырцә жәаҩык раҟара арԥарцәа ршәақьқәа дара ирықәкны ишгылаз рбеит. Аԥаҵа еиқәаҵәа иҟаиҵара дақәымшәо дышхәыцуаз Исмил, Базала ииҳәаз иажәақәа аҵәгьы налаҵаны реиҭагара дналагеит.
– Шәааҵасыр шәыхқәа шәхагылаӡамызшәа ишәхихуеит… дыхәмаруа џьшьаны гхак шыәмхьааит, сара ибзианы дыздыруеит. Ҩышә шьаҿа рҟынтә аҵыс кәтаӷь иақәзыршәо иоуп… Шәара шәыхқәа акәтаӷь аасҭа изладуу ала уадаҩрак
изалауам… Иԥыххаа изымгаргьы кылҵәара дуӡӡак ишаиҭо жәдыруаз…
Шкок Беи ашьа каҭәарахьы икылымсырц азы:
– Исмил ҳасасцәа ираҳәа!.. Ирҭахызар рабџьарқәа шьҭаҵаны иҳасасхааит… Ҳаицәажәаны ҳазҵаарақәа ҳаӡбап…
Исмил арҭ ажәақәа анеиҭеигоз арҩаш нырцә иҟаз арԥарцәа рахь ихы нарханы:
– Шәаргьы шәабжьарқәа шьҭашәҵа!.. Урҭ иахәҭаз аҭак роуит… Ушьҭа иҳасасцәоуп… – иҳәеит. Ақыҭаҿы ҳаҭыр зқәырҵоз аҭаҳмада иажәақәа раамышьҭахь аҿар ашьшьаҳәа рабџьарқәа нышьҭарҵеит. Аҭагылазаашьа аҟәандахара иаҿын.
Аԥаҵа еиқәаҵәа, маҷк иҟаиҵара изымдыруа дааԥшны, нас иҭаҷкәым аараҵәаны:
– Налет шәықәзааит зегьы!.. Уажәы ҳцоит, аха ари ала ҳаилгаз џьышәымшьан!.. Даҽазныкгьы ҳааихуеит!.. Хымԥада ҳшьа ҳуеит!.. Убригьы жәдыруаз… – ҳәаны иҽы аӷәра дааханы днаҳәын ишьхәа наирбеит. Аӡы хәашьы инаваршәны иҿынеихеит, иҩызцәагьы рыбжьы мыргаӡакәа ишьҭаланы инадәықәлеит.
Ахәы хәыҷы иқәгылаз лқьала авараҿы дгыланы аҭагылазаашьа иахәаԥшуаз Мариса Ҳаным, бџьарла иеиқәныхыз асас еиқәаҵәақәа рцарала лыԥсыԥ ааивылгеит. Лара ауаа шааизгьы лбахьан, аха уахь анеира аасҭа Шкок Беи изныжьра реиҳа иахәҭоуп ҳәа илыԥхьаӡеит. Иаа-лырҟьаны иҟалаз уск алаԥалара Шкок иаҳаҭыр ланарҟәуазшәа илыԥхьаӡон.
Аԥҳәысбырг лқьала ахьыҟаз аҟынтәи ашьшьыҳәа арҩаш ашҟа данылбаауаз маҷк аԥхьатәи ахҭысқәа рымшала агәҭынчымра лыман, алҵшәа змам ҭагылазаашьак иааины иҭагылахьан. Иаарласны идыргылаз рқьалақәа рҿы аӡынра рхыргарц ргәы ишҭаз, абри аҩыза ауаҩы ишьапы зқәымгылацыз абнарагьы ҳара иаҳтәуп ҳәа шьоукы ирымаркуа иалагахьан. Зегь раасҭа иеицәаз арҭ ауаа уаҩы бызшәа заҳауаз, узацәажәашаз шьоук ракәӡамызт. Аԥҭақәа рыбжьара ицәырҵыз амра днахәаԥшны:
«Анцәа, уара уҳацхраа!..» лҳәон.
Арҩаш аҟынӡа даннеигьы ашьшьыҳәа, дмыццакӡакәа ацҳахь лҿыналхеит, лнапала лкалҭ ааидкыланы лызнапык алагьы ацҳа днықәсны нырцәҟа диасит.
Мариса Ҳаным дшааиуаз збаз Шкок Беигьы дылԥыларц азы шьаҿақәак ныҟаиҵеит. Иааиԥылеит, Шкок Беи иԥштәы ихаӡамызт, икәша-мыкәша иҟаз аҿар идирдырырц иҭахымзаргьы агәҭынчымра ӷәӷәа шимаз убарҭахон.
– Аҭагылазаашьа ҽеим саҳәшьа…– иҳәеит, аҭаҳмада. Мариса Ҳаным ирыхәаԥшуаз аҿар ирцәыхарахарц азы Шкок Беи имахәар дҩаҵагыланы:
– Абас ҳнаскьап… – лҳәан аԥаҵ еиқәаҵәеи иҩызцәеи ахьцаз аганахь рҿынархеит.
– Аҭагылазаашьа зынӡа ибзиаӡам саҳәшьа… Арҭ ақәылаҩцәа уажәазы ицазаргьы, агәра згоит даҽазнык ишаауа… Ҳахьааиз абнара дара ишыртәу рҳәоит… Аха Ҳаџьы Абдуллаҳ Ефенди, абнарақәа асулҭан ишитәыз сеиҳәахьан…– иҳәеит аҭаҳмада. Мариса лыбжьы мыргаӡакәа ҭынч дӡырҩуан. Шкок Беи маҷк иԥсы ааиҭакны еиҭах иажәақәа инарыциҵеит.
–…Сара бсазҵаауазар, иаразнак ак ҟаҳҵап… Ианаамҭоу шьаҿак ааҳзыҟамҵар аамҭа ҳацәцоит…
Шкок Беи ииҳәарц ииҭахыз ззеилымкааз Мариса,
– Уи ишԥа?.. аамҭа ҳцәымцарц, иҟаҳҵои? Ҳцаны рқыҭақәа ҳрықәлома?.. – ҳәа иџьшьаны диазҵаауан. Шкок Беигьы дԥышәырччо Мариса лызҵаарақәа аҭак рзыҟаиҵон.
– Ааи, рқыҭақәа рахь ҳцароуп… аха ҳрықәларц азы акәӡам… Ҳнапы неиҵыхны ҳрацәажәарц азы…
– Рқыҭақәа рахь ҳцоит уҳәама?.. – лҳәеит Мариса. Еиҭа иџьшьаны дшыҟаз лзыҵәахуамызт.
Иажәақәа ахьџьалшьоз Шкок Беигьы игәаԥханы дыҟан… Иажәақәа рыла Мариса Ҳаным реиҳагьы диршанхар иҭахын.
– Рқыҭақәа рахь ҳцоит… ҳцоит аха шәара шәыда… Сара сымацара сцоит… Санцогьы сеиҭагаҩы Исмаил маца-ра дышьҭысхуеит…
Шкок Беи аамҭа мгаӡакәа иҽирмазеит. Есымшатәи имаҭәақәа ааишәыхны икәымжә ҿыцқәа ишәиҵахьан. Ираӡны маҟеи, иҟамеи иҟәнын, Исмилгьы имаҭәа ҿыцқәа ишәын.
Амҩа иқәлаанӡа Шкок Беи Исмил иахь днаҳәны иҟәаҟәа ихшьыз ашәақь инапы нақәкны:
– Аибашьра ҳцаӡом Исмил, ашәақь шьҭыхра аҭахӡам… Уи араҟа иаанужьыр сҭахуп… Агыгшәыг азы ҳҟамақәа усгьы иҳазхоит… – иҳәеит. Уаанӡа ажәак мҳәаӡакәа ирыхәаԥушаз Мариса Ҳаным, Шкок Беи иажәақәа анлаҳа иџьшьаны диазҵааит:
– Ишԥа?.. Уажәы зынӡа иаҳзымдыруа, уаанӡа ҳахьымцац қыҭак ахь бџьарда шәцома? Насгьы ҳарбар ззымчҳауа ауаа рышҟа…
Аҭаҳмада Шкок Беи Мариса Ҳаным лызҵаара дааԥышәырччаны аҭак ҟаиҵеит:
– Нас ишԥа ҟаҳҵои?.. Бџьарла ҳаиқәныха ҳцаны рқыҭа ҳақәлома?.. Уахь аибашьра ҳцошәа ҳабацо… Уаанӡа ҳшеицәажәаз еиԥш, рыуара ҳрҳәарц азы ауп ҳазцо… Ҳахьцо ақыҭаҿы рысасцәа бџьарла ирԥыло џьыбшьома?.. Хымԥада урҭгьы бџьрада ҳахьнеиз ргәы иахәоит. Реиҳа ҭынч иҳацәажәоит… Ус анакәхагьы аицәажәарала, аинааларазы алшар ҟалоит…
Мариса Ҳаным Шкок Беи иага дԥышәырччо дцәажәозаргьы лгәы ҭынчӡамызт.
– Уаҟа шәхы шымҩаԥыжәгаша уара сара саасҭа иеиӷьны иудыруеит Шкок Беи… Амала амц зысҳәарызеи сара сгәы ҭынчӡам…Иахьа ара иааиз ауаа уаҩы бызшәа заҳауа рсахьа рымаӡамызт… Убри азын ауп сзыршәо…
Шкок Беии Исмили, аӡы хәашьы излацоз аган ала илаваршәны рымҩа ианықәла ацҳа ҿыц аԥхьа иеизаны ирышьҭаԥшуаз ауаа зегьы агәҭынчымра рыман. Аҭаҳмадеи аиҭагаҩы ҷкәыни ишарзырыццакуаз, ирццакны акырӡа иныҟәеит. Аҵыхәтәан абнареи ахаҳәреи ирылҵны ауаа иахьықәаарыхуаз адгьылқәа рахь икылсит. Уажәы раԥхьа аџьықәреиқәа ҿыхны аԥҳәгьы рхны иеидкыланы иахьеиқәыз амхырҭақәа рԥылон. Арҭқәа Шкокгьы Исмилгьы ирыцәтәымӡамызт, избанзар аԥсуаагьы аӡынразы абас аԥҳәаҟәақәа еиқәырҵон.
«Аџьықәреи иахьабалаак иеиԥшны иаадрыхуазаап» ҳәа даахәыцит Шкок Беи. Исмаил иакәзар, аџьықәреигьы аԥҳәгьы дырызмхәыцуа зынӡа даҽаџьара дыҟан, уи уаанӡа дзыцныҟәоз Пачкәук Беии, уажәы дзыцныҟәоз Шкок Беии
иеиҿирԥшуан. Жәашықәса раҟара шрыбжьазгьы ҟазшьала ишԥаеиԥшыз. Акы заҵәык излеиԥшымыз Шкок Беи иоура реиҳа икьаҿын, ихахәгьы каԥсахьан. Исмаил урҭ сахьала иахьеиҿирԥшыз шиашам идыруан. Урҭ злеиԥшыз хымҩаԥгашьала, ҟазшьала акәын. Рҩыџьагьы иахьынӡаҟәыӷаз аҟара, иагьҭынчын, иагьгәымшәаҩцәан… Арҭ здыруаз ауаа дара рзы агәамҵра ззымдыруа ҳәа ирышьҭан. Ашәара закәу рыздыруамызт. Издыруада урҭгьы ауаа зегьы реиԥшҵәҟьа ишәозаргьы ҟалон, аха рыуаажәлар ргәы камҳарц азы, ианшәалаакгьы, уи аҵәахышьа иақәшәон.
– Ақыҭа ҳазааигәахазар ҟалап… Уԥшишь ана аҩнқәеи џьаамаки ыҟоуп… иҳәеит Шкок Беи. Исмил иоура злаҟаз ала уаанӡагьы ибахьазар акәхарын.
– Ааи, уа џьаамак ыҟоуп!.. – иҳәеит. Мыцхәы дцәажәаны аиҳабы иҿаԥхьа ԥхашьара ҟаиҵар иҭахымызшәа.
Ақыҭа ишалалахьазгьы макьана аԥсы зхоу аӡәгьы дырԥымлаӡацызт. Харантәи ирбаз ҳәсақәакгьы атәым хацәа рҟнытә рхы рыхьчарц рҭахызшәа иаразнак рыҩнқәа рахь рҽыԥхьаркит.
Аҩнқәеи, абаҳчақәеи рыбжьара ицоз амҩаҿы атәым уаа рыфҩы зкыз алақәа шреишуаз, ашьшьыҳәа иныҟәо ишнеиуаз дук мҵыкәа аџьаама инадгылеит.
Узыршәаша ҭынчрак ыҟан, аԥсаатә рыбжьқәа ушьҭа аарлаҳәа иааҩуази шьҭахьҟа инхаз алақәа рышбжьи рыда уаҳа акагьы уаҳауамызт. Рыкәша-мыкәша уаҩы дырбарҭаӡамызт. Акы заҵәык аџьаама аҩныҵҟантәи быжьқәак раҳауан, аҩныҵҟантәи хаҵак ибжьы ааҩуан.
«Абри ауаҩы ииҳәо аԥсшәахь исзеиҭоугар, ииҳәоз еилысымкаауазеи» иҳәозшәа днаԥшит. Амала арҭ ажәақәа Исмилгьы изеилкаауамызт, аха цқьа илымҳа кыдҵаны данӡырҩы ашьҭахь.
– Араб бызшәазар ҟалап… Ақыҭа ахәаџьа анцәа диҳәозар акәхап…– иҳәеит.
Рҩыџьагьы иҟарҵара рзымдыруа аџьаама ашә ишахәаԥшуаз, ашә аатны ақыҭа ахацәа аӡәаӡәала адәахьы идәылҵуа иналагеит. Уажәы ақыҭауааи дареи ааиҿагылеит.
Шкок Беи Османаа рҿы ишаԥу еиԥш, «Селамун алеқум» ҳәа аԥсшәа нареиҳәеит. Ақыҭауаа рџьаама аԥхьа уаанӡа ирымбацыз маҭәа џьашьахәқәак зшәыз ҩыџьа ахацәа ахьырбаз иџьашьаны ишыҟоу уахьырҿаԥшуа иубарҭан. Аха лассы рҽааидкыланы Шкок Беи иаԥсшәа аҭак ҟарҵеит.
«Алеиқум селам!.. Бзиала шәаабеит!..» – ҳәа ирԥылеит, Шкок Беи уаҳа аҭырқәшәа ахьизымдыруаз азы Исмаил даарыбжьаланы:
– Ҳара ҳкавказтәқәоуп, ҳаԥсуаауп… Шәыԥсадгьыл ахь ҿыц ҳааит, абри арҩаш аҩадахьы џьара ҳанхоит – иҳәеит.
Исмаил арҭ ажәақәа аниҳәоз иаразнак рқыҭаҿы ирықәларц иеиз агәыԥ рхада аԥаҵа еиқәаҵәеи иареи иааиҿаԥшит. Ауаа зегьы рашьҭахь дгыланы ргәаӷ кны дрыхәаԥшуан. Шкок Беии Исмаили ахьибаз игәы шыхынҳәуаз убарҭан. Ацәажәарагьы алаԥаларагьы дагымхаӡеит, иаԥхьа игылаз ауаа днарыгәҭас-аарыгәҭасуа зегь раԥхьа днеины дҩагылан. Иџьашьаны ихәаԥшуаз ақыҭауаа рахь днаҳәны.
– Абарҭ ауаа роуп… ҳқыҭа адгьылқәа рҿы анхара зҽа-зызкыз! – ҳәа ибжьгәаҩа дақәымчны ҿааиҭит.
Арҭ ажәақәа раамышьҭахь ауаа аууы аарыхгеит. Зе-гьы акы рҳәон. Исмил игәы ҭҟьарц ак игӡамызт. Дааҳәын Шкок Беи днаихәаԥшит. Аҭаҳмада шьаҿак ҟамҵаӡакәа, иаԥхьа игылаз ауаа дрыхәаԥшуа дгылан. Шәарҭак инубаалаӡомызт. Баҟак еиԥш дҭынчӡа дгылан. Ақыҭауаа рыбжьаратәи рцәажәара хдыркәшарц дырзыԥшын. Уи ихымҩаԥгашьа Исмилгьы даарҭынчит.
Аԥаҵа еиқәаҵәа иқыҭауаа кырӡа ианрымаикы ашьҭахь Шкок Беи иахь днаҳәны:
– Ҳара азин ҳамымхыкәа ҳадгьыл аҿы анхара шәҽазышәкуеит, агьырахьгьы шәыԥхамшьаӡакәа, акымзарак ҟамлазшәа ҳқыҭа аҟынӡа шәаауеит… Ари закәытә хымҩаԥгашьеи, хымдыррои, закәытә агаӡа гәымшәарои?!. – ҳәа ихәаара инациҵеит.
Шкок Беи, аԥаҵа еиқәаҵәа ихәаара хьаас ишьҭымхкәа, дҭынчӡа дышгылац дгылан. Ганкахьала ақыҭауаа рыблақәа дырхыԥшыло, ганкахьалагьы Исмаил иахь.
– Араҟа рыуаразы ҳшыҟоу, ак рымаҳкырц шаҳҭахым раҳәа… Рыдгьылқәагьы ампыҵахалара ҳгәы ишҭам, иаҭаххаргьы ҳақәҵны ҳашцауа ҷыдаала инараҳәа… Аха ақыҭа аԥхьагылаҩцәа рацәажәара шаҳҭахугьы раҳәара ухамышҭааит… – ҳәа ибжьы наиргеит.
Исмаил иаарласны Шкок Беи иажәақәа неиҭеигеит, ари ианыҟаиҵоз исқьынгьеиԥш Шкок Беи ицәажәашьагьы мыԥсахкәа аиҭагара даҿын.
Акаԥаа рқыҭа ҿыц аҟны, ажәакала Мариса Ҳаным лқыҭаҿы, ҷыт бжьык гомызт. Ацҳа ахаҿы иҟаз ашҭаҿы иеизаны иҟаз ажәлар алеи-ҩеира ишаҿыц иаҿын. Зегьы Шкок Беии Исмаили рымацара иахьцаз ргәаԥхомызт. Уаанӡа иахымцацыз қыҭак ахь, насгьы зынӡа ирзымдыруаз ауаа рышҟа бџьарда дахьцаз дзықәгыәӷуаз рзеилкаауамызт. Амала уи зегьы дреиҳабын, дҟәыӷан. Иаалырҟьаны иҟалоз ахҭысқәа рҿы иҟаиҵаш идыруан. Хәынтә дхәыцны, знык иҟаиҵон. Ақыҭа ажәытәтәи аиҳабы Пачкәук Беи-ҵәҟьа уи димазҵаакәа шьаҿак ҟаиҵаӡомызт.
Мариса Ҳаным лыгәҭынчымра ақыҭауаа идылмырбарц азы ашҭа ааныжьны лқьала ашҟа данцоз, аӡхыҵгьы ашьшьыҳәа аҭынчхара ишаҿызгьы гәалҭеит. Иаха нахыс ақәа ахьамуаз азы ари иџьоушьаша акы акәӡамызт аха зегь дарароуп арҩаш ахьҭынчхаз азы дгәырӷьон.
«Уажәазы мариала иаҳхаҳгеит аха арҩаш иазааигәуо ақьалақәа аӡхыҵ иацәыҳахьчарц азы амҷк аҩада ихаҳгалароуп… Иацтәи ақәа иҵегьы иацызҭгьы ақьалақәа зегьы аӡхыҵра иамгози…» ҳәа гәаныла дхәыцуан.
Ахәы даныхәна, ақьала авараҿы игылаз атәарҭа днықәтәаны аладаҟа Шкок Беии Исмили иахьцаз аганахь аԥшра дналагеит. Зны-зынлагьы ашҭахь дыԥшуан, ажәлар шгылац игылан, урҭгьы Шкоки Исмаили рымҩа иазыԥшын.
Базала иакәзар, зегь раасҭа игәы ҭынчымызт. Избанзар, Исмил иара изы зегь раԥхьа дгылан, уи иҩыза гәакьа иакәын, иашьа иакәын, Исмаил ак ихьып ҳәа дазхәыцыргьы иҭахымызт.
«Саргьы урҭ срыццандаз..,» ҳәа игәы дааҭацәажәеит. Аха Шкок Беи иуазма?… Аҭаҳмада дҟәыӷан иажәа дақәиҭын, аха иикыз икуан. Знык «мап» аниҳәа уаҳа дузахьырхәӡомызт. Избанзар, баша ажәоуп ҳәа дцәажәаӡомызт. Ажәак иҿыҵҟьозар уи дазхәыцны, абырцкал икылхны иҳәеит акәын иаанагоз. Уи азы акәын уаҳа хынҳәышьа зимамыз.
Базалагьы Мариса Ҳаным леиԥш ашҭаҿы уаҳа дзаанымгылеит. Ашьшьыҳәа ацҳа днықәсны иқьалахь деихеит.
Данныҟәоз ушьҭа араҟа баша аамҭа шимгаша иӡбахьан. Иҟалалаакгьы маӡала Шкок Беии Исмили дрышьҭаланы дцон. Ари алеишәа ишанымаалозгьы идыруан аха, «алеишәа еилазгозаргьы абри аҿы иеилазгап» ҳәа дхәыцуан. Избанзар, ақыҭаҿы бзиа иеицырбаз рыҭаҳмадеи, иҩыза гәакьеи рыԥсҭазаара ашәарҭа иҭагылан.
Базала ишәақь аашьҭыхны маӡала абнара дшылалаз аӡәгьы изгәамҭаӡеит. Амала зегь дарароуп ҵлак днаваланы ишьҭахь аҟынтә ӡыр даауа-дмаауа гәеиҭеит. Аӡәгьы даниба арҩаш инаваршәны иҿынеихеит. Аха, ԥыҭрак данца ашьҭахь, ақыҭауаа дрымбарц азы гха дуӡӡак шыҟаиҵаз ааигәалашәеит. Шкок Беии Исмили арҩаш нырцә ала ицахьан иара аарцә дыҟан, уажәы уахь дызларуаз.
Ҳамҭакы дааҭгыланы аӡы хәашьы днахәаԥшит. Аӡы иага имаҷхазаргьы зегь дара роуп ауаҩы дзырӡомызт.
«Алада аӡы сахьырша сыԥшаап…» иҳәан ирццакны ддәықәлеит, аха амыӷреи ақәыцреи, аҵлақәа рыжәпареи лассы дцаратәы амҩа ирҭомызт. Уи амшала днакәша-аакәшаны дахьынҟәоз азы имҩа аухон. Арахь дахьцозгьы уаҩҵас изыдруамызт. Дымҩахымҟьарц азы арҩаш дацәыхарамкәа дныҟәон.
Кырӡа данныҟәа ашьҭахь абнара даалҵны амхқәа ахьалагоз аҭыԥ аҟынӡа днеит. Иаԥхьа игылаз аҩнқәа рыла ақыҭа дшазааигәахазгьы аагәеиҭеит, аҩнқәа иеицәыхараны, иеиԥхьытта иҟаз қыҭак акәын ари. Ари ақыҭа ду аԥаҵа еиқәаҵәа иқыҭа акәзар акәхарын.
Базала абнара даалҵны шьаҿақәак аныҟаиҵа ашьҭахь иаразнак еиҭах абнарахь днагьежьит.
«Иҟасҵози сара!.. сеилагазар акәхап… Уаанӡа сахьыҟамыз, сахьырзымдыруа қыҭак аҿы ашәақь кны саба рылало? Закәытә гаӡароузеи иҟасҵо…» ҳәа ихы дназгәамҵит. Нас ҵлак амҵан днатәаны иҟаиҵаша азхәыцра далагеит. Дахьтәаз аҭыԥ аҟынтә ақыҭа аҟынӡа зегьы убарҭан арҩаш илеиуаз ақыҭа иеиҩншаны иалсны ицон. Ҩышә-хышә шьаҿа аҟара иаԥхьаҟа цҳакгьы хын. Ақды дуӡӡақәа еиваҵаны иҟаҵаз ари ацҳа, дара иҟарҵаз иеиԥшымызт, ари дун, ауардынқәагьы ықәсратәы ҟиан.
Ақыҭауаа Шкок Беии Исмаили аџьаама ашҭаҿы игылаз амжәа аҵла иҟаз атәарҭахь ааԥхьара рырҭеит. Уажәы аҵла
амҵаны итәаны рызҵаарақәа ирыхцәажәон. Ақыҭагьы Ақчаԥынар шахьӡыз абраҟоуп иахьеилыркааз.
Шкок Беи рқьалақәа ахьдыргылаз адгьылқәа ишыбнароу дара иахьықәаарыхуа адгьылқәа ишрыҵанамкуа уи амшалагьы ишырԥырхагам атәы рзеиҭеиҳәон. Ас изиҳәозгьы мзызк аман, избанзар аԥаҵа еиқәаҵәа ида ақыҭауаа аӡәгьы рқьалақәа ахьдыргылаз адгьылқәа рымакра ргәы иҭаӡамызт. Уахь ала уск рымаӡамызт. Бнаран, мхысгьы рхы ирзархәаӡомызт. Ақчаԥынараа амшын аганахь акәын аҽеиҵыхра иахьаҿыз. Избанзар уи аган аҿы иҟаз адгьылқәа реиҳа иманшәалан, ибарақьаҭын.
Идрис Ага захьӡыз аԥаҵа еиқәаҵәа иакәзар, ҭынч дтәомызт. Шкок Беи ирҟәандаз аҭагылазаашьа дналаԥаланы иеиҿаиргылар иҭахын.
– Ҳусса иалои шәара шәыхҵәазар?!. Ҳусс иалои шәтәыла шәахырцазар?!. Арантәи шәықәҵны шәцар азы ааԥынранӡа ҳзыԥшӡом… Аӡынра шышәзыԥшыз арахь шәааиаанӡа шәазхәыцындаз!.. Иаарласны шәҽааидкыланы ҳадгьылқәа рҟынтә шәықәҵны шәца!… Мамзар иаҳгәамԥхаша ахҭысқәа ҟалар, ашьа каҭәар алшоит!.. – ҳәа рыршәара иҽаназик Шкок Беи уаҳа изымчҳакәа аҭак ииҭеит.
– Ари аӡынра ара ҳаҟоуп иудыруаз!.. Абри аамҭазы даҽаџьара ацарагьы даҽа қыҭак аԥҵарагьы ҳгәы иҭаӡам. Ааԥынра анааилак аиҳабыра ҳнарацәажәаны иаҭаххозар даҽа ҭыԥк ҳаԥшаап… Усгьы ахҵәарамҩаҿы ҳауаажәлар рыбжеиҳарак ҳацәҭахеит, араагьы аарлаҳәа нхара ҳалагеит. Аӡынразгьы араҟа ҳҽазыҟаҳҵеит, уажәы даҽазнык амҩа ҳзанылаӡом… Ажәакала, уара уажәақәа ҳара ҳдыршәаӡом ҳара ҳзы акагьы аанагаӡом!
Идрис Ага ари аҭак деиланагеит. Дҩаҵҟьаны данцозгьы амақарра даҿын.
– Ҳаибабоит!.. хьаас иҟашәымҵан иаарласӡаны ҳаибабоит!..
Шкок Беи, Акчаԥынараагьы Идрис Ага ихымҩаԥгашьа шыргәамԥхоз ибон. Арҭ ауаа зыԥсҭазаара адгьыл иадҳәалаз ҭынч анхара ада акагьы згәы иҭамыз ракәын. Аха Идрис Ага дара дреиԥшӡамызт, уи даҽа дунеик датәын. Изларбоз ала ақыҭауаагьы иршәаны иман.
Идрис Ага дангыла уи идгылаҩцәа ԥыҭҩыкгьы инаиышьҭалеит. Уи аамышьҭахьгьы Шкок Беи ақыҭауаа
иҭабуп ҳәа нараҳәаны агылара иҽыназикит, ианеиԥырҵуазгьы ақыҭауаа рахь днаҳәны:
– Агәра жәга, саргьы сқыҭауаагьы ҭынч анхара ада уа-ҳа акагьы ҳгәы иҭаӡам. Аибашьрақәеи, ахҵәарақәеи, аԥсрақәеи ҳгәы ԥырҵәахьеит… Ҳара ҳаиуацәахар ҳҭахуп. Ари аамҭала ижәбарҭахоит… Шәаргьы ҳара ҳахь шәааи, шәҳасасха, иҵегьы ҳаибадырп!.. Абзиаразы!… – иҳәан амҩа днықәлеит. Исмаилгьы ажәақәа анеиҭеига аамышьҭахь «Абзиаразы!.. Ҳқыҭахьгьы шәҳазнеи» ҳәаны инаскьахьаз Шкок Беи дихьӡарц азы днаишьҭалеит.
Базала дахьтәаз иҟаиҵаша дазхәыцуан, аҵыхәтәан аӡхыҵ дыӡасаны дырырц иӡбеит. Ари иагьуадаҩын, иагьшәарҭан, аӡы ахьхәашьыз амшала шаҟа иҵауло издыруамызт, насгьы ишәақь мырбааӡакәа аӡы дышԥаруаз. Аҵыхәтәан уи азгьы мҩак иԥшааит. Иҩаз қдык ԥшааны аӡы иналажьны ишәақьи егьырҭ имаҭәақәагьы нақәҵаны, имырбааӡаӡакәа ишьапқәа рыла мацара дыӡасаны дырыр акәын.
Базала кырӡа џьабаа аниба ашьҭахь нырцәҟа аиасра илшеит. Аха дкәытрабааха дбааӡаны дыҟан. Акы заҵәык дзыргәырӷьоз ишәақь ахимырбааӡаз акәын. Ӷәӷәала ахьҭа дакуан, аҭашәара иаҿыз амра усгьы дарԥхаӡомызт, аԥша ианхалаз абӷьы еиԥш дқыџь-қыџьуан.
Аӡы нырцәҟа деиасхьан, аха уажәы иҟаиҵаша издыруамызт. Арахь Шкок Беии Исмаили ракәзар, макьана иҟамызт. Анцәа иумҳәан ак рыхьзар? Маҷк ашьҭахь амшгьы хәлон.
Арԥыс, маҷк аҟара аҭаыгалзаашьа дназхәыцны ианыхәлалаак маӡала ақыҭа далаларц иӡбеит. Амала ақыҭа дуӡӡаҿы урҭ абаиԥшаауаз, дабацоз, дзацәажәодаз?..
Нас иаразнак игәаанагара иԥсахит.
«Зегьы иреиӷьу амш мыхәлаӡакәа ақыҭахь снеины Шкок Беии Исмили иахьыҟоу сразҵаароуп..,» ҳәа дгәамҵ-хамҵуа ақыҭарахь данеиха ушьҭа ахәаџьагьы ахәылԥазтәи езан гәаҭаны аҿыҭра даҿын. Шьаҿақәак шыҟаиҵаз еиԥш шьоукы ааира ишаҿыз гәаҭаны иаразнак дианы иҽиҵәахит.
Иааиуаз изааигәахара иаҿын, шьаҿақәак раамышьҭахь дахьиоу иҟалон. Зынӡа дрымбарц азы дҳәазаны ааигәа иҟаз хаҳәык иҽнаваикит. Маҷк иԥсы ааивганы данынаԥш иибаз изхамҵеит, игәы гәырӷьарала иҭәит. Иааиуаз Шкок Беии, Исмили ракәын, инапқәа ҩышьҭыхны.
– Анцәа ду сукәыхшоуп!.. – ҳәа дааматанеит. Иҽыҵәахны дахьыҟаз иҭыԥ аҟнытә дҩаҵҟьаны игәыдикылар иҭаххеит. Амала нас иҽааникылт. Изыхҟьазгьы издыруамызт аха мчрак даннакылеит.
Шкок Беии Исмили иҟоу рзымдырӡо Базала инаивсны
рқыҭа аганахь иццакуа ацара иаҿын. Базала ԥыҭрак аҟара дааԥшны рышьҭахь ӡәыр дыҟоу-дыҟаму гәеиҭарц иҭаххеит. Ирышьҭаз аӡәгьы дыҟаӡамызшәа аниба игәы ааҭынчхеит. Нас дахьтәаз аҭыԥ аҟнытәи дҩагыланы иҽааириашеит. Уажәы дқыџьқыџьуа дгылан. Инапқәа рҟәыҷуа ихьшәашәаз инапқәа ирԥхарц иҽазикит. Нас ушьҭа ихарахаз иуацәа дрыхьӡарц азы дрышьҭалеит. Аха макьана ддәықәлаанӡа быжьқәак аниаҳа еиҭах дахьыҟаз дыхәхәаӡа иҽкаижьит, Шкок Беии Исмили ирышьҭаланы иаауаз ыҟан.
Базала дахьиаз ахьҭа еиҳагьы илсуан аҟынтә иеихамгылоз ихаԥыцқәа аарлаҳәа иаанкыло иааиуагьы избозар ҳәа дыԥшуан. Маҷк ашьҭахь иибаз афы исызшәа дааҟанаҵеит. Идрис Агаи хәҩык имаҵуарцәеи ршәақьқәа кны ицаз ирышьҭашәарыцон. Иаԥхьа ианиасуаз зынӡа иҽирԥсит. Фҩык ауаа, даргьы аӡә дышрышьҭаз рызмыдкәа Шкок Беии Исмили ирышьҭан.
Маҷк аҟара дааԥшны Базалагьы Идрис Агаи иҩызцәа днарышьҭелит. Иҽыдмырбаӡакәа аха зынӡа дырзааигәаны дрышьҭан, убасҟак дрызааигәан иеибырҳәозгьы иаҳауан. Даргьы раԥхьа ицахьаз Шкок Беии Исмили рыда рыбла ак ахьамбоз азы рышьҭахь аҟынтә иааиуаз дабардыруаз.
– Ҳқыҭа ибзиаӡаны иацәыхарахеит, нас ишаҳҭаху ҳреихсуеит… Даҽа маҷк ҳарзааигәахап ҳанреихслаак ирықәшәартәы… рыԥсы ҭаны иаҳцәымцароуп!..– иҳәон аԥаҵа еиқәаҵәа.
Базала арҭ ажәақәа зегьы иаҳауан, иҭырқәшәа иага имаҷзаргьы иидыруаз мацара алагьы иҟоу еиликаахьан азы аҽынкылара ицәыуадаҩны дыҟан. Иаразнак Идрис Ага днаиеихсны дишьырц иақәикит, аха иуацәа ашәарҭара иҭагылар ҟалон азы дахьхәит. Избанзар, Шкок Беигьы Исмаилгьы абџьар рымаӡамызт, ус анакәха ахысразы иреиӷьу аамҭак дашьклаԥшыр акәын. Абарҭқәа дрызхәыцуа илымҳақәагьы иҵегьы инкыдҵаны рышьҭашәарыцара даҿын.
Арҩаш ишлеиуаз, маҷк раԥхьаҟа ацаҟьа инавагьежьны арӷьарахьҟа ицон. Шкок Беии Исмили абни ацаҟьа ианавагьежьны рымҩа иацырҵар акәын. Базала ахысразы иреиӷьыз аҭыԥ аброуп ҳәа днахәыцит. Иара днахыслак иҩызцәа рыԥсҭазаара ашәарҭара иҭагылаӡомызт. Базала иаӷацәа ибзиаӡаны дырзааигәаханы ишьамхы нышьҭаҵаны ишәақь нарықәикит. Шкок Беии Исмили ацаҟьа ишавагьежьыз еиԥшҵәҟьа ишәақь нҭирҟьеит. Ашәақь абжьы аиҩхаа инҭатҟәацуаз Идрис Агагьы иикыз ишәақь наимпыҵҟьаны арҩаш аганахь инкаҳит. Базала арҭ ауаа ишьырц иҭахӡамызт азы реиҳабы иикыз ашәақь деихсуан. Игәы иҭаз рыршәара мацара акәын.
Ахыс бжьы аиҩхаа ианҭыҩҩуаз, аԥаҵа еиқәаҵәеи иҩызцәеигьы рыҽкажьны адгьыл иаҟарахахьан. Ихысыз дызусҭаз, ашҟаҩы ыҟаз рыздыруамызт. Уи амшала ргәы ҭҟьаны иҟан. Базалагьы ари аҩыза аҭагылазаашьа ихы иархәаны ишәақь ааиҵеиҵеит. Иара дырбарҭаӡамызт аха Базала иаӷацәа зегьы иаартны ибон.
Базала ишәақь уажәгьы даҽаӡәы инаиқәкны даҽазнык дхысит. Аҩбатәигьы ишәақь иаахеит уи ианԥаны инапгьы иахьақәшәаз азы арҵәааҳәа аҳәҳәара даҿын иҩызцәа ракәзар, изықәшәаз рызмыдыруа импыҵҟьаны ицаз ашәақь иахәаԥушан.
Идрис Ага раԥхьа ӷәӷәала дыцәҳаит, насгьы дҳәазаны абнарахь днеихеит. Хыда инхаз иҩызцәагьы ргәы ҭҟьаны иеиԥхьытта урҭгьы абнарахь иҩит. Убри аҟара ишәахьан руаӡә даныбналоз Базала диқәԥаланы дирҟьацырц маҷк игхеит.
Ауаа зынӡа инасҭхахьеит ҳәа агәра анига дҩаыгланы Шкок Беии Исмаили извагьежьыз ацаҟьа ашҟа аԥшра далагеит уаҳа рыбжьы анымга:
– Уа шәыҟоума?.. – ҳәа ҿааиҭит. Маҷк ашьҭахь Шкок Беи ибжьы гәаҩаӡа инагеит.
– Уара уакәызма Базала?!. Анцәа ииныҳәаша, ҳгәы ҭуҟьеит… Сгәы иҭашәахьан уара шуакәыз!..
Базала дыццакуа абжьы ахьгаз аганахь иҿынеихеит.
Мариса Ҳаным лқыҭаҿы зегьы анкьа ишыҟаз еиԥш, ацара иаҿын. Аӡынразы аҽазыҟаҵарақәа шцац ишцозгьы, агьырахьала иааиԥмырҟьаӡакәа рҭыԥ ҿыц аҭҵаарагьы иацырҵон. Абри аҭҵаарақәа раамышьҭахь Ақчаԥынар адгьыл рааигәара даҽа х-қыҭак шыҟаз еилыркааит. Арҭ ақыҭақәа иреиҳаӡаз Беидузу ахьӡын. Ажәытәтәи ақыҭа Беидузу аӡиас ахьцоз аганала армарахь инхон шә-ҭӡык раҟара нхон, ауаа рхыԥхьаӡарагьы хәшәҩык раҟара ыҟазар акәхарын. Ари ақыҭа ауааԥсыра иуаа ҭынчқәан Акаԥаа иаԥырҵаз ақыҭа ҿыц гәырҩасгьы ирымамызт.
Егьи ақыҭа акәзар Чуруқсу ахьӡын, уа инхоз ауаагьы Баҭым аҟынтә ихдырҵәаз аҷараа ракәын. Рхыԥхьаӡарагьы маҷын рҭагылазаашьагьы Акаԥаа иреиԥшын. Урҭгьы амамзаареи, агәыӷырҭадареи ирҿагыланы ақәԥара иаҿын. Ахԥатәи ақыҭа акәзар Беидузу аҩадахьы иҟан, кырӡа иахьыхараз азы макьана дара ирызкны уаҳа адырра рымаӡамызт.
Акаԥаа араҟа аӡынра зеиԥшрахо, иахьынӡацо ахьырзымдыруаз азы ӷәӷәала рҽазыҟарҵон, рқьалақәа аси ахьҭеи рзы идырӷәӷәон, амҿы еизыргон.
Амҿы анеизыргоз ганкахьала ааԥынразы амхқәагьы ахьыларҵашаз дырмазеиуан, аҿара хтны рымҿгьы еизыргон, рымхқәагьы аадыртуан, аха ари азы абнара акәымкәа еиҳарак акәыцрақәа рхы иадырхәон.
Ари аамҭазы Мариса Ҳаными Шкок Беии лассы-лассы иеиқәшәаны ирзааигәоу ақыҭақәеи Истамбули рыҟны иҟаз амч змаз аамысҭцәа рҟынтә рҭынхацәа зларыԥшааша иазхәыцуан.
Мариса Ҳаными Шкок Беии еиҳарак изырхәыцуаз амлакреи, амамзаареи ракәын. Уи адагьы Ақчаԥынар ақыҭеи дареи реизыҟазаашьа бааԥсгьы азхәыцтәыс ирыман. Идрис Ага иҩыза ауаҩы дшыҟоу реизыҟазаашьа изеиӷьхозма? Мамзар гәаҟрыла, рыцҳарыла, аџьабаа дуӡӡа баны анхара иахьалагаз ари аҭыԥ ааныжьра рықәшәозма?..
Ақыҭа аԥызацәа Мариса Ҳаными Шкок Беии Ақчаԥынараа рымшала згәы каҳаз рыуаажәлар ргәалаҟазаара шьҭырхырц азы егьырҭ ақыҭақәа рахь аиҭанеиааира рыбжьарҵар акәын. Даргьы, егьырҭ ақыҭақәагьы аиҩызареи, агәылара бзиареи иазгәышьуан азы иаарласны сасра ирызцар акәын. Раԥхьатәи ҩ-қыҭак рҟны ишырԥылоз рыздыруамызт аха Чуруксулу ақыҭеи дареи рлахьынҵақәа иеиԥшын азыҳәан, иаармарианы иеинаалап, рԥышәақәа еибырҳәап ҳәа ргәы иаанагон.
Мариса Ҳаными Шкок Беии кырӡа ианықәырҵа-иаақәырҵа ашьҭахь ақыҭақәа рахь аныҟәара уажәазы инахганы, раԥхьаӡа Истамбулҟа ицарц рыӡбеит. Ари аӡынра рылаҳаанӡа инарыгӡар акәын. Раԥхьаӡа ақыҭауаа ааизганы ргәы иҭаркыз рарҳәар акәын, уи азы адырҩаҽны ақыҭа ашҭаҿы иеизаны ирацәажәеит.
Шкок Беии Мариса Ҳаными аизара аҩымш раамышьҭахь Базалеи, Ҭемыри, Исмили аашьҭыхны амҩа иқәлеит. Амра каххаа ишыҟазгьы аҳауа кырӡа ихьшәашәан. Ааигәа аҳауа уақәгәыӷырц иҟаӡамызт азы қәак аурҳәагьы рҽеиқәдыршәахьан.
Истамбул азы амҩа иқәлақәаз рҽқәа рышьхәақәа надырбаны иандәықәла урҭ рнаскьагаразы ашҭаҿы иеизаз Акаԥаа иҭынчӡа, рылахь еиқәшьшьы ирышьҭаԥшуан, иеибганы ихынҳәырц азы иныҳәауан.
Мариса Ҳаным раԥхьаӡатәи лхықәкы Измит акыдгылара акәын. Уаҟа Нусреҭ Чауш иԥылара дазхәыцуан. Ари, ажәытәтәи рыуа, рҩыза, кырӡа изхьаауан. Аамҭа кьаҿк ала даараӡа иеизааигәахахьан, насгьы Нусреҭ Чауш жәохәымш рышьҭахь саауеит ҳәа дцеижьҭеи ҩымз раҟара шҵуагьы иӡбахә ыҟаӡамызт. Ак ихьзар ҳәа ицәшәон. Нусреҭ Чауш ианиԥылалак ашьҭахьгьы рыуацәа адыгцәа Шмафи иҭаацәеи рбарц ргәы иҭан.
Адыгцәа рахь анеира агәыԥ иалаз зегьы ргәы архыҭхыҭуан. Еиҳаракгьы Ҭемыр, избанзар мызқәак раахыс дзеиԥхыӡуаз икашен (Адыга бызшәла бзиа иибо аҭыԥҳа) дибон. Раԥхьаӡа даниба нахыс игәы иҭабылуа иҭаз, уи на-хысгьы изымбоз Абзах ҭыԥҳа ԥшӡа, лбара аӡбахәҵәҟьа мацарагьы игәаҿы аԥшатлакәқәа арыҵсхьан. Ганкахьалагьы дшәон ма бзиа иибаз аҭыԥҳа ԥшӡа лара даҽа кашенк длыԥшаазар? Реиҳагьы еицәоу, дырҳәазар мамзаргьы хаҵа дцазар?..
Базалагьы убасҵәҟьа дхәыцуан, уигьы уи ақыҭаҿы кашенк диман. Аха Базала Ҭемыр иеиԥш дыҟаӡамызт. Избанзар, бзиа иибоз аҭыԥҳа Амра дахьлеиԥшыз азы мацара акәын кашенс дзышьҭихыз уи амшала дчарҳәаҩушәа ихы иԥхьаӡон.
Шкок Беи амҩа дықәлаанӡа ихықәкы шьақәирӷәӷәахьан. Истамбул иҟаз Аԥсуа аамысҭацәа иреиуаз Омар Беи дыԥшааны, диацәажәарц иқыҭауаа
рзыҳәангьы цхыраарақәак имихыр иҭахын. Омар Беи изааигәаз иҭынхацәа дреиуан, Османтәыла дааижьҭегьы ҩажәа шықәса раҟара ҵуан. Иԥҳагьы асултан иԥҳәыс лакәын, насгьы аҷкәын дахьлыхшаз азы «хасеқьи Сулҭан» ҳәа астатус лыман. Акаԥаа рызҵаарақәа Омар Беи дуӡӡа изымыӡбар, уаҳа аӡәгьы изыӡбарымызт.
Шкок Беи ҩажәа шықәса раахыс иимбацыз иаҭынха дихамҵгылар ҳәагьы дназхәыцит. Ус иҟаларгьы ҟамлози, аха нас ари аҩыза агәаанагара ииашам ҳәа дхәыцуа далагеит. Избанзар Кавказаарҿы ишыҟоу еиԥш, аԥсуараҿгьы аҭынхара кырӡа аҵанакуан. Зынӡа иеибамбацыз аҭынхацәагьы ианеиқәшәалаак, есымша иеибабозшәа игәыдибакылон. Иара Омар Беи аҭынхара адагьы еиҩызцәан рхәыҷреи, рарԥысреи еицырхыргахьан. Егьа шықәса рыбжьаларгьы рҩызара зыбжьнахӡомызт.
Абарҭқәа данрызхәыц реиҳа дааҭынчхеит. Асулҭан дуӡӡа иԥҳәыс даԥсыуан, иҭынха алкәын. Омар Беи дизымԥшааргьы дышиашоу Аслуҭан иԥҳәыс лахь днеины рхьаақәа лзеиҭеиҳәарын.
Нусреҭ Чауш аруаа ахьазыҟарҵоз ашҭаҿы дыҟан. Иус дшаҿыз архәҭа мҩала рышьха азааигәара аԥсуа маҭәала иеилаҳәаз гәыԥҩык ауаа аниба, ихәыцрақәа даашьҭыхны Қьефқьен аԥшаҳәаҟынӡа дрыманы ицеит. Уаҟа иеибадырыз иуацәа днарызхәыцит. Мызқәак раахыс ибла ихгылаз, иԥхыӡқәа ирылаз Кымараџьа ԥшӡагьы уа акәымзи раԥхьаӡа дахьибаз.
Ари аҭыԥҳа даалызхәыццыԥхьаӡа ӷәӷәала дыԥхашьон Нусрет Чауш. Избанзар Мариса Ҳаным лахь: «Сҭаацәа сыманы Кымараҷа лҳәаразы сышәзаауеит» ҳәаны дырԥырҵижьҭеи мызқәак цахьан аха иажәа изынымгӡацызт. Зхы пату ақәызҵоз Нусрет Чауш изы ари ихьмыӡӷын, иара ари аҟара игәы ихьуазар Мариса Ҳаным Анцәа идырп дзеиԥшрахаз? Азхәыцрагьы дацәшәон.
Мариса Ҳаным зажәа аҵыхәтәанынӡа иназыгӡоз ԥҳәысын. Нусрет Чауш данлыҳәа уигьы аҭыԥҳа лҭаацәа драцәажәаны жәохәымш рышьҭахь диҳәарц азы дшырзаауаз ралҳәазар акәхарын. Драцәажәаны иақәлыршаҳаҭзаргьы ҟаларын. Абарҭқәа зегьы Нусрет Чауш ҳаҭыр ахьиқәылҵоз азы акәын изыҟалҵоз. Аха иара иҟаиҵеи? Аҳәынаԥ еиԥш иҽыҵәахны дыкҿатәаны дыԥшуан, дышзымцазгьы жәабжькгьы рзимыцҳаӡацызт. Абри ахьымӡӷ ахьиду азы дҟьацуашәа ихы ибон.
Абарҭқәа данрызхәыц иус ихы изамҭаӡеит азы иааныжьны дцарц иҭаххеит. Аруаа рахь днаҳәны, «Шәара шәҽазыҟашәҵала!… сара ус хәыҷык сымоуп… нас сааиуеит…» ҳәаны дцеит. Нусрет Чауш данца аруаа зегьы ох, гәышьа! аарҳәеит, избанзар аҵыхәтәантәи аамҭазы дгәамҵ-хамҵуа акалашәа дҟалахьан, уаанӡа иацәажәаразы изызхьаауаз ауаҩы уажәы дучҳаратәы дыҟаӡамызт.
Мариса Ҳаными илыцқәази аӡиас инаваршәны ашьшьаҳәа аныҟәара ишаҿыз, ҩыџьа ауаа рықәшәеит, ршараварқәа ҵыркәакәаны аӡы иҭан, рнапқәа ахаҳә дуқәа ирыҵакуа аԥсыӡ ркуазар ҳәа иаҿын. Бџьарда аӡы иҭагылаз арҭ ауаа иаразнак ирԥылаз гәыԥҩык аԥсуаа рҿаԥхьа ианырба ишшәаз рхаҿсахьала ирнубаалон. Ибналаны ицарыма, иахьыҟоу иаангыларыма? Илак-ҩакуа игылан. Амала Исмил уаҳа имыргәаҟырц азы иаразнак аԥсшәа реиҳәеит.
– Селамун алеиқум аҩызцәа!.. Шәымшәан ԥырхага шәызҭо шьоук ҳакәӡам, ҳшәыуацәоуп!..
Исмил иажәақәа рыла маҷк иааҭынчхеит, раԥхьатәи ршәарагьы аархыргеит руаӡәкгьы аҭак ҟаиҵеит.
– Алеиқум селам!.. аиашазы ҳшәыршәеит, ари аҩыза аҭыԥ аҟны бџьарла иеиқәных атәымуаа анаҳба иҟаҳҵара ҳызмдырит…
Иажәа маҷк иаанкыланы ҿыц акы ибазшәа цқьа даарыхәаԥшны
– Аа, шәара абри ахәы ашьҭахь ҿыц нхара иалагаз ахҵәацәа шәакәзар акәхап… Шәымаҭәақәа рыла шәыздырит!. – иҳәеит.
Исмил арҭ ажәақәа иаарццакны ианеиҭеига рыззегьы иџьашьаны иаанхеит. Избанзар аҭырқәа нхаҩы иахьыдирбаз аганахь акәӡамызт дара рқыҭа ахьыҟаз егьи аган акәын.
Шкок Беи Исмил иахь днаҳәны:
– Иашаны иҳаҳама?… Абри ахәы ашьҭахьгьы ҳара ҳаиԥш зҽеилазҳәоз ауаа ыҟоуп иҳәама?.. цқьа уиазҵааи?..
Исмаил ҩынтә-хынтә диазҵаазарагьы аҭак акакәын. Ус анакәха рааигәара даҽа қыҭак аԥырҵахьан. Насгьы дара реиԥш Кавказаа ракәын. Ари анраҳа ргәы хыҭ-хыҭуа иааҟалеит. Уажәы рымҩа иацырҵозма мамзар уи ақыҭахь имҩахыҵыр акәызма ирзыӡбомызт. Аҵыхәтәантәи ажәа Мариса Ҳаным илҳәеит.
– Сыуацәа, Истамбул иҟоу џьаракыр ицома, мышкы ҳагны ҳнеит ҳәа гәыбӷан ҳазҭода?… – ҳәа лҽы лышьхәа нарбаны аҭырқәцәа иддырбаз аганахь лҿыналхеит. Шкок Беигьы иаразнак ддәықәлахьан, Ҭемыри Базалеи раԥхьа иаалак-ҩакзаргьы иаразнак ирыхьӡеит.
Ҳамҭакы ианца ашьҭахь аԥсыӡкыҩцәа иахьыддырбаз ахәы ихалахьан, ари ахәы ашьҭахь харантәи иубарҭамыз ӡиаск зҭысны ицоз аиҩхаа хәыҷык ыҟан. Изусҭцәоу рзымдыруаз ахҵәацәа абраҟа анхара иалагахьан, аҩны хәыҷқәа рыргылара иаҿын.
Ахәы аҟынтә ақыҭахь албаара ианаҿыз рызегьы иаҳбарыда, ҳзықәшәарыда ҳәа ахәыцра иаҿын.
Ақыҭауаагьы дара рахь иааиуаз асасцәа рбахьан. Усгьы ашәарҭадаразы иахьабалаак аԥшыхәцәа рыман азы иаразнак иеибырҳәахьан. Ақыҭауаагьы иааизаны рысасцәа ирзыԥшуан. Марисеи лгәыԥи иааиаанӡа ақыҭауаагьы аизара иаҿын.
Ушьҭа иеиҿаԥшуа иеизааигәахахьан цқьа ианеиҿаԥшы ишаԥсыуаацәақәаз еилыркааит.
Акаԥаа маҷк ианааигәаха ашьшьыҳәа иааҽыжәҵит, иҵегьы ианааигәаха Шкок Беи имаҿа аартны иҟәаҟәа аҟынӡа иҩышьҭыхны ирзыԥшыз ауаа аԥсшәа нареиҳәеит:
– Уа мшыбзиақәа ҳауацәа!..
Ирԥылаз агәыԥ аԥхьа игылаз ҳаҭыр зқәу аҭаҳмадцәа руаӡәкгьы аҭак ааҟаиҵеит.
– Уа бзиала шәаабеит, бзиара зызҟалаша!
Аԥшәмацәагьы, асасцәа реиԥш, иҟарҵара рзымдыруа ргәы хыҭ-хыҭуа иҟан.
Аԥсшәа анеибырҳәа аамышьҭахь аҿар асасцәа рҽқәа аарымырхын рҭыԥахь ианыргоз, аиҳабацәагьы шәааи, рҳәан зегь раасҭа идуз иҩнаҭак ахь ааԥхьара нарырҭеит. Ари аҩны Аԥснытәи аҩнқәа рыргылашьа иеиԥшны иҟаҵан аха урҭ ирыдукыларатәы иабаҟаз амала, Акаԥаа рқьалақәа раамышьҭахь ахан иаҩызан.
Аҩныҵҟа ианыҩнала Шкок Беи иикыз аҟамчы ашә аган аҿы игылаз акнаҳарҭаҿы аҵыхәа агәашә ашҟа иԥшуа икнаиҳаит. Ари иаанагоз уаха ҳзынхаӡом амҩа ҳамоуп ҳәа
акәын. Аҟамчы аҵыхәа аҩныҟа иханы ихишьызҭгьы уи ауха ҳаанҿасуеит аанагон.
Аҩны ашә ду аҟынтә зал дук ахь иныҩнашылеит. Аԥшәма иарӷьа напала аҩналарҭа аҿаԥхьа иҟаз атәарҭа дирбеит. Шкок Беи ари аҭыԥ Мариса илыдигалазаргьы Мариса мап кны аиҳабы иҭыԥ Шкок Беи изынлыжьит. Шкок Беи Мариса лаасҭа жәашықәса дахьеиҳабыз амшалагьы аиҳа-бы иҭыԥ ихәҭан.
Шкок Беии Марисеи иантәа аԥшәмагьы днеины Шкок Беи днаиватәеит. Егьырҭ ауаагьы рҭыԥқәа рахь инатәеит. Аҿар ракәзар, адәахьы иеидгылан.
Асасцәа рҭыԥқәа рҿы иантәа аԥшәма Шкок Беи ишҟа днаҳәны:
– Раԥхьаӡа ҳқыҭахь, сыҩнаҭахьы бзиала шәаабеит!.. – ҳәа дааԥышәырччаны иажәақәа инарыциҵеит. – Ари аҭыԥ аҟны раԥхьаӡа сасра иаҳзааиз шәара шәоуп… Шәара шәаԥхьа аҭырқәцәа имаҷымкәа иаҳзааит, «бзиала шәаабеит» ҳәа ҳарҳәеит, раԥхьаӡа маҷк иаҳцәыхьшәашәазаргьы, уажәазы ҳаибадырит ҳаизааигәахеит. Амала шәара шәаҳбаанӡа ҳааигәара ахҵәацәақәак шыҟаз ҳаздырӡомызт…
Иажәа абарҟа иааникылеит, избанзар асас узусҭада ҳәа иазҵаара ԥхашьаран. Асас имҳәакәа дзусҭоу, дахьынтәаауаз, дызхааз, шаҟа дынхоз иазҵаара ҟалашьа амаӡамызт. Уи асас аамҭа анааилаак иара ишахәҭоу иҳәон.
Аԥшәма ацәажәара данзааҭгыла Шкок Беи иаразнак ажәа ааимданы:
– Сыуа Бзиа. Ҳазусҭцәоу, ҳахьцо-ҳахьаауа шәазымҵаакәа ҳахьшәыдышәкылаз иҭабуп ҳәа шәаҳҳәоит, хымԥада, уажәы ҳазусҭцәоу хьаас ишәымоуп. Ҳара Акаԥаа ҳауп. Шәара шәеиԥш ҳахҵәацәоуп… Фымз раҟара ҵуеит Османтәыла ҳаанагеижьҭеи. Ҩынтә раҟара ҳҭыԥ ԥсахны уажәы шәқыҭа азааигәара алада џьара нхара ҳалагеит…
Шкок Беи Мариса Ҳаными ицыз аҿари андирдыр аамышьҭахь ажәа аԥшәма ианииҭа уигьы иҟаз зегьы исасцәа идирдырит.
Ақыҭаҿы инхоз Абзыԥаа ракәын. Зыҩны иҟаз аԥшәмагьы Абзыԥтәи аамысҭацәа иреиуаз Темшуқә Беи иакәын. Урҭгьы Акаԥаа реиԥш ашхәак рҽақәыжьны амшын ихыланы Синоп иӡхыҵит. Нас амҩа ианыланы, зқьы гәаҟра рыхганы, рхыԥхьаӡарагьы иагхаӡаны абраанӡа иааит.
Абзыԥаа ааижьҭеи хәымз раҟара ҵуан. Аха ари аамҭа кьаҿ ибзианы рхы ишадырхәаз убарҭан рыҩнқәа рыдагьы рбаҳчақәеи рмхҭыԥқәеи дырмазеихьан.
Шкок Беи ҽазнык ажәа анизкашәа Қьефқьен ианркны иахьанӡа ирхыргаз ахҭысқәа зегьы рзеиҭеиҳәеит. Абзыԥаагьы ажәак рцәыбжахар ҳәа ишәаны рлымҳақәа кыдҵаны изыӡырҩуан.
Истамбул Ҭоԥҳане хан дук ашҭаҿы аӡынраз аҽазыҟаҵарақәа цон. Ԥыҭҩык ауаа ақды дуӡӡақәа еиҟәырҷҷаны амҿы дырхиауан.
Ахан ашҭаҿы игылаз ашәымқьаҭ (бисетка) аҵаҟа цәырдаӷә дук ыҟан. Араҟа зхала итәаз аҭаҳмада ганкахьала анаргале (колиан) ахара дшаҿызгьы егьи аганахьала амҿы зырхиоз дырхылаԥшуан.
Ари ауаҩы ажәытә аԥсуа ҭауадцәа иреиуаз Беслан Беи иакәын. Аиаша ҳҳәозар уажәы Истамбул Меҳмеҭ Беи ҳәа ирдыруаз аҭаҳмада, Аԥсны ажәлар дырԥызаны даныҟаз ихьӡ Беслан беи акәын.
Меҳмеҭ Беи қьафла инаргыле дшахоз ахан ашә ду ҟыжжы ҳәа абжьы ганы иаатит. Лықәрабжара аҟынӡа иҟаз, ибзианы иеилаҳәаз, ԥҳәыс ԥшӡак амардуан ахы дҩықәгылт. Румеиса зыхьӡыз маҷк даауны, ԥыҭкгьы ажьы лкны иҟаз абри аԥҳәыс Меҳмеҭ Беи аҩбатәи иԥшәмаԥҳәыс лакәын. Сараи-Басна аҟынтә иааз Бошнак ҭаацәарак рыԥҳазаҵә лакәын. Меҳмеҭ Беи иԥҳәыс даныԥсы кыраамҭа имацара дынхон, аха нас иҩызцәа аҭырқәцәа ицо-иаауа ианидырцала ҩажәеижәаба шықәса иеиҵбыз Румеиса Ҳаным дааигахьеит.
Румеиса Ҳаным амардуан ахы аҿы данықәгыла анахь-арахь даанаԥшы-ааԥшит. Лхаҵа дахьыҟоу еилылкаар лҭахызар акәхарын, нас лкасы ԥшӡа аариашаны амардуан дылбааны ашҭахь лҿыналхеит.
Ҵаҟаӡа данылбаа ахаҵа ашәымқьаҭ даҵатәаны анаргыле ахара дшаҿыз лбеит. Лыҩнапык ала ихәхәаӡа илышьҭаз лкалҭ аашьҭыхны лшьаҿақәа аарццакны лхаҵа иахь лҿыналхеит.
Меҳмеҭ Беи иааиуаз Румеиса Ҳаным дибаратәы дыҟаӡамызт. Ихәыцрақәа хара дрыманы ицахьан. Рыԥсадгьыл иахцаны Османтәылаҟа амшын ацәқәырԥеиԥш иаауаз иуаажәлар дрызхәыцуан. Аибашьра зыԥрхагахаз Османтәи аекономикагьы аилабгара аҳәаа иқәгылан азы, шәнызқьыҩла Кавкази Балкани рҟынтә иаауаз ауаа аҳәынҭқарразы зҵаара дуӡӡаны иҟан.
Аха иара данааз аамҭазы аҭагылазаашьа зынӡа ихазын. Кавказ аҟынтә иаауаз усҟан рыхә ҳаракны иршьон, 1852 шықәсазы Кавказ аҟынтә ауаа раагаразы аҳәынҭқарра ҷыдала «амҳаџьырцәа ркомиссиагьы» аԥнаҵахьан. Убри акомиссиа анапала иааз ахҵәацәа адгьылқәа рырҭон, ашәахтә рымымхкәа, анхара аганахьалагьы ацхыраарақәа рыҭаны индырхалон.
Уажәы акәзар, иахьабалаак ахҵәацәа рыла иҭәын. Амлакреи ачымазара ҿыкқәеи идыргәаҟхьаз шәнызқьыҩла ахҵәацәа рзы аҳәынҭқарра аблақәа хнаҩахьан. Ахҵәацәа рызҵаарақәа рыӡбаразы ауаа амаҵурақәа ирхадыргылахьан, амала алшара ҳәа акагьы рымаӡамызт. Ачымазарақәа анырзаанымкыла аҭыԥантәи ауаа рыхьчарац азы ахҵәацәа акарантин иҭаргыланы ирыман аха акарантин аҿы ачымазцәеи згәы бзиаз ауаа џьарак иахьеицыҟаз азы зегьы ақәӡаара иаҿын.
Насгьы аиҳабыра ачымазараҿкы аанкыларазы ахҵәацәа Истамбулҟа рааира азин ҟарҵаӡомызт. Ари Истамбул инхоз Меҳмеҭ Беи иҩызцәа ауаа кырӡа ирыхәаны иҟан. Избанзар, Османтәыла инанагаз ауаа зегьы раԥхьа дара рҿы иааины рыцхыраарар рҭаххон.
Аха зегь дарароуп Кавказаа Истамбулҟа мҩак ԥшааны дара рҟынӡа анеира рылдыршо иалагеит.
Меҳмеҭ Беии егьырҭ аамысҭцәеи, уаҳа ԥсыхәа зма-мыз ахҵәацәа, ҳамҭакы ирыдкыланы крырҿаҵаны, кырдыржәны аҵысхәы иалху аиарҭақәарҿы ирианы насгьы иаарласны иҳалшо зегьышәзыҟаҳҵоит ҳәа инаскьаганы иаурышҭуан.
– Меҳмеҭ Беи!.. – ҳәаны акеиҳәа зыбжьы зыргаз Румеиса Ҳаным аҭаҳмада ихәыцрақәа даарылылхит. Иҽааидкыланы, данынаҳәы иԥҳәыс ԥшӡа дихагылан. Еиҭах акы дшаргәамҵыз ҩашьомызт. Румеиса ашьац ԥштәы змаз лыбла ԥшӡақәа рыҭрақәа иҭыҵыр рҭахушәа акәын ишыҟаз. Лнапқәа лыбӷаӡара инықәкны;
– Уахатәи ҳасасцәа иҵыхәтәантәиқәахап анцәа иҳәозар!.. Ушьҭа исзычҳауам Меҳмеҭ Беи. Мызла, шықәсыла иааиԥмырҟьаӡакәа асасцәа ҳадаҳкылоит… Кавказаа зегьы
ҳара иҳадаҳкылароума?.. – ҳәа, иацәажәара акәымкәа диаӷьуашәа акәын дшыҟаз.
Ганкахьалагьы диашан Румеиса Ҳаным. Избанзар, уи бзиабарала акәымкәа, ҭынч дынхарц азы лаб иқәлаз аӡәы диццеит. Даараӡа ибеиаз ахан ду аҿы иылҭаху ала лыԥсҭазаара лхылгар лҭахын. Меҳмеҭ Беи диццеижьҭеи жәохә шықәса ҵуан ииашаҵәҟьаны ишылҭахызгьы дыҟан ак лыгӡамызт. Даараӡа ибеиаз ахан ду даԥшәмыан. Аха жәохә шықәса раахыс иааҟәымҵӡакәа асасцәа рыдыркылон.
Меҳмеҭ Беи иеилкаара илцәыуадаҩын Румеиса Ҳаным. Кавказа ҟнытә дықәҵны дааны Истамбул инхоз Кавказаа зегьы иԥшаахьан. Урҭ рыла колониак еиԥш инхон арахь Османтәыла аҳҭынра абжа иара иҭынхацәа ракәын.
Аҳҭынра иахьадҳәалаз раԥхьаӡа даараӡа лгәы иахәон. Меҳмеҭ Беи дахьиццаз азы дгәыӷрьаҵәа дыҟан. Османаа раҳҭынраҿы аҳәса иаамҩаԥыргоз зегьы лыҽрылалырхәуа, аамҭа ибзиаӡаны илхылгон. Амала лара лхан аҿы асасцәа иааҟәымҵӡакәа ирыдыркыло ианалага Кавказаа реибабареи, рҭынхареи лгәы кыднахуа иналагеит.
Иҩнрахазар аахыс макьана уахык рхала инымхаӡацызт. Иасыуаха асасцәа рыман, мамзаргьы дара сасра ицон. Аҵыхәтәан акәзар, Меҳмеҭ Беи Аԥснынтәи иҭынхацәа руаӡәк 1877 лаҵара мзазы иԥҳацәа хәыҷқәа хҩык дара рҿы иныжьны Аԥсны аурысқәа рабашьразы ицоз аруаа дырхагыланы дцар акәхеит.
Меҳмеҭ Беи Аԥсадгьыл азы аибашьра ицоз иҭынха ихәыҷқәа мап шԥарцәикуаз. Аҭыԥҳацәа раб Аԥсны дахьцаз аибашьраҿы данҭаха арҭ ахәыҷқәа зынӡа иара идхаланы иаанхахьан.
Румеиса Ҳаным ашәымқьаҭ иаҵагылаз ацәардаӷәы аҿы лхаҵа иҿаԥхьаҵәҟьа днеины дантәа лгәамҵрақәа маҷк илыхгазшәа дыҟан. Лшьапқәа хыхь дҩаханы лышьҭахь иҟаз ахчы днадиааланы анаргьиле иахоз лхаҵа ашьшьыҳәа ихәаԥшра дналагеит. Аҭаҳмада еиҭа ихәыцрақәа дрыманы ицахьан, хараӡа џьара дшыҟаз ҩашьомызт.
Рыкәша-мыкәша аԥсаатә рыбжьи, амҿы еиҟәзырҷҷоз реиха абжьи рыда уаҳа акагьы уаҳауамызт. Зны-зынлагьы Меҳмеҭ Беи дызхоз инаргьиле ахәыр-хәыр ҳәа абжьы галон… Амала Меҳмеҭ Беи арҭ абыжьқәа зынӡа иаҳаӡомызт. Ԥыҭрак абас иҟан нас инаргьиле иаԥхьа инықәҵаны Румеиса Ҳаным лахь днаҳәит.
– Издыруеит, инымҵәо ҳасасцәа рҟынтә бгәы ԥҵәеит, Румеиса!.. Саргьы даара сгәы иахәо џьыбшьома?.. Аха иҟасҵари?… Иаҳзааиуа зегьы сара сыуацәа, сҭынхацәа роуп, рыбзиарақәагьы сыдуп… Урҭ «сыҩныҟа шәмааин» ҳәа зларасҳәои?.. Нас сышьҭахьҟа ишԥасыхцәажәои?.. Берслан Беи Дуӡӡа иҩны ашә аиркит рымҳәаӡои?.. – иҳәеит…
Меҳмеҭ Беи иажәақәа баша дырзыӡырҩит Румеиса Ҳаным нас аҵәы алалҵозшәа дааԥышәырччаны
– Уара абыржәгьы ҩажәа шықәса рышьҭахь иаанужьыз Кавказ уҟоу џьушьома?.. Уара иухашҭхьазар, сара иугәаласыршәоап… Уара, уашьҭа Берслан Беи уакәӡам, Меҳмеҭ Беи уоуп. Аԥсынгьы уҟаӡам Османтәыла аҳҭны дуӡӡа Истамбул уҟоуп… Изҭаху ирҭаху рҳәааит иумаҳазшәа ҟаҵаны, ушьҭахь ажәа зҳәо рыла уааибамбар, умҭынчхои!.. – ҳәа аӷьра даҿын.
Меҳмеҭ Беи иԥҳәыс иаҳаҭыр гәамҭаӡакәа иламхаҳәаз ажәақәа кырӡа игәы инархьит. Уи азоуп ибжьы рдуны дызлыҵаҟьазгьы.
– Баҩнацеит аԥҳәыс!.. Аҳаҭыр қәҵара бнымаалеит, быԥҳәысзар быԥҳәысра дырны убас ала бхы мҩаԥга!.. Сара сзусҭоу саҳәара бара ибусым!..
Румеиса Ҳаным илаҳаз ажәақәа рыла иаразнак деилахәаны дҩагылеит.
– Ее! Иуҭаху ҟаҵа!.. Сара усгьы сычмазаҩуп… Уахагьы асасцәа ӡәыр дааиуазар бырԥылар оуп ҳәа исыдумҵан!.. – лҳәан диԥырҵны дцеит. Румеиса лажәақәа амҿы ԥҟара иаҿыз ауаагьы ираҳазар акәхап, иааҳәны ашәымқьаҭ ашҟа инаԥшит. Амала Меҳмеҭ илакҭа зеиԥшраз анырба еиҭах русахь инахынҳәит.
Нусрет Чауш алашьцара иалагаз ажәҩан ахь днаԥшны: «аҳауа уаҵәгьы ибзиахошәоуп ишыҟоу… Сгәгьы аҳауа абас ибзиахара…» ҳәа дхәыцуан. Уаха заанаҵ аҩныҟа дцар иҭахын, избанзар иԥҳа хәыҷы лгәы ахьыбзиаӡамыз хьаас иман. Ихәыцрақәа Кымараҷеи иԥҳа хәыҷи рыб-жьара ацара-аара иаҿын, уи азоуп игәамҵрақәа ихы иқәтәаны иызҟазгьы.
– Акомандир!..
Нусрет Чауш ишьҭахь иаҳаз абжьы ала ихәыцрақәа даарылҵит. Зыбжьы зыргоз ар уаҩы ашә ду аҿы иҟрулуаз иакәын. Иаразнак иҽыриашаны ачет анииҭа ашьҭахь:
– Асасцәа шәымоуп!.. ԥшьҩык ахацәеи ԥҳыәски!,. Агәашә ду аҟны ишәзыԥшуп… – иҳәеит.
Нусрет Чауш игәы хыҭ-хыҭуа дааҟалеит. Иџьашьангьы дыҟан, дыззыԥшыз аӡәгьы дыҟаӡамызт, изусҭцәадаз арҭ
Дыццакы-ццакуа агәашәахь данцозгьы изыԥшыз ауаа зусҭцәаз хьаас иман.
Агәашә ду аҟны изыԥшыз Мариса Ҳаными лҩызцәеи ргәы ҭыԥ-ҭыԥуа иԥшын. Урҭгьы ҩымз раахыс ирымбацыз рҩыза ибаразы иццакуан.
Нусреҭ Чауш изыԥшыз ауаа аниба ӡыршык иқәҭәазшәа иҟаиҵара изымдыруа дааҟалеит. Уи иҭагылазаашьа исасцәагьы иааџьаршьеит.
– Нусрет Чауш, ҳбара угәы иамыхәаӡеи? – ҳәа дааихӡасит Мариса Ҳаным. Арҭ ажәақәа рыла Нусрет Чауш илымҳақәа рҟынӡа дҟаԥшьӡа дааҟалеит.
– Бзиала шәаабеит! – иҳәеит иаразнак, нас,а ӡәаӡәала рнапқәа анрымихуазгьы: – иҟалома ус? Шәара сыуацәа шәоуп… Шәбара сышԥамеигәырӷьои?.. – ҳәа ргәы аҟаҵара даҿын.
Мариса Ҳаным, дааԥышәырччаны лнапы Нусреҭ Чауш иҟәаҟәа инықәылҵеит.
– Раԥхьаӡа ҳаузымдырыз џьысшьеит Чауш!.. Аха амакьана ҳаухамшҭзаап!..
Аҳкәажә лажәа ԥхақәа Нусреҭ Чауш маҷк аҟара ддырҭынчит, аха зегь дарароуп Мариса илиҭаз ажәа ахьизынымгӡаз азы ихы хьымӡӷишьон. Иара имшала Мариса Ҳаным дирԥхашаьзар ҳәа дшәон. Аха уажәы арҭқәа рызхәыцра иаамҭаӡамызт Дузџьентәи изааз асасцәа ишахәҭоу дырхаҵгылар акәын.
– Бзиала шәаабеит!… – иҳәахыит даҽазнык, иажәақәа ԥхаӡа…
Нас Шкок Беи иҩыҵра дҩаҵагыланы, атәарҭахь инеигеит.
– Абас шәтәа сшәыҳәоит!.. ҳтәаны ҳцәажәап! – ҳәа инациҵеит.
Шкок Беии Мариса Ҳаными иахьыддырбаз аҭыԥ аҟны инеины инатәеит, аҿар ракәзар, ршьапы ихгылан. Нусреҭ Чаушгьы ҟәардәк ааганы рҿаԥхьаҵәҟьа днатәаны дгәырӷьаҵәа ацәажәара даналага ушьҭа зынӡа дышҭынчхаз убарҭан.
– Сыгәра шәга, шәбара даараӡа сеигәырӷьеит… Шаҟа шәыгәхьаазгазеи?..
Меҳмеҭ Беи Истамбул Бешьиқьҭаш иҟаз ихан аҟны ауаа рацәа еизаны иҟан. Амаҵуаҩцәа иааҟәымҵӡакәа афатәи арыжәтәи ахьнаргоз аишәа ду жәаҩык раҟар аҭаҳмадцәа ахатәаны гьамала крыфо аицәажәарагьы иаҿын. Арҭ ауаа иеиуеиԥшым аамҭақәа рҿы Истамбул иааны анхара иалагаз Кавказаа раамысҭацәа иреиуан. Ԥыҭҩык зхала иаақәаз ракәын, ԥшьҩыкгьы иеиуеиԥшымыз амзызқәа ирыхҟьаны рыԥсадгьыл ааныжьны Истамбулҟа иааз рхәыҷқәеи рмаҭацәеи ракәын.
Аурысқәа аҵыхәтәантәи ҩеижәеижәаба шықәса Кавказ адгьылқәа рнапаҿы иааргацыԥхьаӡа зыдгьылқәа ирымпыҵархалаз ҭауади-аамысҭеи Истамбулҟа иааны нхара иалагахьан.
Аиашазы Истамбул анхара ус имариаӡамызт аха аамысҭацәа дара-дара реидгылареи реицхыраареи ирыбзоураны ишырҭаху анхара иаҿын.
Амала Кавказаа раамысҭацәа рыԥсҭазаара бзиа хара изымцеит. Раԥхьа 1864 шықәсазтәи Кавказаа рхырҵәареи аамышьҭахьгьы 1878 шықәсазтәи аԥсуаа рхырҵәара рыԥсҭазаара бзиа ашәарҭара иааҭанргылеит.
Ачерқес хырҵәара Ду аан Османтәыла инанагаз ахҵәацәа, аҳәынҭқарра аҟнытә иаҭахыз ацхыраара анырмоу, уаанӡа Кавказ аҟнытә ирдыруаз усҟантәи раамысҭацәа иахьатәи Османтәи абеиацәа ирыдыгланы рыцхыраара иазыԥшын.
Аиаша ҳҳәозар, Истамбултәи аамысҭацәагьы ма иԥхашьаны, мамзаргьы рыуаажәлар бзиа иахьырбоз амша-ла, ауадаҩра иҭагылаз рзы цхыраара рзыҟарҵон. Амала ацхыраара зҭаху рҵыхәтәа анԥымҵәа агәыҭҟьара рызҵысуа иҟалахьан. Зхыԥхьаӡара миллионла иҟаз ахҵәацәа рызҵаарақәа дара аркәым аҳәынҭқараа рымч азхомызт.
1864-1866-шықәсқәа рызтәи ахҵәарақәа рҿы Ҭырқәтәылаҟа иаақәаз гәаҟра дуӡӡала рқыҭақәа ргыланы иахьааз атәыла ашьцылара иалагахьан. Зегьы раасҭагьы
Истамбултәи ргәыӷырҭақәа ушьҭа ишбашаз еилкааны рхатәы ала ашьақәгылара иаҿын.
Истамбултәи аамысҭацәа ахҵәацәа рқыҭақәа аԥҵаны дара рыцхыраара рҭахымкәа анхара иалаганы рыԥсы ааивыргоны, 1878-тәи ахҵәара амшала, Аԥснынтәи шәнызқьҩыла ауаа ихыҵны Анатолиаҟа иандәықәла, еиҭах амца рыцралеит. Избанзар, арҭ реиҳараҩык рҭынхацәа аркәын. Ажәакала, уажәы аԥхьақәа раасҭагьы ауадаҩрақәа рзыԥшын.
Анцәа иҟынтә ахҵәацәа Истамбулҟа рнеира азин рырымҭо ианыҟала рыԥсы ааивыргеит.
Меҳмеҭ Беи иҩны иҟаз аизарагьы, иага Истамбулҟа рааира азин ыҟамзаргьы зегь дарароуп мҩак ԥшааны ишиашоу дара рахь иааиуаз арҭ рҭынхацәа ҿыцқәа рызҵаарақәа рыӡбара иазкын. Даҽакала иуҳәозар, арҭ ауаа ирыԥрыргарц азы иҟаҵатәқәоу ирыхцәажәарц акәын изеизоз.
– Османаа Истамбул аҭалара иага азин ҟарымҵаргьы, ҳара ҳтәқәа убри аҟара иҟәышуп, уабсҟак рыхшыҩ ҵаруп, Иҟарҵалаакгьы мҩак ԥшааны иаҳзаауеит… – иҳәеит Хәсеин Беи. Иара аишәа иахатәаз зегьы дреиҳабын уи азыҳәангьы ахаҿы дтәан.
Қәрала реиҳа иреиҵбызшәа иҟаз макьаназгьы Османтәи ар рҿы иафицерыз Хулус Беи, Хәусеин Беи иажәақәа дрықәшаҳаҭхеит.
– Абри агәра жәга, ҳара иҟаҳҵаалаакгьы ҳҭынхацәа ҳрыԥшаауеит… Истамбул изымааирц азы баша аус аура ҳааҟәыҵны, Истамбул ианааилаак ҳара излаҳақәымгәыӷша мҩак ҳаԥшаароуп… Ҳара усгьы иҳалшои? Аҳәынҭқарра дуӡӡа урҭ рзы акагьы алымшозар… – иҳәеит уи.
Иеизаз, азҵаара ӷәӷәала иеимакны алҵшәак аԥшаара ишашьҭаз, ҳамҭакы ибжьы мыргаӡакәа ирзыӡырҩуаз аԥшәма Меҭмеҭ Беи даҽа гәаанагарак аарылеиҳәеит.
Сара иаҳзааиуа ауаа ҳԥырагара акәымкәа, уаанӡа ҳара-ҳара ҳабжьара ишыҟаҳҵахьаз еиԥш, ҳарԥылап, ҳархылаԥшып ҳәа ишәыдызгалоит!
Меҳмеҭ Беи иажәақәа заҳаз зегьы акрыфарагьы иааҟәыҵны иааихәаԥшит. Насгьы иеицҿакны:
«Ишԥа? ҳәа рыбжьы ааиқәдыргеит. Уи аҟара ауаа ҳазларыхьӡои?.. Аҳәынҭқарра ирымчым аус аҟны ҳара
иҳамчуи?..» ҳәа иазҵаауан. Аизара мҩаԥызгоз Хәусеин Беи иакәзар амца икызшәа акәын дшыҟаз.
– Иуҳәо улымҳақәа ираҳауама Меҳмеҭ Беи?.. Мамзар ҳара ҳаума иззеилымкааз? – ҳәа днаиазҵааит. Меҳмеҭ Беи иакәзар дҭынчӡа дыҟан.
– Аиеи, сҿы иҭыҵуа слымҳа иаҳауеит… Шәаргьы ииашаны иеилышәкааит аха зегьы шәзеилымкааит… – иҳәеит. Арҭ ажәақәагьы дҭынчӡа дмыццакӡакәа ианиҳәоз аишәа иахатәаз ргәы еиҟәымжәарц иҭахызшәа акәын дшыҟаз.
– Уара инагӡаны иаҳзеилымкаауазар инагӡа уажәа… – иҳәеит Хәусеин Беигьы.
Меҳҭмеҭ Беи зегьы ахьиргәаҟуаз игәы иахәоушәа дыҟан.
– Шәара ижәдыруама сыздыруам аха, ҳара ҳҟынтә ацхыраара зҭаххауа зегьы ҳаамысҭацәа роуп… Насгьы ма ҳауацәа, ҳҭынхацәа роуп … Иахьа уажәраанӡа нхаҩык шәышә днылагыланы кыр дшәыҳәахьоума?.. – ҳәа днаразҵааит.
– Мамоу иҵабыргыҵәҟьаны нхаҩы заҵәыкгьы ҳашә дыламгылац… Раҳцәа шыҟоу дара иабарыхәҭоу усгьы… – иҳәеит Хәусеин Беи. Меҳмеҭ Беи иблақәа дырҭаԥуша.
– …Раҳцәагьы рхазыҳәан акәымкәа, зҭакԥхықәра рыду анхацәа рзы ацхыраара рҭаххоит абраанӡа иааны… Урҭ дара ирызхаша ахьи аԥареи есмыша ирымоуп… – ҳәагьы ианциҵеит. Аишәа дшахатәазгьы уаанӡа ажәакгьы зымҳәацыз Шьериф Беи ажәа дналаԥалеит.
– Анхацәа хымԥада раҳцәа ирхыԥаны ҳара ҳҟынтә акагьы рҭахахӡом… Ҳара ҳҿы иуҭынхам аӡәы иҟынтә ацхыраара азыԥшра ԥхашьараӡами?.. Ари анапы роуны аҳәара иаҩызоуми?..
Шьериф Беи маҷк иԥсы ааиҭакны ӡык данынахәа ашьҭахь, ашьшьыҳәа изыӡырҩуаз иҩызцәа рахь днаҳәны иажәақәа инарыциҵеит.
…Усгьы нхаҩык ҭынхас дызмоу ӡәыр шәыҟаӡам, нас ус анакәха ҳаиҭынхацәоуп ҳәа ацхырааразы ишәзааирц иҟада?..
Шеирф Беи иажәақәа еиҳарак иргәамԥхазаргьы имцыӡамызт. Аԥсуа аамысҭацәа анхацәеи дареи даара бзиа ишеибабогьы, мариала анхаҩы ҭыԥҳак дааргаӡомызт уи амшала аамысҭацәеи анхацәеи аҭынхара рыбжьаӡамызт. Дара-дара иеибагон азы дара-да еиҭынхацәан. Шьала
аҭынхара ала аамысҭацәеи анхацәеи ахәыԥҳара еиԥш ааӡарала аҭынхарақәа рыбжьарҵалон.
Меҳмеҭ Беи, Шьериф Беи зынӡа дизымӡырҩуазшәа дыҟан, уи ихы Хәусеин Беи «аамысҭацәа усгьы ирызхаша ахьи, аԥареи рымоуп» ҳәа ииҳәаз ажәақәа рыҟны иҟан. Аҵыхәтәан Хәусеин Беи иахь днаҳәны игәаанагара ҿыц рзеиҭаҳәара дналагеит.
– Ҳара ҳалзыргаша ажәа ссирқәа уара иуҳәахьеит Хәусеин Беи!.. Иага гәаҟра рхыргазаргьы ҳаамысҭацәа рҿы ирызхаша ахьи аԥареи ыҟоуп… Ҳара ҳмыцәароуп аамҭа мгаӡакәа убарҭ ҳҭынхацәа ԥшааны рхьи рԥарақәеи ирылгаанӡа Истамбул иааҳгароуп… Урҭ рԥарақәа араҟа аҩнқәа рзаахәаразы ирзхоит, иагьырхашәалоит… Истамбул анхара иалаганы ҳара иаҳхаҳгақәаз даргьы ирхыргап… рынхацәа рызҵаарақәагьы дара аӡбара иалагааит. Убри алагьы ирбап ҳҭагылазаашьақәа зеиԥшраз…
Аишәа иахатәаз зегьы Меҳмеҭ Беи ишанханы изыӡырҩуан. Ииашаҵәҟьаны дара рыԥсы еивыргарц азы уаҳа назҭахым гәаанагаран. Ари ирзыҟаҵар рҟәаҟәа иқәу аидарагьы маҷхон Истамбултәи рколниагьы аҽарӷәӷәон.
Аԥшәма аҵыхәтәантәи иажәақәа раамышьҭахь, зегьы Меҳмеҭ Беи идныҳәалон, уажәы…
Нусрет Чауш уаха дгәырӷьаҵәа дыҟан. Избанзар, даа-раӡа игәхьааигоз иуацәа иҭааны иҟан, насгьы мызқәак раахыс игәы изырхьуаз ахьанҭарагьы иҟәаҟәа иқәҵхьан. Иуацәа иусура аҟынтә дышиашаз иҩныҟа иганы иани ҩыџьа иҭыԥҳацәеи иеибаирдырхьан. Ари аамҭазы Дузџьеҟа дахьзымнеизгьы инеиҵыхны Мариса Ҳаным ианылзеиҭеиҳәа ихьаагьы ихәышәтәызшәа дааҟалеит.
Уажәы иҩны иҭбааӡа иҟаз азал аҿы итәан. Нусрет Чауш иԥҳа хәыҷы Аишье Мариса Ҳаным лшьамхы дықәтәан. Аишье хәыҷы илзеилкаауа, илзеилымкаауа дазымхәыцкәа дааҟәымҵӡакәа Мариса Ҳаным лацәажәара даҿын. Ахәыҷқәа зегьы реиԥш уигьы абзиабара илбаз лгәы иахәаны лара лтәала аҭак ҟалҵон.
Нусрет Чауш иԥҳа аиҳабы Еминегьы амаҵурҭаҿы ланду длыцхраауан. Афатә еицыҟаҵара иаҿын. Нусрет Чауш аамҭак ԥшааны амаҵурҭаҿынӡа дааины исасцәа ҳаҭыр ду
шрықәыз рзеиҭеиҳәон. Уаанӡагьы, ихы-игәы иҭымҵуаз, аԥсуа ҭыԥҳа Кымараҷа лыӡбахәгьы иан илеиҳәахьан.
– Сан быблақәа срыкәыхшоуп. Шәгәы шәҽаныз, ҳасасцәа излаҳалшо ала ламысла ҳархаҵгылап. Урҭ хара имгакәа иаҳҭынхацәахаргьы ҟалоит… – ҳәа аҭагылазаашьа иара изы шаҟа иҷыдаз азгәеиҭон.
Нусрет Чауш исасцәа рышҟа даныхынҳәуаз, иан аҭакәажәгьы аарлаҳәа дназгаазгоз лшьапқәа мчыла дрықәгыло афатә аиларшьшьра даҿын. Уигьы лыҷкәын бзиа иибоз аԥсуа ҭыԥҳа длызхәыцуан. Анцәа идыррын дзеиԥшраз? Аха Кавказаа рҭыԥҳацәа рыԥшӡара мацара ала акәымкәа рлеишәеи, рҳаҭырқәҵареи рыла Османтәыла ибзиаӡаны ахьӡ-аԥша рыман. Ибеиаз аҭаацәарақәа Кавказаа рҭыԥҳацәа рыҷкәынцәа ирзааргарц азы иаарылшоз зегьы ҟарҵон. Аха ауаа зегьы еиԥшызма? Лыҷкәын игәаԥхаз аҭыԥҳа хымԥада дшыԥшӡахоз агәра лгон. Амала лҟазшьа? Лҟазшьа зеиԥшраз?.. Аҭакәажә дзызхәыцуаз абриак заҵәык акәын. Избанзар ҩнаҭак аҿы иеицынхар акәын. Аҩны данааилаак лара дышԥалызныҟәоз?.. Ихадараз, ҩыџьа аиаҭымцәа анык леиԥш илыдылкылозма?.. Лара илзынхар иааигәаны илдыруа ҭыԥҳак ҭацас даалагар лҭахын, ала лыҷкәын акырынтә иалҳәазаргьы мап икуан. Уи Кымараҷа лыда аӡәгьы лыӡбахәгьы иҳәар иҭахӡамызт.
– Нана, афатә мазеизар аишәа архиара сыбцхраап… – ҳәа ҿаазҭыз лыҷкәын ибжьала лхәыцрақәа даарылҵит.
– Маҷк ауп инхаз сыҷкәын… уара хьаас иҟаумҵан Еминеи сареи иҳархиоит аишәа… Уара аҳәса рус уацхраарагьы ԥхашьарами? Асасцәа урыдтәалаз… – ҳәа аҭак наилҭеит лыҷкәын.
Икаххаа игылаз амра ала Мариса Ҳаным лқыҭа аҟны даҽа мшык алагон. Ԥыҭҩык ахацәа иасымшатәи русқәа ирҿын. Иаанхаз ракәзар, ааԥынразы зыргылара ргәы иҭаз аҩнқәа рзы аҽазыҟаҵара иаҿын. Избанзар, аӡынра рхыргарц азы иҟарҵаз ақьалақәа рҿы наунагӡа аанхара ргәы иҭаӡамызт. Ари аҩыза анхарҭаҿы уаҩҵас узыҟаломызт.
Аҭаацәарақәа дара ирызкашәаз адгьылқәа рҿы аамҭа мгаӡакәа ақәыцқәеи, аҵлақәеи аарыцқьаны рыҩнаҭақәа рырхиара иалагахьан. Асасцәа ахьрыдыркылаша аҩны ҭбаақәеи, амӡырхақәеи, руҭрақәеи, рымхқәеи, насгьы абора, аца, акәтыҵра ахьдыргылашаз аҭыԥқәа рзы иамҷымкәа аусура аҭахын.
Рыдгьылқәа аныдрыцқьоз аҩны аҟаҵаразгьы, аӡын абылразгьы амҿыылхра иаҿын. Абас ала х-уск иеицыҟарҵон.
Кыр аамҭа аахыс даанымгылаӡакәа зыҩнҭыԥ арыцқьара иаҿыз Ҳаиҭ, иахьа шәаарцара дцарц иақәикит. Избанзар, ааигәа шәарацара дымныҟәацызт. Уи арахь иааижьҭеи аамҭацкгьы иԥсы мшьаӡакәа иҩн ҭыԥ, иуыҭра ҭыԥ уҳәа рырхиара даҿын. Ушьҭа дзеиԥхыӡуаз иҩны ахьиргылаша ирмазеихьан азы дгәырӷьаҵәа дыҟан. Уи азоуп ихазы мышкы аԥсшьарамш иалхны шәарацара дыздәықәлазгьы.
Амш дуӡӡа ихала ашәарах дашьҭаланы дымныҟәаразы ашәарыцара аганахьала иԥышәарақәагьы иирҵарц азы аҿар рҟынтә аӡәы, Шабаҭ зыхьӡыз дышьҭихит (Базала иаб иашьа Данаҟаи иԥа иакәын) Шабаҭ. Ҷкәына еилҟьак иакәын, аха амцхә дыԥхашьаҩын.
Ҩыџьа ашәарыцаҩцәа шаанӡа амҩа иқәланы ақыҭа аҩадатәи аганахь иҟаз арҩаш ашҟа ицеит. Ари арҩаш аӡы егьи аасҭа иагьыцқьан, иагьыхьшәашәан. Ҳамҭакы аҟара аӡы ахьыҵыҵуаз аганахь ианныҟәа ашьҭахь рармарахь ихынҳәны амардара инаҿалеит. Ихалацыԥхьаӡа абнара жәпахон, рныҟәарагьы уадаҩхон.
Ҳаиҭи Шабаҭи ахәы аҟынӡа ианхала рышьҭахьҟа иааҳәны арҩаш рбозар ҳәа иԥшуан. Амала абнара амшала ирызбаӡомызт. Нас рыкәша-мыкәша ҭырҵаауа иналагеит, аӡынра ахықә иахьықәгылаз амшала аҵлақәа рбыӷьқәа еиҳарак икаԥсахьан, иаанхазгьы ма иҩажьхахьан мамзаргьы аҟаԥшь ԥштәқәа рыманы аҩара иаҿын. Рыкәша-мыкәша иҟаз аҵла хыкқәа рырацәара иаршанхахьан. Аҭәаҵла, ахьа, ахьаца, ашә, аџь, алакациа уҳәа зегьы игәыдибакылозшәа иеилагылан.
Акаԥаа идыргылаз рқьала ҿыцқәеи, идрыцқьаз адгьылқәеи маҷ-маҷ акәзаргьы иубарҭан. Арҩаш дугьы араӡны еиԥш ицырцыруа рҿаԥхьа иҟан. Арҩаш дуи арҩаш хәыҷи иахьеиԥылоз ақыҭа агәеиԥш иҟаз ахәы хәыҷы аҟны иҟаз Мариса Ҳаным лқьалагьы Ҳаиҭи Шабаҭи иахьгылаз аҟынтә кәаԥк еиԥш ирбон.
Ҩыџьа ауаа ишанханы аԥсабара ишахәаԥшуаз арҵәаа ҳәа игаз бжьык ала рхаҭыԥаҿы иааины иаразнак иахьыҟаз
инатәеит. Игаз абжьы ауаҩы итәымызт. Рахәык агаәҟра иаҿын, аҭагылазаашьа шуадаҩыз абжьы ала иеилукаауан.
Ҳаиҭ иаразнак дангыла Шабаҭгьы днаиышьҭалеит. Ршәарҭадарагьы иашьклаԥшуа абжьы ахьгоз аганахь иеихеит. Ианазааигәаха рыбла иабаз рызхаҵомызт. Бгахәыҷык ашьапы аихатәы ацқәа злаз шьацҳәак иакны иыҟан. Абгахәыҷы рцыҳа иамаз ахьаа изычҳауамызт. Иҟәыбаса, ашьа иаганы иҟаз ашьапы ашьацҳәа иамнахырц азы аҽкыдҟьара иаҿын аха аиуамызт. Ари аҩыза агыгшәыгра Ҳаиҭ игәы еиҟәнажәеит, иҭаҷкәым раҵәаны дыҳәҳәон.
– Ари уаҩраӡам!.. Ауаҩра ишанымаало еиԥш ашәарыцарагьы иақәнагам… Арҭ арыцҳақәа ҳшәақьқәа рҿаԥхьа усгьы ихьчаӡам. Нас ари аҩыза агмыгра заҭахузеи?…
Шабаҭ иакәзар, иибаз аамышьҭахь Ҳаиҭ диеицәаны игәы ԥжәон. Избанзар ихаан раԥхьаӡа акәны абри аҩыза ашьацҳәа ибон. Амала Ҳаиҭ, аурысқәеи Англиантәи ныҟәара иааз рыҟни ари аҩыза ибахьан, иара Англиааи Кавказааи абри аҩыза ашьацҳәақәа кырынтә еимактәыс ироухьан. Кавказаа рҿы ашәарах абас рызныҟәара ҟалашьа амаӡамызт.
– Ӷәӷәала ахьаа амоуп, иҟаҳҵозеи уажәы?.. – ҳәа дҵаауан. Ибжьы ала иаргьы шаҟа дхьаауаз убауан.
Ҳаиҭ маҷк даалак-ҩакзаргьы иаразнак абгахәыҷы ахыҵәҟьа дҩеихсит. Зыхәдаџьал ахы зықәшәаз абгахәыҷы рыцҳа уаҵәҟьа аԥсы аахыҵит. Ахысбжьы ала абгахәыҷгьы ахьаагьы, ахәаабыжьгьы наунагӡа иаанкылан. Ҳаиҭ дшанханы, насгьы дшәаны ихәаԥшуаз Шабаҭ иахь днаҳәит.
«Иҟауҵеи Ҳаиҭ.. ашьацҳәа иамхны иоумышьҭкәа уеихсны изыушьи?..» ҳәа дҵаауазшәа ихәаԥшра даҿын.
Ҳаиҭ иакәзар, инапы Шабаҭ иҟәаҟәа инықәҵаны:
– Издыруеит иҟасҵаз угәы иамыхәаӡеит Шабаҭ, амала уи арыцҳазы уаҳа иҟаҳҵаша акагьы ыҟаӡамызт… – иҳәеит. Аха Шабаҭ иҟоу изеилкаауамызт. Ҳаиҭ иакәзар иеиликаанӡа изеиҭаҳәара даҟәыҵӡомызт.
– Сыҷкәын абгахәыҷы ашьацҳәа иамхны иауҳашьҭыргьы иҟәыбаса иҟаз ашьапы ала изынхаӡомызт. Ашьа фҩы заҳаз агыгшәыг зегьы иемҿыжәжәа иргон. Шаҟа идыргәаҟуаз уазхәыци? Аха уажәы зынӡа иааҭынчхеит. Саргьы иҟасҵаз сгәамԥхаӡеит, аха ишысҳәаз еиԥш уаҳа сԥыхәа ҳамаӡамызт…
Ҳаиҭ арҭ ажәақәа аниҳәа ашьҭахь днеины ашьацҳәа днахагылеит, аиха иалхыз ари ашәарах аԥсышьа цәгьа рызҭоз аҿаасҭа ааҵыхны иибаз хаҳә дук ала дасуа иузныҟәымго иныҟаҵаны иршәны ақәыцра инылаижьит. Даҽаӡәы иитәыз акы ԥырхага ахьеиҭаз азгьы игәы ҭынчымызт аха. «Иҟасҵаз иашамзаргьы ари аҩыза агыгшәыгра уаҳа исзычҳауам..» ҳәа дҩагылеит.
Ҳаиҭи Шабаҭи абгахәыҷы аԥсыбаҩ иахыҵны ианцоз блақәакгьы дара ишрышьклаԥшуаз рыздыруамызт.
Амҩа иахьарааԥсаз азы ауаа иҭахәхәа ицәеит. Марисеи лҩызцәеи, ашьыжьгьы шаанӡа игыланы урсқәа инарышьҭалеит. Иахьа Нусреҭ Чауш урҭ рзыҳәан Истамбул излаҭалаша ақьаадқәа ирхиараны дыҟан. Уи азы раԥхьаӡа Измит ахада Селим Ԥашьа диҳәараны дыҟан, иамур даҽа мҩак иԥшаар акәхон.
Аиҳабыра рхан аҿаԥхьа Нусрет Чауш изыԥшуаз Мариса Ҳаными лҩызцәеи, кыр аамҭа анца ашьҭахь қьаадқәак кны дара рганахь ааира дшаҿыз гәарҭеит. Дыччаччо дызлаҟаз ала Селим Ԥашьеи иареи реиԥылара ибзианы ишымҩаԥысыз убарҭан.
– Шәқьаадқәа мазеиуп!.. Анцәа иџьшьаны Селим Ԥашьа ауадаҩра алымхӡакәа иаԥхьа иқәсҵаз зегьы инапы рыҵаиҩит. Ушьҭа шәыҩныҟа шәнеиуашәа, шәымшәа-шәмырҳа Истамбул ацара азин шәымоуп… – аниҳәоз, дгәырӷьаҵәа дыҟан.
Мариса Ҳаными лҩызцәагьы рқьаадқәа абас мариала анапы ахьаҵаҩхаз азы игәырӷьон. Избанзар, Селим Ԥаша инапы аҵимҩуазшәа хәыцрак рыман. Аха уажәы, раԥхьа уадаҩра ҳәа акгьы ыҟаӡамызт. «Анцәа иџьшьоуп!.. иахьатәи амш мышьҭабзиала ҳалагеит, лҳәеит Мариса Ҳаным. Ари анылҳәоз Анцәа дылбар лҭахызшәагьы лхы ҩарханы ажә-ҩан ашҟагьы днаԥшит. Нас лҩызцәа рахь днаҳәны.
– Уажәы ҳауа бзиа Нусрет Чауш абзиаразы ҳәа наиаҳәаны аамҭа мгаӡакәа амҩа ҳақәлароуп…– ҳәа аццакра шаҭахыз наралҳәеит.
Нусрет Чауш иикыз ақьаадқәа Шкок Беи ианииҭоз ус дук нагӡаны зҭакԥхықәра иаҵыҵыз ауаҩы исахьа инубаалон. Шкок Беи иоуз ақьаадқәа иԥшӡаӡа иаарҽны иҩныҵҟатәи иџьыба иҭеиҵеит.
Нусрет Чауш иҩызцәа аӡәаӡәала абзиаразы ҳәа реиҳәеит. Мариса аҵыхәтәан дынижьит. Дгәыдикыло-дгәыдимкыло ҳәа длакҩакуа дгылан. Аха лара зынӡа дымԥшыкәа даалгәыдылҳәҳәалан «Зегьы рзы иҭабуп ҳәа уасҳәоит сыҷкәын!..» лҳәеит, убриаҟара гәык ала дгәыдылкылеит, Нусретгьы игәы ԥшааны, иҩнуҵҟала:
«Абри аԥҳәыс аҩбатәи сан лакәушәа дызбоит…» ҳәа даахәыцит
Мариса Ҳаными лҩызцәеи амҩа ианықәла, Нусрет Чауш кыр аамҭа дгыланы рыхәаԥшра даҿын, ганкахьалагьы изқәылаз амҩаҿы зегь рыла ирықәҿианы ԥырхагада ихынҳәырц азы анцәа диҳәон. Избанзар Истамбултәи амҩа ажәытә еиԥш акәымкәа даараӡа ишәарҭан, шоук рықәлар ҟалон, идырҳәыр, иршьыр ҟалон…
Марисеи лҩызцәеи ажәак мҳәаӡакәа кырӡа иныҟәеит, иахьцоз рыкәша-мыкәша иҟоугьы ҿырҳәала ирҵарц рҭахызшәа аҭҵаара иаҿын. Рныҟәашьа иасқьынагьы ишыҟаз еиԥш акәын ишныҟәоз. Ҭемыри Базалеи маҷк раԥхьа игылан. Марисеи Шкоки ракәзар, Исмаилгьы дрыцны рышьҭахьҟа ирышьҭан.
Абас ҭынч аныҟәара ишаҿыз, Мариса лыбжьы налыргеит.
– Иахышәҳәаауеи, ҳамҩа маҷк иааԥсахны, ҳауацәа Азахәцәа рахь (адыгақәа рахь) Шьмаф иқыҭахь ҳымҩахыҵрыма? Мамзар ҳаныхынҳәуа ҳрызнеирыма?..
Аӡәгьы ари аҩыза азҵаара дазыԥшӡамызт аҷкәынцәа иааҳәаны Шкок Беи ишҟа инаԥшит. Избанзар уи дшыҟаз ажәа аҳәара дара ирызкашәомызт. Даргьы руацәа Азахәцәа рбар рҭахын аха Истамбул абарагьы иазгәышьуан. Османтәыла аҳҭнықалақь ирацәаны аӡбахә раҳахьан азы аамҭа мгаӡакәа уахь анеира акәын рхы иҭаз.
Шкок Беи иарӷьа напала ихаршала иҟаз иԥаҵақәа аашьшьны маҷк данхәыц ашьҭахь Мариса аҭак лиҭеит.
– Саҳәшьа сара бсазҵаауазар, ҳамҩа ҳахымҟьакәа ҳцалап сҳәоит… Избанзар ҳауацәа рбара аамҭа ихадоу азҵаарақәа ҳаԥхаьҟа ишьҭоуп. Усгьы хара имгакәа ҳахнымҳәуеи?.. Ҳаныхынҳәуа Шьмаф ишҟа ҳамҩахыҵны ҳазхара ҳаибабап…
Ихәхәаӡа иианы зҽызҵәахыз хҩык ауаа рганахь ааира иаҿыз Ҳаиҭи Шабаҭи ирышьклаԥшуан. Арҭ ауаа Идрыс Агеи ҩыџьа имаҵуарқәеи ракәын. Ҳаиҭи Шабаҭи ирзыԥшыз рзымдыркәа ирзыҟаҵаз ацәҟьа азааигәахара иаҿын. Рҩыџьагьы макьана маҷк аԥхьа изықәшәаз ахҭыс рызхымгаӡацызт. Абгахәыҷы ахьаа рыбла ихыҵуамызт.
Ҳаиҭ, уи азыҳәан Шабаҭ игәы ирҭынчырц азы ажәеиԥшьаа рашәа аҳәара далагеит.
Абас ишлеиуаз иаразнак ишшәарыцацәаз насгьы абна ишылаз ааигәалашәеит Ҳаиҭ. Ашәарыцаҩы зегь дарароуп ишәарҭадара дашьклаԥшыр акәын. Ашәарыцараҿы баша амҩа уанызшәа ашәа ҳәо аныҟәара ҟалашьа змам усын.
Ашәарыцаҩы Ҳаиҭ, ашәа аҳәара днаҟәыҵны иблақәа рыла икәша-мыкәша аҭҵаара дналагеит ари аныҟаиҵоз Шабаҭгьы иимырбарц иҭахын, аҷкәын диршәарц иҭахымызт, амала арахьа аԥсабара убриа ҟара иҭынчын, иарбанызаалак бжьык гаӡомызт азы агәҽанызаара аҭахын.
Ҳаиҭ шәарҭарак шыҟаз игәы иҭашәахьан, дымнаҳәыааҳәуа акәымкәа иблақәа мацарала икәша-мыкәша аҭҵаара дшаҿыз Идрис Ага ихы иақәыршәыз ашкәакәа илаԥш иныҵашәеит. Нас цқьа даныԥшы ирықәкыз ашәақьқәагьы аагәеиҭеит. Шәарахк еиԥш ацәҟьа аҭалара иаҿын. Маҷк даалакҩакзаргьы ихы аҭыԥаҿы иааигеит. Из-банзар усҟан иаргьы Шабаҭгьы рыԥсҭазаара ашәарҭара иҭагылон. Ирзыԥшыз ауаа имбазшәа ҟаҵаны Шабаҭ дизааигәахеит. Ганкахьала ибжьы рдунгьы дцәажәаны «Шәсымбаӡеит ахысразы шәмыццакын» иҳәозшәа ихы мҩаԥигон аха хықәкыс имаз маҷк раԥхьаҟа иҟаз аҳаракыра аҟынӡа инеир акәын дзыргәаҟуаз.
Ҳаиҭ иҭыԥ даназааигәаха иаразнак Шабаҭ иҽиқәыжьны аҳаракыра даваижьит, аха урҭ каҳаанӡагьы Идрис Агагьы имаҵуарқәагьы амца рыжәырҵан азы аҭагылазаашьа џьаҳаным иаҩызахахьан.
Ҳаиҭ рахьҽкарыжьыз аҭыԥ аҟны иҟоу џьшьаны дшәаԥырҳаԥуа ихәаԥшуаз Шабаҭ ирҭынчразы «умшәан, уҭыԥгьы умԥсахын!.. Шьоукы ацәҟьа ҳызҟарҵеит… аха уажәы ҳҭыԥ шәарҭаӡам, ԥырхагак рызҳаҭом…» ҳәа дилабжьон. Нас иреихсуаз рганахь днаԥшит, ақәыцқәа рыбжьара аарлаҳәа иубарҭан. Раԥхьа адгьыл ҟьаҟьаран азы, дара рахь иааигәахар ирабарҭан азы рҭыԥ хьчан.
Ҳаиҭ маҷк дааҭынчханы ҽазнык Шабаҭ иахь даныхынҳәы. Арԥыс ихы иаԥхьа икаҽаҳаны ишыҟаз аагәеиҭеит. Иибаз амшала деилаԥаҭаны дыҟан, ихәхәаӡа ишьҭаз аҷкәын иҟәаҟәа рҵысуа «Шабаҭ, уа Шабаҭ!..» ҳәа аҿыҭра даҿын.
Шабаҭа Ҳаиҭ ибжьы акәым иарбанызаалак бжьык иаҳауа дыҟаӡамызт ушьҭа. Иҩыза аҭак изимҭакәа дыхәхәаӡа дышьҭан. Избанзар уи ари аҩыза аҿымҭра иаанагоз ибзиаӡаны идыруан. Зыԥсы зхыԥрааз аҷкәын илахь аҟнытә илеиуаз ашьа ашьацра иахьылашәоз аҽырҭбаара иаҿын.
Ҳаиҭ дахькажьыз Шабаҭ иԥсыбаҩ ашьшьыҳәа иааиргьежьит. Шабаҭ рыцҳа ииаҵәҵәҟаҟараӡа иҟаз иблақәа ажә-ҩан ахь иԥшуан уажәы. Игәышԥы ашьа иаганы дыҟан. Излаибоз ала ихәда аҵаҟа иақәшәеит дызгашаз ахы, уи азоуп иаразнак иԥсы зихыҵызгьы
Ҳаиҭ ихьаа ҳәаа амаӡамызт. Игәаҵәақәа абылра иаҿын, игәы еиҟәжәон, иԥсыԥ изеивгомызт. Дахьыҟаз дгәаҟуа днаҳәы-ааҳәуан. Нас ихьаа аасҭа ихьымӡӷ еиҳахо иалагеит. Ихьчара иара идны дышҟаз алым иаҩызаз аҷкәын дыԥсны иаԥхьа дықәын. Уи дызгашаз ахы изаанымкылаӡеит, Аркәакәаҳәа аҳәҳәаара дналагеит.
«Анамысдақәа!.. Агмыгқәа!.. ишәҭахыз адауаԥшь иаҩызаз аҷкәын иҟнытә. Анцәа шәишәиааит!..»
Ҳаиҭ ибжьы гәаҩа гәыҭшьаага аҩхаа иҭыҩҩуан. Амала иажәақәа аԥсышәан азы иаӷацәа ииҳәақәоз иаанагоз рзеилкаауамызт. Иреилкаауамызт аха ибжьы убриа ҟара ицәгьан ргәы ҭҟьаны рцәа иҭаӡыӡаауа инханы иҟан.
Ҳаиҭ Шабаҭ рыцҳа иԥсыбаҩ иҽақәыжьны илаӷырӡ анкаиҭәоз Идрис Агагьы, иҩызцәагьы ишәаны иахьақәшәалак ахысра иаҿын.
Иҩыза ҷкәын изы алаӷырӡ казҭәоз, ахьаа иаганы иҟаз Ҳаиҭ Шабаҭ иԥсыбаҩ днахыҵны аӷьеиҩ ҳәа дҩагылт. Иблақәа ҭыҟаԥшьааӡа иҟалахьан, нас иҭаҷкәымқәа раҵәаны аҳәҳәара далагеит. Аиҩхаа аҿы ихәаабжьада уаҳа акагьы уаҳаӡомызт. Арҭ аԥсуаа аибашьраҿы ирҳәоз ажәақәа ракәын, аӷа игәы ҭырҟьарц рхаҭа ргәы шьҭырхырц азы абас иҳәҳәалон.
Ҳаиҭ даҽа ҳамҭакы даныҳәҳәа ашьҭахь иаразнак ишьапы дҩықәгыланы иреихсуаз рышҟа дышиашаз дыҩны иҿынеихеит. Ганкахьалагьы аҳәҳәара даҿын. Ари аҩыза иазыԥышмыз аӷацәа иҟарҵара рзымдыруа ишанханы иҟан,
ахысрагьы иаҟәыҵны иҳәҳәо ирзааиуаз ауаҩы дџьашьаны ихәаԥшуан. Амала хара имгакәа рҽааидкыланы еиҭах ахысра иалагеит. Иааигәантәи ихысуаз хҩык рҟынтә руаӡәы итәы Ҳаиҭ уиаҭәа иақәшәеит. Аҩбатәигьы имгәа иалҟьаны ицахьан. Ахԥатәи акәзар, зынӡа иқәымшәаӡеит. Ҩ-хык шиаахазгьы Ҳаиҭ даанымгылыӡеит. Иеихсуаз ауаа дырхагыларц кыр игӡамызт. Иаӷацәа ршәақьқәа даҽазнык аиҵаҵара иахьымӡацызт.
Идрис Ага аркәакәаҳәа иҳәҳәо ирхагылаз Ҳаиҭ ашьоуразы икылҵыҵыз иблақәа данырҭаԥшы ишьа аангылазшәа изааит, ишәақь аиҵаҵарагьы дааҟәыҵны ахылаӷьара иҽаҭаны абналара далагеит. Идрис даныбнала имаҵуарцәагьы ашәаргәындара рызҵысит. Руаӡәы ишәақьгьы нкажьны дыҵҟьеит. Егьи иаанхаз иакәзар, ишәақь аиҵаҵара дахьӡазаргьы уаҩҵас дызмхысит. Игәы ҭҟьаны дахьыҟаз азы Ҳаиҭ иҿаԥхьа дышгылазгьы изиқәмыршәаӡеит. Амала ицхысыз Ҳаиҭ ихы акәзар инеины ихәдаџьал инақәшәеит. Иаргьы убраҵәҟьа иҟырҟы кны дыҩкаҳаит.
Идриси иҩызеи иҩуа ибылгьо аиҩхаа аҩныҵҟа иӡны ицахьан. Ҩ-хык зықәшәаз Ҳаиҭ урҭ рышьҭалара акәым ишьапгьы дзықәгылмоызт ушьҭа. Ишьамхқәа дрықәгыланы ибналаны ицаз рышҟа днаԥшит, нас имч ааизганы цәгьаԥсышьала Шабаҭ иганахь деихеит.
Меҳмеҭ Беи иҭбааӡа, илашаӡа иҟаз иуадаҿы ацәардаӷәы ахаҿы дтәаны иԥҳәыс ҿа Румеиса Ҳаными иареи ицәгьахаз реизыҟазаашьа дазхәыцуан. Аԥҳәыс лцәажәарақәа ушьҭа иааузычҳаратәы иҟаӡамызт. Румеиса Ҳаным, Меҳмеҭ Беи инымҵәаӡоз исасцәа рыдкылараҿы ицәырылгаз аҭыӡшәа, лхаҵа игәы кыднаххьан, ларгьы абас асас идкылара дахьашьцыламыз азы лгәы ԥжәон, ажәак ала уахьгьы-арахьгьы рычҳарақәа зынӡа имаҷханы ишеиҟәжәара иҟан.
Меҳмеҭ Беи абарҭқәа рымшала иԥҳәыс длылҵырц иақәкихьан. Амала ихәыҷқәа рымшала иҽааникылон. Иԥҳа Фатма жәаба, иҷкәын Маҳмуҭ иакәзар фышықәса рхыҵуан азы макьаназы ран дрырҭахын.
Аҭаҳмада иԥҳәыс инымҵәоз лцәаҩаџьбарақәа рымшала иажәанҭыҽха иҩызцәа иуацәа рааигәара дзымнеиуа
дҟалахьан. Ааԥхьарақәа рахь ҿыӡгақәак ԥшааны, мамзар сгәы бзиаӡам ҳәа мцык ҳәаны дшымнеиуеиԥш иаргьы ааԥхьара изыҟарҵаӡомызт.
Амала сычмазаҩуп ҳәа амц иҳәацыԥхьаӡа иҩны ибаразы иаауаз ауаа рыла иҭәуан. Румеиса иааиуаз асасцәа рышҟа данцәырымҵлак еиҭах еимакык рызцәырҵуан. Меҳмеҭ Беи иԥшәма дахьыҟаз рзеиҭаҳәара ушьҭа илшаӡомызт. Анцәа иҟнытә иара иаҳәшьа Ҳаируниса Ҳаным рыҳәса рыманы ирзаауаз асасцәа дрыдтәаланы Румеиса лыҟамзаара гәарҭаратәы иҟалҵомызт.
Меҳмеҭ Беи абас дхәыцуа дыштәаз амаҵуҩцәа руаӡә ибжьы ааиаҳаит.
– Шәхацкы, ашә аҿы шәысасцәа гылоуп!,. Хҩык ахацәеи ԥҳәыски… Шәҭынхацәа ракәзаап…
Меҳмеҭ Беи ишьапқәа ааиҵыхны ашьшьыҳәа дҩагылт. Арахь, изусҭцәада арҭ асасцәа ҳәагьы ахәыцра даҿын.
«Анцәа иҳәаны нхара иааз шьоук ракәымзааит…» – ҳәа игәы дҭацәажәо ауада дандәылҵуаз ҿымҭ игылаз амаҵуаҩгьы дналыҵаҟьеит.
– Уажәыгьы ҵәаҩнын бадырсызшәа абра бызгылои? Ҳасасцәа бырмыԥхьо?..
Амаҵуаҩы лыԥшәма дылмыргәамҵырц азы амардуанқәа рҟынтә дбылгьозшәа данылбаауаз Меҳмеҭ Беигьы уахь деихеит. Амаруданқәа рҟынтә ашьшьыҳәа албаара данаҿызгьы изусҭцәада исзааз сҭынхацәа? ҳәа ахәыцра дшаҿыц даҿын.
Аҭаҳмада асасцәа ахьнаргаз азал даныныҩнашыла игыланы иԥылаз «иҭынхацәа» изусҭцәада ҳәа дрыхәаԥушан аха аӡәгьы диздыруамызт. Шкок Беи, Меҳмеҭ Беи дшизымдырыз иԥшрала иеиликаахьан. Ари иага дархьаазаргьы иаҩсыз аамҭагьы даназхәыц, «сара сдырра мараиӡам ус-гьы… Ҩажәеибыжьба шықәса ҵхьеит… Саргьы абра акәымкәа даҽа џьара узбар усыздыруамызт… дабаҟоу ахы иаҩызаз Берсалнбеи, дабаҟоу уажәы сҿаԥхьа игылоу аныҟәара зцәыцәгьоу, ишлахьоу аҭаҳмада?!.» ҳәа дхәыцны игәы ааирҭынчит. Нас ажәытәтәи иҩыза иблақәа днархыԥшыланы, маҷкгьы агәаара злаз бжьык ала дниазҵааит.
– Беслан, сыуа бзиа, сыузымдырӡеи?..
Меҳмеҭ Беи иҿаԥхьа дгыланы ихашҭхьаз ихьӡ ала иацәажәоз аҭаҳмада дидыруашәа дыҟан амала макьаназы
изеилыргаӡомызт. Кыр аамҭа анҵы ашьҭахь иблақәа аартӡаны дшанханы днаҵааит.
Шкок?.. уара Шкок уоума?..
Ари даниазҵаауаз арҵәаа ҳәа аҳәҳәара даҿын.
Шкок Беи иадара хьанҭак дааҵыҵызшәа дааҭынчхеит.
Избанзар Беслан Беи дахьизымдырыз маҷк игәы канажьхьан. Иҩыза иахь шьаҿақәак ҟаҵаны
– Сара суоми ажәытәтәи сҩыза!… аамҭак азы сузымдырит ҳәа сшәазаргьы… сызцәашәаз сақәымшәеит, ушԥаҟоу сашьа?.. – ҳәа днаиазҵааит.
Ҩыџьа аҭаҳмадацәа ауада иҩназ ишанханы ишрыхәаԥушаз ирӷәӷәаӡаны иаагәыдибакылеит. Ианеидыҵ Шкок Беи иарӷьа напы Мариса иналықәкны.
– Аригьы Мариса Ҳаным лоуп. Паҷкәык иԥшәма… Ажәытәтәи уҩыза Паҷкәыкә дугәалашәома Беслан?… – ҳәа днаиазҵааит. Ибжьы ахәыҷреи агәеизҳареи ацын.
Меҳмеҭ Беи иҿаԥхьа игылаз аԥҳәыс бырг цқьа данлыхәаԥш уигьы дааигәалашәеит. Ажәытәтәи лыԥшӡареи лхымҩаԥгашьеи ишыҟац иҟан Мариса Ҳаным.
– Бзиала баабеит саҳәшьа!..– ҳәа анлеиҳәа ашьҭахь «Сашьа Пачкәыкә дышԥаҟоу?.. игәы бзиоума?..» – ҳәагьы инациҵеит. Беслан Беи изҵаара Мариса Ҳаным лгәы аарԥшааит. Пачкәыкә дышҭахаз ажәытәтәи иҩыза иабантәи идыруаз. Маҷк дааҭгыланы азҵаара аҭак ҟаиҵарц азы Шкок Беи иахь днаҳәит. Шкок Беи Мариса Ҳаным даниҿаԥшы Пачкәыкә дзықәшәаз аиҭаҳәара иара ишихәҭаз еилкааны иҽааидикылт. Избанзар иага лхыҵуазаргьы аԥсуа леишәала Мариса Ҳаным дҭацан, иԥсҭазаара далҵзаргьы лхаҵа иӡбахә аҳәара ԥхашьаран.
Шкок Беи, Беслан Беи иахь днаҳәны хьаала иҭәыз бжыьк ала:
– Пачкәыкә хәымз раԥхьа дҳацәҭахеит Беслан, уи, раԥхьаӡа ҳахьыӡхыҵыз Қьефқьен анышә даҳҭагәышьеит… – иҳәеит. Меҳмеҭ Беи иаҳаз ажәабжь кырӡа дархьааит, из-банзар Шкок Беи иеиԥш Пачкәыкә Беигьы ажәытәтәи иҩыза иакәын, рхәыҷреи рарԥысреи иеицырхыргахьан. Аибашьрақәа рахь, ачарақәа рахь, иахьабалаак иеицныҟәахьан.
Меҳмеҭ Беи иҿаԥхьа ҳаҭырла игылаз Мариса Ҳаным лыблақәа днарҭаԥшны:
– Бҩыза бзиа дахьҭахаз даараӡа сгәы иалсит саҳәшьа, уи иуаҩбзиара адагьы ҳара ҳзы кырӡа иаԥсаз ҩызак иакәын.
Анцәа идгьыл бамбаитәааит!.. – дхьаауа дналыдышшылеит. Уи аамҭазы иаартыз аԥенџьыр аҟнытә иҩналаны ауада бжьык иҩныҩуа ианалага Беслан Беи иажәы аахиркәшеит. Анамаз ахь ааԥхьараҟаҵара иазкыз езан акәын ираҳауаз, рывара игылаз аџьаама аҟынтә ираҳауан. Меҳмеҭ Беи инапала итәарц надирбеит.
Ахәаџьа езан даԥхьаны даналга, Меҳмеҭ Беи исасцәа азин нарымхны анамаз кра днаԥхьаҵит. Ари аамҭазы ииҳәарызеишь ҳәа иҿы иҭаԥшуаз имаҵуаҩцәагьы аишәа дырхиарц насгьы иаарласны иаҳәшьа Ҳаируниса илыԥхьарцгьы нарыдиҵеит.
Меҳмеҭ беи, иаҳәшьеи рысасцәа рыла аишәа ианахатәагьы Акаԥаа Меҳмеҭ Беи ихан аҭҵаара иаҿын, ахан ажәак ала иблахкыган. Беслан Беи Аԥсны даныҟазгьы дбеиан, уи имазара абиԥарала изаауан. Иҭаацәара Аԥсны ҭыԥк напхгара арҭон Беслан Беи дҭауадын. Иара Османтәыла дызхаазгьы уи амшала акәын. Напхгара зырҭоз адгьылқәа аурысқәа рнапахьы ианиас Беслан Беи иҭаацәагьы иманы Истамбулҟа дықәҵыр акәхеит. 1851 шықәса раахыс 27 шықәса ҵуан ара дыҟоижьҭеи. Ихан зеиԥшраз ала ицәгьамкәагьы дынхон.
Мариса Ҳаным ажәытәтәи рҩыза, атәым дгыьл аҿы инхашьа анылба маҷк дааҭынчымхеит. Ас анакәха егьырҭ ахҵәацәагьы иага гәаҟра рхыргар,а уадаҩрақәа ирықәшәаргьы аҵыхәтәан аԥсҭазаара бзиак ахь икылсуан. Ари Беслан Беии иҭаацәеи ирылшазар дара изрыламшарыз?..
– Еех, иҳашәымҳәо ҳара ҳаамышьҭахь Аԥсны иҟалаз-ианылаз. Акымзарак бжьамыжькәан сшәыҳәоит сыԥсадгьыл ԥшӡа иахнагаз зегьы шәара шәҟынтә исаҳар сҭахуп…
Шкок Беи, ихәыҷреи иҷкәынреи раамҭазы иасымша дзыцныҟәоз иҩыза иара иаамышьҭахьтәи иажәибыжьба шықәса, Аԥсны имҩаԥысыз ахҭысқәа зегьы акакала изеиҭеиҳәеит. Уи ианеиҭеиҳәоз аамҭазы зны-зынла Меҳмеҭ Беи зны-зынлагьы Ҳаируниса Ҳаным азҵаарақәагьы ирҭалон. Ираҳарц, иеилыркаарц ирҭахыз шаҟа ыҟаз!.. Уаанӡа арҭ ахҭысқәа ирызкыз ажәабжьқәа агазеҭқәагьы ирнылахьан аха урҭ ажәабжьқәа ма ирыгын мамзаргьы
аҳәынҭқараа ишырҭахыз ала ианырҵон азы акагьы аилкаашьа рымамызт.
Шкок Беи иажәа даналга акрыфара иалганы ркаҳуақәа ржәырц азы азал ахь ииасхьан. Шкок Беи уажәгьы ахҵәара аамышьҭахь Ҭырқәтәыла ирхыргақәаз аиҭаҳәара даҿын. Рыӡхыҵра, Пачкәыкә иҭахара, Ефтениа аӡбаара азааигәаратәи рынхара инаркны уажәтәи рҭыԥ ҿыц ахь инеиаанӡа ирхыргаз зегьы изеиҭарҳәеит.
Меҳмеҭ Беигьы Ҳаирунисагьы гәыкала иӡырҩаун еиҳаракгьы Ҳаируниса Ҳаным ажәакгьы бжьалыжьыр лҭахымызт, зны-зынла илзеилымкааз ахҭысқәа ҽазнык дҵааны еилылкаар лҭахын.
Шкок Беи дахьааԥсаз, иара иеиҭарҳәашагьы ахьнымхаз аза аибашьреи, ахҵәареи ирызкыз рцәажәара хдыркәшеит.
– Даара агәаҟра дуқәа шәхыжәгазаап… – лҳәеит Ҳаируниса Ҳаным. Шкок Беи дахьизыӡырҩуаз лгәы шаҟа иԥшааз лылаӷырӡқәа рыла иубарҭан.
– …Пачкәыкә Беи иҭахарагьы даараӡа сгәы иалсит… Уи ида егьырҭ ишәыцәҭахақәаз зегьы рзгьы сшәыдышшылоит. Анцәа зегьы гәнаҳак рымазар ирхихааит… – ҳәагьы инацылҵеит.
Меҳмеҭ Беи ажәак мҳәаӡакәа дӡырҩуан, уи имаз аԥышәара ала ариаҟара ацәажәара аамышьҭахь иааиуаз ибзианы идыруан. Ацәажәара ахыркәшамҭаз дара ирҭахыз, изхааз аиҭаҳәара иалагараны иҟан. Иаргьы ари дазыхиан. Иахьанӡагьы ишә илагылаз, акы зҭаххоз зегьы иахьынӡа илшоз дрыцхраахьан. Зны-зынлагьы ацхыраара аниылымшалакгьы исасцәа ибзиаӡаны идкыланы иахыьмҩаԥигоз азы аӡәгьы игәы нимрыхаӡацызт.
Аха уажәы исасцәа даҽа хымҩаԥгашьак ала дрызнеиуан. Урҭ аҵыхәтәанынӡа данырзыӡырҩы ашьҭахь Истамбултәи аамсыҭацәеи иареи аҵыхәтәантәи реиқәшәара аҿы ирыӡбаз ала ныҟәашьак аҟаҵара дазхәыцуан.
Шкок Беигьы ацәажәара даркарахахьан. Ушьҭа иимаҳәаз иҟаз?.. Икаҳуа днахәаны ифарџьан иаԥхьа ианықәиҵа ауадаҿы ҷыт бжьыкгьы гаӡомызт.
– Аҿар агьи ауадахь иеиаҳгар ҟалома Шкок Беи сашьа?– ҳәа днаҵааит Меҳмеҭ Беи, аԥшәма иҟынтә аӡәгьы ари аҩыза ажәа дазыԥшымызт азы зегьы иааџьаршьеит. Уи азоуп Шкок Беи ҳамҭакы ииҳәара иызмдыруа дзынхазгьы
аха аҿар Шкок Беи ииҳәашагьы иазымԥшыкәа иҩагылеит. Меҳмеҭ Беи аҿар рахь дԥышәырччо днаԥшны, ашә аҿы лшьапы дықәгыланы адҵа иазыԥшыз аԥҳәыс лахь:
– Сысасцәа ахьырԥара ҳавараҿы иҟоу ауадахь ииага, акагьы рыгбымжьын Гьулендам…
Амаҵуаҩы ԥҳәыс ашә аалыртын аҿар дырзыԥшуа далагеит. Урҭгьы рышьҭахь аиҳабацәа рахь имырхаӡакәа ауада индәылҵит. Уажәы ауадаҿы Шкок Беи Мариса Ҳаными, Меҳмеҭ Беии, Ҳаируниса Ҳаными рыԥшьҩык нханы иҟан.
Меҳмеҭ Беи ауада идәылҵуаз Гьулендам ашә алыркаанӡа ауада иҩнашылаз амаҵуаҩы ахаҵа иааигаз анаргьиле знык-ҩынтә даннаха Шкок Беи иахь инаирбаны
– Иуҭахызар Шкок Беи?.. Уаргьы сара сеиԥш анаргьиле уахар уҭахума?.. – ҳәа днаиазҵааит. Шкок Беи уаанӡа анаргьиле имбаӡацызт. Меҳмеҭ Беи иаԥхьа игылаз иџьашьаны дахәаԥшуан. Нас аҵәы налаҵаны аҭак ааҟаиҵеит.
– Даараӡа уҽуԥсахит Беслан… умаҭәа-ҩыҭәа уԥсахит… Уцәажәара… иуфо иужәуа… ухьӡҵәҟьа уԥсаххьеит… Иудыруеит аԥсуаа ҳҿы ахьӡ кырӡа аҵанакуеит. Ахьӡ акәӡам ауаҩы дҳаразкуа,ауаҩы ихьӡ ҳараикроуп. Уи азоуми ҳаиҳабацәа рыхьӡқәа ҳхәыҷқәа ирхаҳҵаӡом. Избанзар уи ахьӡ, хьӡи-ԥшала имҩасыз ԥсҭазаарак иадҳәалоуп, ииз аԥшқагьы ихырҵаз ахьӡ ҿыц хьымӡӷыда иҭигаратәы ԥсҭазаарак мҩаԥигароуп. Уара сыуа бзиа! Шықәсы рацәала иныҟәугоз ахьӡ-аԥшагьы згымыз ухьӡ шԥауԥсахи? Маҭәак еиԥш иушәыхны ишԥакҿаужьи?.. Анцәа иџьшьоуп Аԥсны ахьухамышҭыз… Уигьы ухашҭындаз ҳаргьы уара уҳаздыруамызт… – Акаԥаа реиҳабы аҵәы алаҵаны иеиҳәақәаз иагьа иеиҩызцәазаргьы Меҳмеҭ Беи игәы иалсуан. Ишьақәыӷәӷәара халаны ихы иахьасыз дҟаԥшьӡа дҟалахьан. Шкок Беи уи аҟара иахирҟьарц игәы иҭаӡамызт аха знык даналага игәы иҭаз зегьы иамхаҳәахьан. Уажәы иҩыза игәы ахьиирхьыз азы дахьхәхьан. Игха ариашаразы дышгәаҟуаз, Меҳмеҭ Беи ихаҭа дҿихит. Меҳмеҭ Беи агәамҵра аасҭа аҽырҭынчра мҩала иалхны Шкок Беи иажәақәа рзы иаргьы аҵәы налаҵаны аҭак ааҟаиҵеит.
– Сара аҩны ас сшеилаҳәо уамԥшын Шкок сашьа! Амҩаҿы, адәаҿы шәара шәеиԥш сеилаҳәоуп. Лассы-лассы аҩызцәа ҳаиқәшәалоит, аԥсуа ашәақәа ҳҳәалоит, аӷәы ала-ба ааинҟьаны ҳаԥсуа кәашарақәа наҳагӡоит… Иара
аҳҭынраҿыҵәҟьа ҳакәашарақәа рыла аамҭа ҳхаагоит. Ҳара ҳакәашарақәа икавказтәымгьы даараӡа иргәаԥхоит. Еиҳаракгьы Султан Абдулла Ҳамид бзиа ибоит. Зны-зынлагьы уигьы дҳацкәашоит…
Мариса Ҳаным аҵыхәтәантәи ажәақәа ааџьалшьеит.
– Османаа рсултан дуӡӡагьы ҳара ҳакәашарақәа идыруама? – ҳәа лыџьшьара аалырԥшит. Аԥҳәыс бырг лызҵаара Меҳмеҭ Беи игәы иаахәаӡеит.
– Хымԥада Султан Ҳамидгьы ҳакәашарақәа ҳара дҳаицәамкәа идыруеит. Избанзар иангьы ҳара дҳаиуоуп. Иуадалықь аҿы иҟоугьы Кавказаароуп… – иҳәеит. Нас маҷк ишьҭахь дынкыдиааланы инаргьиле ахара дналагеит. Меҳмеҭ Беи ауадалықь аганахьала ииҳәаз ажәақәа Мариса Ҳаным лгәы иамыхәаӡеит. Избанзар уи есқьынагьы Кавказаа рҿы ишыҟоу еиԥш ахаҵа – ԥҳәыск димазароуп ҳәа акәын лгәаанагара шыҟаз. Османаа дысрултанзаргьы хаҵак аҳәса рацәа имазаара дақәшаҳаҭмызт. Мариса Ҳаным арҭқәа данрызхәыцуаз Меҳмеҭ Беигьы инаргьиле дааҟәыҵны ицәажәара иациҵон.
– Аҳҭынра Султан Абдулла Ҳамид иҟны реиҳа абри аус иашьклаԥшуа иалагеит, ушьҭа ажәытә еиԥш зышьҭра еилкаам егьырҭ амилаҭқәа рҭыԥҳацәа иаарҟәаҵны аԥсуааи азахәцәеи раамысҭацәа рыԥҳацәа жәашықәса рхыҵаанӡа аҳҭынраҿы ирыдыркыло иалагеит. Арҭ аҭыԥҳацәа аӡахра, ақәҵара, ахымҩаԥгашьа адагьы асахьаҭыхреи, амузикеи, атыәмбызшәақәа рҟынӡа зегьы ддырҵоит…
Мариса Ҳаным ари алацәажәара шылгәамԥхозгьы ус-гьы Меҳмеҭ Беи иеиҭеиҳәоит лҳәан азыӡырҩра даҿын. Аха, иага ус иҟазаргьы, азҵаарақәагьы дрыхьӡон.
– Аҳҭынрахьы ирыдыркыло аҭыԥҳацәа жәа шықәса иеиҳахар амуӡои? Иеиҳау рыдырмыкылаӡо ауадалықь ахь?.. – ҳәа днаҵааит. Ари аҩыза азҵаара иазыԥшымыз Меҳмеҭ Беи маҷк даахәыцын аҭак ҟаиҵеит.
– Иахьанӡасаҳаз ала жәашықәса иеиаҳугьы аӡәы-ҩыџьа алашәозаргьы ирацәаӡам, – иҳәеит.
Мариса даналага иналыгӡар лҭахын.
– Нас арҭ аҭыԥҳацәа ианырааӡалак иабарго? Зегьы Асултан иццома?
Меҳмеҭ Беи ари азҵаара игәы иамыхәазшәа аҭак ҟаиҵеит.
– Ҟалашьа амоума?.. Аҳҭынраҿы зқьҩык инареиҳаны аҭыԥҳацәа ыҟоуп… иагьа усултанзаргьы зықьҩык аҳәса шԥоугои?..
Меҳмеҭ Беи арҭ ажәақәа аниҳәа аамышьҭахьгьы Мариса Ҳаным лгәы намӡазшәа аниба иҵегьы инеиҵыхны ахцәажәара дналагеит.
– Иеилкаауп саҳәшьа… ауадалықь иазкны издыруа зе-гьы шәзеиҭасҳәароуп…
Аҭаҳмада еиҭах инаргьиле днаханы ашьшьыҳәа ацәажәара деиҭаналагахт.
– …Аҳҭынрахьы ирыдыркылаз аҭыԥҳацәа шықәсыла ирааӡоит, нас аҟазараҿы, акультураҿы, алеишәеи аԥшӡараҿы иаулкааша аҭыԥҳацәа хазы иалырхуеит. Абарҭ рыҩныҵҟа рҟынтә Асултан игәаԥхақәаз алихуеит. Арҭ аҭыԥҳацәа «гиозде» ҳәа рарҳәоит. Абарҭ рыҩныҵҟа асултан иҵегьы драцәажәаны иалхны ԥҳәысс иигаз «икбал» ҳәа ахьӡ лхылоит, ас иҟалаз амч-алшарагьы лоуеит, икбал ахшара длоур «ҳасеқьи» ҳәа ахьӡ ҷыда лхылоит ахшара дҵеизар «ҳасеқьи султан» ҳәа дҟаланы аҳҭынраҿы амчра дугьы лнапаҿы иаалгоит. Ауалафахәы бзиагьы хазы илзыршәоит наҟ-наҟ ҳассеқьи султан лыҷкәын дсултанхар «валиде султан» (асултан иан) лыхьӡханы аҳәынҭқарраҿы зегь реиҳа амч змоу ԥҳәысхоит…
Мариса Ҳаным Меҳмеҭ Беи ахәша ахьшьуа иеиҭеиҳәоз ари аусгьы лгәаԥхомызт. Амала аслутан иалимхыз аҭыԥҳацәа ирԥеиԥшхозгьы хьаас иылман.
Меҳмеҭ Беи еиҭах даҽа маҷк даахәыцит, ииҳәарц ииҭаху дазхәыцуазшәа акәын дшыҟаз. Нас дмыццакӡакәа аҭак аҟаҵара дналагеит.
– Иаанхаз аҭыԥҳацәа «Шеҳзаде» ззырҳәо асулҭан ихшареи аиҳабыра иалоу ауааи, аԥашьацәеи иырццоит. Хаҵа имцазгьы аҳҭынраҿы иеиуеиԥшым аусқәа рҿы аус уны иԥсаанӡа ауалафахәы роуеит…
Мариса Ҳаным аҳҭынраҿы иаанханы аусура алызхыз аҳәса хәыҷқәа рҭагылазаашьагьы хьаас иылман, аха уажәазы дымҵааӡеит. Иара Меҳмеҭ Беигьы иабантәи идыруаз. Аха лызҵаарақәа макьана инымҵәаӡацызт.
– Шәарҭ аамысҭацәа шәҭыԥҳацәа аҳҭынра инаҭаны рҭакԥхықәра шәхыжәгоит, аха шәыҷкәынцәа? Урҭ ишԥашәааӡои, аус абаруеи рхы зланыҟәыргои?..
Меҳмеҭ Беи, Мариса Ҳаным аҵәы алаҵаны иҟалҵоз азҵаарақәа дырхәаҽуан, аха дсасын азы, лгәы нмырхакәа аҭак ҟаиҵар акәын.
– Султан Абдулл Ҳмид, зегьы рҿы еиԥш аҳәынҭқарра адәынҟатәи аҩныҵҟатәи ашәарҭадара ахьчараҿгьы ҳара дҳақәгәыӷуеит. Ҳаҷкәынцәа арразы ирааӡоит, иафицархоит. Уи адагьы Истамбул, Дамаск, Багдад еиԥш ақалақь дуқәа аус зуа аԥашьацәеи аристократцәеи рханқәа ҳара ҳаҷкәынцәа ирыхьчоит. Избанзар урҭ зегь рыла узықәгәыӷша роуп, ифырхацәоуп, игәымшәоуп. Мариса Ҳаными Меҳмеҭ Беии рцәажәара ашьшьыҳәа иазыӡырҩуаз Шкок Беи аҵыхәтәаны измычҳакәа ражәа дналалеит.
– Шәеицәажәара даараӡа ибзиоуп… аха ҳашьҭахь иаанҳажьыз Акаԥаа аҳҭынраҿы иҟоу аҭыԥҳацәа раасҭа ихадоу азҵаарақәа рымоуп… Араҟа Аԥсны дызлаҳдыруаз ала Бес-лан Беи, аратәи ихьӡ алагьы Меҳмеҭ Беи ибара ҳааит, ама-ла ҳааира аибабаразы мацара акәӡам. Ушьҭа крыф-крыжә, ҳкаҳуақәагьы ыжәны ҳаҟазар, ҳазхааз алацәажәарахь ҳаиасып ишәҭахызар…
Мариса Ҳаным лқыҭа аџьабара рыман. Шабаҭ Идрис Агеи имаҵуарцәеи икылатәаны ахаҵара ишаҭәам ала ишьреи Ҳаиҭ ӷәӷәала ихәреи ақыҭа абыргцәа рҿы агәҭынчымра рызцәырнагахьан. Аҿар аркәзар, мчыла рҽааныркылон. Крызбахьаз аиҳабацәа рԥыза хара даныҟаз ирыхьыз арыцҳара ишаԥыло рыздыруамызт азыҳәан агәаҟра иаҿын.
Аха аҿар уи аганахьала иҭынчым урҭ аамҭа мгаӡакәа рыбжьара аизара хыәҷык ҟаҵаны Шабаҭ ишьа аура рыӡбахьан. Идрыс Ага иқыҭа ақәлара ргәы иҭан. Аха аиҳабацәа ирымур ҳәа ишәаны маӡала аҽазыҟаҵара иаҿын.
Аҵыхәтәаны зегьрыла имазеиханы ақыҭа азааигәара ашҭа хәыҷык аҟны инеизеит. Изҿу аиҳабацәа еилырымкаарц азы иццакуан. Уи азы ақыҭа ишақәло иалацәажәаанӡа аиҳабык далырхит. Ԥызас иалырхыз ақыҭаҿы зегьы раасҭа иӷәӷәаз, аисразы еысмша ихиаз Баҭа иакәын.
Баҭа аиҳабыс дшалырхыз еиԥш ишәақь аашьҭыхны хаҳә дук дныхәнеит.
– Сҩызцәа уажәы сажәақәа цқьа шәырзыӡырҩы!… Сара шәсазҵаауазар аиҳабацәа рҳәатәы хаҵаны Шкок Беии
Мариса Ҳаными раара азыԥшра баша аамҭа агароуп… Шәазхәыци, ҳарҭ аӡәы абри аҩыза ҳахьындаз уажәы анышә-еиқәаҵәа иаҵоу ҳашьа Шабаҭ иҿи-инапи еиқәԥсаны дтәозма?.. Ус анакәха ҳара ҳаззыԥшуи?… Сара шәсазҵаауазар ҳашиашоу Идрис иқыҭахь ҳцаны ақәылаҩцәа ирыхәҭоу дҳарбап!,. Убас рзаҳуп ушьҭарнахыс икылатәаны аҳаихсра шәаҟәыҵ, ҳаӡбахә анраҳалаак адгьыл ихәыҵало аҟынӡа инаҳгап….– ҳәа дцәажәон.
Даараӡа дазҿлымҳаны изыӡырҩуаз аҷкәынцәа иреиуаз Мада, «Ақыҭа ҳзақәлои иара Идрис Ага иҩны ҳақәлар реиҳа имҟәышрахаӡои?..» ҳәа игәаанагара аниҳәа Баҭа иџьымшьқәа ҵархәны днаиҵаҟьеит. – Угаӡамхан Мада!.. Идрис иҩны ҳақәымлакәа ҳабақәло амала, ҳара Идрис ҳаниқәлалаак егьырҭ ақыҭауаа арҭ ауаа Идрис иҩны мацара иақәларц иаазаап ҳара ҳнасҭханы ҳрыхәаԥшып, рҳәо џьушьома?.. Иубап урҭгьы рабџьарқәа шьҭыхны ишҳаихсуа…
Даҽа ҷкәынак ишәақь ҩышьҭихын иԥыза иажәақәа дышрықәшаҳаҭыз дирбон.
– Ҳара иаҳҿагылар ирбап изеиԥшрахо!.. – Баҭа ушьҭа амҩа ақәларазы ишазыҟаҵаз агәра анига
– Ҳдәықәшәҵа аҩызцәа амҩа ҳақәлап!.. – иҳәан раԥхьа днагылеит
Аҿар Баҭа иажәақәа рыла иаразнак рҽааидкыланы амҩа инықәлоны рышьҭахьҟа иҿацаӡа игаз бжьык рыззегьы ашьаҟа еиԥш иахьыҟаз иааннакылеит.
– Мап шәцаӡом!.. аӡәгьы џьаргьы дцаӡом!.. – Ашҭа хәыҷы аҟны иеизаз аҿар абжьы ахьгаз аганахь ианыԥшы лабашьак иҽадҳәаланы иблақәа амца рхылҟьо игылаз Ҳаиҭ дырбеит…
– Ишәџьысымшьеит!.. Ахҵәара ҳазҭанаргылаз абри аҟара аамҭа кьаҿ алагьы шәхаҿра шәырӡма?.. – ихәрақәа рымшала аарлаҳәа ишьапы дықәгылан. Игәамҵра адагьы шаҟа ахьаа имаз ихиҿы уахьахәаԥшуаз иубон. Изнапык ала дызхьынҳалаз алабашьа икымзар ишьапы дықәгыларатәы дыҟаӡамызт. Агәамҵра злаз бжьык ала ицәажәара иациҵон.
– Ҳԥызацәа ақыҭаҿы иҟаӡам ҳәа, ҳара хыда аҳҟоу џьышәшьома?.. Марсиа Ҳаными Шкок Беии иҟаӡам ҳәа шәхы иааҭашәо шәзыҟаҵома?.. Урҭ рыдагьы ақыҭаҿы иагьа аиҳабацәа ҳамоуп. Шәарҭ шәҵыс хшыҩ ала абарҭ ауаагьы шәрыӷрагыланы иҟашәҵарц ишәҭахуи?
Ашҭаҿы иеизаз рҷыҭбжьы гаӡомызт. Аҿар Ҳаиҭ иб-лақәа ирхымԥшыларц азы рыхқәа ларҟәны игылан, еиҳаракгьы ԥызас иалырхыз Баҭа иҳәашьа иазыԥшын, Баҭагьы ари идыруан азы ажәақәак иҳәарц иҽазикын: – Аха!..
Ҳаиҭ убасҟаҟ дгәамҵны дыҟан зынӡа димырцәажәаӡеит.
– Аха, маха ыҟам Баҭа!.. Шәыгха ду ариашаразы ахырқьиара шәаламган!.. Ари ауаҩы ианаужьша акы акә-ӡам… уажәы шәышиашоу шәусқәеи шәыҩныҟақәеи рахь шәца. Ушьҭангьы шәеиҳабацәа ирмыӡбаз акы шәхала шәҽазышыәмкын!..
Ҳаиҭ имчқәа каԥсаны иԥсы маҷхаанӡа ииҳәаз аҵыхәтәантәи иажәақәа ракәын абарҭ. Нас зегьы дџьашьаны ишихәаԥушаз ишьапы дықәҟьан дларымҵаҳаит.
Меҳмеҭ Беи уаанӡа Истамбултәи аамысҭацәеи иареи, амҳаџьырцәа рызҵаарақәа ирызкны ирыӡбақәаз «Ишахәҭоу ала» Мариса Ҳаным лзеиҭаҳәара иҽазикит, амала зегьы раԥхьаӡа Османтәылеи Истамбули рҭагылазаашьагьы иалацәажәатәын.
– Бӡырҩы саҳәшьа!.. Баргьы ишыбдыруеиԥш ари аҳәынҭқарраҿы миллионла ахҵәацәа ыҟоуп… Насгьы ахҵәацәа Кавказ аҟынтә акәымкәа Балкан аҟынтә иаазгьы рхыԥхьаӡара маҷӡам. Ҳарҭ уаанӡа Истамбул иааны анхара иалагаз Кавказтәи аамысҭацәа жәаха шықәса рышьҭахьтәи ахҵәара аҟны иааз ҳашьцәа рзы иааҳалшо зегь ҟаҵаны ҳарԥылеит. Уахгьы-ҽынгьы ҳаанымгылаӡакәа рызҵаарақәа аӡбара ҳаҿын. Ҳаҳәшьаԥа, ҳамаҳә Султан Абдул Азиз ишәхымс ҳшылагылац ҳалагылан. Ахҵәацәа Истамбултәи аҳәынҭқарратә хыбрақәа рҿы инҳархон, аха убриаҟара ирацәаҩын аҳәынҭқаррагьы амч ақәымхо иалагеит. Ас ианыҟала «амҳаџьырцәа ркомиссиа» аԥҵаны ахҵәацәа Анатолиеи Балканҟа рнырхара ҳалагеит. Аҵыхәтәан ахҵәацәа Истамбулҟа аҭалара азин ҟарымҵо аҟынӡа ҳнанагеит. Дара аазгоз аӷбақәаҵәҟьа ма Босфорҟа иҭрыжьлаӡомызт, мам-заргьы иаанымгылаӡакәа Кипрҟа, Сириаҟа, Мысраҟа идәықәырҵон…
Меҳмеҭ Беи иԥсы ааиҭакны ӡыкгьы днахәарц азы ацәажәара аанкыланы имаҵуаҩ лахь днаҳәит.
– Гьулендам ӡык сзаага!..
Ашә аԥхьа Меҳмеҭ Беи мамзаргьы Ҳаируниа дҵак сырҭозар ҳәа иԥшыз Гьулендам иаразнак дҩаҵҟьаны маҷк ашьҭахь аирыӡи ҩы-ҵәыҵаки лыманы дааит
Меҳмеҭ Беи Гьулендам ирҭәны имҵалкыз аӡы исасцәа ирдигалеит. Аха урҭ иҭабуп ҳәа мап аныркы днаҳәны ижәны аҵәца Гьулендам иналиҭеит. Амаҵуаҩы ауада дандәылҵуаз иаргьы иажәақәа рыцҵара дналагеит.
–…Сыуа бзиахәқәа абарҭқәа рымшала ақалақь аҭагылазаашьагьы иаԥырхагамхарц азы аҩбатәи ахҵәара аҟны иааз ауаа Истамбулҟа иҭрыжьлаӡом… Акы заҵәык шәара шәеиԥш ҷыдала азин ылзхуа рыда…
Меҳмеҭ Беи еиҭах ицәажәара ааникылт. Иҳәарц ииҭахыҵәҟьаз аҳәара далагаанӡа иахәҭоу адырра риҭеит ҳәа игәы иаанагон. Ус анакәха игәы иҭоу раҳәара аамҭа ааихьан.
– Сыуацәа бзиахәқәа!.. шәаргьы ибзианы излажәдыруа ала ҳара ақыҭа иадҳәалоу жәларуп. Ҳажәлар Кавказ ианыҟаз адгьыли аԥсабареи иадҳәаланы анхара иаҿын… Ажәак ала аԥсабара иаҟәыганы , адгьыла иадҳәаламкәа изынхаӡом… Уи азы ақҭықәа ракәымкәа ақалақьқәа рҿы рнырхара ҳалагар амра збаз асы еиԥш иӡыҭны ицоит… Иааркьаҿны иуҳәозар, ҳажәлар рыԥсадгьыл аҟны ишыҟаз еиԥш, арагьы ақыҭақәа рҿы инхозароуп – ҳәа иажәақәа днарылагеит аԥсуаа, рыҟны аиԥш араҟа уажәгьы Османтәылагьы иаамысҭаз Меҳмеҭ Беи.
Мариса Ҳаными Шкок Беии рлымҳақәа кыдҵаны Меҳмеҭ Беи иажәақәа ахькылсуа иазыԥшын. Уигьы ари имбоз, уи азы иҵегьы идирҳарц иҭахызшәа дырзааигәаханы иажәақәа ирыциҵон.
–… Амала ҳара, ҳарҭ аамысҭацәа ус ҳаҟоума? Ҳара ибзиаӡаны ҳармааӡеи? Иҵегьы ҳааӡара иацырҵарц азгьы ахәыԥҳарахь ҳармышьҭӡеи? Ҳҭаацәа рахь ҳаныхынҳәы на-хысгьы иарбанызаалак уск ҟаҳҵама? Ҳабжьара аҽага зкыз хаҵак, ажә зхьаз ԥҳәыск дыҟоума? Уи шәаҟәыҵ есымша ҳзықәтәо аҽқәаҵәҟьа амаҵ азызуа аамысҭак дыжәбахьоума? Абарҭ зегьы ҳамаҵуаҩцәа иҟарымҵаӡои?..
Шкок Беи абриаҟара ҳәаны иаартны игәы иҭаҵәҟьоу дахьаламцәажәоз азы изычҳауамызт. Иџьымшьқәа ааҵрахәны, иҩыза дааихӡасит.
– Ажәа баша изурбылгьои Беслан сашьа!.. Иумҳәо иуҳәарц иуҭаху!.. Усгьы ишаҟәаны иҟоу сыхшыҩ еилоумган,
арахь ԥсышәала уцәажәоит аха ҭырқәшәала иуҳәар реиҳа иеиӷьны еилыскаауан…
Шкок Беи данихӡас Меҳмеҭ Беигьы уаҳа имыроукәа иҳәарц ииҭахыз ашҟа дниасит.
– Ишәасҳәо убри ауп, адгьылқәеи ақыҭақәеи анхацәа ирызныжьны шәааи ҳара ҳаиԥш Истамбул анхара шәалага. Аамысҭацәа зегь реиԥш шәаргьы шәыхҵәаны шәанаауаз Истамбул ханк злаашәхәаша аҟара ахьи аԥареи аажәгазар акәхап… Истамбул шәанааи нахыс шәыԥсҭазаара арманшәаларазы, сара иаасылшо зегьы шәзыҟасҵоит. Ҳауара-ҳҭынхара ажәытәӡатәи ауп. Шәара шәакәымкәа сзыцхыраауада. Шьҭахьҟа иншәыжьуа шәқыҭауаагьы шәырзымхьаан. Ианаҭаххалаак арантәи шәырмыцхарауеи!..
Ажәытәтәи рҩыза Беслан Беи иҟынтә абри аҩыза ажәа Мариса Ҳанымгьы Шкок Беигьы иазыԥшымызт. Уи оума, ираҳаз ииашоу-ииашамугьы агәра рызгомызт. Аус аилыргаразы еиҭах азҵаара иҭатәын азы Шкок Беи иџьымшьқәа ааҵархәны.
– Ииашаны исаҳама Беслан сашьа?.. Слымҳақәа срымжьазар,у ара уажәы ҳқыҭауааи, ҳқыҭеи ааныжьны Истамбулҟа нхара ҳаарц иҳадугалома?.. – ҳәа днаиазҵааит.
Меҳмеҭ Беи иажәақәа ахьеилыркааз даараӡа игәы иахәаны дыҟан. Иҵегьы иҽырҭынчны аҭак ааҟаиҵеит.
– Аиеи, ииашаны иеилукааит сыуа бзиахә, Шкок сашьа! Сажәақәа зынӡа иаартуп… Сара шәхы шәыхшаара ааидкыланы Истамбулҟа аиасра шәыдызгалоит. Ақыҭақәарҿы шәара шәзыҳәангьы шәыхшаара рзыҳәангьы аԥеиԥш ҳәа акагьы ыҟаӡам. Ақалақь дуӡӡа аҟны аусуроума аҵара аума иаашәҭаху зегьы ыҟоуп. Араҟа шәхәыҷқәеи шәмоҭацәеи ибзиаӡаны иааӡаны адунеи иреиӷьӡоу ақалақьқәа руак аҟны ршьапы рықәыргылара шәылшоит… Нас ара ишәыраҳуа ауаа рыла амчгьы шәоуны шәқыҭауаа ишышәҭахыу шәрыцхраауеит…
Уи ауха Мариса Ҳанымгьы Шкок Беигьы шаанӡа измыцәеит. Ахҵәара амҩа иананыла нахыс Османтәыла дуӡӡа аҟны зегь раасҭа изықәгәыӷуаз ауаҩы, рыуа, рҩыза Беслан Беи рыблақәа дырхыԥшыланы ирыдигалаз рыхшыҩ иԥнаҟомызт. Иахьышьҭаз, зны ашара ҳабла иабаны ҳгыландаз насгьы иаразнак ҳцандаз ҳәа инаҳәы-ааҳәуан…
Амра гыланы шьҭахьҟа амҩа иананыла Шкок Беии Мариса Ҳаными иацыуха зыҩнаҭаҿы исасыз Беслан Беи, уаанӡатәи рҩыза Беслан Беи шиакәмыз иазхыцуан. Иаргьы усгьы ихьӡҵәҟьа ԥсахны Меҳмеҭ Беи ҳәа иҟаимҵеи. Уи ада-гьы иара зыԥҳацәа изныжьны Аԥсныҟа еибашьра ицаз ауа-ҩы данҭаха иыԥҳацәагьы наганы ауадалықь иеимҭеи. Ҩы-шықәса рашьҭахь аҳәынҭқарра иахагылаз Султан Абулҳамит иҳәсақәа рыуаӡә иара дахьиҭынхаз азы урҭ аҳҭынрахьы рыҭара уи аҟара ицәыуадаҩмхаӡеит. Иџьоушьаша Меҳмеҭ Беи абарҭқәа зегьы дрылаҽхәаны ирзеиҭеиҳәон.
Мариса Ҳаным абарҭқәа ганкахьала иеилылкаауан, аха еиҳарак зегьы ианреицәаз аамҭазы ацәгьара иаҿагыланы иеицықәԥоз рқыҭауаа рлахьынҵацәгьа иазныжьны Истамбулҟа аиасра ҳәа ирыдыигалаз лызлыдкыломызт. Меҳмеҭ Беи «Аԥсынынтәи иаажәгаз аԥарақәа рыла Истамбул шәхазы аханқәагьы аашәхәар шәылшоит, ахьиҳәаз дара игәнылгон. Абри аҩыза ажәақәа рыла дара лаирҟәызшәа лыԥхьаӡон.
Зыԥсаҭа бзиахаша лыԥшәма Пачкәыкәи лареи Аԥснынтәи ианаауаз ԥарақәак рыман, уи ииашан, аха ари аԥара дара мацара ракәымкәа, ақыҭауаа зегьы ирзеиԥшын. Аамҭа цәгьақәа рзы ирыман. Амҩа ианықәла нахыс ақыҭауаа ирыгхацыԥхьаӡа уи акәын инырхуаз. Ефҭени аӡы аԥшаҳәаҿы анхара ианалагагьы аҩнқәа рыргыларазы иаархәаз амаҭәахәқәеи аӡынразы аҟәыд, аԥш, амаҭәа-ҩыҭәа уҳәа ажәак ала иаахәатәыз зегьы абри аԥарала акәын излаархәоз, иаанхаз аԥаралагьы Истамбул ахан дуӡӡак аахәара уаҟәыҵ ақыҭаҿы ҩнык аргыларагьы иазхарымызт.
Мариса Ҳаными, лҩызцәеи лареи Османтәыла аҳҭны-қалақь ааныжьны рқыҭахь амҩа ианықәыз лхы иҭагьежьуаз арҭ ахәыцрақәа дшырхәаҽуаз гәаҭаны, маҷк лхьаақәа иеицеиҩшаны лгәы лырҭынчырц Шкок Беи диацәажәарц лыӡбеит.
– Ари Беслан Беи деилагазар акәхап!.. Ҳқыҭауаа ҳарԥырҵны Истамбулҟа ҳаисара ишԥа ҳадигалаӡеи, исзеилкаауам?.. – лҳәеит.
Шкок Беигьы Беслан Беи ихан ааныжьны амҩа иқәлеижьҭеи иаргьы убас дхәыцуан амала уи Мариса Ҳаным леиԥш дгәамҵӡомызт.
– Бареи сареи ари ихьымӡӷшьаны иҳадҳамкылеит. Саҳәшьа… Зынӡа ҳазымхәыцкәа ҳамалацәажәакәа… амала ари ажәалагала иамҵысны изкуа даараӡа ирацәаҩхар ҳәа ашәарҭа сымоуп. Ари аамысҭацәа ирымоу зегьы ҭины Истамбулҟа идәықәлоит. Ҳажәлар рыцҳа ракәзар, атәым дгьыл аҟны амамзаареи, ачымазареи, амлакреи рықәнахра адагьы ԥызада аанхарагьы ӷәӷәала ирныԥшуеит… – иҳәеит.
Мариса Ҳаным арҭ ажәақәа рзы аҭак мазеины илыман.
– Ари иуҳәаз иашоуп, аха даҽакалагьы ҳазхәыцып, Шкок ухаҵкы. Зыуаажәлар абри аҩыза аҭагылазаашьаҿы икажьны Истамбулҟа ацара згәаԥхаз аԥыза, иара ақыҭаҿы дынхаргьы дабарыхәо?..
Шкок Беи Мариса Ҳаным аҟәыӷареи агәыԥшаареи зцыз лажәақәа кырӡа игәы иахәеит. Даҽазныкгьы уаҳа нызҭахым ԥызак шлакәыз дназхәыцит.
– Даараӡа биашоуп саҳәшьа… Аха сара макьаназы акы иахәозаргьы-иамыхәозаргьы аамысҭацәа рыуаажәлар кажьны рцара ииашам ҳәа исыԥхьаӡоит… Амала ҳара иаҳҳәалаакгьы аԥсҭазаара иаратәы ҟанаҵоит… Ҳахәаԥшып ҳахьнанаго – ҳәа инациҵеит.
Аҿар, ныҟәарацыԥхьаӡеиԥш уажәгьы реиҳабацәа маҷк аҟара раԥхьа игыланы ацара иаҿын. Рлымҳақәа кыдҵаны реиҳабацәа ирҳәо раҳауазар ҳәа иӡырыҩуан. Амала иагьа рҳәазаргьы ажәак рзеилымкааит. Избанзар, рыбжьы рмаҷӡаны акәын ишцәажәоз.
Аҿар ргәы иҭаз лзымдыркәа дыҟазма, Шкок Беи иацәажәо амҩа иқәыз Мариса Ҳаным рцәажәара ахы лыԥсахын рныҟәарагьы лырлахҿыхырц азы Исмаил иахь лыбжьы налыргеит.
– Исмаил иахуҳәаауазеи ҳабжьара ҭырқәшәала ҳцәажәарыма?.. Абас ала амҩа ҳахьықәу ҳаамҭагьы баша ицарымызт. Ҳаҭырқәшәагьы маҷк иеиӷьхар иабаҳԥырхагахо… Ушьҭарнахыс ари адгьыл аҿы ҳнымхар ада ԥсыхәа ҳамамзар… Ус анакәха аамҭа зҳарӡри?..
Ари аҩыза иазыԥшымыз Исмил иџьашьаны дҵааит.
– Ҳабжьара ҭырқәшәала ҳцәажәап шәҳәама?.. Аха, ари ишԥаҟаҳҵои Мариса шәхаҵкы? Сара сыда ҭырқәшәа здыруа ӡәыр дыҟоума?..
Мариса дԥышәырччо аҭак илҭеит.
– Иабаудыруеи, уара уаасҭа иеиӷьны издыруагьы ҳалазар?.. Уара ацәажәара уаналага ҳара иаҳзымдыруазаргьы иаҳдыруашәа ҟаҳҵап…
Ажәак ала ари агәаанагара зегьы ргәы иахәеит. Аиашазы ушьҭарнахыс аҭырқәшәагьы рҵар акәын, шаҟа идыралсуа аҟара русқәа маншәалахон.
Аҭырқәшәа ҳәо, Исмаил иажәақәа еиҭаҳәо, ирзымҳәоз ажәақәагьы ирхыччо ацара ишаҿыз Базала хар имамкәа аҭырқәшәа шидыруаз гәарҭеит. Базала егьырҭ раасҭа ибзианы иеиҭеиҳәон, зны-зынлагьы аҭакгьы ҟаиҵалон.
– Уара аҭырқәшәа абауҵеи сыҷкәын? Мамзар маӡала Исмаил уазыҟаиҵозма? – ҳәа днаихӡасит Шкок Беи.
– Мамоу Шкок Беи ухаҵкы!… ессымша ҳшеицугьы Исмаил аҭырқәшәа аҵаразы дсыцхраауам!,. Арҭ издыруа ажәақәагьы Нусрет Чауш исирҵаз ауп. Селим Ԥашьа имархәац ҳанашьҭаз сара иара аԥсшәа исырҵон, иаргьы сара аҭырқәшәа… Уажәы сара шаҟа аҭырқәшәа здыруа аҟара иаргьы аԥсшәа идыруеит…
– Аилага уара! Ари уаанӡа изҳаумҳәеи?.. Ма Нусрет Чауш иааигәа иахәҭам ажәак ҳамхаҳәазҭгьы…– ҳәа Базала днаиҵаҟьеит Шкок Беи. Ҭемыргьы аҭагылазаашьа ихы иархәаны Базала иргәамҵра иҽазкиит.
– Уажәы иеилкаахеит Селим Ԥашьа иҽы аԥшаара убасҟаҟ шәзадхалаз… Шәара амархәац аԥшаара акәымкәа абызшәа аҵара шәаҿызаарын…
Амш хәлаанӡа абнаҿы амҿҩақәа ԥыҟҟаны аӡынразы зҽазыҟазҵоз Шьмаф, иааԥсара ихигарц азы иуаџьаҟ авараҿы ацәардаӷәы дықәтәаны иԥшәма ԥҳәыс акәиц иқәкны излыршыз акаҳуа ахәара даҿын. Акаҳуа дара рзы иҿыцын, алшарагьы зҭахыз шьцыларан. Уи азы лассы-лассы изахәомызт.
Икаҳуа нҵәар ҳәа дшәозшәа ашьшьыҳәа ажәра даҿын. Ганкахьалагьы аԥенџьыр аҟынтә амра аҭашәара дахәаԥушан. Иаразнак аԥенџьыр аҟынтә ибла иныҵашәеит рыҩныҟа иҩуа иаауаз хәыҷык исахьа . Ашьхақәа амца рыцнаҵазшәа иҟаԥшьхәхәараӡа иҟаҵаны аҭашәара иаҿыз амра ахәаԥшра данҟәыҵны ахәыҷ иахь днаҳәит. Ахәыҷы хара имгаӡакәа дааин ргәашә дынҭаланы, дышиашаз амҿқәа рырҷҷара иаҿыз Беслан ишҟа днеит. Шьмаф дахьтәаз аҭыԥ аҟынтә дара изымбозаргьы рыбжьқәа иаҳауазар ҳәа даҿын, аха иамуит. Ари аамҭазы ашә аартны ауадахь иҷкәын Бес-лан дааҩнашылеит.
– Саб ҳара ҳахь сасцәақәак ааиуеит! – иҳәеит. Шьмаф иаразнак дзықәтәаз ацәардаӷәы даақәҵит:
– Изусҭацәада ҳасасцәа?.. Иабантәи аауеи, кыр узеилкаама?..– ҳәагьы днаиазҵааит.
Иаб изҵаара уаҩҵас аҭак изамҭеит Беслан.
«Саргьы исыздыруам саб… асасцәа арахь ишаауаз збаз ахәыҷы, уаанӡа сасра иаҳзаахьз аԥсуаа ишреиԥшыз аҟара сеиҳәеит аха уигьы цқьа издыруам.
Шьмаф уаҳа акагьы мҳәаӡакәа иҽаариашаны иҷкәын днаишьҭадәылҵит. Иыззыԥшымыз асасцәа иаарласны ибарц азы амӡырха аҟынтә амҩа ашҟа аԥшра далагахьан еиԥш иҷкәынцәа Беслани Ҟаншоуи асасцәа ирԥыларц азы амҩа ишықәлазгьы аагәеиҭеит.
Асасцәа ааигәахацыԥхьаӡа иубарҭахо иалагеит зынӡа ианааигәаха Шмаф иблақәа Мариса Ҳаным дырбахьан.
Шьмаф иԥшәмаԥҳәыс Мадина асасцәа амӡырхаҿы днарԥыланы гәык ала аԥсшәа ралҳәеит.
– Бзиала шәаабеит, дара шәыгәхьааганы ҳаҟан, шаҟа ибзианы иҟашәҵеи шәахьааиз…– лҳәон.
Мариса Ҳанымгьы аиҭагаҩы ида иахьанӡалылшоз ала ҭырқәшәала ацәажәара лҽазкны дыҟан азы ларгьы ҭырқәшәала аҭак ҟалҵеит.
– Бзиара жәбеит!..
Беслани Ҟаншоуи асасцәа рҽқәа аҽхарԥарҭахь иргонаҵы Шьмаф Мариса Ҳаными Шкок Беии аҩныҟа инаиԥхьеит. Ԥыҭк ашьҭахь рыззегьы ацәардаӷәы иқәтәаны ацәажәара иалагахьан.
– Ари шәара шәахь аҵыхәтәантәи ҳаароуп… – лҳәеит Мариса Ҳаным. Шьмаф иҩыза бзиа Пачкәыкә иԥшәмаԥҳәыс, илҳәарц илҭахыз изеилымкааит. Иаразнак илахь ааиқәылеит.
– Ус ишԥа? Аҵыхәтәантәи ҳаара ҳәа ишәҳәо иаанагои? Гхак ҳахьма, шәгәы нзырхаша ак ҳамхаҟаҵама?.. – ҳәа ҿааиҭит. Мариса лҽылымԥсахкәа лажәа иацылҵон.
– Ҳауа бзиахә, уара ууацәа уааҟәымҵӡакәа урызнеиуа, дара зныкгьы ушә анаадмыртыр угәы иамыхьӡои? Еиҭах урызнеиуама?..
Мариса лажәақәа Шьмаф даадырҭынчит. Избанзар уи Мариса аԥхьатәи лцәажәара гәынамӡарак ацзар ҳәа дшәон. Оҳ гәышьа, ҳәа иԥсы ааивганы
– Абзиара шәзыҟалааит, саргьы гхак ҳахьны шәҳаргәааз џьшьаны сгәы аангылахьан… Ҳаргьы шәара шәахь ҳамнеиуеи… лассгьы ҳнеиуеит. Аха раԥхьаӡа шәқыҭеи шәыҩнқәеи шәаарышьцыла…– иҳәеит.
Уаанӡа акымзарак мҳәаӡакәа Мариса Ҳаными Шьмафи ирзыӡырҩуаз Шкок Беигьы рцәажәара иҽаалаирхәит.
– Уажәақәа рҿы уиашоуп ҳауа бзиахә, хымԥада уара уҩыза асас дахь ишахәҭоу ҳаиԥыларатәы ҳаҟаӡам, аха ушьҭа ҳҭыԥ ҳаԥшәымоуп… ишаҳҭаху аҟара акәымзаргьы ҳамч ахьынӡазхо ала асас дҳадаҳкыларатәы ҳаҟоуп… Ҳанцо шәаргьы шәҳацнеи ҳҭыԥ ҿыцгьы жәбап, ҳамҭакгьы ҳара ҳҿы шәсасхап.
Шкок Беи ажәалагала иҟаиҵаз Мариса Ҳанымгьы дадгылеит. Иара Шьмафгьы кыр аамҭа аахыс Дузџьеҟа ацара иҭахын. Архаҿы иҟаз адыг қыҭақәагьы днарылсны даныхынҳәуа Адаԥазар инхоз ианшьцәагьы ибар иҭахын. Ианшьцәа ааигәа иахьизымбац азы игәхьааганы дыҟан. Реиҳа ихадараз ахҵәара ду аҟны арахь иқәнагалаз иаҳәшьа Синемиси ҩыџьа иаҳәшьаԥацәа рышьҭра дхылар иҭахын. Арҭ иҭынхацәа жәаха шықәса раԥхьатәи ахҵәара ду аҟны Балканҟа инанагахьан, аха уажәы Балкан аҟынтә даҽазнык ахҵәара анрықәшәа Дузџье иааны анхара иалагеит ҳәа иаҳахьан азы изыԥшаауазр ҳәа ақыҭақәа даарылсырц иҭахын.
Шьмаф абарҭқәа рымшала Дузџьеҟа ацаразы дахыццакуан аха исасцәа ишырҳәаз еиԥш ааи аҳәарагьы ԥхашьараны иԥхьаӡон. Аиҭахара иҽазикызшәа дҟалар иҭахымызт. Уи амшала
–Шәара уажәы сара сҿы шәсысауп… Шәара шәахь саннеишагьы анцәа азин сиҭозар нас сазхәыцып… – ҳәа ацәажәара хыркәшара иҽазикит.
Мадинеи лыԥҳа Гошенаии идырхиаз аишәа ианахатәа Марисеи Шкок Беии шаҟа амла иакны иҟаз аагәарҭеит. Аҿар рзы алеишәала ишақәнагааз ала егьи ауадаҿы даҽа аишәак рхианы иҟан. Гошенаи ауадақәа дыҩуа дрыбжьан, аиҳабацәагьы аҿаргьы рымаҵура лҽахьылыгӡон. Мадина лакәзар, аиҳабацәа дрыдтәаланы крылфон, аха ганкахьалагьы лыԥҳа ак лыгхар аӡәгьы имырдырӡакәа лыцхыраарагьы дахьӡон.
Беслан крыфара аамышьҭахь аиҳабацәа рҟынтә азин аарымхны Базалеи Ҭемыри, Исмили аашьҭахны аҩны дындәылҵит. Иеицны ақыҭа аҿар асасцәа рзы иеиҿыркааз
азехьес (ачара) ашҟа ицон. Зехьес зырҳәоз асасцәа анырзааилаак мамзаргьы ауааҳәа анрымоу инақәыршәаны аҿар зегьы џьара иеизаны рашәаҳәареи рыкәашареи, реибабареи иазкын. Ақыҭа аҭаҳмадацәагьы уахынла иркуаз «Иатсы» зыхьӡыз рнамаз аныркы ашьҭахь ирыдеизаланы ацәажәара иналагеит. Тошенил дара ишиҭахызгьы лықәлацәа дрыцны азехьес ахь дзымцаӡеит, избанзар уи аҩны иҟаз аҭаҳмадацәа рымаҵ лур акәын.
Кырӡа ианеицәажәа ашьҭахь ақыҭауаа иеилысны ианца Шмафи Мадинеи рысасцәеи иааизынхеит, аҿар ракәзар макьана рыӡбахә ыҟаӡамызт, урҭ реицәажәара иҵегьы ицозар акәхарын.
Мариса Ҳаным ауха даараӡа илгәамԥхашаз аԥхыӡқәа дрылан. Ақыҭаҿы акәара хыҵны ҩыџьа аманы ацара иаҿын, руаӡәы аарлаҳәа аӡы дамырхуан егьи дырцәыӡуан. Ҵхабжьон аԥхӡы даганы ацәа иалҵыз Мариса Ҳаным уаҳа дызмыцәаӡеит. Аиарҭаҿы анахь-арахь дшынаҳәы-ааҳәуаз аалыршеит. Лгәы илзымдыруаз акы ыҵачны иҟан. Лқыҭаҿы иҽеим усқәак шыҟаз лцәа иалашәхьан. Ишандаз, амҩа ҳақәландаз ҳәа дыццакуан. Шаанӡа лиарҭа дылҵны иаарццакны лҽеилалҳәеит, ааигәа игылаз аџьаама аҟынтә иаауаз ашьыжьтәи езан даназыӡырҩы ашьҭахь, аԥенџьыр аартны адәы днықәԥшуа далагеит. Аӡәы-ҩыџьа аҩны аԥхьа аҟынтә иеисны аџьаамахьы ацара иаҿын. Мариса азахәцәа ахҵәара иақәшәаанӡагьы ишыԥсылманцәаз лдыруан. Агьырҭ адыгцәа раасҭа реиҳа адинхаҵара рыланы иҟан. Уи абзоурала акәхап, Османтәыла ашьцылара рцәыуадаҩмхаӡеит ҳәагьы дназхәыцит. Аха аԥсуаа азахәцәа раҟара аԥсылманра рылаҽны иҟаӡамызт. Иара ажәытәтәи аԥсуа дингьы хазҵоз имаҷӡамызт. Амала иарбанзаалак дин аԥсуаа ԥсҭазаарала ирымаӡамызт ҭаацәарак аҟны аԥсылмангьы, ақьырсиангьы егьырҭгьы ҟалон.
Мариса Ҳаным лҭаацәа рҿы, леиҳабацәа рҟынтә излалаҳаз ала, ахҵәара иақәшәаанӡа ҩынҩажәеижәаба шықәса раԥхьа азахәцәа рҟынгьы аҭагылазаашьа аԥсуаа реиԥш иҟазаарын. Амала Османтәыла иааҟәымҵӡакәа русуреи аурысқәа рқьырисантә фанатизм амшала аԥсылманра азахәцәа иаарласны ирылаҵәазаап. Амала азахәцәа рыԥсылманра рҽаҿыршьаауа иҟаӡамызт.
Мариса Ҳаным ашьшьыҳәа аџьаамахьы ацара иаҿыз аҭаҳмадацәа данрыхәаԥшуаз лаб илеиҳәаз лафк лгәалашәеит. Ахҭыс азахәцәа аԥсылманра рыдыркылаанӡатәи аамҭа иатәын.
Османаа аурысқәа рҿаԥхьа иӷәӷәаны ирыдгыларц азы азахәцәа рыԥсылмантәра анақәыркы ари аус азы Кавказҟа ақырҭуа хылҵшьҭра Ферруҳ Али Ԥашьа ддәықәырҵеит. Аԥашьа данаауаз ахәаџьа дуцәагьы ицна иааигазаап. Ашаԥсыӷцәа рҭыԥқәа иреиуаз Соуџьак тәарҭас ишьҭызхыз Али Ԥашьа азахәцәа раԥхьагылаҩцәа арахь ааԥхьара рыҭаны ачеиџьыка рзыҟаҵаны аԥсылманра рыдыркыларц даҿын. Аҵыхәтәан азахәцәа рԥызацәа ари аӡбаразы рыуаажәлар разҵаара шаҭахыу наиаҳәаны аҭак ҟаҵаразы мчыбжьык аамҭа рҭаххазаап. Мычыбжьык ашьҭахь еиҭах иааз аԥызацәа аԥсылманцәа адкылара ишазыхиоу амала шықәсык аамҭа шырҭахыз рҳәазаап Аԥашьа ари иџьашьаны изыхҟьаз дразҵаазаап.
– Сыуацәа аԥсылманра шәыдышәкыларц шәыӡбазар избан шықәсык шәзыԥшуа?.. – ҳәа данразҵаа азахәцәа иааԥышәырччаны.
– Шықәсык аамҭа ҳҭахуп избанзар, аԥсылманраҿы ҳа-ра иҳақәымшәо аԥҟарақәа ыҟоуп. Иаҳҳәап аҩы ыжәреи аҳәажьы афареи… арахь ҳара имаҷымкәа аҩны аҳәақәа ҳамоуп. Урҭ ҳрылгаанӡа аамҭа ҳҭахуп… – рҳәазаап.
Ари арччага ианылгәалашәалаак есқьынагьы дааԥышәарччон. Уажәгьы Шьмаф иҩны аԥенџьыр аҟынтә адәахьы данықәԥушазгьы аԥышәырччара даҿын. Нас акы лгәалашәазшәа иаразнак лҽааидылкылеит.
«Иҟабҵои Мариса?.. Шьоукы абас аԥенџьыр бадгыланы бышԥышәырччо бырбар ибхырҳәаауеи?..» ҳәа даахәыцит.
– Шаанӡа бгылеит саҳәшьа!..
Мариса илаҳаз абжьы ала дааҭрысны лышьҭахьҟа данынаҳәы ашә аҿы игылаз Мадина дылбеит. Мариса лымаҭәақәа рыцқьаны, иуанҭаны илкын.
– Бара бакәызма Мадина?.. Адәахьы сшыԥшуаз саманы ицазаап… Маҷк аԥхьагьы езан сазыӡырҩит, насгьы аџьаамахьы ицоз аҭаҳмадацәа срыхәаԥшуан… Ашьыжь шаанӡа анцәа ишьапкра уадаҩзар акәхап…– лҳәеит. Мадина лнахәа дахьаԥсыуаз азы Мариса илҳәақәоз маҷк-маҷк еилылкаауан.
– Аԥсылманраҿы аҳәса зымрнашәало абриак заҵәык ауп, ашьыжь шаанӡа аџьаамахьы ацара ҳақәӡам, аха уи ада
аԥсылманра аҳәса ҳзы иуадаҩуп. Анцәа иҟынтә ҳара ҳхацәа аҳәса ирызку аԥҟарақәа уи аҟара иаҳдырцалом азы ҳҭынчуп – лҳәеит. Уажәгьы Мадина илҳәо аилкаара Мариса илыдын, уигьы Мадина леиԥш еиҳарак еилылкаахьан.
Марисагьы лҭаацәа рганахьала дыԥсылманын, амала уи аҟара илызныҟәгомызт, ҭацас дахьнанагаз Акаԥагьы лхәыҷра ахьылхылгаз Нхыҵ Ашәуаа рҿгьы аџьаама рызгыалӡамызт. Анамаз зкуаз ҭаҳмадацәақәак рыдагьы аԥсылманра здыруазгьы дыҟаӡамызт.
– Аҳәса рзы уадаҩрас иҟоузеи?.. – ҳәа Мадина дналазҵааит. Мадинагьы ауаа ираҳар ҳәа дшәозшәа лыбжьы аармаҷны ацәажәара далагеит.
– Иҟамкәа!.. Атәымуаа рааигәара узнеиуам, узрацәажәом… дуҭынхазаргьы хаҵак иааигәа ухы хутыр ҟалаӡом… Сеидру иҵегьы шаҟа бҭаху… Амала абарҭ зегьы аҳәса рзыҳәан ауп… – Мадина Мариса Ҳаным лажәақәа еилылкаарц азы ашьшьыҳәа дцәажәон.
– Ари адыг ҳәсақәа рзы иуадаҩзар акәхап… – лҳәеит Мариса Ҳаным. Мадина лхы рҵысны дақәшаҳаҭхеит, насгьы дԥышәырччо лажәақәа ирыцылҵеит.
– Амала, арҭ аԥҟарақәа ҳқыҭаҿы анагӡашьа амам… Арагьы макьаназы ҳаԥсадгьыл аҟны еиԥш аԥсҭазаашьа ҳамоуп, аха даҽа қыҭак ахь мамзаргьы ақалақь ахь ҳанцало акасқәа ҳхазароуп. Жәышықәса зхызгаз ҳҭаԥҳацәагьы убас ҟарҵароуп…
Аҵыхәтәантәи лажәақәа дрықәыӷәӷәаны илҳәон, избанзар аԥсуааи азахәцәеи рыҟны аҳәсахәыҷқәа хаҵа ицаанӡа акасы рхарҵалаӡомызт. Акасы злоухам ала ушыҩнрам еилкаахон. Мариса Ҳаным лажәақәа данрызхәыцуаз, Мадина Мариса лнапы аанылкылеит,
– Баала, абарҭқәа акы ҳнацҳауа ҳрылацәажәап…
Акаԥаа рқыҭахь ианыгьежьуаз даҽаӡәы дрыцын, избанзар иҟарҵалаакгьы рыуа бзиа Шьмаф дрыцны днеирц азы дақәдыыршаҳаҭхахьан. Раԥхьаӡа Измит икыдгыланы Нусрет Чауш даҽазнык днабаны Дузџьеҟа амҩа иқәлараны иҟан.
Мариса Ҳаным леиԥш Базалагьы дааԥсаха-дкараха дшыҟазгьы дызмыцәаӡеит. Уигьы иԥхыӡ Шабаҭ далан. Шабаҭ далҩраны атыша дышҭаҳаз ҵлак адац дамҵасны
икуан, нас усыцхраа ҳәа Базала диҳәон аха Базала иагьа ҟаиҵаргьы Шабаҭ инапы изыкуамызт. Маҷк ашьҭахь иикыз аҵла адацгьы иҵжәаны ианамҵ атыша дылҭахәаша дцеит.
Базала ацәа дшаалҵыз еиԥшҵәҟьа иибаз аԥхыӡ бааԥсы амшала уаҳагьы дызмыцәакәа иааиршеит. Иҩызцәа ааимырԥшырц азы ибжьы мыргаӡакәа ауада ҩанҵҟа длаҩеиуан. Уажәы амҩа иахьықәу ацәа дыԥсуа дыҟан ихы изышьҭыхуамызт. Иҽыхәа дахьақәтәоугьы зны-зынла ацәа даманы ицалон.
Измит ианнеи Нусрет Чауш дрықәымшәеит. Адҵа иманы ақалақь анҭыҵ дыҟан. Урҭгьы Нусрет Чауш иан лҿы инеины Истамбул аҟынтә иааргаз аҳамҭа хәыҷқәа рызныжьны еиҭах амҩа инықәлеит. Аџьаамақәа рҟынтә игоз езан абжьы ала излеилыркауаз ала шьыбжьон ҟалахьан амш шәшьны иҟан азы аҳауа кырӡа ихьҭан.
– Аӡынра ашьшьыҳәа аҽарбо иалагеит – иҳәеит Шкок Беи Шьмаф иахь днаҳәны.
– Ари Османтәыла раԥхьаӡатәи ҳаӡынроуп… Араҟа аӡынра зеиԥшрои? Ихьҭоума?.. асы рацәаны иауама?.. – ҳәа днаҵааит. Шьмаф маҷк днахәыцны аҭак ҟаиҵеит.
– Ишԥа уасҳәари? Аԥснытәи аԥшаҳәақәа раасҭа ихьшәашәоуп, аха ҳара абзахцәа ҳҭыԥ аасҭа иԥхоуп…
Шкок Беи Шьмаф иаԥсшәа маҷ ала ииҳәоз дназхәыцит. Аиашазы Аԥсны ара аасҭа иҟәандан. Аҟәа ҩажәа шықәсала знык уаҩҵас сык аур иауан акәымзар, аӡынра асы леиаанӡа иӡыҭуан. Ари зыхҟьоз Нхыҵтәи ахьҭақәа ҭӡамцк еиԥш иаанызкылоз Кавказтәи ашьхақәа ракәын.
Абзахцәа ахьынхоз акәзар, реиҳа иҳаракын азы аӡынра асы бзианы иауан. Шкок Беи Шьмаф уаанӡа иҟаиҵаз аиҿарԥшрагьы ихы иархәаны
– Ус анакәха, шәарҭ абзахцәа аԥхӡы аншәылҵуа ҳара маҷк ҳахьҭашьыр акәхоит… – ҳәа дааихӡасит. Шкок Беи иажәақәа зегьы аарччеит. Рымҩа аун. Ари аҟара амҩа ашәишәи еиԥш инкахәыцуа излацарыз, аԥызацәа ари аҩыза аамҭа рхы иадырхәар акәын.
Шкок Беи кыр збахьаз, изаҳахьаз ахҭысқәа маҷымкәа зхызгахьаз аӡә иаҳасабала изыӡырҩыша ауаагьы аниба, еиҳаракгьы аҿар, иԥышәақәа рзеиҭеиҳәар акәымзи?
Есмыша еиԥш алафгьы алаҵаны ажәытәтәи ахҭысқәа реиҭаҳәара даналага ацәа иакуаз Базалаҵәҟьа илымҳақәа кыдҵаны изыӡырҩра далагахьан.
Ауха Адаԥазар азааигәара идыршеит, ршәарҭадаразы уахынла иныҟәаӡомызт. Ашыӡ амҩа еиҭах ианықәла амш иацеиԥш ишәшьны иҟан, иагьыхьҭан. Амала ақәа ауӡомызт азы аразҟы рыман. Даараӡа изырааԥсаз амҩа аамышьҭахь Дузџье арханӡа инеит. Уажәы аҩадаҟа игьежьны рқыҭа ахьыҟаз абнара ашҟа ицара кәын. Аха уахынла аныҟәара уадаҩын азы ашьыжь аҟынӡа араҟа иԥхьар акәхеит. Избанзар х-ҩык кыр зхыҵуаз ауаа рыцын. Абнара аҩныҵҟа, амҩахәасҭаҵәҟьа ахьыҟам аҭыԥқәа рҿы изланыҟәоз.
Ашьыжь шаанӡа амҩа иқәлеит Мариса Ҳаными лҩызцәеи кыр аџьабаа рбазаргьы хәлаанӡа ақыҭахь инеит.
Базала ақыҭаҿы дшааиз еиԥш иҭынха гәакьа, иҩыза бзиахә Шабаҭ Идрис Ага инапала дышҭархаз анеиликаа ахьаа дуӡӡа изцәырҵит. Избанзар, иаб иашьа ду Данаҟаи иԥа иакәын, иаб рыцҳагьы Кавказтәи аибашьраҿы дҭахахьан азы ҷыдала бзиа дибон.
Ишҵәуоз зылаӷырӡқәа ҭабаз Шабаҭ иани, ҩыџьа иаҳәшьцәеи инышәынҭра иахагыланы аматанеира иаҿын. Базала иакәзар, аҵлақәа ҭаҷкәымла дрысуа игәаӷ рхигон. Ажәак ала игәы ԥжәаны деилагазшәа дыҟан, инапқәа ашьа иаганы имчқәа каԥсаанӡа аҵлақәа ихы рниҟьон. Деиҵақьны дқьызқьызуа дҵәуон, илаӷырӡқәа ахәхәаҳәа алеира иаҿын.
– Анцәа ду иҿаԥхьа ҭоуба зуеит, ушьа шызуала! Ари иузызуз ишьахьсырхәуа, рԥынҵа ишкылсхуа удыруаз!.. – ҳәа аҵәуара дшаҿыз ишьҭахь ала ашьшьыҳәа изааигәахаз Ҳаиыҭ дгәаимҭаӡацызт. Ашәарыцаҩы Ҳаиҭ инапы Базала иҟәаҟәа инықәҵаны дааишьышьит.
– Издыруеит, иага уасҳәаргьы ибашоуп Базала – уара ушьҭа аӡәгьы уизаанкылараны уҟаӡам… Шабаҭ ишьоура ушацәхьамҵуа ҳдыргәышьоит… Амала агәҽанызаара уцәымӡааит… Аӷа зырҳәои, дуҩашьҩуп… Дгыгшәыгуп… иҟаиҵаша уздыруам… – иҳәеит. Базала инапала илаӷырӡқәа аарыцқьаны Ҳаиҭ днаиҿаԥшит. Аҵлақәа ҭаҷкәымла рысра даҟәыҵхьан, ажәҩанԥштәы змаз иблақәа ашьа рҭаҭәазшәа иҟаԥшьхәхәараӡа иҟалахьан.
– Даҽазнык исзеиҭаҳәа Ҳаит ухаҵкы!.. Ишԥа ҟалеи абриа ус? Шабаҭ дызшьыз Идриси имаҵуарцәеи шракәыз иубаҵәҟьама? – ҳәа диазҵааит. Ҳаит ирхыргаз зегьы ахы инаркны аҵыхәанӡа изеиҭеиҳәеит. Насгьы инациҵеит.
– Базала бзиахә, иудыруеит ҳара ҳлеишәала ашьоура аԥҟарақәа, уаӷа иҩны даныҟоу, ихәыҷқәа дышрыцу, уклыатәаны, мамзаргьы шьҭахьла иеихсра ҟалаӡом. Иушьыз иԥсыбаҩ иакәымны уазныҟәаргьы аԥсуара уаӷрагылеит иаҩызоуп… Базала Ҳаиыҭ аҭак иимҭаӡеит, азҵаарагьы ҟаимҵеит. Усгьы дааизар аахыс арҭ аԥҟарақәа ибо-иаҳауа иахьанӡа дааихьан. Ҳаиҭ зхы ларҟәны игылаз Базала еиҭа диацәажәо далагеит.
– Сажәақәа рзы гәыбӷан сумҭан, Базала зны-зынла абас ҳаҽхарцәажәоит. Алеишәа, ақьабз уара иузымдыркәа уҟоума… Аха усызгәамҵуазаргьы сара угәы уҽанҵара саҟәыҵӡом. Избанзар, узышьҭоу ауаҩы, баша аӡәы иакәӡам, уаҩшьҩык, каҳԥык иоуп. Уара ашьаураҿы аԥсуарала сныҟәоит шуҳәо уи каҳԥрыла иҟоу зегьы ихы иаирхәар ҟалоит. Уи азоуп угәы уҽаныз ҳәа сааҟәымҵӡакәа изысҳәо!.. – ҳәа дилабжьон. Кавказаа рҿар зегьы реиԥш Базалагьы уилабжьар игәаԥхомызт. Уи амшала Ҳаиҭ ицәажәара хиркәшарц дыццакуан. Ҳаиҭгьы дызҿыз игәамԥхозаргьы Базала ак ихьырҳәа дахьшәоз азы акәын дзиҟәамҵуаз.
Базала иаԥхьа ауадаҩра ду шьҭан уи ушьҭа ауаҩы илаԥш дхымлар акәын. Ишьа иуаанӡа иҩызцәа ахьеизоз дызнеиуамызт, иара иҩныҟагьы ауаа данырбо, данраҳауа анеира азин имамкәа дыҟан, ажәак ала иҟиаҵаша акы заҵәык акәын, иаӷа ишьҭашәарыцара акәын. Данақәшәалаакгьы алеишәа ишақәнаго ала ишьа аниулаак ауаа рылагылара азин иман. Маҷк аҟара Шабаҭ инышәынҭра днахагыланы ашьшьыҳәа иҽирӡит, иахьарнахыс хықәкыс имаз Идрис Ага иԥшаара акәын.
Базала Ақчаԥынар ақыҭа аԥшыхәра даналага макьана Идрис Ага иҩнгьы издыруамызт. Ари ақыҭауаа аанкыланы дызразҵаауамызт. Акы заҵәык харантә дахьыԥшыхәуаз Идрис Ага ибара дазыԥшыр акәын. Ауаа рацәа ахьыҟамыз азы хара имгакәа игәыхәтәы дахьӡарын. Идрис алажә зегь дарароуп иҩны дыҩныҵны џьара дышԥамцарыз.
Базала ақыҭа иалсно ицоз аӡиас аганахьтәи амҩа ахьибарҭаз ҭыԥк аҿы иҽыԥхьакны аԥшыхәра далагеит.
Аҽны хәашан азы ақыҭа ахацәа зегьы реиԥш Идрис Агагьы хымԥада аџьаамахьы дааиуан. Анамаз аамҭазы амҩақәа рҿы ахәыҷқәа рыда аӡәгьы данылаӡомызт. Ус
анакәха, ауаа дрымбаӡакәа аџьаама ааигәара аҟынӡа дманшәаланы днеит.
Аџьаама аӡиас иазааигәан, Базала хаҳәдук иҽавакны Аџьаама ашә иахьибарҭаз днатәеит.
Ахәаџьа дҭаҳмадазар акәхарын, езан данаԥхьоз ибжьы аарлаҳәа игон. Аха зегьы дарароуп ауаа аӡәы-ҩыџьала ааира иаҿын, аҵыхәтәан «кыр зычҳаз кыр ибеит» шырҳәо еиԥш Базала дыззыԥшыз Идрис Агагьы аџьаама ашҭаҿы даацәырҵит. Есқьынгьы ицыз ҩыџьа имаҵуарцәеи иареи аџьаама ианҭалоз, агәаӷ зҭыцҟьоз ҩ-блак шрышьклаԥшуаз рыздырӡомызт.
Аҵыхәтәан иагханы иҩуа иааиз ԥыҭҩык раамышьҭахь Базала иҟаиҵаша азхәыцра дналагеит. Идрис Ага абраҵәҟьа ақыҭа агәҭа, ауаа рҿаԥхьа дизышьуамызт. Избанзар, ауаа рҽада дырхәыр агәнаҳа змам шьоукгьы баша иамхашьыр ҟалон. Уи амшала Идрис Ага дишьҭашәарацаны дахьынхоз иҩны еиликаарц иӡбеит. Дахьынхоз анеиликаалак ашьҭахь иус наигӡарц ҭагылзаашьак шԥеимоурыз.
Анамаз ианалга аамышьҭахь ақыҭауаа аӡәаӡәала аџьаама адәылҵра иалагеит. Маҷк ашьҭахь Идрис Агагьы ашәа аҿы даацәырҵит, имагәқәа ишьаҵара даҿын, имаҵуарцәагьы ивагьежьуа ицхраауан.
Идрис Агеи иҩызцәеи аӡхықә илаваршәны ашьшьыҳәа аҩныҟа ианцоз Базалагьы ауаа дрымбарц азы иҽыԥхьакуа рышьҭра дхын. Хҩык ауаа кырӡа ианныҟәа, ашьҭахь, ақыҭа аҵыхәаҿы иҟаз иҩн дук ашҭа инҭалеит. Акәша-мыкәша игы-лаз аҩнқәа раасҭа ахан дуӡӡа иаҩызаз аҩны збаз Базала, «хымԥада ақыҭа аҳас иамоу ауаҩы иҩны егьырҭ рыҩнқәа раасҭа иеиӷьхароуп…» ҳәа игәы иааҭеикит. Аҩнгьы иаҵакыз адгьылгьы уаҳа наҭахымкәа еиқәшәан. Ҩбаны иеихагылаз аҩны, аҩбатәи аихагыла имаҷымкәа ауадақәа аман. Базала Истамбул даныҟаз иибаз аханқәа ирҩызан.
Базала, Идрис иҩны аҭҵаара данаҿыз адәыхты дшықәыз ихашҭны дыҟан, шьоукы дырбар ҟалон. Ихы аҭыԥаҿы ианааи, иаразнак даҽаџьара диасит. Аҩны аҭыԥ аниҵа ашьҭахь ушьҭантәи иусқәа усгьы имариан. Уажәы дмыццакӡакәа дишьклаԥшны, аамҭа аниԥшаалак, Шабаҭ рыцҳа ишьа уны ақьабз иҟәаҟәа иқәнаҵаз ауал анагӡара акәын, иаԥхьа ишьҭаз.
Амш ахәларахь инеихьан азы ахьҭа ҟалахьан. Шабаҭ ишьа муӡакәа иқыҭахь дзыхынҳәуамызт, арахь ақәарԥссарагьы иалагараны иахьыҟаз азы иаарласны хыҵакырҭак иԥшаар акәын. Ҳамҭакы абна аҩныҵҟа ҳаԥык мамзаргьы хаҳәгәаҩак изыԥшаауазар ҳәа днеиҩеиуан. Макьаназы Абна еилачыраҿы абӷьқәа ақәа дрыхьчозаргьы, ақәа аура иҵегьы ианыӷәӷәахалаак дкәыдрабаахон.
Даҽа ԥыҭк данныҟәа аамышьҭахь дзышьҭаз аасҭа иеиӷьны хыҵакырҭак иԥшааит. Шәышықәса зхыҵуаз ҵла дуӡӡак агәҭа иҭбааны игәаҩаӡа иҟан, ари агәаҩара аӡәы дманшәаланы дакуан, ахьҭеи ақәеи дырцәырхьчон.
Арԥыс аамҭа мгаӡакәа аҵла агәаҩара иааирыцқьеит. Нас ибааӡамыз абыӷьқәа еизганы аҩныҵҟа иаҵаиршәит. Ушьҭа ауха дахьынхашаз иҭыԥ мазеин. Иуапа ааикәыршаны аҵла агәаҩа дынҭалеит. Ишьамхқәа имгәа игәыҵаԥсаны днатәеит, ушьҭа аҵх зегьы абас ихигар акәын.
Дахьтәаз аҭыԥ аҟынтә аҵлақәа дрылԥшны иахьынӡеибоз икәша-мыкәша гәаҭо иҩнапык рыла иикыз ишәақьгьы ихы надҵаны аԥсабара азыӡырҩра даналага, ақәагьы икыдҵәаны иалагахьан, аҵлақәеи абӷьқәеи уаҳа ақәа аанкылара рылшаӡомызт азы ақәыршаҩы ашьҭыбжь аизҳара иаҿын. Ақәа иацныҟәоз адыдмацәыс акәзар, ажәҩан ҽынлеиԥш иарлашон, адгьылгьы архыџхыџра аҭахызшәа атҟәацра иаҿын.
Базала аԥсабара амч дшанханы данахәаԥшуаз, ганкахьалагьы ианаамҭаҵәҟьаз аҳаԥы дахьақәиршәаз азы Анцәа иҭабуп ҳәа иеиҳәон. Мамзар, абыржәы ихы агарҭа имамкәа адәы даақәхон. Уажәы дыԥхаӡа дахьҭатәаз аҵла агәаҩаҿы иҟаиҵаша изхара дазхәыцратәы аамҭа иман.
Ауха шаанӡа ажьақәа реиԥш, ицәа ҭынчмызт Базала, ҷыт бжьык шааиаҳаз еиԥш дааԥшуан, аха нас еиҭах ацәа дналалон, дыцәацыԥхьаӡагьы ԥхыӡла Шабаҭ дибалон, аҷкәын рыцҳа дыӷзы-ӷызуа.
«Базала уаҟәыҵ сшьаура!… Сара сымшала уқыҭеи, уҭаацәеи аанужьыр акәхоит…» иҳәон.
Шабаҭ абарҭқәа ҳәаны данаалгалак ишәақь кны Идрис Ага даацәырҵуан.
«Уи сара соуп дызшьыз уажәгьы уара уысшьуеит, нас – Акаԥаа зегьы…» ҳәаны Базала диеихсны иҽы ишьхәа нарбаны дыҵҟьаны дцон.
Ԥхыӡла Амрагьы дибеит Базала. Амшын агаҿа дгылан лышьҭахь иара иахь ирханы хара дыԥшуан. Базала иагьа лызҿиҭуазаргьы илаҳаӡомызт. Абас ашьшьыҳәа амшынахь дныҟәон, амшын дҩхыланы дынҟәаны дхарахон. Базала иакәзар, лызҿыҭра ада уаҳа акагьы илшаӡомызт.
Шьмаф Мариса лқыҭа аҿы ихигаз аҩбатә аҵх ашьҭахь аӷьараҳәа дҩагылеит. Икыдҵәаны иауаз ақәагьы, ададмацәысгьы иԥырхагамхакәа дҭахәхәа дыцәан.
Акаԥаа рысас дахь Шкок Беи иқьалаҿы ддырсасуан. Шьмаф иаарласны Дузџьеҟа иҭынхацәа ибарц азы ацара иҭахын аха Акаԥаа макьана иаушьҭра ргәы иҭамызт.
Ашьыжь дангыла ргәы нмырхакәа ушьҭа ацара шиҭаху злареиҳәаша азхәыцра далагеит. Мышқәак днымхакәа дшоурмышьҭуаз ибзиаӡаны идыруан.
Иҽеилаҳәаны адәахьы дандәылҵ ақәа хкәахьан, ама-ла макьаназы аԥҭа еиқәаҵәақәа ажәҩан ихын, аҳауагьы иацы аасҭа реиҳа ихьҭан.
Иқьала хәыҷы аԥхьа қдык дықәтәаны, ақәа аамышьҭахь ихыҵны илеиуаз арҩаш ахәаԥшра иаҿыз Шкок Беи исас дгыланы дшааиз изгәамҭаӡеит.
– Шьыжьбзиақәа Шкок ухаҵкы! – иҳәеит Шьмаф.
Шкок дызлаз ихәыцра даалҵны абжьы ахьиаҳаз аганахь даныԥшы исас днаиҿаԥшит. Шьмаф ишьҭахь дԥышәырччо дгылан. Шкок дахьтәаз дҩагыланы ивараҿы иҟаз аҭыԥ исас инаиирбеит.
– Уааи сыуа, утәа абас!..
Шьмаф, Шкок иирбаз аҭыԥ аҿы дантәа, Шкок Беи ацәажәара далагахьан.
– Ушгылаз сызгәамҭеит Шьмаф бзиахә… Иаха атәыла бгеит, аха уцәеит ҳәа сгәы иаанагоит…
– Агәра умгар ҟалоит, аха сҭахәхәа сыцәеит Шкок Беи. Ақәагьы, адыдмацәысгьы исԥырхагамхеит, адыдра амшала знык-ҩынтә сааԥшызаргьы, амҩа ҳахьаараԥсаз азы еиҭах ацәа саманы ицеит… аҵыхәтәан санааԥшы усгьы ишахьан… – иҳәеит Шьмаф. Шкок Беи иакәзар, иаӷьны ицоз арҩаш ахәаԥшра даҿын.
– Аратәи аԥсабареи аҳауеи кырӡа исгәаԥхеит аиашазы… Аԥснытәи ҳқыҭа кырӡа иеиԥшуп… Османтәыла ҳақәнагалеижьҭеи раԥхьаӡа акәны абри ақыҭаҿы сҭынчны
сыцәеит… знык инымҵәахуа иҳамоу ҳазҵаарақәа рҭыԥ иаҳзықәҵар… – иҳәеит, ибжьы ахьаа анубаалон. Шьмаф, Шкок Беи игәы ашьҭыхра шаҭахыз дазхәыцны.
– Шкок Беи, иахьынӡазбо аҟара шәҭагылазаашьа хар амаӡам, шәқыҭа азы даараӡа иԥшӡаз ҭыԥк шәақәшәазаап… Хымԥада азҵаарақәа шәымоуп. Ушьҭангьы ишәызцәырҵуеит… Ҳаргьы раԥхьаӡа ҳанааз абас агаәҟрақәа ҳаман, иахьагьы шаҟа уадаҩра ҳамоузеи аха, угәы каумыжьын, зегьы шәыриааиуеит…– иҳәан игәы ашьҭыхра иҽазикит.
Шьмаф иажәақәа раамышьҭахь зхы аҭыԥаҿы иааиз Шкок Беи ҩныҵҟала: «Узҿузеи Шкок ахымдыр?!.. Асас ишихәҭоу ала имҩаԥгара уаҟәыҵны ауадаҩрақәа изеиҭаҳәаны игәы иурыхьуама?.. Ари ҳлеишәа, ҳқьабз ианаалома?.. Абааԥсы, Шкок Беи, уанажә уыхшыҩгьы цама? Иагьа гәаҟра умазаргьы усас иҿы ишԥацәыругоз…» ҳәа даазхәыцит. Нас ааралҳәа дԥышәырччо Шьмаф иахь днаҳәны
– Сыуа бзиахә, абри арҩаш аҩадахьы даҽа ԥсыуа қыҭакгьы шыҟоу удыруама?.. Иуҭахызар шьыжьхьа аамышьҭахь рбара ҳцап!..
Шьмафгьы уи ақыҭа ибар иҭахын, аха иахьазы иҟаиҵалакгьы Дузџьеҟа ацара ада уаҳа акагьы дазхәыцуамызт. Ихы наҟ-ааҟ инарҵасны аҭак ныҟаиҵеит.
– Даараӡа исҭахын Шкок Беи… аха сара иахьа Дузџьеҟа сиасны сҭаацәа рыԥшаара салагароуп! – Шкок иоуыз аҭак ааџьишьеит, иаҳаз ажәақәа изхамҵеит.
– Шьмаф сашьа иҳамоу ахәыҷы ала ишухәҭоу ҳашзуԥымлаз здыргәышьоит, аха зегьы дарароуп уԥхаҳҵазшәа иаразнак уцара азин сзыҟаҵом… Уажәазы џьаракгьы ацара уазымхәыцын. Ҳгәы еихшәаанӡа абра уҟоуп… – иҳәеит.
Шкок Беи дхьаауан аха Шьмаф кыр шықәса рашьҭахь иԥхаз иан дибазшәа дгәырӷьаҵәа дыҟан. Мариса Лқыҭаҿы зегьы иан лбызшәала ицәажәон, абри азы мацарагьы абраҟа аангыларазы изхон. Амала арахьгьы кыр шықәса раахыс иимбацыз иҭынхацәа Дузџье ишынхоз иаҳахьан азы, еиҳаракгьы иаҳәшьа дизбозар ҳәа дгәаҟуан.
Шьмаф арҭқәа дрызхәыцуа дҭанагаланы дцахьан еиԥш, Шкок Беи ибжьы ала даалҵит.
– Сажәақәа акагьы рхыумҳәааит сҩыза бзиа… аҿымҭра ақәшаҳаҭхароуп рҳәоит… уаргьы аԥшәмара ҳзымхеит ҳәа уазхәыцуама?
Арҭ ажәақәа Шьмаф ицәа дҭанырӡыӡааит иаразнак иҽааидкыланы аҭак ааҟаиҵеит.
– Уи ҟалашьа амоума Шкок Беи?.. Сара шәыбжьара сахьыҟоу гәахәа алысхуеит…. Насгьы шәара саншьцәа шәоуп ҳәагьы шәсыԥхьаӡоит. Шәара шәҿы саныҟоу сан рыцҳа дансыцу еиԥш сыҟоуп… Аԥсшәа анысҳәо сан слацәажәошәа сазааиуеит… Исгәалашәоит сан рыцҳа ҳаҩны ԥсыуак дсасны даныҟоу адыгабызшәала ҳцәажәар луӡомызт, аԥсшәа мацара ҳҳәар лҭахын. Аԥсшәа ишахәҭоу иахьаҳзымдыруаз азы дҳазгәамҵуан. Иара ҳбызшәа еиӷьхарц, агәыбылрагьы ҳабжьаларц азы ласы-лассы ҳаншьцәа Арбақәа рахь ҳлышьҭуан… ажәакала шәыбжьара сахьыҟоу сазгәдууп, аха аамҭа мгаӡакәагьы Дузџьеҟа сцароуп… Суҳәоит сеилкаа сыуа бзиахә!..
Шьмаф иагьа диҳәазаргьы Шкок Беи иақәшаҳаҭхо исахьа имамызт.
– Уара уҭынхацәа џьаракыр ицо џьушьома? Мышқәак раамышьҭахь уцар иҟалои? – ҳәа ҿааиҭхт.
Аха Шьмафгьы иахьхәуа иакәӡамызт, уи иаҳәшьа Синеимис Дузџье дыҟоуп ҳәа ицәа иалашәахьан.
– Даараӡа ибзианы сымҩаԥыжәгеит Шкок бзиахә! Аԥхьан ишысҳәаз еиԥш, араҟа сыҟазаара гәахәа дуӡӡа снаҭоит, насгьы шәара ушьҭа сҭаацәа реиԥш шәсыԥхьаӡоит… Амала уаргьы иудыруеит Дузџье арха дуӡӡа аҟны иҟоу ақыҭақәа зегьы срылсроуп… Саныхынҳәуа Адаԥазар саншьцәа Арыдаарахьгьы сынкыдгылароуп. Уи азы аангыларазы исыдумцалан, ҳара аиҩызара аасҭагьы ҳаишьцәоуп. Иара абри асас – аԥшәма, ажәақәагьы ҳабжьара иаҟәаҳхып… Лассы-лассгьы ҳаиҭанеиааилап… – иҳәан ацара дшазгәаҟуаз еиҭах инаҵишьит Шьмаф.
Акаԥаа иахьынӡарылшоз ала рысас иԥылахьан ауха Измит ахада Селим Ԥашьа ҳамҭас ириҭаз ацәқәа руак изышьны рлеишәа ишақәнагаз ала ахыбжагьы иаԥхьа инаганы иқәырҵахьан. Ахыбжа аԥсуааи, азахәцәеи ажәытә аахыс иныҟәыргоз аҵасқәа иреиуан. Асас ашьтәа анизыршьлак ахыбжа ишахәҭоу ала ижәны, аҳәызбагьы ацны иааганы иаԥхьа инықәырҵон. Асас аҳәызба аанкыланы аԥсшәа ахҳәааны ахыбжа аашьҭихуан, агьырҭ ажьыхәҭақәа рымҵарҵон. Џьара-џьара ирхашҭхьаз ари ажәытә ҵас Шьмаф ианшьцәа иахьныҟәыргоз азы иаргьы ибзианы
идыруан. Уи амшала иахагьы даҵамхакәа алеишәа наигӡахьан.
Шкок Беии Шьмафи Дузџье ацара шеимаркуаз «Аишәа мазеиуп» Мариса Ҳаным шьыжьхьазы дышәзыԥшуп» – ҳәа ҿыҭуа ҷкәынак даарыдгылт. Шкоки Шьмафи иеицны Мариса Ҳаным лқьалахь идәықәлеит
Ашьыжь шаанӡа дызҭатәаз аҵла агәаҩа иҭыҵыз Базала, идысыз ишьапқәа инапқәа рыла ирҟәыҷны ишьа аҭыԥ аҿы иааигеит. Нас ибзиаӡаны иҽыҵәахуа аӡиас инаваршәны Идрис Ага иҩныҟа иҿынеихеит. Аҩни амӡырхеи ибаратәы ҭыԥ маншәалак аҟны иҽыԥхьакны аԥшыхәра дналагеит. Аҩны ашҭаҿы ҩыџьа ахәыҷқәеи ԥҳәыски ыҟан. Аԥҳәыс аҳардан дыҵатәаны аӡахра даҿын ахәыҷқәа реиҳабы хәба аиҵбгьы хышықәса раҟара рхыҵуан. Ас ишыҟаз ахәыҷқәа ран аӡахра дахьаҿызгьы рхы иархәаны иылмбаӡакәа агәашә ду иҭыҵын аӡиас ашҟа иеихеит. Маҷк ашьҭахь иркыз алабыҵәқәа уи иҭажьуа ахәмарра иаҿын, иӷьӡаны ицоз аӡиасгьы дара рзы шаҟа ишәарҭаз рзымдыркәа игәырӷьо еицыхәмаруан.
Базала ари аниба агәҭынчымра ааизцәырҵт, избанзар ахәыҷқәа аӡы иагар ҟалон. Иаразнак ахәыҷқәа ран лганахь днаԥшит. Иаарласны лхәыҷқәа баны ашәарҭа иацәылыхьчарц анцәа диҳәеит аха аԥҳәыс лусура убриа ҟара лҽаҭаны дыҟан, лхәыҷқәа зҭагылазгьы лыздыруамызт.
Базала ахәыҷқәа иршәаны аӡы иахицарц ма ран илаҳаны ахәыҷқәа дрышьҭаларц азы агыгшәыги аԥсаатәи рыбжьқәа ҟаҵо дыҳәҳәазаргьы ибжьы аӡиас иахылҵуаз абжьы иалахәашон азы аӡәгьы имаҳаӡеит. Ан аӡахра дшаҿыц даҿын, ахәыҷқәагьы иҷырҷыруа, иеибарччо ахәмарра иаҿын.
Ушьҭа аамҭа агара ишаԥсам еилызкааз Базала ахәыҷқәа рахь иҿынеихеит. Иаарласны рааигәара днеины аӡы иахицар иҭахын. Амала уаанӡа дзыцәшәоз ҟалеит. Ахәыҷқәа реиҳабы дшыхәмаруаз аӡы дылҭаҳаит, уи аамҭазгьы арҵәаа ҳәа ибжьы геит.
«Нанааа!…»!
Аԥҳәыс илаҳаз абжьы ала дызҿыз аус даалҵны, лгәы ҭҟьаны дҩаҵҟьеит, абжьы ахьынтәааз аилкааразы дышгәаҟуаз егьи лхәыҷы иҵәыуабжь анлаҳа аӡхықә ашҟа дыҩит. Лыҷкәын аӡы дагон.
Базала дымлакҩакӡакәа аӡы иҽалаижьит, избанзар разҟыла иара аладахьҟа дыҟан азы ахәыҷы иара иганахь аӡы даанагон. Дышхәыцыз еиԥшҵәҟьа иагьыҟалеит, ивара аҟынӡа илеиз ахәыҷы дааимҵысын дикит, аха макьаназы аӡы иамгарц азы ақәԥара даҿын, ашьшьыҳәагьы иаманы ицон. Ан лакәзар, иаанхаз лхәыҷы дгәыдкыланы аҵәаара даҿын.
Аԥҳәыс лҵәаабжьы аҩнынӡа ианнеи, зегьы аибарыҩра иалагеит хәҩык раҟара аҳәса ааины ианылхагыла, ан лыԥсы маҷханы дышьҭан. Базалеи ахәыҷи ракәзар, уаҩы ибарҭаӡамызт.
Аҳәса акгьы шырымбазгьы иҟоу еилыркаахьан азы рыҽкыдҟьо аҵәыуара иаҿын. Аҳәса иреиҳабызшәа иҟаз лакәзар, дагьҵәыуон аха ганкахьалагьы зыԥсы маҷны ишьҭаз ан рыцҳа длаӷьуан.
«Абзамыҟә, иҟабҵеи?.. аҭаца гаӡа бара!.. Сдауаԥшь с-Омер хәыҷы аӡы дышԥабыргеи? Анцәа бишәиааит!..»
Егьырҭ аҳәса ан рыцҳа лыԥсы аархынҳәны ланхәа длымпыҵырхырц ишаҿыз руаӡә арҵәааҳәа дыҳәҳәеит.
– Омер дымԥсӡеит, Омер хәыҷы аӡы дамгаӡеит!.. –
Аԥҳәыс аркәакәаҳәа дшыҳәҳәозгьы лызнапык ала аӡы ахьцоз ахь, алада дырбара даҿын. Уаанӡа зыҽкыдҟьо аҵәыуара иаҿыз аҳәсақәагьы рҽааихакны аԥҳәыс иахьыдлырбаз аган ахь иԥшуан. Базала Омер хәыҷы дигәыдкыланы дара рахь ааи
ра даҿын. Ахәыҷы иԥсы ҭаны дызбаз аҳәса ргәырӷьабыжьқәа андаҳа зыԥсы маҷханы ишьҭаз ан рыцҳагьы ашьшьыҳәа далҵит.
Базала игәырӷьаҵәа иара иахь иааиуаз аҳәса, иааигәара ианааи Омер хәыҷы ашьшьыҳәа днылбааигеит. Аҳәса зегьы, дбааӡаны дӡыӷ-ӡыӷуа игылаз ахәыҷы дгәыдкыланы игәыӡра ишалагаз еиԥшҵәҟьа, Базала аҭагылазаашьа ихы инархәаны иаразнак дырԥырҵны абнарахь деихит. Ақәыцрақәа дырылалон еиԥш, уаанӡа аҭаца илықмәақаруаз аҭакәажә наиқәҿылҭит!..
– О, уара, атәымуаҩы!.. акагьы мҳәаӡакәа маӡала уабацо?.. Уаанымгыло маҷк, иҭабуп ҳәагьы ҳазуамҳәеит!..
Базала иакәымк иақәыркыз иеиԥш дхынҳәру-дцару ҳәа маҷк даалакҩакзаргьы нас имаҳазшәа ҟаҵаны ақәыцра днылаланы иҿирӡит.
Уи аамҭазы Омер хәыҷы иангьы зынӡа даалҵны лшьапы дықәгылахьан, аԥҳәыс рыцҳа макьана лхәыҷы аӡы дагаз џьшьа аҵәыуара даҿын, аха лхы ҩышьҭыхны Омер хәыҷы ианду дахьылгәыдкылаз данылба раԥхьа лыбла иабаз лызхамҵеит, нас акәзар, адунеи лара илтәын…
Базала абнара агәҭахьы џьара дцаны иҽирбарц азы мцак еиқәиҵеит. Арахь ахәызхәызҳәа аимсара даҿын, ӷәӷәала дыхьҭашьуан. Ихигақәаз ракәзар, изхаҵомызт.
«Анцәа ду, схы иҭаԥаз уахәаԥш! Ауаҩы ишьразы сахьааз иҷкәын деиқәсырхоит ҳәа сара аӡы сагарц ак сыгымхеит…» ҳәа ихы днақәгәамҵит. нас аҿҿа ҳәа иеиқәыз амца иҵегьы иҽазааигәатәны днагылеит, аха еиҭа ацәажәара даҿын.
«Аԥсра хьаас исымам, амала сара ак сыхьыр Шабаҭ ишьа зуада…»
Даҽа маҷк амца днахатәаны имаҭәақәа анирба Базала, Идрис Ага дишьклаԥышрц азы аԥхьатәи иҭыԥахь днеины днатәеит. Аҩны ашҭаҿы ауаа рацәаны еилагылан. Аҳәса рыбжьы заҳаз зегьы иеибарыҩны иеизазар акәхарын. Ама-ла Идрис Ага уаҩы дибарҭамызт.
Базала, иҽыҵәахны дахьтәаз аҭыԥа ҟнытә илаԥш ахымгаӡакәа кыр аамҭа дыԥшит, аха Идрис Ага дыҟаӡамызт. Ари аҟара аилаҩынтраҿы дыҟамзар, аҩны акәымкәа даҽа џьара дыҟазар акәхарын.
Ашҭаҿы иеилагылаз рыбжьы уажәы дахькылатәаз аҟынтә иаҳауан. Ауаа ахәыҷы аӡы дышҭаҳаз акәымкәа, аӡы дшамырхыз атәы аибыҳәара иаҿын. Ахҭыс збаз аҳәса руаӡәы.
– Акалашәа иеилаҳәаз аӡәы иоуп, Омер деиқәзырхаз… дыхәхәаӡа дауын… Иблақәа ажәҩангәԥштәы, змаз асаркьеиԥш ицырцыруан… – ҳәа аиҭаҳәара даҿын. Даҽа ԥҳәыск лакәзар, «уи хымԥада Хызыр Алеиҳиселам иоуп… уи иоуми асԥылманцәа агәаҟра ианақәшәалак даацәырҵны ирыцхраауа…» ҳәа ахәыҷы иеиқәхара даҽакы иадылҳәалон лара лтәала, иҟалаз зегьы лабҿаба избаз ахәыҷы иаб иаҳәшьа лакәзар:
– Омер деиқәзырхаз ауаҩы ишәыз имаҭәақәа рыла ааигәа ҳқыҭахь иааз амҳаџьырцәа ртәқәа иреиԥшын… игәы аҟны ахқәа рҭаҵарҭақәа кыдын. Ихәхәаӡа ҟамакгьы иҟәнын… – лҳәеит.
Аԥҳәыс лажәақәа ацәқәырԥеиԥш иаразнак иаарылаҩит. Ушьҭа ақыҭа зегьы иҟалаз ышҟалаҵәҟьаз рдыруан. Амала ԥыҭҩык ауаа агәра ргар рҭахымызт. Аҳәса ианшәа рхы иҭҳәааны ак еиҭарҳәеит ҳәа иазхәыцуан, аха зегьы иеицҿакны ианырҳәа ауаа зегьы, ааигәа еимак ахьроуз итәоу амҳаџьырцәа руаӡәк рхәыҷы дшеиқәирхаз агәра ргеит.
Базала ақыҭауаа ирҳәоз дазыӡырҩуан. Ибжатаз иҭырқәшәа ала ак изеилкаауазар ҳәа даҿын. Идрис Ага дызлаҟам ала ақыҭа анҭыҵ дыҟазар акәхарын.
Арԥыс кыраамҭа дыԥшыхәуан. Аҳәса аҩныҵҟа, ахацәа ракәзар, ашҭаҿы игылаз ашәымкьаҭ аҵаҟа итәан. Базала ари аамҭазы ақыҭауаагьы изхара иҭиҵааит. Излеибоз ала Идрис Ага ида егьырҭ ақыҭауаа иӷарыз ауаа аркәын, рыб-жьара ибеиақәазгьы ыҟан хымԥада, урҭ реилкаарагьы уадаҩӡамызт, иршәыз-ирхаз ала насгьы ауаа ишырԥылоз ала егьырҭ ауаа иаразнак ирылукаауан.
Аԥшра дахьаҿы Базала ӷәӷәала амла дшакыз ангәеиҭа уаҳа изымчҳакәа, ацх ахьихигаз аҵла агәаҩахь дныхынҳәит. Избанзар, имаҭәақәеи ифатәқәеи уаҟа иҭаҵәахын, аха иҭыԥ аҿы даннеи иибаз изхамҵеит. Афатәқәа зҭаз ахьҭра ицҟьа иқәын, афатәқәагьы акагьы ыҟаӡамызт, иҭаҷкәым аараҵәаны. «Амца ахысааит!.. ари сышԥазымхәыци…» ҳәа дгәамҵуа ихы дақәыӡбеит.
Исмаил уи ауха Ҳаиҭ иҿы крифеит. Кмыраҷа илымаз ахәыҷы ала абысҭа рзылухьан, уи адагьы аҟәыдыршьышьи арҵәи анацла уаҳа ирҭахыз, рызхара анырфа ашьҭахь кырӡа иеидтәаланы иеицәажәон.
Ашьыжь шаанӡа агылара иазхәыцуаз Исмил, Ҳаиҭи Кымараҷеи абзиаразы ҳәа раҳәаны аҩынҟа даныгьежьы ҵыхбжьон ҟамлаӡацызт. Базала Шабаҭ ишьа аура дцеижьҭеи ихала дыҟан, уаанӡа ас ихала дахьнымхацыз азы иааицәымыӷхеит. Иқьала дшыҩналаз еиԥш, днеины аԥенџьыр аԥхьа икҿагылаз ацәардаӷәы днықәтәеит. Араантәи адәы иҭбааӡа иубарҭан, аха уажәы аԥҭақәа хын азы
иеиқәылашьца иҟан, акымзаракгьы убарҭаӡамызт. Зны-зынла аԥҭақәа рыбжьара амза анцәырҵлаак акәын иахьабалаак илашаӡа ианыҟалоз.
Арԥыс дтәаны адәахьы аԥшра дшаҿыз ихәыцрақәагьы дрыманы ицахьан. Арахь аҳауагьы хьшәашәан азы аԥенџьыргьы аартны инимыжьыр акәын. Амала Исмил ахьҭа дшакуазгьы ак ибар иҭахызшәа адәахьыҟа аԥшра дшаҿыц даҿын. Ԥыҭк ашьҭахь иаҳаз бжьык ихәыцрақәа даарылнахит, цқьа даназыӡырҩы зԥа зцәыӡыз абгассак ахәаабжьы шакәыз еиликаауан.
«Агаӡа уара, угәы уҽанындаз уԥа умырӡындаз!.. Ахала иааныжьны хаарӡа умнаскьандаз уажәы абас уҵәыуо ашьҭалара уықәшәаӡомызт» иҳәон гәаныла. Нас еиҭах Базала данааигәалашәа абгасса ааихашҭит. Аԥенџьыр ицламҳәа нықәҵаны акәара ашҟа днаԥшит. Иеиқәылашьца ишыҟазгьы аамҭак азы Базала дибазшәа дааҟалеит. Аԥҭақәа Исмил игәыиҭаз еилыркаазшәа инеиԥырҵ-ааиԥырҵны амза анаацәырҵ иахьабалаак икаххаа иаалашеит. Арҩаш хәашьыҵәҟьа иахьубарҭақәаз араӡны еиԥш ицырцыруан.
Исмаил, днаԥшы-ааԥуша дахьтәаз абгасса абжьы реиҳагьы агара ишалагаз аагәеиҭеит. Баша ахәаара акәымкәа, уаҩԥсык иеиԥш аҵәыуара иаҿын. Еиҭах абгасса ирзыӡырҩуаз Исмаил акы ааигәалашәазшәа иаразнак дҩаҵҟьаны дангылоз иҭачкәым аараҵәаны: «Уԥши уара!..» ҳәа ихала ацәажәара дналаганы адәылҵразы ашә аганахь днеихеит.
«Абгассаҵәҟьа иарӡыз аԥазы абасҟак игәаҟуеит… сара сакәзар, аҳәынаԥ еиԥш сқьала сыкҿатәоуп… араҟа сгаӡаӡа сызтәоуи сцаны Базала дсымԥшаауеи?.. Абыржәыҵәҟьа сыцхыраара игзар?..»
Иқьала даадәылҵны арҩаш ашҟа иҽанынеиха акы игәалашәаны иаразнак даангылт.
– Ҳаи, сара агаӡа!.. агәылара сцома? Ҵхабжьон абас унапы рышәшәо амҩа уқәлар ҟалома?» иҳәан днахынҳәит, ишәақь аашьҭыхны еиҭах адәахьы дандәылҵ даҽа шәақьк илахь инықәыркит. Арԥыс зынӡа дыззыԥшымыз ари аҩыза аус данақәшәа ицәа дҭаӡыӡааит. Иҟаиҵара издыруамызт, ашәақь зкыз аҭагылазаашьа ихы иархәаны, ҭырқәшәала «Умҵысын суеихсуеит…» иҳәеит. Аха Исмил ари абжьы иа-разнак идырит». Ҳаит, анцәа уиныҳәааит аилага уара, сгәы
ҭуҟьеит!..» ҳәаны ишәақь аакаижьын днеины даагәыдикылеит, ганкахьалагьы иацәҳара даҿын.
– Уыгмыгуп уара!.. Сара уара узы агәаҟра саҿуп уара узҿқәоу урыхәаԥши, ас шыҟоуҵоз здырыр ҵхабжьон ашәақь шьҭыхны сушьҭалозма?.. – ҳәа ишәареи, игәыҭҟьареи ихигар иҭахын. Базала иакәзар ихӡасра даҿын.
– Усԥырҵ наҟ! Ҵхабжьон усмышьҭалакәа.. Харантәи сшаауаз ануба уԥхашьан ушәақь аашьҭыхны адәахьы удәылҟьеит!.. Сара соума иургаӡо?.. – Аха Исмаил Базала игәы иҭаз еиликаахьан.
– Аиеи, уиашоуп! Уара харантә уанызба уаазжьарц иақәскит, аха уара абгахәыҷы усызжьозма?..
Иеицны ақьала ианыҵалоз ӡәыр дрышьклаԥушама ҳәагьы иаанаԥшы-ааԥшит. Рыкәша-мыкәша зԥа иашьҭаз абгасса ауыура ада уаҳа акагьы уаҳауамызт.
– Сашьа иудыруеит сшьа зуаанӡа арахь сгәарымлар акәын, аха сыфатәқәа зегьы иахьыҵәахыз агыгшәыг ицҟьа ианықәырҵа… Ашьаура ҳәа сахьцаз схаҭа амлакра самгарц азы абас маӡала схынҳәит… – иҳәеит Базала, Исмаил иакәзар, инапы ала имгәа шьышьуа:
– Сара Кымараҷа убас крысҿалҵеит аха уазымҵаан… ушьҭа мчыбжьык кырсымфаргьы исызхап… аха излазбо ала уара мгьал кьакьак уоур аныҳәа умоуп…
Базала уи ауха Исмил дицынхеит избанзар, дааԥсаха дыҟан, ашьыжь зегьы шыцәаз амҩа дықәланы иацтәи иҭыԥ аҟны данааи, Идрис Ага инхамҩаҿы иуаажәлар зегьы аусу-ра нап адыркхьан. Акызаҵәык Идрис Ага ихаҭа абыржәгьы дыҟаӡамызт. Макьана дахьцаз дмаацзар акәхарын.
Базала ак ицәцарҳәа дшәаны зегьы рыҭҵаара даҿын, иахьа амш еилганы амра ахьыҟаз амшала иацы аасҭа дманшәалан. Аҩнду иацәыхараны игылаз аусуцәа рхыбра иҩналоз-иҩныҵуаз рыла иҭәын аха Идрис Ага дзыхьчоз имаҵуарцәагьы ыҟаӡамызт.
«Ари ауаҩы ақалақь ахь дцеит ҳәа сыҟоуп…» ҳәа дгәамҵны ҭачкәымла иаԥхьа ишьҭаз ахаҳә днасит Базала. Ус анакәха араҟа аԥшра аҭахӡамызт. Аӡиас иаваршәны аԥшаҳәала ақалақь ашҟа ицоз амҩаҿы ҭыԥк ԥшааны уаҟа дизыԥшырц азы аӡәгьы димбакәа амҩа дықәлеит. Кырӡагьы
дцеит, аха џьара-џьара рырахәқәа арҳәразы изгоз аӡәы-ҩыџьа рыда илаԥш аӡәгьы дыҵамшәеит.
Амҩан џьарак цҳак ала ируан иқәсуан, ацҳа аҩадахьҟа инаҳаракны хаҳәрак ыҟан, уаантәи иахьабалаак иубарҭан азы Базала ара ҭыԥс иалихит. Еиҭах аԥшра даналага амрагьы кырӡа иҩаскьахьан. Амала аҳауа зегь дарароуп ихьшәашәан.
«Суапа шьҭысхыр акәын!.. Ахьҭа сымԥсындаз сшыԥшуа…» ҳәа даахәыцит.
Аамҭа ашьшьыҳәа ацара иаҿын, аха ицоз-иаауаз ҳәа аӡәгьы дыҟаӡамызт. Базала дахьыкҿатәаз ишьапқәа дысхьан, арахьгьы ӷәӷәала ахьҭашьра далагахьан. Инапқәа иҵаазшәа иҟан азы иага ҟаиҵазаргьы изырԥхомызт. Уаҳа изымчҳауазшәа аниба «Сцаны суапа аазгагәышьап…» ҳәа дҩагыланы шьаҿақәак шыҟаиҵаз еиԥш харантәи аҽышьҭыбжьқәа иаҳауа далагеит. Цқьа данынаԥшы ацҳа аганахь иааигәахоз ҽыуаҩцәақәак гәеиҭеит. Маҷк даалак-ҩакзаргьы аҵыхәтәан днеины иҽыԥхьакны аԥшра далагеит. Иаауаз ауаа х-ҩык ыҟан насгьы ашьшьыҳәа иааиуан рыҽқәа аидара ахьрықәжьыз азы.
Базала арҭ рыхҩыкгьы шә-шьаҿак раҟара ианааигәаха изусҭцәаз еиликааит, Идрис Агеи ҩыџьа имаҵуарцәа ракәын. Иагьа ичҳазаргьы аҵыхәтәан игәахәтәы дахьӡеит, ихапыцқәа еихарӷәӷәаны «Аҵыхәтәан усымпыҵашәеит агмыг!..» ҳәа даамақарит. Уаҳа изымчҳакәа иаӷацәа ацҳа абжара аҟынӡа иааиаанӡа даацәырҵны, иҟоу еилыркаанӡа ааира иаҿыз рахь ибжьы нарықәиргеит.
– Аӡәгьы шәымҵысын!.. иқәацаз илахь иақәшәоит!…
Идрис Ага имаҵуарцәагьы иаргьы иҟаз рзымдыруа ргәы ҭҟьаны ацҳа иаақәхеит, ршәақьқәа ркәадырқәа ирывахшьын азы амҵасразы илак-ҩакуа иҟан. Иҭырқәшәа иагьа ихәанчазаргьы Базала хьаҵра змам ибжьы анраҳа иахьыҟоу изымҵысуа иаанхеит. Арԥыс ишәақь нарықәкны ахаҳәра аҟынтәи дыҩуа дылбааит. Ацҳа аҟынӡа аднылбаа ушьҭа ашьшьыҳәа иҽгәаҭо дырзааигәахо далагеит. Рыхы-ҩкгьы ишәаны иҵааршәхазшәа иҟан. Рыблақәа Базала ажәҩанԥштәы змаз, аха амцабз иблақәа рхыԥшылара рзымгәаӷьуа игылан.
Базала ҩба-хԥа шьаҿа раҟара данырзааигәаха иҽыжәҵырц дирбеит. Раԥхьаӡа Базала идҵа ҟарҵо-иҟарымҵо ҳәа иааибарԥшызаргьы, уаҳа ԥсыхәа шрымамыз
анырба рҽқәа инарылбааит, избанзар ргәы ҭҟьаны иҟан. Базала иаӷацәа ишәақь шрықәкыз рҽқәа днарыдгыланы акәадырқәа ирыцраҳәаз аҭрақәа рҿы иҟаз ашәақьқәа ҩба ируааӡа акәарахьы инаиршәит. Нас Идрис Ага ишәақьгьы аашьҭихын ацҳа нырцәҟа ддәықәлеит, уи аамҭазы рыззегьы шәаԥырҳаԥуа ихәаԥшуан.
– Ага, уара арахь сышҟа уааишь!.. – ҳәа инаиқәҿиҭит. Идрис ихгарҭа имоуа дҟалеит, имӷаз акьарахә аҭыгарагьы дназхәыцит аха нас дахьхәит. Избанзар Базала илакҭа убасҟаҟ ицәгьан иҿаԥушаз ауаҩы ддысызшәа дҟалон. Идрис Ага дҵысҵысуа иара иахь ааигәахара данаҿыз аамҭазы Базала егьырҭ царц анрыдиҵа раԥхьа илакҩакзаргьы нас иԥрит.
Имаҵуарцәа шыбналаз збаз Идрис Ага Базала изааигәахара дааҟәыҵны днагылеит. Икьарахә дахару-дамыхару изыгәаӷьуамызт. Базала ари ангәеиҭа иарма напы аҟны иикыз ашәақь иара иахь инаиршәит.
– Иаанкыл абри Ага!..
Идрис Ага Базала иршәыз ишәақ ҩ-напык алагьы аарлаҳәа иааникылеит. Уажәы рҩыџьагьы шәақьк-шәақьк ркын. Базала ишәақь ларханы, ихапыцқәа еихарӷәӷәо Идрис Ага гәаӷла днаихәаԥшит. Аиӷацәа ршәақьқәа кны ахысразы иангылаз аамҭазы ибналаз амаҵуарцәагьы хара џьара икылатәаны аԥшра иаҿын. Избанзар, рқыҭа иахьыбналаз аганахь иҟаӡамызт азы, уаҳа имцакәа уаҟа рҽыҵәахны итәан. Рқыҭахь ацаразы нас иааины ацҳа иқәсыр акәын.
Базала ишәақь адгьылахь ахы ахьхаз Идрис Ага кырӡа даарҭынчит. Иҿаԥхьа иҟаз арԥыс дизахьырхәуаз џьшьаны
– Уҽырҭынч арԥыс!.. иуаҭхызар ҳаинаалоит уара ула!.. – иҳәеит ибжьы аартатацәаны. Аха Базала уаҳа димырцәажәакәа иажәа днаԥылеит.
– Баша уҽумырааԥсан Идрис Ага!,. Сара усгьы аҭырқәшәа маҷӡаны издыруеит… иуҳәо еиҳарак сзеилкаауам… Уара укылатәаны сашьа еиҵбы уиеихсны душьит… Уажәы сара сшьа зуеит… Аха уара уеиԥш каҳԥрыла акәымкәа хаҵаҵас… Уажәы хԥа ҟрынӡа сыԥхьаӡоит… нас суеихсуеит… Аха уара иуҭахызар иузыгәаӷьуазар уаанӡа усеихс…
Рҭагылазаашьа еиҟаразшәа иубозаргьы Идрис Ага реиҳа деиқәшәан избанзар, Базала ишәақь ала знык дхысны ианизиқәмыршәа уаҳа иҟаиҵаша имаӡамызт аха Идрис Ага акьарахәгьы иман.
Аҵлақәа рыҽрыҭаны икылатәаны иԥшуаз ҩыџьа имаҵуарцәагьы ишраҳауаз Базала аԥхьаӡара дналагеит.
– Акы!.. Ҩба!.. Хԥа!…
Ашәақьқәа еицҭҟьеит, анҭ амаҵуарцәа ишәаны рыблақәа хырҩахьан азы ахысбжьы аамышьҭахь ианаадырты, Базалагьы Идрис Агагьы ршьапы иқәгылан, аха хара имцаӡакәа, Идрис Ага иҭацәыз ааҵәак еиԥшҵәҟьа деизҟәыҿны дахьгылазҵәҟьа дҩкаҳаит.
Аиҿахысра ргәы ҭҟьаны харантә иахәаԥушазгьы дар-гьы акы рыхьырҳәа ишәаны абнара агәахьы еихеит. Базалагьы дахьыҟаз длатәеит, иарацәан ахәыцрақәа ихы иҭагьежуьаз. Ишәақь иикыз игәы хынҳәуа днахәаԥшит, аиашазы абарагьы изычҳауамызт. Ауаҩы ишьрагьы зҭахыдаз. Иага игәаӷ имазаргьы Идрис Агагьы уажәы дрыцҳаишьон…
Базала, нас ихы ҩарханы ажәҩан ахь дыԥшуан кыр аамҭа. Хьшьык ажәҩан аҿы ихыхәхәа ихын уигьы шәарахк иашьҭазар акәхарын, игәы ихашҭырц азы ҳамҭакы ахьшь дахәаԥшуан, аха аҵыхәтәан иԥсыԥ ааивганы, игәгьы ааирӷәӷәан Идрис иԥсыбаҩ днахагылеит иԥаҵа еиқәаҵәақәа иҿабаба, иџьымшь ҟәазқәа рыбжьара рыҭра иҭыҵуазшәа икылҵыз иблақәа, иҟалаз рызхамҵошәа ихәаԥушан. Базала ишәақь иҭҟьаз ахы Идрис илахьҵәҟьа иақәшәеит азы илахь аҟынтә ихәхәаӡа ашьа алеира иаҿын.
Базала Идрис иблақәа илаԥш ырцәганы иԥсыбаҩ шьҭихырц иҭаххеит, аха ишмариамызгьы аагәеиҭеит. Базала дкалаӡа дыҟан Идрис икапан акәзар, кырӡа иеиҳан. Аха, уаҳа ара аангылара ишаԥсам здыруаз Базала иҟаиҵалаакгьы Идрис иԥсыбаҩ аашьҭыхны иҽы инақәиҵеит. Нас иара иҽы длақәтәаны Идрис иҽгьы инаидҿаҳәаланы иманы амҩа днанылеит.
Акчаԥынараа рхәаџьа Зиаеттин Ефенди, иуаажәлар шьыбжьони ахәылбыҽхеи рыбжьара иҟаз «Иқьинди» ззырҳәоз анамаз дыркны, аџьаама ашә наркны, аҩынҟа дцарц азы аҵлақәа рыбжьара ихәхәаӡа ицоз амҩахәасҭа днанылеит, аӡиас ахықә аҿы ацәаакыра ахьрауаз азы уа-машәа изызҳаз аҵла дуқәа рыҵаҟа ашьшьыҳәа аныҟәара дшаҿыз, харантәи иибаз сахьак игәы ааҭнаҟьарц ак ааигымхеит. Уаҩсԥык амҩахәасҭа агәҭаҵәҟьа ишәақьк ны дгыланы иара дизыԥшын.
Аҭаҳмада хәаџьа, имҩа хызҵәаз ауаҩы дицәшәаны кыр аамҭа иҟаиҵара изымдыруа дгылан. Раԥхьатәи игәыҭҟьара анихига иҿаԥхьа игылаз ауаҩы иҭҵаара далагеит аха иага иузаргьы дизымдырит, акы заҵәык имаҭәақәа мышқәак раԥхьа рқыҭахь иааз амҳаџьырцәа иршәқәаз иреиԥшын, ус анакәха аригьы урҭ дреиуазара кәхарын. Аха араҟа иусыз? Насгьы иара иҟынтә ииҭахыз?… Дирҳәырц иҭахыума?
Абарҭқәа данрызхәыц ишәара еиҭах ҩынтә еиҳаны иааизцәырҵит, аха иага умҳәан кыр зхыҵуаз, аԥышәа змаз иакәымзи ихала ихыирҭынчыр реиҳа ишеиӷьыз игәа иҵанаҳәон. Уигьы ус иҟаиҵеит. Ишәара даиааизшәа ҟаҵаны ашьшьыҳәа Базала ишҟа иҿынеихеит. Иааидгыалны ианааиҿаԥшы, ажәаҩнгәԥштәы змаз иблақәа данырхыԥшыла иацтәи ахҭысқәа ааигәалашәеит иаразнак. Аԥсшәа иаҳәарагьы ааихашҭны
– Иацы Идрис Ага ихәыҷы аӡы дамызхыз атәымуаҩы уара уакәызма? – ҳәа днаиазҵааит, арҭ аниҳәоз иҭабупгьы иҳәар иҭахызшәа лыԥшхаала дихәаԥушан.
«Ааи…» иҳәеит Базала ахәыҷқәа реиԥш дааԥхашьаны нас зыблақәа ҭраа ихәаԥушаз аҭаҳмада маҷк инасҭха аҳәра иаҿыз аҽы наирбаны
– Ииашаны иуҳәеит Хоџьа Ефенди!.. Ииашаҵәҟьаны уи ахәыҷы аӡы дамызхыз сара соуп… Аха уи азы акәӡам сызааз… Абна иҳәуа игылоу аҽы убома?…
Зиаеттин Ефенди Базала иахьиирбаз аганахь цқьа данынаԥшы аҽы иақәыз аԥсыбаҩгьы аагәеиҭеит. Маҷк аԥхьа иԥышәырччоз ихаҿсахьа еиҭах ашәара анубаалон, иблақәа дыржьо-дрымжьо еиликарц иҭахызшәа.
– Уи аҽы ԥсыбаҩк ақәума сыҷкәын? – ҳәа днаҵааит. Базалагьы аҭаҳмада изҵаара хьаала иҭәыз бжьык ала аҭак аиҭеит.
– Ааи, Хоџьа Ефенди!.. Ари иахьуасҳәо саргьы сгәы снархьуеит аха аҽы ԥсыбаҩк ақәҵәҟьоуп… насгьы Идрис Ага иԥсыбаҩ ауп иақәугьы…
Базала аамҭа мгаӡакәа иуал нагӡаны аара иҭахын азы иҟоу ззеилымкааз ахәаџьа иахьынӡа илшоз ала Идрис Ага дзишьыз изеиҭеиҳәеит, насгьы
– Ари ауаҩы иԥсыбаҩ шәнапы ианысҵоит Ахәаџьа ухаҵкы!… Идрис Ага сашьа Шабаҭ изиузҵәҟьа дақәсыршәеит. Сара сқьабз саӷа иԥсыбаҩ иҭаҳцәа ирызназгаша аӡәы инапы анҵара сыднаҵоит… Шәара шәдинуаҩуп шәыгәрагоуп. Иҭаацәа дрызнажәгарц сшәыҳәоит… – иҳәан, днеиԥырҵны дцеит. Зиаеттин Ефенди, абыржәыгьы иҟоу изеилымкааӡацызт.
«Ари ауаҩы дхагазара кәхап…» ҳәа дхәыцуан. Иацы иԥсҭазаара ашәарҭа иҭаргыланы зыҷкәын деиқәирхаз ауа-ҩы, иахьа дышьны дааиган, насгьы иԥсыбаҩ икажьны дымцакәа иҭаҳцәа ирызнеигарц азы иара иааигон. Ари закәытә усыз? Закәытә уаҩраз? Иара аҷкәынгьы баша аӡәы иакәымзар ҟалап. Дуаҩымкәа, даҽаӡәызма ари аҷкәын?.. Абарҭқәа данрызхәыцуаз ашыӡ дакызшәа дыхьҭашьны, ихәы-ижьы ааилагылан аҭаҳмада, дҵысҵысуа дгылан.
«Анцәа срыцҳашьа! Сеилаԥсама мамзар?..» – иҳәан ишәыз ахәаџьа маҭәа иааикәыиршеит. Нас Идрис Ага иҽы аӷәра ааникылан иԥсыбаҩ иҩныҟа инеигарц азы амҩа днықәлеит.
Идрис Ага дкажьны ибналаз имаҵуарцәа кыраамҭа рҽыҵәахны нас ианыхынҳәы аӡәгьы дырмбеит. Идрис Ага иԥсыбаҩгьы ыҟамызт дызшьызгьы… Иагьа инаԥшы-ааԥшыаргьы акагьы рымбеит. Базала даниеихс абраҟа агәыз ҳәа дымкаҳази? аха дымԥсызар? Дымԥсыкәа деиқәхазар Идрис Ага дара нирхарангьы ыдҟаӡамызт азхәыцраҵәҟьа ргәы ҭнаҟьон.
– Уажәы иҟаҳҵои Рыза?.. Умбои ҳаиҳабы иԥсыбаҩгьы ыҟам! Абраҵәҟьа ахы аниқәшәа дымкаҳази?.. – иҳәеит руаӡәы.
– Усоуми! Саргьы избеит ахы шиқәшәаз!..– иҳәеит егьи ауаҩгьы. Нас еиҭах инациҵеит.
– Уара Меҳмеҭ, ҳаиҳабы агыгшәыг дрымгазааит?..
Меҳмеҭ аҭак аҟаҵара акәымкәа ашьа каҭәо иахьцоз агәаҭара дналагеит. Ашьҭра дхылеит аха абнара аҟынӡа инеиуан уи нахыс акагьы убарҭаӡамызт.
– Уиашоуп Рыза!.. – иҳәеит Меҳмеҭ абнарахь инапы нарханы
Уи дызгаз агыгшәыг идуӡӡак акәзар акәхап… умбаӡои дмырҳәазаӡакәа, дышьҭыхны даманы ицазаап!
Зиаеттин Ефенди Идрис Ага ихан аҿы даннеи, аҩны акаамеҭ ыҟан, мышкы аԥхьа рыҷкәын деиқәхеит ҳәа агәыӷрьара змаз аҭаацәара уажәы ираҳаз ажәабжь ала рыҽкыдҟьо аҵәуара иаҿын.
Зиаеттин Ефенди Идрис Ага иԥсыбаҩ зқәыз аҽы иманы ашҭа данааҭала, уаанӡа абаҳчаҿы игылаза ашәымкьаҭ аҵаҟа рыбжьы мыргаӡакәа итәаз ахацәа иҩагыланы иԥылеит. Аҽы иақәыз аԥсыбаҩгьы анырба аууы аарыхгеит. Уаанӡа Идрис Ага иԥсра аганахьала агәҩара змаз зегьы уажәы амаҵуарцәа ирҳәаз шиашаз агәра ргахьан.
«Даба уыԥшааи ҳаиҳабы?»
«Иеихсқәаз узбама?»
«Шаҟаҩы ыҟадаз?»
«Иарбан гану иахьцаз?» азҵаарақәа аҭаҳмада ианиқәрыԥса инапы иқьышә инадкыланы рҿы еихаркырц дирбеит. Ахәаџьа ас аныҟаиҵа ахацәа зегьы уаҳа ажәак рымҳәакәа рҽааныркылт. Уажәы аҳәса рыҵәаабжьы мацара акәын ираҳуаз. Ахацәа уажәы ахәаџьа ииҳәашаз иазыԥшны игылан.
Зиаеттин Ефенди ақыҭауаа Идрис Ага иԥсыбаҩ аҽы иақәырхырц надирбеит. Ахәыҷқәа уаанӡа аԥсыбаҩ ҳәа акыр рбахьазма, урҭ ианырзымгәаӷьы зықәра бжара иҟаз ԥыҭҩык ааины дҩалбааргеит. Аҽы иақәырхыз аԥсыбаҩ аҩныҟа ианыҩнаргала уаантәи идәылҵыз иани хҩык иаҳәшьцәеи рҽақәыжьны арҵәаа ҳәа аҳәҳәара иаҿын.
Идрис иԥсыбаҩ аҩныҟа ианыҩнаргалоз Зиаеттин Ефендигьы иҟаз шыҟаз ақыҭауаа инарзеиҭеиҳәеит.
– Амала аԥсыбаҩ сара сахь изааигаз сзеилымкааит. Иҭырқәшәа маҷ ала излеилыскааз ала Идрис Ага иԥсыбаҩ иҭаацәа ирызназгар иҭахын… Иашьа ишьа иуызаап… насгьы агыгшәыг дырзынмижьырц азы сара дысзааигазаап…
Ақыҭаҿы акрызхыҵуаз ауаа ираҳаз џьшьаны иҟан, из-банзар, Идрис Ага имаҵуарцәа ирҳәаз зынӡа даҽакын. Урҭ ақалақьа ҟынтәи ианаауаз ацҳа ахаҿы ҩажәаҩык иреиҳаны бџьарла иеиқәныхыз ауаа шрыжәлаз, реиҳабы ихьчаразы кырӡ ишеиҿахысуаз, аха реиҳабгьы раԥхьатәи ахқәа иқәшәаны данҭаха имхьаҵыр амуа ишыҟалаз, нас аҭыԥ ахь ианыхынҳәы иԥсыбаҩ ҳәа акагьы шырымбаз еиҭарҳәахьан.
Зиаеттин Ефенди арҭ зегьы дԥышәырччаны дырзыӡырҩуан.
– Сара шәсазҵаауазар дааныжьны иахьыбналаз цәырҵыр ҳәа ишәаны амц рҳәеит… Шәымбаӡои Идрис Ага хы заҵәык иқәшәаны дышҟоу… Ус аиҿахысрақәа ҟалар ахысбыжьқәа араанӡа имаауази… шәара кыр шәаҳама?..
Ақыҭа ахацәа иџьашьаны инеихәаԥшы-ааихәаԥшит. Ииашаҵәҟьаны ҩ-хысбжьык раҳахьан. Ацҳа аганахь аиҿахысра ӷәӷәак ҟалар даргьы ираҳар акәын ус анакәха Меҳмеҭи Рызеи аиаша рҳәаӡомызт. Идрис Ага дызшьыз аӡәы иакәын, аԥсыбаҩ ахәаџьа изҭаз атәымуаҩы…
Аҭаҳмадцәа руаӡә дҵааит.
– Ибзиоуп аха дызусҭада ариа уаҩы?..
Зиаеттин Ефенди иажәақәа дшалагашаз издыруамызт азыҳәан маҷк дааҭыглеит.
– Уажәы шәылмҳақәа аашәырты, ишәаҳараны иҟоу
агәра жәгарангьы шәыҟаӡам…– иҳәеит.
Даҽа ҭаҳмадак иакәзар, игәы ԥжәаны,
– Уара иуҳәозар иҳәа, ушьҭа ҳԥынҵа икылухит! – ҳәа
ҿааиҭит.
Зиаеттин Ефендигьы уаҳа имроуӡеит.
– Иацы Омер хәыҷы аӡы дамызхыз ҳәа зыӡбахә шәымаз ауаҩы дыҟамзи? Амни зыблақәа аҵаа иаҩызаз, мышқәак раԥхьа иршьыз иашьа ишьоуразы Идрис Ага дишьызаап…
Ахәаџьа иажәақәа рышьҭахь ашҭаҿы аууы рыхга зе-гьы акы аибыҳәара иаҿын. Аӡәы ҟалашьа амам иҳәон, даҽаӡәы ари иҟазҵаза дхагазар акәхап иҳәон…
Зиаеттин Ефенди идгылаз ҭаҳмада ҟәыӷк ида зегьы баша ацәажәара иаҿын, аха уи ахәаџьа азҵаарақәа изыҟаиҵон.
– Ибзиоуп аха уара цқьа дубама уиа уаҩы, иудыруаз аӡә иакәызма?…
Зиаеттин Ефенди аҭак мазеины иман.
– Цқьа дышԥазымбеи… Ишысҳәаз еиԥш сагьиацәажәеит, аха уаанӡа избахьаз аӡә иакәӡам, мамзар дысгәалашәон… Нас уи асаркьеиԥш ицырцыруаз ажәҩан ԥштәы змаз иблақәа урҭ знык ирҭаԥшыз уаҳа ихашҭуама?.. Имаҭәақәеи ицәажәашьеи рыла мышқәак раԥхьа ҳқыҭахь иааиз амҳаџьырцәа дреиуазар ҟалап… Иаргьы усоуп ишиҳәаз..
Ашҭа иқәыз ауаа еиҭах аууы аарыхгеит. Зегьы аӡәаӡәала ацәажәара иаҿын, руаӡәы
– Идрис Ага рыцҳа, идыруан арҭ ақәылаҩцәа ҳхы иҭаԥараны ишыҟаз… Урҭ ԥхаҳҵап, ара инаҳмырхап иҳәеит, аха ҳара иаҳмаҳаит…– ҳәа иҵарцәон, егьырҭ ауаагьы.
– Рыԥхаҵаразы ҳагхаз џьушьома? Уаҵәыҵәҟьа рқыҭа ҳақәланы рқьалақәа амца рыцраҳҵап! Идҳарбап ҳазусҭцәоу!
Зиаеттин Ефенди иреиҳәаша дшазхәыцуаз, аԥхьантәи аҭаҳмада ҟәыӷа еиҭах ибжьы ааиргеит.
–Аҷкәынцәа, шәхьаа еилыскаауеит. Саргьы шәара шәеиԥшҵәҟьа сгәы ԥжәоит… аха ҳгәамҵны иакәым ахь ҳкылымсыкәа иҟалаз аҳәынҭқараа ираҳҳәароуп… Ашьаура нас ҳазхәыцып… Ҳара баша ҳанхацәоуп. Аруаагьы ҳреиуам, ҳагьқәылаҩым… Ақыҭаҿы абџьар зкуа шаҟаҩы ҳаҟада?.. Ҳхацәа зегьы аибашьрақәа рҿы иҟоуп… Аха арҭ ауаа зегьы бџьарла иеиқәныхуп… Ижәбеит руаӡә дзеиԥшраз… Идриси иҩызцәеи дшыриааиз… Ҳаргьы ҳаццакны ҳхьаақәа ирыцҳамҵап… Ҳара ҳнеины иҟоу аиҳабыра ираҳҳәап. Иҟаҵатәу урҭ ирдырп…
Ҵхабжьон иҩныҟа дхынҳәит Базала. Исмил дыцәеижьҭеи крааҵуан, уи даамырԥшыкәа аҩналара иҽазикзаргьы илымшеит. Исмаил иаразнак дҩагылеит.
– Уара уоума Базала? – иҳәеит иблақәа рҟәыҷуа.
– Сара соуп!.. уаасырԥшыр сҭахымызт, аха ажьақәа урҩызоуп, иаразнак уааԥшит…– ҳәа дааихӡасит.
Исмаил амца иарлашоз Базала илакҭа данҭаԥшы, илахь шеиқәыз аниба аиарҭа дҩылҵны днаидгылт.
– Угәы узырхьуа акыр ҟалама?.. Улахь еиқәӡоуп сашьа?..
Базала иблақәа Исмил ицәганы аҭак ҟаиҵеит.
– Ааи, Исмил сашьа!.. Даараӡа иҽеим ак ҟалеит, ус бааԥсык самхаҟаҵеит, ауаҩы дысшьит…
Исмил Базала иҳәарц ииҭахыз еиликааит. Базала алеишәа-ақьабз иднаҵаз нагӡан Шабаҭ ишьа иухьан. Базала даараӡа згәы ҵаӷаз уаҩын. Ауаҩы ишьра акәым шәарыцарыҵәҟьа дцаӡомызт. Иамукәа данцалаакгьы ашәарах ишьыз изышьҭыхуамызт, дзахәаԥушамызт. Уи амшала ақыҭа аҷкәынцәа Базала дрыцны шәарацара ацара
рҭаххаӡомызт. Ашьа ибар изычҳаӡомызт, акәтыҵәҟьа ахәда ԥиҟомызт.
Базала ауада хыҷы аҟны Исмил ииарҭа аҿаԥхьа игы-лаз арымӡ дҩықәтәаны ҩнапык ала ихы кны.
– Ауаҩы дысшьит Исаил… Ԥсҭазаарак сырцәеит…– ҳәаны даҩҵҟьан адәахьы ддәылҵит.
Исмил Базала иҭагылазаашьа ибзианы идыруан, из-банзар аҭынхара адагьы иеиҩызцәан, рхәыҷра аахыс иеицын азы игәы шыԥшқаз идыруан, дахьтәаз длеихагыланы имахәар дҩаҵагыланы дышьҭихит.
– Уара ауаҩы иакәӡам иушьыз. Уара агыгшәыг душьит. Уара акымзарак зхарамыз ҳ-Шабаҭ рыцҳа имцахә зырцәаз аҩсҭаа ихәҭоу дақәуршәеит… уи иԥсы ҭаны дынхар Шабаҭ иеиԥш иагьаҩы рыԥсҭазаара ирлашьцон…– ҳәа игәалаҟазаара шьҭихырц даҿын. Базала акагьы мҳәаӡакәа дҩагыланы иҩыза днеиҿаԥшит нас ақьала аԥхьа игылаз аԥҳал аашьҭыхны иҿи-инапи аӡәӡәара далагеит.
–Уиашоуп Идрис дгыгшәыгын, аха уигьы анык дылхымшеи. Иԥҳәыси ихәыҷқәеи ыҟан, сара хык ала хәыҷ гәарҭак анунагӡа еиҭымны инсыжьит…– ҳамҭакы адәахьы иҟаз Базала ақьала даныҩнала маҷк дҭынчхахьан. Исмил уаанӡагьы Базала абас дибахьан. Қьефқьен рышьразы рымҩа зкыз Иусуф данишьызгьы кыр аамҭа абас дҟалахьан.
– Уара узакәытә хаҵоузеи усзеилкаауам сашьа!.. Ахаҵа зарҳәо аҳәса реиԥш игәы ԥшаар ҟалома?.. Абри ақыҭаҿы уара уеиԥш ихысуа дыҟаӡам… аҵыс иԥыруа абла иҭауршәоит… аха абџьар убар узычҳауам… уара уан уԥҳәысны улыхшар акәын сҳәоит, аха арахь ҳаҳәсагьы ианаҭаххалаак абџьар аашьҭыхны ашәарыцарагьы, аибашь-рагьы ицалоит. Ашьа анырбалакгьы уара уаасҭа ргәы ӷәӷәоуп…– ҳәа диргәамҵыр иҭахын. Иага игәы ихаиршҭырц даҿызаргьы Базала ихәыцрақәа дрыманы хара ицахьан…
Исмаил, Базала ишьапы дықәзыргылаша, насгьы игәы изырхьша жәабжькгьы иман. Уаанӡа, знык-ҩынтә рқыҭахь дааны, Амра лажәабжьқәа рзаазгаз Ҳаџьараҭ, иахьа еиҭах дааны дыҟазаарын. Излеиҳәаз ала Базала бзиа иибоз аҭыԥҳа Амра Аԥашьа иаҳҭынарҟа дыргозаап. Исмил ари ажәабжь Базала иеиҳәару-иеимҳәару ҳәа длакҩакуан. Ауаҩы дысшьит ҳәа згәы каҳаны иҟаз арԥыс ари аҩыза ажәабжь изихымгар ҟалон. Аха зегь дарароуп иаҳәатәын.
Изыдруада уаанӡатәи ихьаагьы иханаршҭыр ҳәа днахәыцын.
– Сашьа иудыруама иахьа асас дшаҳҭаз? – ҳәа диазҵааит.
– Иаада? – иҳәеит, Базала иқьафқәа ыҟамкәа, гәҩарак иоузшәа.
– Уан лаҳәшьаԥа Ҳаџьараҭ дааит еиҭа… Амра лҟынтә ажәабжьқәа узааигеит…
Исмил иажәақәа Базала даарҿыхеит, ихы ҩышьҭыхны иҩыза дааихәаԥшит… алашара маҷ аҟны иблақәа аимхәыц еиԥш ицырцыруан.
– Ҳаџьараҭ Амра лажәабжьқәа ааигеит уҳәама?.. Нас исоумҳәо дышԥаҟоу Амра!.. Лгәабзиара… дызҿузеи?.. – ҳәа азҵаарақәа иеишьҭаиргылон.
Исмаил дшазхәыцыз еиԥшҵәҟьа, Базала Амра лыӡбахә аниаҳа, зегьы ааихашҭын Амра илызкны мацара ацәажәарахь дниасит. Базалагьы уаҳа аамҭа мгаӡакәа ажәабжь иаҳаз аҳәара дналагеит.
– Ахьшьаԥа Аҳмеҭ ззырҳәо Истамбултәик дыҟазаап… иан дахьаԥсуаз азы аԥсшәа ибзианы издыруаз ари ауаҩы ҳқыҭақәа дрылсны ҳаамысҭацәа рҭыԥҳа ԥшӡақәа рҟынтә иҟәышқәоу рылхны Аҳҭынрахьы ааӡаразы игозаап… – ҳәа аиҭаҳәара даҿын, аха Базала изымчҳакәа даабжьаԥаланы
– Уара уажәа иумроукәа Амра лыӡбахә ахь умааиуа!.. Ахьшьаԥа Аҳмеҭ иеизиго аҭыԥҳацәа рҿы Амра усс илымоуи? – ҳәа днаизгәамҵит. Исмаилгьы ушьҭа иҵегьы иаартны Ҳаџьараҭ ииҳәақәоз ашьшьыҳәа Базала изеиҭаҳәара дналагеит.
– Луыс шԥалам. Уан лаҳәшьаԥа Ҳаџьараҭ излеиҳәаз ала Ахьшьаԥа Аҳмеҭ ааигәа Аҳҭынраҟа иигараны иҟоу аҭыԥҳацәа Амрагьы дрылазаап…
Базала иаҳаз ажәабжь деиланагеит, илақәа рыҭра иҭыҵырц акгьы рыгым уҳәарын.
– Уеилагама Исмил!.. Амра даамысҭа ҭыԥҳаӡам, уигьы ҳара ҳаиԥш дынхаҩуп… Ахьшьаԥа Аҳмеҭ ззуҳәо Аҳаҭынрахьы иигарны иҟуо Амра дызларылашәоз? – иҳәан днаиҵаҟьеит. Исмаил ихы аалраҟәны аҭак ҟаиҵеит.
– Саргьы Ҳаџьараҭ абасҵәҟьа иасҳәеит, аха уигьы Зны-зынла абас анхаҩы ҭыԥҳацәагьы агәыԥ ианалашәоы ҟуоп. Амрагьы абас алоуп дзырго… – иҳәеит.
Базала аӷьеиҩ ҳәа дҩаҵҟьеит.
– Дысшьуеит уи Ахьшьаԥа Аҳмеҭ!.. имгәацәа ҭырбганы агыгшәыг дрымҵасыжьуеит – дныҩныҵәааит.
Базала дгәамҵны ииҳәаз ажәақәа Исмил гәаныла дарԥышәырччеит:
«Издыруеит ашьразы душьуеит, – знык угәы ианҭоукгьы аӡәгьы уизаанкылом… аха данушьлак ашьҭахьгьы, угәы уыхьуа, уахьхәны уҳадымхалар!..» ҳәа даахәыцит.
Базала ауада хәыҷы аҩныҵҟа ахагацәа реиԥш алеиҩеира даҿын. Уажәазы Идрис Ага дахьихашҭыз азы Исмил дгәырӷьарызма, дхьаарызма издыруамызт.
Базала кыр аамҭа ауада даныҩнагьежьы ашьҭахь уаанӡа иҿы злаиӡәӡәаз аԥҳал аашьҭыхны изхара аӡы ижәит, нас инапы ашьҭахь ала ицламҳәа аарыцқьан
– Нас уи Ахьшьаԥа Аҳмеҭ зырҳәо абгасса, Амра Истамбулҟа данбеиго?.. Ҳаџьараҭ акагьы уеимҳәаӡеи?..– ҳәа Исмил диазҵааит. Исмил ихы лаирҟәит, избанзар ари азҵаара аҭак аныҟаиҵалаак атәыла шыбгоз идыруан. Ама-ла иҟалалаакгьы иҟоу иҳәар акәын.
– Ахыҵәҟьа иҭауршәит Базала!.. Ҳаџьараҭ излеиҳәаз ала Ахьшьаԥа Аҳмеҭ Амреи рқыҭа аԥыза Музаффер Беи ҩыџьа иԥҳацәеи иманы уаҵәы Истамбулҟа дцозаап!
Базала аӡыршы иқәҭәазшәа дааҟалеит, илымҳа иаҳаз агәра изгомызт.
Исмаил иҟалаша идыруан, амала зегь дарароуп агәҭынчымра изцәырҵны дыҟан. Уи идыруан, Базала ушьҭа аанкылашьагьы имамкәа ҵхабжьон акәзаргьы амҩа данылон.
– Сара абыржәыҵәҟьа амҩа сықәлоит… уи абгасса хымԥада дааныскылароуп… Сара сыԥсыбаҩ дмаӷрагылакәа Амра џьарагьы дизгаӡом! – ҳәа дҩагылт. Исмаилгьы Базала илабжьара дналагеит.
– Уеилагама сашьа!.. Ҵхабжьон уабадәықәло?.. Макьана Амра лқыҭаҵәҟьа уздырӡом, Ҳаџьараҭ абри ахәы ашьҭахь иҟоуп иҳәеит аха, уи ахәы нахыс ақыҭа иаразнак иаҳбап ҳәа уҟоума? Уаҩҵас аҭырқәшәагьы уздыруам излауԥшаауеи узышьҭоу?..
Исмил аиаша иҳәон, Базалагьы идыруан уи дышиашаз аха инапы-ишьапы иҵҳәаны дышԥатәоз.
– Ибзиоуп аха, амҩа сыздырӡом ҳәа абра баша стәаны Амра лцара сазыԥушама? – игәаԥсахы ԥжәон Базала, Исмил маҷк уи дҟәымшәышәхозшәа аниба раԥхьатәи ашьаҿа ҟаиҵеит.
– Саргьы умцан ҳәа уасымҳәаӡеит… Уаха уаангыл ашьыжь амҩа ҳаицықәлап ҳәоуп исҳәо?..
Базала иҭыԥ дакӡомызт, амала Исмаил иажәақәагьы ихы рызцон. Аҵыхәтәан ашьыжь иеицдәықәларц ӡбаны риарҭақәа рҿы инықәиеит. Аха Исмил Базала амла дшакуаз ааигәалашәан иаразнак дҩаҵҟьеит.
– Уара зынӡа уеилагазаап!.. Иахьантәарак акгьы умфаӡац, уажәгьы акы уамыцҳаӡакәа уцәарц уҭахызма?
Базала Исмил ирхиаз ала акы данацҳа ашьҭахь еиҭах инықәиеит аха рыцәа ахьҟьалаз азы кырӡа еицәажәон.
Игыланы рҽазыҟаҵара ианалага макьана имшаӡацызт, рымҩа ахьыхараз азы уаҳа акрыфара иақәымшәар ҳәагьы ишәаны шьыжьхьа бзианы иҟарҵеит.
Ҩыџьа арԥарцәа рқьала иаадәылҵны амҩа иқәлоны еиԥш, Ҳаиҭ иааиқәшәеит. Ҳаиҭ ашьыжь шаанӡа Базала диқәшәап ҳәа дыҟаӡамызт, ас иаразнак даниба игәы хыҭхыҭуа иааҟалан аԥхӡы ааилҵит. Базала иҩныҟа дхынҳәызар уи иаанагоз ишьа иуит акәын, аха излеиликаауаз, Ҳаиҭ Исмил иблақәа днархыԥшылеит. Исмилгьы иҟоу еиликаахьан азы ихы ааирҵысын аус шынагӡаз атәы иирдырит. Ҳаиҭ иԥсыԥ ӷәӷәала иааивганы ажәҩан днаҵаԥшит.
«Шабаҭ бзиахә уашьҭа уԥсы ҭынчуп…» иҳәан дааматанеит.
Шьмафи Мариса Ҳаными Шкок Беии ианидырцала даҽа мышкы аҟара данынха ашьҭахь абзиаразы ҳәа раҳәаны ицныҟәоз Ҭемыр ила Дузџьеҟа амҩа днанылеит. Аха хықәкыла дахьцашаз ҳәа акагьы издыруамызт ус архаҿы аҿыц нхацәа рыԥшаара игәы иҭан. Абас ала жәаха шықәса раахыс иимбацыз иҭынхацәа изыԥшаауазар ҳәа дгәыӷуан. Шьмаф иаҳәшьа Синеимс лхаҵа д-убыхын аубыхцәагьы Абзахцәа ирыцны жәаха шықәса раҟара ҵуан Ҭрықәтәылаҟа ихырҵеижьҭеи.
Шьмаф амҩа здыруаз Ҭемыр дишьҭаныҟәаны аӡиас ахьаауаз аганахь ала ацара даҿын. Жәаха шықәса рышьҭахь аурысцәа, рқыҭа иахцаны гәыԥ-гәыԥла Арыдбақәа рыԥшаҳәахьы ишнаргоз ааигәалашәеит. Уаҟа иаҳәшьеи уи лҭаҳцәеи даҽа ӷбак иақәҵаны иандәықәырҵа Шьмафи иҭаҳцәеи алаӷырӡ каҭәара ада уаҳа акагьы рылымшеит. Нас дара рхаҭақәагьы Синопҟа изгашаз ӷбак илҭарыџьгәеит.
Абарҭқәа ирызхәыцуаз Шьмаф илаӷырӡ аахыҳәҳәалон иԥаҵа аҟынӡа илеины уаҟа иналаӡыҭит, аха иара Ҭемыр ибар ҳәа инапала иааирыцқьаны, насгьы игәы иханаршҭырц азы зҵааракгьы наииҭеит.
– Сыҷкәын уара уан д-Шаԥсыӷӡамзи? Ҭемыргьы иаразнак иҽаариашаны Шьмаф иахь данҳәын аҭак ааҟаиҵеит.
– Ааи, Шьмаф ухаҵкы! Сан д-Шаԥсыӷуп. Сара ашаԥсыӷцәа рԥыза Аслангери Беи имоҭа соуп…
Шьмаф илаԥш кыдхалазшәа маҷк аҟара даахәыцит.
– Кавказтәыла ҳаныҟаз уабду знык дызбахьан… Дук илакҭа ччаӡомызт. Амала зажәа иақәиҭу афырхаҵара згым ԥызак ҳәа дырдыруан… Кырӡагьы бзиа дшырбоз гәасҭахьан… Иара дахьыҟамгьы дырҽхәаны иахьихцәажәоз кырынтә исаҳахьан… – иҳәеит.
Ҭемыр иабду изкны ажәа бзиақәа ахьиаҳаз игәы еизҳауан, ибжьы мыргаӡакәа Шьмаф дизыӡырҩуан. Аҭаҳмада кыр аамҭа Аслангьери Беи данихцәажәа ашьҭахь ацәажәара ахы иԥсахт.
– Шәқыҭа аԥышәҵеижьҭеи шәыкәша-мыкәша иҟаз егьырҭ ақыҭақәа рахь шәеиҭанеиааихьоума? Шәааигәара Шкок Беи зыӡбахә иҳәаз аԥсуа қыҭа ада адыг қыҭақәа ыҟоума? – ҳәа днаҵааит Ҭемыргьы инеиҵыхны аҭак ииҭеит.
– Ҳамҩа арӷьарахьтәи аган аҿы иҟоу ахәы ашьҭахь ԥсыуа қыҭак ыҟоуп… Истамбулҟа ҳанцоз машәыршәа иаҳаԥшааз қыҭоуп… Шкок Беи зыӡбахә имазгьы уи акәзара кәхап. Уи адагьы ҳахьынхо аиҩхаа аҩадатәи аган аҿгьы амшын азааигәара даҽа ҩ-ԥсыуа қыҭак аӡбахәгьы ҳаҳаит, аха иахьанӡа аибадырха ҳмоуцт…
– Нас азахәцәа рқыҭақәа ҳәа акгьы ыҟаӡами ара? – ҳәа дҵаауан. Ҭемыр иаразнак аҭак ҟаиҵеит.
– Иаҳмаҳаӡац… Азахәқәа рқыҭақәа еиҳараӡак Дузџьеи Адаԥазари архақәа рҿы иҟоуп ҳәа ҳаҳауеит. Уаанӡа ҳахьынхоз Ефтени аӡаҩа ааигәара Чемзунтәи азахәцәа нхон… Ақыҭа аԥызҵаз рыжәлагьы ахын Ҳачмезиа ахьӡын…
Шьмафи Ҭемыри еицәажәо аныҟәара иаҿын, аиашазы амҩаҳәагьы акагьы ыҟаӡамызт. Џьара-џьара агыгшәыгқәа рышьҭра мҩас рхы иадырхәон. Џьара-џьарагьы аӡышьҭра
иҭаланы ицалон. Ахаҳәраҿы ианныҟәоз еиҳарак иҽыжәҵуан, избанзар рҽқәа ршьапқәа ирықәҟьаны ак рыхьырҳәа ишәон, еиҳаракгьы Ҭемыр, избанзар уи дзықәтәаз аҽы Базала иҽы Ашкәакәа акәын, уи ибла агәы еиԥш дахӡыӡаар акәын.
Аҳауа кырӡа ихьшәашәан, ажәҩангьы аԥҭақәа хын аԥша ахьасуаз азы аԥҭақәа рыбжьара амра зны-зынла иаацәырҵлон убри аамҭазы акәын маҷк акәзаргьы рыбаҩқәа аныԥхоз.
Шьмафи Ҭемыри абас иеицәажәо Дузџье арха аҟынӡа ианылбаа ушьҭа ахәлара иазааигәахахьан азы ахәаџьа «Иқьиндитәи» анамаз азы езан аҿыҭра даҿын. Ахәаџьа ибжьы гәаҩа ашьхақәа ирааханы шьҭахьҟа ихынҳәуан.
– Абри ақьалақәа ахьыҟоу аҭыԥ Амра лқыҭа акәзар ҟалап! – иҳәеит Исмил. Ари ақыҭа Амра лқыҭа акәымзаргьы хымԥада ԥсыуа қыҭан. Избанзар, ақьалақәа аԥсуааи азахәцәеи рыргыларатә ҟазшьақәа рнубаалон. Базала аҩнқәа аниба игәы хыҭ-хыҭуа, инапы-ишьапы еилаԥаҭо дналагеит, дԥырны дызцозар иаразнак ақыҭахь днаӡар иҭахын.
– Оҳ, гәышьа аҵыхәтәан Амра лқыҭа ҳаԥшааит ҳәа сыҟоуп!.. Уаала, уажәы аамҭа мгаӡакәа лара дҳаԥшаап!..
Базала ас дыццакуан, аха Исмил даҽакала дхәыцуан.
– Ус иҟалома сашьа?!. Раԥхьа абри аҵла амҵаны ҳнатәаны ҳаԥсы ҳшьап!.. Насгьы ҳашныҟәаша ҳназхәыцып…– иҳәеит.
Базала ихала дыҟазҭгьы ақыҭа далаланы дышиашаз Амра лыҩныҟа днеиуан. Избанзар Ҳаџьараҭ излеиҳәаз ала Ахьшьаԥа Аҳмеҭ аҭыԥҳацәа иахьа игараны дыҟан азыҳәан дагхар ҳәа дшәон. Аамҭа шьыбжьон ахь ицон азы Базала дышгаәҟуаз газҭаз Исмаил дааԥшәырччаны:
– Уара ари аҟара ухы умыргаәҟын… Ахьшьаԥа Аҳмеҭ амҩа дықәлахьазаргьы ҳара зегьы дарароуп ҳархьымӡои. Уара узыршәои?.. Иаҳҳәап ақыҭаҿы иҟазаргьы аҽнышьыбжьон ҳнапқәа рышәшәо ҳнеины ақыҭа далганы дышԥаҳго? Баша ҳаццакны гхак ҳмыхьааит… раԥхьа иҟоу-ину еилаҳкаап… – иҳәеит.
Базала Исмил иирбаз аџьҵла амҵан днатәаны аҵлақәа рыбжьара аарлаҳәа ибарҭаз ақьалақәа рахь аԥшра даҿын.
Ԥыҭрак ашьҭахь иҩагыланы ақыҭа аганахь аныҟәара иалагеит. Дук мырҵыкәа раԥхьаӡатәи ақьала иадгылахьан. Ақьала мӡырха ԥшӡак иқәгылан, игыланы ҳамҭакы ари ақьала иахәаԥшуан, аԥхьа ииасуаз амҩахәасҭа ианыланы иҵегьы ақыҭа агәахьы ицаанӡа, ашә инасны иаарацәажәарц рҭаххазаргьы, ирзымгәаӷьыкәа ишеиҿаԥушаз Базала инапы ақыҭарахь инарханы
– Сара усазҵаауазар даҽа ԥыҭк ақыҭа еимаҳдап… – иҳәеит. – Усгьы ҳзацәажәашагьы аӡәы дышԥаҳақәымшәари… – ҳәагьы инациҵеит. Исмаилгьы диқәшаҳаҭхеит.
– Уиашоуп, сара стәалагьы ақыҭаҿы маҷк ҳааимдап…
Аҷкәынцәа ихәхәаӡа ицоз амҩахәасҭа инаныланы ицон. Амҩы аҵыхәтәаны ашҭа дук ахь ицәырҵуан амҩаду акәакь аҿы игылаз ҵла удӡӡак амҵаны атәарҭақәа рҿы ԥыҭҩык тәаны ацәажәара иаҿын. Исмил урҭ аниба:
– Уԥши, ана шьоук ыҟоуп… – ҳәа иҩызагьы инаирбаны дара рахь днеихеит.
Фҩык аҭаҳмадацәа шәышықәса иреиҳаз аҵла амҵаны ирзааигәахоз аҷкәынцәа рызгәамҭаӡакәа аицәажәара иаҿын.
Зынӡа ианырзааигәаха «Селамуналеиқьум» ҳәа аԥсшәа реиҳәеит. Исмил арҭ ауаа шаԥсуааз рымаҭәа-ҩыҭәала ишидырызгьы цасҳәа ҭрықәшәала аԥсшәа реиҳәеит. Аҭаҳмадацәагьы кәымжә-кабала иеилаҳәаз арҭ ауаа ҭырқәшәалагьы ианцәажәа, иаԥсуааума мамзар азахәцәа иреиуоума ҳәа иаалак-ҩакит, аха иаразнак «Алеиқьумселам» рҳәан иҩеицгылеит. Руаӡәгьы инапала атәарҭа дырбаны ҭырқәшәала, «Бзиала шәаабеит сыҷкәынцәа шәтәа абас» ҳәа нареиҳәеит аҭак рызҭаз аҭаҳмада аҭырқәшәа здыруаз иакәзаарын азы, ажәақәак анеибырҳәа ашьҭахь еиҭах ҭырқәшәала днаразҵааит.
– Сыҷкәынцәа, шәҽеилаҳәашьа ала кырӡа шәҳаиԥшуп, аха шәызусҭқәада, шәзеиуақәада, иааҳашәҳәар цқьа ҳмеибадыруази? – иҳәит. Исмаилгьы гәыкала ирԥылаз аҭаҳмадацәа уаҳа имаргәаҟырц азы ԥсышәала аҭак аарзыҟаиҵеит.
– Ҳаԥсуаауп ҳара, Акаԥаа ҳреиуоуп!..
Акырӡа ианеицәажәа ашьҭахь Базалеи Исмили иеилыркаарц ирҭахыз зегьы еилыркаахьан. Аҭаҳмадацәа иагьа ирыдырцалазаргьы
– Ушьҭа ақыҭа еилаҳкааит, даҽазнык ҳаиҳабацәа ҳаԥхьа инаргыланы ҳашәзаауеит, урҭгьы шәбара ишеигәырӷьо агәра ҳгоит, – рҳәан амҩа инанылеит.
Аҭаҳмадацәа изларҳәоз ала Ахьшьаԥа Аҳмеҭ ақыҭатәи аамысҭа Музаффер Бели ҩыџьа иԥҳацәеи Бук Муҳаммед иԥҳагьы дырцны амҩа иқәлахьан.
Базалеи Исмили урҭ рыбжьара иҟаз шьыбжьаанӡа ныҟәара амҩа лассы ианысны ирыхьӡар акәын. Насгьы раԥхьа ицоз агәыԥ аҽқәа ирықәтәан дара ракәзар шьапыла иҟан. Аха Базала шьапыла ҳахьыҟоу реиҳа иаҳзеиӷьуп ҳәа дхәыцуан, избанзар амҩахәасҭаҵәҟьа ахьыҟам абнараҿы ҽыла аныҟәара кырӡа иуадаҩын. Аха, арԥарцәа, афақьыҳәа иныҟәаны, хәлаанӡа ирыхьӡар ҟалон. Аҭаҳмадацәа ианрыдҵуазгьы амшын аганахьгьы излацаша амҩа иазҵаахьан, рыгәҭакы еилыркаар ҳәа ишәаны, араанӡа ианаах амшынгьы рбар рҭахызшәа рхы мҩаԥыргон. Урҭгьы, ашәарыцаҩцәа ирыԥшааз амҩахәасҭақәа ахьыҟаз, Базалеи Исмили ирзеиҭарҳәеит уи амшалагьы уажәы рымҩа кырӡа идырааигәон.
Базалеи Исмили хәлаанӡа изышьҭаз агәыԥ, ирыхьӡеит. Ушьҭа рыҽӡаны ирышьҭаныҟәон, ашьшьыҳәа ицоз агәыԥ аҵыхәтәан уахынла иахьаангылаша ҭыԥк ԥшааны иаангылеит. Ахьшьаԥа Аҳмеҭ ҩыџьа ауаагьы ицын. Арҭ ауаа кәымжәы-кабала иеилаҳәан уахьрыхәаԥушаз агәыԥ ахьча-ра рнапы ишанызгьы убарҭан. Иаразнак рхыҵакырҭақәа аадырмазеит. Аԥсуа мцакгьы неиқәырҵеит. Зыӡбахә ҳҳәоз аҩыџьагьы инасҭханы инаԥшы-ааԥуша агәыԥ рыхьчо иналагеит.
Базалеи Исмили маӡала агәыԥ рывараҵәҟьанӡа рзааигәахара рылшеит иеиқәыз амца амшала агәыԥ иалаз зе-гьы иҿаҿаӡа ирбарҭан.
Ҳамҭакы аҟара иԥшыхәуаз аҷкәынцәа аҵыхәтәан уаха иҟалалакгьы Амра лымҵарсра рыӡбеит, аха уи азы раԥхьаӡа анҭ ҩыџьа ахьчацәа рԥырыргар акәын, ус анакәха ҳрышьклаԥшып рҳәан дара рахь инаҳәит.
Ахьчаҩцәа ԥыҭрак ианаалеиҩеи ашьҭахь ҵлак амҵан иеиқәшәеит. Руаӡә имаӷра аҟынтә ҭрак ааҭиган, ианихыз аҭаҭын иԥшӡаӡа ақьаад инылаҳәаны иҩыза иахь инироут.
Нас ихазыҳәангьы даҽа ҭаҭынк арҳәра дшаҿыз иҩызагьы амца аҟынӡа днеин кәицк аашьҭыхны даахынҳәит. Акәиц ала зҭаҭын амца азыркыз ауаҩы
Ҳазҿу аус зынӡа исгәаԥхом Алхас… – иҳәеит. Амца зроуз иҩыза иакәзар, иаҳаз игәы иамыхәакәа.
– Уара уаҳа ԥсыхәа ҳамоума? Сара Ахьшьаԥа Аҳмеҭ зыхьӡу акаџьбеи аус ицура сгәаԥхо џьушьо? Даҽа мҩак сымазар ари арахә сицныҟәозма?.. Ауаа амла иакны аԥсра ианаҿу аамҭазы ҳара ҳазхара ыфаны ҟәрышьқәак ҳауеит ҳәа ҳциуп убрахь… Уаҳа иҟаҳҵари?.. – ҳәа ҿааиҭит. Рҩыџьагьы аԥсышәала акәын ишеицәажәоз.
Базалеи Исмили зынӡа иахьырзааигәахаз амшала иаарҳәо зегьы раҳауан.
– Сара Истамбулнтәи ҳаныхынҳәлаак аамышьҭахь уа-ҳа Ахьшьаԥа Аҳмеҭ аус ицзуӡом. Избанзар, уи саницу схы хәымгасшьоит, – иҳәеит Алхас. Иҩыза иблақәа дырхыԥшыло аҭак дшазыԥшыз ишьҭахь ала ихы иадкьыслаз аиха хьшәашәа амшала шьҭахьҟа днаҳәит. Дшынаҳәыз еиԥшгьы Исмаили иареи ааиҿаԥшит, уи аамҭазы Базалагьы егьиа уаҩы ишәақь имиххьан.
– Узҿу бзиа иумбозар Истамбулынӡа аамҭа захугои, уажәнатә ухы уақәиҭыстәуеит. Ушьҭарнахыс иуҭаху аус ҟаҵа… – иҳәеит Исмил. Алхас раԥхьатәи аилаҩынтра аамышьҭахь иҽааидкыланы амцабз зыхҟьоз иблақәа рыла Исмил дааихәыԥшит. Изықәшәаз шаҟа ихьымӡӷишьаз убарҭан. Избанзар, иаргьы иҩыза Гыџгьы баша хьчаҩцәақәак ракәӡамызт, ргәымшәареи, рфырхаҵареи рыла ахьӡ згахьаз шьуок ракәын. Уи амшала ауп Ахьшьаԥа Аҳмеҭгьы урҭ залихыз.
Алхас макьана зыҷкәынра иҭагылаз Исмилгьы Базалагьы дшырцәымшәоз дирбар иҭахын.
– Шәызуҭцәада?.. Шәзышьҭоуи араҟа?.. Шәабџьарқәа ҳақәкны амца шәыҽшалашәыжьыз жәдыруама?.. – ҳәа днарыҵаҟьеит. Базалагьы иага иҳәаргьы ишицәымшәоз иирбарц азы ашьшьыҳәа дцәажәон.
– Шәымшәан аӡәгьы ҳашәԥырхагахарц ҳгәы иҭаӡам, ҳара Амра лгаразы мацара ауп ҳзааз. Уи дҳаманы ҳцоит. Баша фырхаҵарак шәаламгар…
Алхас иаҳақәаз изхаҵмоызт.
– Амра уҳәама? Уигьы дзусҭада? – аниҳәозгьы иҟоу шизеилымкааз инубаалон. Базала уажәгьы ибжьы рдуны диҵаҟьеит.
– Ашәақь ԥынҵа ухшыҩ умнахзар аҩыза? Уажәы уара Амра дшузымдыруа уҳәар уҭахума?..
Агәамҵра Алхас иахь ииасит, уажәы уи иакәын зыбжьы рдуны ицәажәоз.
– Дҳаздырӡом сымҳәеи уара!.. Арҭ иааҳго ахәыҷқәа рыбжьара Амра зыхьӡу аӡәгьы дыҟаӡам…
Алхас иажәақәа рышьҭахь Базалеи Исмили рхы инеиҿаԥшын иҟарҵара рызмдыруа иаанхеит. Уи аамҭазы Ахьшьаԥа Аҳмеҭгьы дара рганахь ааира дшаҿызгьы аагәарҭеит. Аха уи дара имбаӡацызт.
– Алхас, Гыџ! Иҟашәҵои уа? – ҳәа нарықәҿиҭит. Уи аамҭазы рзааигәахарагьы даҿын. Иаразнак Алхаси Гыџи бџьарла ирхагылаз ауаагьы аниба дшәаны икьарахә днамҵасит. Аха игаз атҟәац бжьы Ахьшьаԥа Аҳмеҭ инапы кылжәаны икьарахәгьы ирыууаӡа иаршәхьан, иара ихаҭагьы арҵәаа ҳәа ахәаара даҿын.
– Ааҳ, ааҳ алажә снапы сымухит!..
Ахьшьаԥа Аҳмеҭ Базала ишәақь иҭҟьаз ахы заахаз, ианпы игәыдкыланы, алаба заахаз аласба еиԥш арҵәаа ҳәа даныҳәҳәоз, Базала ишәақь иахылҵыз алҩа шкәакәа амза алашараҿы араӡны еиԥш ихәхәаӡа, ирҳәы-рҳәны игьежьуан. Абарҭқәа раамышьҭахь Алхас зегьы иџьаршьаз цәажәашьак аацәыригеит.
– Ҳаи, уара рыцҳа, уҭагылазаашьа зынӡа ихәарҭам. Аԥсуаа Ахьшьаԥа Аҳмеҭ уарҳәон, уажәшьҭа аҭырқәцәагьы «анапыхьараџь» ҳәа науарҳәап… – иҳәеит. Иҩыза Гыџгьы дџьашьаны.
– Иуҳәо закәызеи Алхас? Ухагахама мамзар?.. – ҳәа днаиҵаҟьеит.
Ахьшьаԥа Аҳмеҭ дахьтәаз инапы ак акәыршаны аӷызра дшаҿызгьы Алхаси Гыџи ажәа аимакра иаҿын.
Ахысбжьы ашьҭахь, иԥсы ахьишьоз ахыҵакырҭа аҟынтә адәахьы идәылҟьаз Музаффер Беии аҭыԥҳацәа хәыҷқәеи иҟалаз рзымдыруа инаԥшы-ааԥшуан. Аҭаҳмада Музаффер Беи маҷк данаалакҩак ашьҭахь: «Иҟоузеи уа?..» – аӷьара-ҳәа ибжьы наиргеит, аха аӡәгьы аҭак аныҟаимҵа даҽазнык ҿиҭит:
– Шәара сшәазҵаауеит, иҟалеи уаҟа! Драцәҳауашәа акәын ибжьы ширгоз.
Базалеи Исмили аҭаҳмада иарҳәаша ишазхәыцуаз Ахьшьаԥа Аҳмеҭ ибжьы наиргеит.
– Арҭ ақәылаҩцәа Амра лгара иаазаап!» – иҳәеит. Аха Музаффер Беи иаҳаз џьшьаны,
– Амра дзусҭада? – ҳәа днаҵааит. Изҵаара Исмил аҭак азыҟаиҵеит.
– Бух иԥа Муҳаммед иԥҳа Амра. Истамбулҟа аҳҭынрахьы ижәгараны иҟоу Амра…
Музаффер Беи Исмаил иажәақәа раамышьҭахь ишәаԥырҳаԥуа игылаз хҩык аҭыԥҳацәа днарыхәаԥшны, насгьы еиҭах Исмаил иахь днаҳәит.
– Бух иԥа Муҳаммед иԥҳа Хьыбла уҳәар уҭахын ҳәа сыҟоуп!..– иҳәеит.
Уажәы Базалеи Исмили ракәын изықәшәаз џьашьаны игылаз избанзар, Музаффер Беи иахьыдирбаз аҭыԥ аҟны хҩык ахәыҷқәа гылан.
Музаффер Беи крызбахьаз уаҩын азы иҟоу еиликаахьан.
– Аҷкәынцәа шәгаӡоума шәара?.. Османаа раҳҭынрахьы Амра леиԥш зықәра неихьоу наугар ҟалома? Уаҟа ирааӡарц азы ахәыҷқәа роуп ирыдыркыло… Уи азоуп Амра лакәымкәа Хьыбла дзааҳга… Уи макьана фышықәса лхыҵуеит… – иҳәеит, аха нас дгәамҵны дрыҵаҟьогьы далагеит.
– Шәара иҟашәҵаз иаанагои? Шәҳақәланы ҳаихсра азин шәызҭада… шәзааӡада шәара?.. Музаффер Беи дуӡӡа иқәларазы, шәзықәгәыӷуеи?..»
Аҭаҳмада дырзеиқәкуамызт, дрыҵаҳәҳәон, иҟарҵаз ишахьнархәуаз атәы реиҳәон. Ижәлантә аҿар арҭ иҟарҵаз шранармыжьуа, иара иҩыза аамысҭа дуӡӡа изныҟәашьа баша ишаанырмыжьуала рыршәара даҿын. Базалеи Исмили ракәзар, ажәакгьы мҳәаӡакәа шьҭахьҟа иԥырны идәықәлеит.
Аҷкәынцәа кырӡа ианыҩ аамышьҭахь маҷк рыԥсы ршьарц азы иааҭгылеит. Ҵлак иадгыланы ишгылаз шьҭабыжьқәак раҳауа иалагеит, шьукы дара рганахь иҩуа иаауан. Дук мырҵыкәа Алхаси Гыџи аагәарҭеит.
– Шәабҟоу уара? Аҽыҵәахра шәаҟәыҵны шәцәырҵ иаҳахьчоз ауаҩы ҳҿаԥхьа шәаниеихс аамышьҭахь, уысдаҳәысда ҳныжьны шәыбналаны шәабацои? Ушьҭа ҳаицызароуп,шәымацараџьаракыршәҳашьҭуам… –рҳәонурҭ.
Шьмафи Ҭемыри архаҿы имыццакӡакәа ацара иаҿын, аха рҭагыалзаашьа шәарҭан. Избанзар, акәыларақәа рацәаӡаны иҟалон. Убас акы иақәшәар ахыхьчара архаҿы даа-раӡа иуадаҩын. Аԥышәа змаз Шьмаф Ҭемыр имырбаӡакәа рыкәша-мыкәша аҭҵаара даҿын.
– Иаарласны амҩаду ахь ҳкылсроуп! – иҳәеит. Насгьы Ҭемыр акы иҳәаанӡа.
– Аҵыхәтәантәи ахҵәарақәа раамышьҭахь аҭагылазаашьа ҽеим сыҷкәын!.. Ауаа амла иакуеит… Ҿаҵак азы иеибашьуа аҟынӡа инангеит… ҳаргьы ҳзықәтәоу аҽқәа мацарала шьуокы рҿы аӡы ааҳго
зар акәхап…
Ҭемыр аҭаҳмада ицәажәашьа игәамԥахӡеит, уи адагьы длаирҟәызшәагьы иԥхьаӡеит.
– Аӡәгьы ҳара ҳамҩа изаанкылом Шьмаф ухаҵкы!.. Иааныркылааит ихаҵазар…– ҳәа даахыҽхәеит.
Шьмаф Ҭемыр иҭагылазаашьа еиликаауан, дыҷкәынан ишьа еилашуан. Шьуокы дрыцәшәошәа ахыхьчара хьымӡӷишьон… Ашкәакәа зыхьӡыз аҽы ԥшӡахә, Адунеи зегьы дырҿагылоушәа иақәтәаз Ҭемыр лыԥхала днаихәаԥшит Шьмаф. Нас аҟырҟырҳәа дааччаны,
– Ҳаит, уара аԥсуа хага!.. Уара умшәозар сара сшәыргәындоуп ҳәа уарҳәама?.. Агәымшәара агаӡараӡам, агаӡа иоуп имшәо… Ҳаҽгәаҳҭап ҳәаоуп исҳәаз. Сара сықәранӡа машәырла сааиз џьушьома?..
Шьмаф дыхәмаруашәа ииҳәаз арҭ ажәақәа Ҭемыр дарԥхашьеит.Ихы ларҟәны аҭамзаара аашьҭеиҵеит.
– Саҭашәымҵан, шәгәы шәсырхьзар акәхап… исықәнагамыз сажәақәа рзы аҭазмаара шьҭасҵоит ҳаҭыр зқәу Шьамф…
Шьмафгьы иџьымшьқәа ааҵархәны аҭак ҟаиҵеит.
– Уиашоуп сыҷкәын, иҟауҵаз уанажьра уадаҩуп, аха ԥсыхәа амамкәагьы иҟаӡам… – иҳәан иҽы ишьхәа нарбаны Ҭемыр иахь ҿааиҭит.
– Ухы уриашар уҭахызар, уҽыԥшӡа ала усаԥас! Ухы сырба!..»
Алхас, Базалеи Исмили дрыхәаԥшны аҟырҟырҳәа аччара даҿын.
– Сызхара сшәырччеит аҷкәынцәа. Анцәа шәиргәырӷьааит, сыԥсы ҭанаҵы абри иҟашәҵаз схашҭраны сыҟам. Амра дымҵашәырсырц шәҳақәлеит, аа! Уара, абас акы шәгәы ианҭашәк ма уаҩҵас иҭышәымҵаауаз? Шәзықәгәыӷша ауаа шәырмазаҵаауаз…
Базалеи Исмили Алхас изгәамҵра акәым, рхаҭагьы изықәшәаз ахыччара иаҿын. Гыџ иакәзар, иқьышә кылышьшьы дгыланы арҭ рыхҩык дрыхәаԥшуан, аҵыхәтәан изымычҳакәа ражәа дналаԥалеит.
– Оо, шәқьафқәа ҭоуп! Ишәыхәаԥшуагьы асултан ихьҭра шәалаҳаз џьишьап… Уажәшьҭа ишәымҳәо, аринахыс иҟаҳҵои?.. – ҳәа ҿааиҭит..
Алхас илакҭа ырцәгьаны иҩыза днаиҿаԥшит.
– Уара есмыша абас уҟоуп Гыџ… Аӡә даагәырӷьар ууам…
Гыџ дааԥышәырччан аҭак ҟаиҵеит.
– Ессымша ас ҳгәырӷьаҵәа ҳаҟандаз Алхас… аха атәылаҿы аҭагылазаашьа зеиԥшроу шәымбои, ушьҭа усда-ҳәысда иҟаҳҵои, ҳабацои, иаҳфои, иаҳжәуеи?..
Алхас ииҳәаша иамӡамызт, избанзар Гыџ диашан, уи есымша игәы иҽанын шәынтә ишәаны знык иԥызҟо дреиуан. Алхас, Гыџ ари аҩыза аҟазшьа ахьимоу иан дахьбырзен ҭыԥҳаз иадиҳәалон, дизгәамҵыр аниҭаххалакгьы «уара убырзенра цәырҵит еиҭах… Аԥара ада уаҳа акагьы уазхәыцуам…» ҳәа дихӡасуан.
Алхас иҩыза бзиа Гыџ ихшыҩ хәашьны иҟазар иҭахӡамызт. Уи ихы иҭагьежуьаз азҵаарақәа рҭак рыҭатәын. – Уажәы иҟаҳҵаша шәаҳҳәап аҩызцәа? Ихадароу ҳазҵаарақәа рыӡбарала аусура нап аҳаркуеит… ушьҭа аӡәа-ӡәала ҳакәымкәа, ԥшьҩыкны ҳҟалеит, уи иаанагои? Ҳазҵаарақәагьы, ҳхьаақәагьы ҩынтә иеиҳахеит ауп иаанаго.
Уажәы Базалеи Исмили рхьаақәагьы ҳара иаҳгәырҩоуп. Алхас иԥсыԥ ааивганы дџьашьаны изыӡырҩуаз Базалеи Исмили днарыхәаԥшит, абас ала игәаанагара ишазыҟоу еилыркаарц иҭахызшәа. Нас инацәа Гыџ инаиқәкны
иажәақәа ирыциҵеит.
–…Уажәы Гыџ сашьа, арҭ ҩыџьа афырхацәа абраанӡа
изырааԥсеи?… Амра дҿырхырц азы… Аха иҟалеи?…
Алхас араҟа еиҭах иҽизнымкылаӡакәа аҟырҟырҳәа аччара деиҭалагахт. Амала уажәы Базалеи Исмили ицыччаӡомызт, аччара уаҟәыҵ рлакҭақәа ырцәгьаны ихәаԥшра иаҿын. Дрылахәмаруа џьыршьон азы агәамҵра иалагахьан. Аҭагылазаашьа збаз Алхасгьы аччара днаҟәыҵит. Уажәы амҵ ԥрыр абжьы уаҳауан.
Аҭынчра еиҭах Алхас иеилеигеит, днеимҳәа-ааимҳәаны ихәда аарыцқьаны.
– Исҳәози?.. Арҭ ҳашьцәа рқыҭа аҟынтә игыланы абраанӡа иаазар, ус анакәха ҳцаны Амра дымҵаҳарсуеит, – ҳәа ибжьы наиргеит.
– Ааи, ииашаны ишәаҳаит!.. Ус иџьашьаны шәысмыхәаԥшын… Сгәаанагара иаартны ишәасҳәеит… Амра дымҵаҳарсуеит сҳәеит, харагьы имгакәа уаҵәуха… ишәзеилымкаазар даҽазнык ишәзеиҭасҳәап… Амра дым-ҵаҳар-суеит!
Алхас иажәақәа рыла зегьы ааилаҩынтит. Гыџ амҵарсра даҿагылан. Исмаили Базалеи ракәзар, Амра лымҵарсра рҭахын, аха алеишәа инақәыршәаны иҟалар рҭахын.
– Ибзиоуп иеилкаауп… Аԥсуа леишәа ишақәнагоу ала дымҵаҳарсуеит… Уи азы аума аҭахӡам… – иҳәахт Алхас. Нас акы игәалашәазшәа Базала днеиҿаԥшит.
– Уара зегьы бзиоуп, аха лара Амрагьы бзиа улбома? Алеишәа уҳәозар уи лыбзиабарагьы шаҭаху удыруазароуп – иҳәеит.
Зынӡа дыззыԥшмыз ари аҩыза азҵаара Базала ихы ааиланарҩынтит, аиашазы маҷкгьы даршәеит. Избанзар, ари азҵаара ус мариала «ааи, уигьы сара бзиа сылбоит», ҳәа аҭак изыҟаҵомызт. Аԥсны ианыҟаз акәзар «ааи, Амрагьы сара бзиа сылбоит» иҳәар илшон, аха ари аҟара арыцҳареи агәаҟреи зцыз ахыҭсқәа раамышьҭахь Амра лҭагылазаашьа зеиԥшраз издыруамызт. Зынӡа дылхашҭзаргьы ҟалон.
Базала аҭак аҟаҵара данадхала Исмил.
– Уҵаашьа зеиԥшрои Алхас?… Хымԥада Амрагьы Базала бзиа дылбоит… Уи агәра ҳамгар ҳхы ҳамеигӡаӡакәа ҳшәықәлозма? – ҳәа ибжьы наиргеит. Алхас Исмаил дгәамҵны ицәажәара ашьҭахь ихы ихьчарц иҭаххеит.
– Иаразнак шәымгәамҵын уара!.. Сара зегьы ҳлеишәа иақәшәааит ҳәоуп изысҳәаз – шәаргьы уи акәымзи ишәҭахыз?..
Базалеи Исмили ушьҭа Алхас игәра агара ишаԥсаз рбон. Ԥыҭк мыцхәы дцәажәон, ахәмаррақәа илан аха, игәы разын, ауаҩра илан.
Исмил излагаз аус аҿы аҭакԥхықәра Алхас инапы анҵара реиҳа ииашахоит ҳәа иԥхьаӡаны.
– Иеилкаауп аҩыза! Уажәырнахыс зегьы уара унапы иазныжьны иаауҳәо зегьы наҳагӡоит… – ҳәаны рыбжьара ушьҭарнахыс аиҩызара иаша шьыбжьалаз агәра ииргеит.
– Зегь рыла ҳаинаалазар, аусура ҳалагап… Аҭыԥҳа лымҵарсра иҵабыргу усуп. Уи азы аҽазыҟаҵара аҭахуп… раԥхьаӡа хаҵаҩызак дҳаԥашароуп… Амра лҭаацәеи лҭынхацәеи сара ибзианы издыруеит… Ахаҵаҩызарагьы назыгӡаша арԥыск дҳаԥшаап ҳәа сгәы иаанагоит.
Алхас, аԥхьан ихы ашәақь адзырыглаз Базала изы иҽшьуа дызҿыз Гыџ уи аҟара игәамԥхеит.
– Излазбо ала уара уеилагеит Алхас… Уаха иҳахҭысқәаз раамышьҭахь Ахьшьаԥа Аҳмеҭи Музаффер Беии рҭынхацәа ҳхы иҭаԥараны иҟоуп уажәы урҭ ҳзымхошәа Бух иԥа Муҳаммедгьы ҳаӷацәа дрыцаҳҵома?.. – ҳәа игәы ԥжәон.
Алхас иакәзар, акагьы хьаас имаӡамызт. – Уара Ахьшьаԥа Аҳмеҭ ҳәа аӡәгьы дыҟаӡам, ушьҭа уи напыхьараџь ихьӡуп… Уара абри аҟара узшәогьы сзеилкаауам… иахьанӡа шаҟа уҭаху аӷацәа ҳаман, аха ҩыза заҵәыкгьы дҳамаӡамызт. Уажәы ма абарҭ аҷкәынцәа ҳнарыцхраара урҭ рҩызара ҳмырҳауеи!..
Шьмафи Ҭемыри Дузџье арха агәҭа аҟынтә иалсны ишцоз Истамбул – Сивас амҩаду аҟны ианнеи армарахь игьежьны Дузџье ақалақь ахь рҿынархеит. Дузџье ианнеиуаз имыхәлаӡацызт.
Шьмаф ақалақь аҿы ауаа рацәа аниба иааԥсарагьы ихашҭхьан, арҭ ауаа рыҩныҵҟа имаҷымкәа, акәымжәқәа зшәыз ауаа ыҟан. Ари амаҭәа кавказаа рзы еибадыргашәа иҟан азы, изшәыз зегьы аанкыланы, раԥхьа изусҭцәоу еиликаауан, нас иҭынхацәа дразҵаауан. Шьмаф иаҳәшьа
данлышьҭаз аамҭазы Ҭемыргьы иара итәқәа дрышьҭаҵаауан.
Шьмаф даҟәымҵӡакәа иҟаиҵоз азҵаарақәа, аҵыхәтәан дзыргәырӷьашаз аҭак иоуит. Иаҳәшьа Синемис лхаҵа иқыҭауаа руаӡә диқәшәеит. Уи аамҭазы Шьмаф адунеи зе-гьы иара ирҭазшәа дгәырӷьон. Ҳамиҭ зыхьӡыз ари аубых ҷкәына иҵыхәа ауижьрангьы дыҟаӡамызт уажәшьҭа.
Ҳамиҭ Дузџьеҟа ирыгу-ирыбзоу аахәаразы дахьааз азы илашьцаанӡа ииҭахыз зегьы аахәаны дхынҳәыр акәын, уи азы дыццакуан. Шьмафгьы дыҩуа дишьҭан азы Ҳамиҭ уи дрыцҳашьаны дизхьаауан.
– Сшәыҳәоит, шәара абра шәыԥсы шәшьа сара сусқәа саарылганы сышәзааиуеит… – ҳәа ҭыԥк наиирбеит. Шьмаф убри аҟара дааԥсаха дыҟан азы мап изымкӡеит, аха аҷкәын игәгьы иҽаниҵон.
– Ибзиоуп сыҷкәын… Сара абраҟа сузыԥшуеит… ама-ла уаргьы ҳаухаумыршҭын абааԥсы!..
Ҳамит, Шьмаф игәра имгазшәа дахьцәажәаз маҷк игәы иналсзаргьы имырдырӡеит.
– Ажәабжьқәа бзиоуп аиашазы… Амала сшалагаша сыздыруам… Уаанӡа шәара шәеиԥш аиҳабык абри аҩыза ажәабжь изеиҭасымҳәаӡац… Уи азы исҳәара сыздыруам. Ԥхашьарак ҟасҵозар ҳәагы сшәоит…
Мариса иҟоу аилкааразы дахыццакуан.
– Сыҷкәын, ажәабжь бзиа уҳәоит, насгьы ишысҳәара сыздырӡом ҳәа уажәақәа ҟәнушьоит… Абри аҟара аамҭа ажәабжь бзиа змаҳаз сзы, уажәабжь зыԥсоу удыруама? Уи амшала ишуҭаху иҳәа… ажәбажь бзиа урԥшыр ҟалома?… Насгьы иахьатәи аамҭазы… – лҳәеит.
Исмил аҳкәажә лажәақәа раамышьҭахь дааҭынчхеит.
– Базала изы аҭаца дымҵаҳарсит шәхацкы!.. – ҳәа иажәа дналагеит.
Мариса ариҵәҟьа дазыԥшӡамызт, арҵәаа ҳәа дыҳәҳәеит.
– Ишԥаа! Иуҳәази сыҷкәын? Ииашаны исаҳама? Базала изы аҭаца дымҵашәырсма?.. – ҳәа дырхыџ-хыџуа длырҵысуан.
Исмаилгьы Мариса Ҳаным ишџьалшьоз идыруан ама-ла ари аҟарагьы дазыԥшӡамызт, аха ушьҭа иҟалашаз ҟалахьан.
– Аиеи, Базала изы аҭыԥҳа дымҵаҳарсит – иҳәеит даҽазнык.
Мариса ушьҭа Исмил ирҵысра даҟәыҵны лхәыцрақәа дрыманы ицахьан. Исмил иакәзар, ибжьы маргаӡакәа Мариса длыхәаԥшны ажәабжь деигәырӷьо-дамеигәырӷьо еиликаарц иҭахын. Ҳамҭакы лылаԥш кыдхалазшәа иеиқәыз амца иахәаԥшуаз Мариса нас ак лгәалашәазшәа иаразнак Исмил иахь днаҳәны
– Ибзиоуп аха имҵашәырсда Базала изы?.. Абри аҟара ахҭыс абжьара имҵашәырсша аҭыԥҳагьы дабашәыԥшааи? – ҳәагьы днаҵааит, аиашазы лызҵаарала аҭаца лаагаразы ишаамҭамызгьы азгәалҭон. Избанзар, Шабаҭ ааигәа дҭахахьан, макьаназы иџьабара иаҿын. Базала ихәҭаз ҟаҵаны ишьа иухьан, аха зегьы дарароуп ачара аура иаамҭаӡамызт.
Мариса Ҳаным лқьала хәыҷы аԥхьа иҟаз атәарҭаҿы дтәаны, аҵыхәтәантәи аамҭаз ирхыргаз ахҭысқәа дрызхәыцуан. Аамҭа кьаҿк ала шаҟа рхаргахьааз… Аҳауа хьшәашәан азы лҟәаҟәақәа аныхьҭашьы ашьшьыҳәа дҩагыланы ақьала аҟны ак лышәхарԥаны даадәылҵит. Уи аамҭазы бӷьыцк ихиааланы иааиуа лаԥхьа инкаҳаит, аха уи алахьынҵа уаҟа инҵәаӡомызт, ҭагалантәи аԥша аԥхьа инаргыланы иахьагашаз анцәа идыррын. Мариса ари абӷьыц анылба лыжәлар рлахьынҵа дназхәыцит, аиашазы шаҟа иеиԥшыз рразҟқәа…
Кыр аамҭа ичҳаны адәахьы итәаз Мариса лыхьҭышьра илышәхалырԥазгьы анамыхәа аҩныҵҟа дыҩналарц лыӡбеит. Ашьшьыҳәа дангылоз иеиланакыз лыбӷагьы ашьышьра далагахьан. Нас дмыццакӡакәа ақьала ашҟа деихеит аҩ-ныҵҟа дыҩналаны ашә алыркуанеиԥш аӡәы илықәҿиҭуа лаҳазшәа дааҟалеит. Цқьа даназыӡырҩы Исмаил иакәын. Аҷкәын лаҳаҭыр баны:
– Мариса Ҳаным!.. – ҳәа даҽазнык налықәҿиҭит. Мариса Ҳаным лышә ҟьаҟьаӡа иаартны адәахьы дындәылҵит. Исмил аԥхьан лара дахьтәаз аҭыԥ аҟны дгылан.
– Бзиала уаабеит сыҷкәын… Умааиуа аҩныҟа, ахьҭаха адәаҿы узтәои? – лҳәеит. Исмилгьы мап имкыкәа дыԥхашьа-ԥхаҵо аҩныҵҟа дныҩналеит. Ашә азыркыз Мариса Ҳаным ахәыҷқәа реиԥш иаԥхьа дыԥшуа игылаз Исмил агәара ҳәа иеиқәыз амца авараҿы игылаз аҟәардә наирбаны.
– Умтәо сыҷкәын!.. Атәымуаа реиԥш узгылои ус?.. – ҳәа аниалҳәа Исмаилгьы днеины аҟәардә днықәтәеит. Мариса амца ааиларҩынтны иҵегьы ианааиҵалыршы ашьҭахь дааины Исмил данидтәалеит. Исмил акалашәа дшыҟазгьы гәаҭаны дыҟан, аиҵабцәа ессымша аиҳабацәа рааигәара ас иҟалалон, аха Исмил иахьа зынӡа даҽа ҟазшьа ҷыдак иман.
– Уара акалашәа уыҟоуп иахьа, Исмил… Анцәа имҳәааит жәабжь бааԥсык уманы умаазааит. Уашьҭа ажәабжь бзиақәа саҳара сҭахуп – лҳәеит Мариса. Ажәа дшалагашаз азхәыцра иаҿыз исмаил Мариса ас анылҳәа ибз иаҵаҵәахыз ааҵихит.
– Уи ҟалашьа амоума шәхацкы!.. Шәара шәҩыза ҳаҭыр зқәу аиаҳбы дышԥа схашҭуеи? Хьаас иҟашәымҵан иаасхәаша аахәаны иаарласны абра сҟалоит!
Ҳамит абарҭқәа ҳәаны данца ашьҭахь Шьмафи Ҭемыри иааизныхеит. Ҭемыр имырдырӡакәа Шьмаф дихәаԥшуан кыр шықәсақәа раамышьҭахь иаҳәшьа дибараны дахьыҟоу азы аҭаҳмада игәы ҭыҵны ицон, иаразнак Ҳамит иусқәа дрылганы даандаз ҳәа маӡала Анцәа иҳәара даҿын.
Зны-зынлагьы лаба хәыҷык аашьҭыхны иԥыҵәҵәаны икаижьуан, акы данлагалаак даҽакы аашьҭыхны аԥыҵәҵәара дналагон, дмаашьаӡакәа, игәы ԥымҵәаӡакәа абри даҿын. Ҭемыр иакәзар, иҩныҵҟала «имариаӡам ауаҩы жәаха шықәса раахыс иаҳәшьеи иаҳәшьаԥацәеи имбаӡац, ааигәанӡа рыԥсы ҭангьы издырӡомызт, уажәы иаразнак рыӡбахә иаҳаит, насгьы иааигәаӡангьы ишыҟаз еилимкааи, иҭыԥ дазкӡом!..» ҳәа даахәыцит. Насгьы иаргьы иабдуи ианшьцәеи, егьырҭ иҭынхацәеи иареи амҳаџьырра мҩаҿы ицәыӡхьан урҭ рганахала иидыруаз Варна мамзаргьы Кьостенџье иахьыӡхыҵыз акәын, уи ада уаҳа инхазма, иԥсызма, иԥсхьазар нышәынҭрак рымазма? Акмызар акгьы издыруамызт. Зегь дарароуп рыԥсы ҭаны инхақәазар уажәы иабаҟаз?
Ҭемыр ицәыӡыз иҭынхацәа игәалашәацыԥхьаӡа игәы ӷәӷәала ихьаауан, иԥшаауан. Илаӷырӡқәа аарлаҳәа иааникылон. Уажәгьы убасҵәҟьа дыҟан. Шьмаф дахьихәаԥушазгьы дагьиеилаҳауан, дагьиҵашьыцуан. Аха уажәы Шьмафҵәҟьагьы дихашҭны ихәыцрақәа дрыманы ицахьан.
Шьмафгьы дызлаз ахәыцрақәа даарылҵны ихы анҩышиҭих, Ҭемыр ихәыцрақәа рыла хара дшыҟаз иӡамҩа аҟынтә ихыҳәҳәылоз илаӷырӡқәа рыла иеиликааит, ажәакала ихәыцрақәа аӡы дҭаԥушашәа, инапы Ҭемыр иҟәаҟәа инықәшьны
– Умхьаан сыҷкәын агәра згоит мышкызны уаргьы уҭынхацәа рыӡбахә ала ушгәырӷьо… Сгәы излаҳәо ала шәаргьы хара имгакәа шәеиқәшәоит… Уара макьана уҷкәыноуп аԥсҭазаара дуӡӡак уаԥхьа ишьҭоуп. иагьа уԥеиԥшуп, иагьа убап, угәы каумыжьын – иҳәон.
Ҭемыр амаџьанара аныҟаиҵо иақәыркыз ахәыҷы иеиԥш дҟаԥшьхәхәараӡа дааҟалан ихы аалаирҟәит.
Аҭакәажә абарҭқәа дышрызхәыцуаз Исмил аамҭа аниоу иҟаз-шыҟаз Амрагьы дшымҵадырсыз инарҭбааны Мариса Ҳаным илзеиҭеиҳәеит. Уи аамҭазы Ахьшьаԥа Аҳмеҭ ишиеихсызгьы аалзеиҭеиҳәеит.
Исмил аиҭаҳәара данаҿыз Мариса Ҳанымгьы Амра лымҵарсара ада уаҳа мҩак шрымамыз дазхәыцуа далагахьан. Ари аҩыза аҭагылазаашьа ҷыда аҟны Базала гәыбӷан узиҭомызт. Уажәы Мариса Ҳаным илҿаԥшуаз ахҭыс шаҟа деигәырӷьаз иаразнак игәеиҭон. Амала Музаффер Беи ихьыз лгәы лнархьуан.
– Сыҷкәын Амра лымҵарсра акгьы ахысҳәаауам аха Музаффер Беи иргәамҵрала ҽеи ҟашәымҵаӡеит… Ижәдыруеит арҭ ҳаамысҭа жәлақәа угәаӷ анырклаак ҽеи шалымҵуа. Анцәа иҳәаны имроуааит. Мамзар Базалагьы уаргьы Музаффер Беи иҟынтә шәышҿысхуа саргьы исыздыруам…– лҳәан, нас иаразнак ак аалгәалашәазшәа – Уи зегь бзиоуп аха имҵашәырсыз аҭаца дабаҟоу, аҭацамҳара абыкәу?.. – ҳәа днаҵааит. Исмил ари аҩыза азҵаара дазыԥшызшәа дааҭынчхеит. Уашьҭа дызхааз леиҳәаргьы ҟалон.
– Амрагьы ахаҵаҩызагьы абра иҟоуп адәаҿы иԥшуп… Ҳара аҭацамҳаразы шәара шәыҩны реиҳа иақәнагоуп ҳәа ҳазхәыцит – иҳәеит.
Мариса Ҳаным илаҳаз лгәамԥхакәа дҩаҵҟьаны ашә ахь деихеит. Гнакахьалагьы Исмаил диаӷьуан…
– Ҳаит, уара агаӡа! Абри аҟара аамҭа, ахьҭаха аҭыԥҳа рыцҳа адәаҿы дықәыргыланы дшәымоума? Аханатә иумҳәо бара бахь дааҳгеит ҳәа!..
Аӷьеиҩ ҳәа ашә аартны.
– Уыҵҟьа! Лассы ҳасасцәа иахьыҟоу унеины аҩныҟа иааг… – ҳәа днаиҵаҳәҳәеит.
Аубых ҷкәын Ҳамиҭ Шьмафи Ҭемыри мыцхәы имырԥшӡакәа ажәа шриҭаз еиԥш, ианаамҭаз дырзааит. Ҳамит иахьынӡаизыԥшыз уи аамҭакьаҿ, Шьмаф шықәсык еиԥш изааихьан азы даныхынҳәы ахәыҷқәа реиԥш диеигәырӷьеит. Аҵыхәтәан иаҳәшьа дибараны дыҟан.
Ҳамиҭи исасцәеи ақыҭа амҩа ианықәла ушьҭа хәлахьан.
– Ҳахьцаша уи аҟара ихароума? – ҳәа дҵааит Шьмаф. Ҳамиҭ, Шьмаф дзыццакуаз идыруан азы дирҭынчхар иҭаххеит.
– Мамоу ихараӡам! Кырӡа иааигәоуп Шьмаф ухаҵкы! Сара ессымша шьапыла сцаны саауеит… Зны-зынла мышкала ҩынтә арҟара ҳааны ҳанцогьы ыҟоуп – иҳәеит.
Ҳамит иажәақәа Шьмаф дреигәырӷьеит, избанзар хара имгакәа иаҳәшьеи иаҳәшьаԥацәеи ибараны дыҟан.
Аубыхқәа ахьынхоз аҭыԥ иҟьаҟьаран ақыҭа авара аҟынтә кәара хәыҷык цон, акәара нырцә акәзар, еиҳарак аԥслыш ҵлақәа рыла иҭәыз бнаран. Ақыҭаҿы ихәыҷ-хәыҷны хынҩажәа арҟара аҩны гылан, иара уи аҟарагьы аҭаацәара нхон. Ақыҭа аԥызҵаз Амыџьаа рыжәлан азы Амџьаҳабла ахьӡын.
Шьмафи Ҭемыри ақыҭа аҳәааҿы ианнеи иҽыжәҵит. Ҳамиҭгьы дышрыцыз ашьшьыҳәа иныҟәон аха Шьмаф игәы былуан, иҷыҷуан, амырхәац еиԥш иҵҟьар аҭахын, иҩны иԥырны иҭынхацәа рахь инеир аҭахын. Аха ишьапқәа ракәзар, аарлаҳәа днаргон.
Акны иеихагылаз акьыр шкәакәала ишәыз аҩнқәа рыбжьара иҟаз амҩаҿы иахьцоз иахьтәымуаҩыз азы иаразнак ақыҭауаа рылаԥш иҵашәеит. Ҳамиҭ иаарԥылоз зегьы асасцәа зусҭцәоу ахьырзеиҭеиҳәоз азы Шмьафи Ҭемыр Синемис лыҩныҟа иагхон.
Абас ишнеиуаз раԥхьаҟа игылаз агәыԥ дрылҵны ҷкәынак дыҩуа дааин Шьмаф дигәыдырӷәӷәаланы дгәыдикылеит. Арахь ахәыҷқәа реиԥшгьы аҵәыуара даҿын
– Саншьа!.. Уара саншьа Шьмаф уоуп!.. ҳәаны ауаа дџьашьаны ишихәаԥшуаз иара аҭаҳмада дихәаҽуашәа игәыдкылара даҿын. Шьмаф ари аҷкәын жәаха шықәса раԥхьа дышхәыҷӡаз иеиԥырҵыз ҩыџьа иаҳәшьаԥацәа руаӡә шиакәыз идыруан, аха дарбаныз издыруамызт. Аха уи иабаԥырхагаз, иаргьы иаҳәшьаԥа игәыдкылара игәыӡра даҿын.
Рызхара иангәыдеибакыла ашьҭахь маҷк днасҭханы дааихәаԥшны иблақәа днырхыԥшылан дҵааит.
– Уара Ҳажьгьери уоума сыҷкәын?..
Ҳажьгьери Шьмаф иаҳәшьаԥацәа реиҳабы иакәын. Ахҵәара мҩаҿы дхәыҷӡаны аӷба иақәтәаз уажәы адауаԥшь еиԥш саԥхьа дгылоуп ҳәа дхәыцуан, аха диашаӡамызт из-банзар иаԥхьа игылаз Ҳажьгьери иакәӡамызт.
– Сыузымдырит саншьа, сара Хажьгьери сакәӡам уаҳәшьаԥа хәыҷы Шаҳангьери соуп!
Шьмаф илымҳа иаҳаз изхаҵомызт, игәыдикылаз арԥыс Адлер ианеиԥырҵуаз быжьшықәса зхыҵуаз Шаҳангьери иакәзаарын.
Аншьеи аиаҳәшьаԥеи рнапқәа еикәыршаны иандәықәла ушьҭа амшгьы лашьцахьан. Амза аԥҭақәа рыбжьара зны ицәырҵуан, зны инхәыҵаланы аԥсабара илеиқылашьца иааннажьуан. Ҭемыр иакәзар, дрышьҭагыланы дахьнеиуаз «Шьмаф иаҳәшьаԥа даниба сара сихашҭзар акәхап» ҳәа игәы иаанагон.
Иеиманы аҩны инеиаанӡа агәырӷьаҿҳәаша зауз Синеимс лашьа еиҳабы агәашә аҿы диԥылеит, урҭ реиԥылара абара кыр иаԥсан. Иахьгәыдибакылаз кыр аамҭа акагьы рзымҳәаӡакәа ақьызқьызҳәа аҵәуара иаҿын. Синеимс лылаӷрыӡқәа рыла Шьмаф дылкәабеит уҳәар алшон.
Ҭемыргьы харантә дрыхәаԥшуан Шьмафи иҭынхацәеи ргәырӷьара иаргьы деигәырӷьон.
«Анцәа ду суҳәоит иеицәыӡыз аҭынхацәа абас иеибарба» ҳәа Анцәа иҳәара даҿын.
Амра Базала изы дымҵарсны Мариса Ҳаным лыҩныҟа дшааргаз Акаԥаа зегьы ираҳахьан. Аҿар Мариса Ҳаным лыҩныҟа иааины аҭацеи, ахаҵаҩызеи рыла иеибадыруан уи аамҭазы ақыҭа аиҳабацәагьы Шкок Беи иҩнаҿы иеизаны иҟан.
– Аҭыԥҳа лҭаацәа адырра раҳҭароуп… раԥхьатәи ҳус уиоуп… – лҳәеит Мариса Ҳаным, Шкок Беигьы дақәшаҳаҭхеит.
– Ааи… лҭаацәа рыцҳа уажәы шаҟа ихьаауа Анцәа идырп… – иҳәеит.
Мариса Ҳаным ҵхабжьон амҩа ақәлара аасҭа ашьыжь амҩа иқәлар иеиӷьалшьон. Кыр аинеицәажәа ашьҭахь аҭаацәа адырра рыҭара Ҳамыт инапы ианырҵеит. Макьана игәабзиара ҽеимызт аха ацара иара иҭаххеит.
– Ақыҭа аԥаҳҵеижьҭеи аиҩхаа сҭыҵны џьара сымцаӡац. Сгәы ҿыӷьуеит схәаҽуеит, маҷк сааныҟәар сыхәрақәагьы ирыхәап… – иҳәеит.
Ҳамыт Баҭагьы диццон. Уи аиҳабацәа ҷыдала далырххьан, избанзар иара иҭбаарала адауы диҩызан азыҳәан, ианиҭахха Ҳамыт иҟәаҟәа длықәыртәаны дигарын.
Ашьыжь амҩа ианықәла Ҳамытгьы Батагьы раԥхьаӡа ақыҭа иалҵны џьара ицараны иахьыҟаз азы игәырӷьаҵәа иҟан. Ҳамытгьы Баҭагьы амҩа рыздырӡомызт уи амшала Алхаси Гыџи ақыҭа аҟынӡа ирыцныҟәараны иҟан.
Алхаси Гыџи рқыҭауаа рахь макьаназы ицәырҵырц рҭахӡамызт. Избанзар Амра лымҵарсра дара ирыбзоуран, ахаҵаҩызаҵәҟьа дзыԥшааз дара ракәын.
Аханатә ишеицәажәаз еиԥш Алхаси Гыџи рқыҭа ианазааигәахалак Ҳамыти Баҭеи рхала иааныжьны ҭыԥк аҿы ирзыԥшраны иҟан.
Ҳамыти Баҭеи раԥхьаӡа ирықәшәаз ауаҩы Бух иԥа Муҳаммед иҩны иазҵааит. Амра дшымҵадырсыз здыруаз ақыҭауаҩы, уаҳа азҵаара рымҭаӡакәа
– Шәсыцны шәаала… – иҳәеит дааԥышәырччаны. Ақыҭа ианалала нахыс иҽыжәҵны иҟаз Ҳамыти Баҭеи рыҽқәа рыӷәрақәа аанкыланы ԥыҭрак ианныҟәа ашьҭахь Бух иԥа Муҳаммед иҩны аԥхьа инакылсит.
Раԥхьа дгыланы инеиуаз ауаҩы аӷьеиҩ ҳәа Бух иԥа Муҳаммед игәашә ааиртын, амӡырхахьы ааԥхьара нариҭеит. Агәашәа ҟнытә иҭалаз Ҳамыти Баҭеи – имҩаԥызгоз
ауаҩы ишицыз аҩны ашә инадгылт. Ақыҭауаҩы маҷк данааԥшы ашьҭахь ашә днасит. Иҟьаҟьаӡа иаатыз ашә аҟынтә иԥаҵа шкәакәақәа харшаланы ихыиҿы хәхәаӡа хаҵак даацәырҵит.
– Маҳқери уоума?.. Бзиароума?.. – ҳәа днаҵааит. Ашә аазыртыз аган аҿы игылаз асасцәа имбаӡацызт. Маҳқери Ҳамыти Баҭеи наирбаны:
– Хьаас иҟаумҵан Муҳаммед!.. Узыршәаша акагьы ыҟаӡам… Асасцәа умоуп… – иҳәеит.
Муҳамед рыҽқәа рыӷәрақәа кны игылаз асасцәа аниба иҟаз еиликааит. Урҭ раара абзиара иазкын. иԥҳа лыӡбахә ыҟамижьҭеи агәырҩа имаз ушьҭа ихыркәшахон, иҩныҵҟала «Анцәа скукәыхшоуп… ҳаргьы ҳаԥҳагьы, ҳухьчеит…» иҳә-еит.
Излеиликааз ала узыцәшәаша акагьы ыҟаӡамызт, иԥҳа илҭахыз аӡәы диццазар акәхарын. Аҩны ддәылҵны исасцәа рахь данааиуаз Маҳқьери иахь днаҳәны: «ҳасасцәа рыҽқәа рымумхуа Маҳқьери!» – ҳәа игәынамӡара изааирԥшит.
Маҷк ашьҭахь асасцәа зегьы Муҳамед исасааирҭаҿы итәан. Ҳамыҭ Амра лаб игәы хыҭхыҭуа дшыҟаз идыруан. Иара дзымҵаауазаргьы иԥҳагьы дышхьааигоз маӡаӡамызт.
– Кыр иаԥсоу Муҳамед! – ҳәа ажәа ианалага игәы ҭыҵуазшәа дааҟалеит.
– Шәыԥҳа хазына Амра ҳара ҳҿы дсасуп, даарагьы дыбзиоуп… Ушьҭарнахыс ҳаргьы дҳаԥҳауп… – ҳәа иажәақәа ирыциҵон. Арҭ ажәақәа аԥсуаа рҿы аҭыԥҳа данымҵадырслаак иҟарҵоз ацәажәара акәын. Абасала аҭыԥҳа лҭаацәара рыԥҳа бзиа илбаз арԥыс дышиццаз уажәгьы аҭацамҳараҿы дыштәо еилыркаауан.
Хамыти Баҭеи Бух иԥа Муҳаммед иҿы даҽа ԥыҭк аҟара иаанхеит. Амра лан Фатимагьы лаб Муҳаммед иаҟара лгәы ҭыԥ-ҭыԥуа дыҟан. Ҟәардәк аҿы дтәаны ажәак лыцәцар ҳәа дшәаны рзыӡырҩра даҿын. Иацы ауыха аахыс дмыцәаӡацызт дааҟәымҵӡакәа аҵәыуара даҿын. Лыԥҳа лара илҭахны алеишәа ишақәнагаз ала дышцаз лзымдыруа аԥшра, аԥсра иаҩызан.
Амра данымҵиарс Базала еиҭах иҽиҵәахыр акәхеит. Избанзар, аҭыԥҳа дымҵазырсыз арԥыс инапы рышәшәо аиҳабацәа дырбо дгәарлар ԥхашьаран. Ачара аҟынӡа, иара ачара аҟынгьы иҩызцәа рыда еиҳарак ақәра змоу ауаа рҽыдирбаӡомызт.
Базала кырӡа анҵы ашьҭахь иара дахьырымбаша аха ақыҭеи ақыҭауааи зегьы ахьибарҭаз хәык иԥшаан қьала хәыҷык ныҟаиҵеит. Ушьҭа ибаразы иааиуаз иҩызцәеи иа-реи аамҭа абарҟа ирхыргон.
Иахьа амш каххаа иҟан, ажәытәуаа изларҳәоз ала аԥхынра ицәынхазшәа акәын иышҟаз. Базалагьы амш бзиа ихы иаирхәарц азы иқьала хәыҷы аԥхьа дтәаны анаԥшыааԥшра даҿын. Аҵлақәа рбыӷьқәа ахькарыԥсахьаз азы ақыҭаҩнқәа зегьы ибарҭан. Аҭацамҳара ахьыҟаз Мариса Ҳаным лыҩнгьы иҿаҿаӡа иаԥхьа игылазшәа ибон. Аҩны ицоз иаауаз рыла ашышкамсқәа рыҭра иаҩызан. Еиҳарак аҿар аҭацеи ахаҵаҩызеи ргәы мҿыӷьырц азы рхала инрыжуьамызт.
«Анцәа иус уахәаԥш, мышқәак раԥхьа Шабаҭ ишьа зуаанӡа ҳәа ауаа рахь сызцәыруҵамызт, иахьа аԥҳәыс даазгеит ҳәа сҽысҵәахуеит. Уаҵәы иаҳԥеиԥшу здыруада?» – ҳәа ихы дацәажәон Базала.
Базала игәы ҭыҵны ицон. Амала макьаназы иаԥхаьҟа ауадаҩрақәа изыԥшын. Ачара иурц азгьы аӡынра рхыргар акәын. Избанзар Шабаҭ дҭахеижьҭи рацәак цуамызт иҭаацәа аџьабара иаҿын, аиашазы иаргьы уаҳа ԥсыхәа имоуит акәымзар, аԥхынранӡа дымԥшуази. Уи адагьы ҩымш имҩаԥысраны иҟаз ачара аура аӡынразы иуадаҩын аҟнытә ааԥынранӡа иазыԥшыр акәын.
– Сашьа уусқәа даараӡа иуадаҩуп!.. Аҭыԥҳа дымҵаурсит, аха ҩнык шәзеицыҩналарангьы шәыҟаӡам… Умбаӡои аӡынра ашәхымс ҳалагылоуп… уара учара усгьы хәымз-фымз раҟара азыԥшра аҭахуп, уаанӡа ахьшь еиԥш абра ахә уқәтәаны аладаҟа уԥшла… – ҳәа днаихӡасит иҩызцәа руаӡәы. Даҽаӡәгьы ус иҳәеит:
– Уара, ара Османтәылоуп. Кавказаа ҳҵасқәа ракәымкәа, Османаа ртәала уныҟәандаз уажәы ари аҩыза ахьаагьы умазаауамызт… – ҳәа.
Базала иҩызцәа ражәақәа еиҳарак имаҳазшәа ҟаиҵон, аха ианамулаак ажәалагьы дрыҵахомызт.
– Шәара шәхы шәазхәыц џьым!.. Сара ус акәу, агьыс акәу счара зуеит, аха шәара? Шәара шәызҭаххода ушьҭа… шәсахьа шәнахәаԥши…
Аҷкәынцәа иеибарччо инагылеит ушьҭа Базала иқьалаҿы ихала дааныжьны. Амра дырбарц азы аҭацамҳараҟа идәықәлеит, дыччо рышьҭахьҟантәи иаргьы аԥшра даҿын.
Шьмаф иаҳәшьеи иаҳәшьаԥацәеи иареи жәаха шықәса раахыс реибамбара хаирҭәаар иҭахызшәа дыҟан. Ҵхабжьон ииарҭа данықәиа аԥхыӡ далоу-даламу агәра изгомызт дахьышьҭаз инапқәа аартны Анцәа иҳәара даҿын.
– Иа, Анцәа ду сыԥсы шҭаз сҭынхацәа ахьысурбаз азы сукәыхшоуп… Суҳәоит ҳара ҳаиԥш иеицәыӡыз аҭынхацәа иеибганы иеибарба…
Синемис лакәзар, лассы-лассы лашьеиҳабы иуадаҿы дааины кыр иҭаху-иҭахыму диазҵаауан, дааицыԥхьаӡагьы ԥыҭрак аҟара димацәажәаӡакәа ддәылҵӡомызт. Аиашазы рҩыџьагьы ацәара ргәы иҭаӡамызт. Хәлаанӡа аҽы иақәтәаз Шьмаф, даҽа аамҭанык акәзар, дҭахәхәа ацәа далазар акәын. Аха уаха ила ацәа хылаӡомызт. Синемис даҽазнык ауада даныҩнала аиарҭа акәакь налырбаны
– Бааи Синемис!.. абас бнатәа – иҳәеит Шьмаф, иаргьы аиарҭа дҩылҵын длатәеит.
– Излазбо ала, уаха баргьы саргьы ҳзыцәаӡом… ҳхы заҳжьои, ацәа ҳаанахәаанӡа ҳазхара ҳаицәажәап… амала ҳашцәажәо самхацәар саҭабымҵан…
Синемис леиҳабы ииҳәаз даараӡа деигәырӷьеит, из-банзар, уигьы илҭахыз уи акәын. Абас ала еиҭах аицәажәара иналагеит иеибырҳәашаз убас ирацәан…
Синемис, Қосҭенџье ианыӡхыҵ аамышьҭахь, жәаха шықәса Балкан ирхыргақәаз лылаӷырӡқәа шаауаз аиҭаҳәара даҿын. Уи данааԥса Шьмаф дналагеит. Уигьы иеиҭеиҳәон, иеиҭеиҳәон. Убри аҟара иҽеиҭахьан зны-зынла ахаҵара ишаԥым ала илаӷырӡқәагьы изаанкыломызт.
Рҩыџьагьы абас рыгәхьаагара ардара ишаҿыз ауада ашә инасит. Ацәажәара аанкыланы ашә ахь ианынаҳәы ҟыжжы ҳәа иаатыз ашә аҟынтә Синемис лыҷкәын еиҳабы Ҳажьгьери ихы аакылирҳәҳәеит.
– Саҭашәымҵан, аха ҳаргьы ҳазмыцәаӡеит, маӡала акы еибышәымҳәозар, ҳаргьы ҳшәыдтәалар ҳҭахуп…
Шьмаф Хажьгьери иажәақәа дреигәырӷьаны:
– Шәааи, ара шәааи! Шәара шәаҳзыӡырҩыр шәҭахызар ҳара ишәаҳҳәаша мачхәума… – ҳәа наиқәҿиҭит. Ақыҭа арбаӷьқәа аҿыҭра ианалагагьы Синемиси
лхәыҷқәеи Шьмаф изыӡырҩра иаҿын.
Мариса Ҳаным лыҩны аԥхьа игылаз ашәымкьаҭ дыҵатәаны аҵыхәтәантәи аамҭазы ирхыргаз ахҭыс бааԥсқәа раамышьҭахь, Базала иҭацамҳара кырӡа деигәырӷьон. Ларгьы лқыҭауаагьы ари аҩыза изыргәырӷьаша ахҭысқәа ирызгәышьуан. Насгьы Базала ичара дара рзы Османтәылаҿы раԥхьаӡатәи рчара акәхон.
Базала ичарагьы хаирла инаҳагӡап, Анцәа иҳәозар иҵегьы ачарақәагьы ҳарԥылап!.. Уашьҭа аԥсыжрақәа раасҭа ачарақәа рҿы ҳаизалар ауп. Ҳажәлар аибашьреи, амҳаџьырреи ирыхҟьаны амра збаз асы еиԥш аӡыҭра иаҿын. Уашьҭарнахыс Анцәа имчала атәым жәҩан аҵаҟа ҳаизҳаны ҳауаҩреи, ҳаԥсуареи ԥхьаҟа агара ҳалҳаршап…» ҳәа ҩныҵҟала ахәыцра даҿын. Уи арҭқәа данрызхәыцуаз аҩныҟа иааиуаз амҩахәасҭаҿы хәыҷык дыҩуа дшааиуаз аагәалҭеит, аҷкәын дшәаԥырҳаԥуа дыҟан.
– Аруаа ааит Мариса Ҳаным!.. Ҳқыҭахь аруаа ааит!.. – ҳәа ибжьы наиргеит. Мариса Ҳаным иааџьалшьеит.
– Аруаа ааит уҳәама сыҷкәын?!
Ахәыҷы иԥсыԥҵәҟьа изеивгомызт азыҳәан, ихы рҵысны аҭак ҟаиҵеит. Ацәажәара илшомызт, аха маҷк иԥсы анааиҭаикы аамышьҭахь.
– Аиеи Мариса Ҳаным, ҳқыҭахь аруаа ааит! Хәҩык-фҩык арҟара ыҟоуп… – ҳәа аҭак ҟаиҵеит.
Мариса Ҳаным ҳамҭакы даахәыцын нас: «Нусрет Чауш даҳзаазар акәхап» лҳәеит гәаныла. Иаразнак акы алышәхалырԥан, лыҩны ахьықәгылаз ахәы аҟнытә ашьшьыҳәа лбаа иҟаз иҟаз ашҭахь лҿыналхеит.
Ԥыҭрак ашьҭахь ашҭаҿы инеиз Мариса Ҳаным иеизаны игылаз ақыҭауаа рааигәа Нусрет Чауш иакәӡамкәа даҽаӡәгьы данылба иааџьалшьеит. Амала ишџьалшьаз дара идыдмырдырӡакәа, дҭынчӡа:
– Бзиала шәаабеит! – ҳәа наралҳәеит, ари ажәа ҭырқәшәала иралҳәеит. Избанзар, хәыҷы-мыҷқәак ҭырқәшәа лҳәалон, аха нас Исмил иахь днаҳәны:
– Исмил, уразҵаама арҭ араанӡа аџьабаа зырбаз… Анцәа иџьшьаны иакәым акы ыҟамзааит… – лҳәеит. Мариса лызҵааразы Исмил дмазеин.
– Сразҵааит, Мариса Ҳаным… Ишааиз еиԥш сразҵааит, амала аҭак исырҭаз сгәы иамыхәаӡеит… шәаргьы шәгәы ишамыхәо здыруеит.. Аруаа Идрис Ага ишьра амшала Базала дыргаразы иаазаап… Акчаԥынараа ицәгьа рҳәазаап.
Исмил иажәақәа Мариса Ҳаным лыҩныҵҟа аԥшатлакә арҵысит. Базала ауаҩы дахьишьыз деигәырӷьаӡомызт, иагьа ишьа иузаргьы ауаҩы дишьит. Аха ари азы дҭаркып ҳәа дазымхәыцӡацызт. Маҷк аҟара лхы аҭыԥ аҿы ианааи, лыҭырқәшәа маҷ ала
– Амала уигьы Базала иашьа дишьхьан!.. – ҳәа Базала длыриашар лҭаххеит. Аха лҿаԥхьа игылаз афицар илҳәаз иақәшаҳаҭхашаз аӡә иакәны дыҟаӡамызт.
–Идрисгьы уи иашьа дишьхьан иаанагои?.. Идрис уи аҩыза шыҟаиҵаз ҳаргьы иҳаҳахьан… Уи ихәҭаз иақәыршәарагьы ҳара иаҳусуп… Ауаҩшьҩы иаанкылара иахьырхәра ацәгьара иақәшәаз ракәӡам изуалу, изуалу аҳәынҭқарроуп. Зегьы хазы-хазы закәанк-закәанк ныҟәыргар аҳәынҭқарра иззыҟои, изаҭахузеи?.. – иҳәеит.
Афицар арҭ ажәақәа ибжьы мырдуӡакәа изыӡырҩуаз ҳаҭыр рықәҵаны акәын ишиҳәоз. Мариса Ҳаным аҭак ҟалымҵаӡеит аха ҩныҵҟалагьы.
«Аҳәынҭқарра Шабаҭ дызшьыз ианаамҭаз ихәҭоу дақәнаршәандаз абарҭқәа ҟалозма» ҳәа данхәыцуаз афицар иажәақәа рыцҵара даҿын.
– Аиашазы шәыҷкәын ишықәсқәа зырмаҷуа ахҭысқәа рацәаны иҟоуп. Акы, Идрис Ага дкылатәаны Шабаҭ дшишьыз даҽаӡәгьы дшихәыз ҳдыруеит… Аҩбатәигьы Базала Идрис ишьра мышк шагыз иҷкәын аӡы дамихзаап, абригьы ақыҭа ахәаџьа Зиаеттин Ефенди иаҳзеиҭеиҳәеит. Аӡбаҩы абарҭқәа рыззегьы дрызхәыцны аҭакра иқәиҵоит. Сара сгәаналагьы уи ҩышықәса иреиҳахаӡом, аха уи азы иха-ла иҽҳаиҭароуп. Даныбнала нахыс иусқәа даараӡа иуадаҩхоит… Уи азы дахьыҟазаалак даҳзаажәг!.. Ҳаргьы ҳамҩа хароуп ҳхынҳәыроуп! –
Афицар данцәажәоз Марисеи Исмаили иааиҿаԥшит. Мариса злақәа ҭраа илыхәаԥушаз Исмаил иахь.
– Абри афицар, Базала ара дшыҟам, ҳасас днаскьеигаразы Дузџьеҟа дышцаз сызиаҳә… – ҳәа ҿаалҭит. Нас иеиҭагагьы дазымԥышкәа иацылҵеит.
– Аруаа анцалак ҳара-ҳара ҳаицәажәап. Иаҭаххар сара снапала Базала днаганы дрысҭоит… Амала арҭ исҳәақәаз еиҭоумган!
Исмил Мариса раԥхьатәи лажәақәа анеиҭеига афицар игәы ишамыхәаз ихаҿсахьала иубарҭан.
– Шәысзыӡырҩы, амц сашәҳәозар ижәдыруазааит ари аҩыза аус аҟны ҳзакәанқәа шыџьбароу, ахара зду ауаҩы ицхраареи иҵәахреи ауаҩы ианарыжьӡом… Уажәы даҽазынк сшәазҵаауеит Базала дабаҟоу?.. Ара дыҟазар, дҳашәҭ!..
Исмил арҭ ажәақәа иеиҭамгаӡакәа ихала аҭак ҟаиҵеит.
– Иҵабыргыҵәҟьаны ара дыҟаӡам! Ишәҭахызар ҳқьалақәа зегьы гәашәҭа!..
Афицар икәша-мыкәша днаԥшы-ааԥшит, иахьабалак бнаран, қәыцран.
«Ари аҩыза аҭыԥ аҟны Базала ақьалаҿы иуусуи? Дгаӡоума ақьала дыҩнатәаны?» ҳәа даазхәыцит.
Афицар ҷкәын иҟаиҵара издыруамзт. Иҟалалаакгьы Базала диԥшаар иҭахын. Раԥхьа мҩак ԥшааны Базала ара дыҟоу-дыҟаму еиликаар акәын. Уи Мариса Ҳаным данлацәажәоз иҟаиҵашагьы дазхәыцит. Ирҳәаз агәра игазшәа ақыҭа далҵны дцазшәа ҟаҵаны дхынҳәны ируаа маӡала аҭыԥқәа рҿы иртәараны дыҟан. Базала абнарақәа рахь дыҟазар дцәырымҵыр дабацоз. Уи нахыс иус мариахон из-банзар, инапы аҵаҟа иҟаз аруаа ҷыдала иԥхьаӡаз ракәын. Ихәыцра наигӡарц азы аамҭа мгаӡакәа Мариса лахь дхынҳәит.
– Излеилыскааз ала ақыҭа аԥыза шәара шәоуп… Ус анакәха сажәақәа шәырзыӡырҩы!.. Сара Аҳмеҭ Чауш сыхьӡуп… Ахьӡ-аԥша змоу афицаруп… Изакәызаалак сус насыгӡоит… Базала дахьыҟазаалак изышәыцҳа, иаарласны ақалақь ахь днеины иҽҳаиҭааит… Мап аник, сара дыкны, дырҳәазаны мацара дызгоит, усҟангьы аӡбаҩы, илахьгьы дамыхәаԥшкәа ма акнаҳара иқәиҵоит мамзаргьы иԥсы ҭанаҵы аҭакра иқәшәоит. Баша ихы ԥхасҭеимтәааит… Уажәы ҳара ҳцоит… Амала сажәақәа шәхашәмыршҭын…
Аҳмеҭ Чауш иажәақәа данырлга уаҳа ажәакгьы мҳәаӡакәа амҩа днықәлеит, аруаагьы ашьшьыҳәа инаишьҭалеит. Абас абзиаразы ҳәагьы мҳәаӡакәа иандәықәла Мариса Ҳаным рықәҿылҭит.
–Харантәи шәааит, акы шәнацҳаны амҩа шәықәландаз!..
Афицар шьҭахьҟагьы дымхынҳәӡакәа иарӷьа напы ҩышьҭыхны ибжьы иргеит.
– Иҭабуп… Анцәа иҳәар даҽазнык шәчеиџьыка агьама ҳбап… Уажәы ақалақь ахь ҳаццакуеит…
Исмил аруаа иҵегьы инасҭхаанӡа даныԥшы ашьҭахь, дыҩуа Базала иҽыҵәахны дахьыҟаз ақьалахь дхалеит. Аха Базала иҟаз анеиликаа ақьала ааныжьны дықәҵхьан. Исмаил уи дахьцашаз идыруан. Акәара армарахьтәи аган аҿы ахәы аҟны ҭыԥк иԥшаахьан, еиҳарак уа аамҭа ихигон. Ачара аамышьҭахьгьы аиҩхаа зегьы ахьубарҭаз ари аҭыԥ аҟны иҩнгьы иргылар иҭахын.
Исмаил ааигәа иҟарҵаз ацҳа дҩықәсны Базала дыҟоуп ҳәа ахьигәахәуаз ахәы аганахь ахалара далагеит. Ԥыҭрак ашьҭахь дааԥсаха ахәы данхала Базала ахьа ду амҵан дтәаны ажәҩан даҵаԥшуан. Ари ахәы аҟнытә амшын аҟынӡа иахьабалаак убарҭан.
– Арантәи уцароуп!.. – иҳәеит Исмил. Аха Базала имаҳаӡазшәа дыҟан… Итәашьагьы еиламгакәа иблақәа ҭырхаха Исмаил ихәаԥшра даҿын.
– Уара удагәоума?.. Уара уоуп сзацәажәо… Аруаа ушьҭаланы иааит. Амҭа мгаӡакәа арантәи уцароуп!.. – ҳәа даҽазнык иҳәеит Исмил. Базала иҩнапык ихәдаџьал хчыс инаҵаҵаны ахьа-ҵла иҵегьы дынкыдиаалеит. Нас ишьапқәа ԥхьаҟа иаароуны.
– Ибзиагәышьоуп, ишаауҳәаз еиԥш сҽааидкыланы сцап арантәи… Сцап, сцап аха сабацои? Абри атәым жәҩан аҵаҟа царҭа ҳәа кыр сымрума? Издыруада? Уца уҳәеит ҳәа узцома?.. – ҳәа днаиҵаҟьеит иҩыза.
Исмилгьы даҽа ԥыҭк даназхәыц Базала дышиашаз гәеиҭеит. Дабацарыз? Аҭырқәшәагьы издырӡомызт, ихы изеиҭаҳәаӡомызт. Абарҭқәа дышрызхәыцуаз иаразнак акы ааигәалашәеит.
– Исыԥшааит, Базала!.. Аҵыхәтәан исыԥшааит!.. – ҳәа дыҳәҳәеит. Нас дџьашьаны ихәаԥшуаз Базала днаихәаԥшны.
– Алхас Гыџи мышқәак рышьҭахь араантәи имцаӡои? Урҭ урыццап… Иахьцо уаргьы ургап… – иҳәеит Базала Исмил игәаанагаразы иқьышә наирҵәиит.
– Ибзианы иуҳәоит, аха акы ухашҭит… урҭ рҭагылазаашьа сара стәы аасҭа иеиӷьума!.. Ҳара иаҳцәыԥхашьоит акәымзар, арантәи ацараҵәҟьа рҭахӡам… Насгьы сара сымшала усда-ҳәысда инхеит уажәы еиҭах снеины рыххатәыс рхы сҭаԥома…
Базала иагьа иҳәаргьы Исмил дахьхәуамызт.
– Сара уысзыӡырҩы Базала!.. Арҭ ауаа ауаҩра змаоу роуп… Ҳахьынхо атәылагьы ибзианы ирдыруеит… Хымԥада уск рыԥшаауеит… Уаргьы урҭ урыцлар ашьшьыҳәа атәыла ҿыцгьы уашьцылап, издыруада ускгьы уԥшаар…
Базала, Исмил иара изы абас дахьгәаҟуаз игәы арԥшаауан, аха имырдырӡакәа иргәамҵра, ихӡасра даҿын.
– Иеилкаауп, иеилкаауп уара суԥыругар уҭахуп… Срацәажәап нас… ирур иахьцо срыццап, уаргьы угәыхәтәы уахьӡаны сара сыда ԥсҭазаарак уԥеиԥшхап…
Базалеи Исмили абас иҟарҵаша ишалацәажәоз ақыҭа ахәыҷқәа руаӡә рааигәара дааит, иԥсыԥ изеивымго дыҟан… – Баҭа маӡала аруааа дрышьклаԥшуазаап… Ицошәа
ҟаҵаны ԥыҭк ианынаскьа ашьҭахь, рыҽӡаны аԥшра иалагазаап… Ианыхәлалаак ақыҭахь еиҭа ихынҳәны Базала ишьҭалар ҟалоит… – иҳәеит.
Мариса Ҳаным лқыҭа аԥхьагылаҩцәа зегьы Шкок Беи иҩны иеизаны иҟан. Аҵыхәтәантәи ахҭысқәа ирылацәажә-он. Шкок Беи раԥхьатәи рус Базала ичара шакәыз аниҳәа зегьы ргәаанагарақәа рҳәо иалагеит. Ақыҭа абыргцәа иреиуаз Саид Шкок иеиԥш дхәыҷӡамызт.
– Базала ичаразы иаамҭаӡам – иҳәеит даҽа ҭаҳмадак.
– Сара шәсазҵаауазар, аҭаца мызқәак аҭацамҳараҿы дтәаз, аӡынра ԥшӡала иаҳахганы ааԥынрахь инакылслаак ачара ҟаҳҵап… – иҳәеит даҽаӡәгьы… Зегьы акака рҳәо ианалага Мариса Ҳаным иаанылкылар акәхеит.
– Ҳаҭыр зқәу сыуацәа, шәыззегьы Акаԥаа атәымжәҩан аҵаҟа раԥхьаӡатәи рчара уаҩҵас имҩаԥаҳгар шәҭахуп, сар-гьы уи ауп исҭаху… Аха ишахәҭоу еиԥш чарак ауразы ҳаргьы ҳазыҟаҵам, аамҭагьы иалнаршом. Сара шәсазҵаауазар чара хәҷык ааҟаҵаны ҳалгап абри аус… Ааԥынра ҳҳәоит аха, ааԥынра ҳҭагылазаашьа реиҳа ишеиӷьхо агәра згода?..
Аизара иалахәыз Мариса Ҳаным лгәаанагара ақәшаҳаҭхарац ргәы ишҭаз Шкок Беи ажәа даҳәеит.
– Ибҳәақәаз рҿы биашоуп Мариса Ҳаным!.. Аха ибхашҭыз акы ыҟоуп. Аҭагылазаашьа, алшара ҳәа иаҳҳәақәо ҳара иҳазкуп. Аха аҭаца лган ҳара иаҳӡбо ишԥахәаԥшуеи? Аӡәы даагыланы, «уара чара ҟаҵараҵәҟьа шәылымшозар ҳҭыԥҳа дзымҵашәырси?» иҳәар аҭакс иҟаҳҵои?..
Аиашазы Шкок Беигьы диашан, Марсиа Ҳаным ари аган дазымхәыцӡцызт. Аҭаца лган ахь «ҳара ишахәҭоу ала чарак ҳзуӡом, иҳалшом», ҳәа зларҳәарыз, ари ԥхашьаран, ихьымӡӷын.
Шкок Беи иажәақәа, азҵаара ушьҭа иҳаӡбеит ҳәа ихәыцуаз ақыҭауаа ргәы ааканажьит. Ҷыт бжьык гаӡомызт, аха Мариса Ҳаным еиҭах ацәажәара дналагеит.
– Ҳаит, амарџьа Акаԥаа! Ишәыхьи шәыԥсыма?.. Ахҵәара дуӡӡа ҳхаҳгеит, аибашьрақәа, аԥсрақәа уҳәа, зегьы дарароуп ҳаԥсы ҭоуп. Чарак аума ҳаззымиааиуа ҳхы лазырҟәуа?.. Ҳажәҩахырқәа ааибаҳҭар иреиьӷу ачара ҟаҳҵап… Абри ачара убас ибзианы иҟаҳҵап ҳауагьы ҳаӷагьы Акаԥаа иагьа агәаҟра рхыргазаргьы ршьапы иқәгылоуп, наунагӡагьы иҟлаоит, ҳәа дҳарҳәап… ҳәа дцәажәеит.
Мариса Ҳаным лажәақәа ақыҭауаа еиҭах ргәы шьҭанхит. Аӷьараҳәа иҩагылан.
– Иҟаҳҵап Мариса Ҳаным! Базала изыҟаҳамҵакәа иззыҟаҳҵода?.. Убас чарак ҟаҳҵап шықәсыла ауаа ирхамышҭааит, иалахәыз Акаԥаа рчара ҳәа, иргәалашәалааит зҽалазмырхәуагьы сышԥақыәмшәеи, ҳәа ихьаалааит– рҳәон.
Ушьҭа зегьы ӡбоуп рҳәон еиԥш уаанӡа зынӡа дымцәажәаӡакәа итәаз Базала ижәлантәыз абырг Аиса ажәа иҳәар иҭаххеит.
– Шәгәаанагарақәа рзы ҳҭаацәа рыхьӡала иҭабуп ҳәа шәасҳәоит, ҳаҷкәыни ҳчареи арԥшӡаразы ишәымоу ахәыҷы шәахьемеигӡаз даара сгәы арԥшааит… Амала ара чара дук аура ҳҭаацәара ишаҳнымаало шәасҳәар сҭахуп… Избанзар, ижәдыруеит Шабаҭ иҭахара ала ҳбылны ҳаҟоуп. Макьана аарлаҳәа мызкы цахьеит азы чара дук аура иԥшӡам. Аха аханатә ишеибаҳҳәаз еиԥш, иаармаҷны ак аҟаҵара
иазхап ҳәа сгәы иаанагоит. Аҭаца лҭаацәагьы ишахәҭоу ирзеиҭаҳҳәар урҭгьы гәыбӷан ҳарҭарым…
Аиса иажәақәа ацәажәараҿы акәаԥ ақәнарыглт. Аиашазы ачара ақыҭа ирзеиԥшын азы аҭаацәара аҟынтә ралацәажәара ԥхашьаран. Ақыҭа ирыӡбар акәын аха уажәы Аиса игәаанагара ақыҭауаа иеицҿакны ирыдыркылеит.
Мариса Ҳаным лқыҭауаа аӡынра рылаҳаанӡа Базала ичара аура ӡбаны аҽазыҟаҵара иалагеит. Усгьы уаанӡа Ам-ра лҭаацәа ирацәажәахьан урҭ иҭахны дцазар даргьы ирыӡбаша ишақәшаҳаҭхаша рҳәахьан. Ҩыџьа аҷкәынцәа нашьҭны аҭацамҳара аҟны Амра илҭахны даама, мчыла дааргама ҳәагьы лазҵаараҵәҟьагьы иаҭахым ҳәа ирыԥхьаӡахьан. Ажәак ала аҩганкгьы зегь рыла ианеиқәшаҳаҭха, ушьҭа ачара аура ада ус нымхаӡацызт.
Аӡынра ааиаанӡа ачара рурц азы жәамш арҟара аамҭа рымазар акәын. Избанзар, харантәи рыуацәа аарыԥхьар рҭахын. Қьефқьен Иениџьаами, Шьмаф иқыҭауааи, Ефтениа аӡиа ааигәара иҟаз Албузбеии, Ҳаџьы Шәлиманбеи иқыҭеи насгьы азахәцәа рқыҭа Ҳачемизааи адырра рыҭатәын.
Аамҭа мгаӡакәа зегьы адырра рырҭеит. Хымԥада рыуацәа адырра анроуаз Аҳмеҭ Чаушгьы Базала ачара иураны дшыҟаз иаҳахьан.
Аҳмеҭ Чауш иусурҭаҿы иуада дыҩнагьежьуан, «иаҳаз хеиҵару иыздыармызт… Ауаҩы уихәаԥш… Ҳара иҭакразы ҳаиҭатәоуп, иара амш ҳалигошәа ачара иуеит… Арии ауа-ҩы еилагак иакәзар акәхап… Мамзар сара сцас ҳәа даҿызар…» ҳәа иԥаҵақәа рыркәыкәра даҿын.
Аҳмеҭ Чауш ԥыҭрак аҟара дмырмыруа ауада даныҩнагьежьы ашьҭахь ихаԥыцқәа еихарӷәӷәаны иҭачкәым ааираҵәан: «Уара ус иуаҭахызар иҳаибарбап Базала ефенди, уара уоума, сара соума?…»
– Ишԥа уҳәеи? Уажәы уаргьы уҳацааларц уҭахума? – иҳәеит Алхас.
– Ааи… Шәаргьы шәақәшаҳаҭзар, сшәыцнеир сҭахуп, ҳамҭакы араантәи сықәҵроуп…
Гыџ агәра имгаӡеит азыҳәан Базала иблақәа днархыԥшылеит… Амала аиаша шиҳәоз иблақәа ирнубаалон…
– Сыҷкәын ҳара уара ҳшудыруеиԥш ҳуаа бзиақәаӡам. Иахьа ҳанхаҩуп, уаҵәы ҳқәылаҩуп. Иалукааша ҳара ҳаԥсҭазаара ԥсҭазаараӡам… Уара аӡынра укәаԥӡах ууаџьаҟ уадтәала… Мызқәак раамышьҭахь усгьы ааԥынроуп, уҟәыд, уџьықәреи, ухәыл уҳәа, еиҭоуҳап, иурашәап, аарҩара ҟалар аӡы рыҵоуҵап, ҭагалангьы уца урҭәып… Абас ала укәаԥӡа уынхалап… – ҳәа днаиацәажәеит. Аха Базала иахьхәуа иакәӡамызт.
– Гыџ абзиара узыҟалааит уажәақәа иашоуп. Саргьы сқыҭан, сыҩны сырԥырҵыр сҭахӡам. Адгьыл ақәаарыхарагьы шаҟа игәхьаазгоз сзеиҭаҳәом, аха аҵыхәтәантәи ахҭыс аамышьҭахь ара сышԥанхари?… Умбаӡои аруаа ҽынлагьы-уахынлагьы исышьҭоуп…
Аҵыхәтәантәи ахыҭсқәа Гыџгьы идыруан, ргәылара зегь раԥхьа игылаз уаҩы ишьра уыс мариамызт. Уажәазы аруаа мацара ишьҭан, аха хара имгакәа Идрис Ага иуаажәларгьы ишьҭалараны иҟан. Базала Идрис Ага иганала аӡәгьы дицәшәомызт, аха аруаа дызлариааиуаз, аҳәынҭқарра дуӡӡа узлаҿагылоз?..
Алхас маҷк данхәыц ашьҭахь Базала даҽа ажәалагалак изыҟаиҵеит.
– Зегь рыла иеиӷьу уара даҽа ԥсыуа қыҭак ахь уцаны нхара уалага… Усгьы ари ахынҭаҩынҭазы ауаа цқьа иеибаздырӡом…уарауԥшаарагьы рцәыуадаҩхоит…
Базала ари дзақәшаҳаҭхомызт иқыҭа ааныжьны, ихьӡҵәҟьа ԥсахны даҽа қыҭак аҟны нхара изидкыломызт. Иҟаиҵалакгьы арҭ ауаа ақәиршаҳаҭхар акәын. Иара иаасҭа кырӡа зхыҵуаз Алхаси Гыџи раҳаҭыргьы гәаҭаны маҷк даарыхӡасырц инақәикит.
– Шәымшәан абааԥсы, сан дысҭахуп ҳәа сҵәыуарым. Уи дсыԥхеит кырӡа ҵуеит… Насгьы ишәхашәмыршҭын ҳара ҳлеишәаҿы аиҵбы иҟаиҵаша ус гәарҭак ыҟоуп излазбо ала шәаргьы аиҵбык дшәыгыуп… сара сшәыдышәкылар шәаргьы шәҭынчымхоз!..
Алхас уаҳа изымычҳакәа аҟырҟырҳәа аччара дналагеит. Гыџ иакәзар, иџьымшьқәа ҵархәы рыхәаԥшра даҿын.
Базала еиҳарак Алхас мап шицәимкуаз агәра игон, аха Алхас дышилабжьац дилабжьон.
– Ҳара ушьҭарнахыс аҽага ҳазкуам Базала сашьа! Иахьа уажәраанӡа бџьарла ҳхы ныҟәаҳгеит… уи ада акы ҳаԥсам… Амала уара? Уара уынхаҩуп, анхареи аарыхреи бзиа ишубогьы збоит. Абџьар ԥсыхәа анумоулаак ухы иаурхәоит. Мамзар иубаргьы иузычҳауам. Уи амшала даҽазнык ухәыц… Ари амҩа уара узы хынҳәышьа амамкәа иҟалар ҟалоит… – ҳәа даҽазнык дахьирхәыр иҭаххеит.
Алхасгьы Гыџгьы Базала абџьар аныҟәгара дшазҟазаз рдыруан, иара рыблалагьы ирбахьан. Амала зегь дарароуп нхаҩы ҷкәынак дырцырҳәаны дыргар ргәы иаҭахӡамызт. Арахь хара имгакәа ичарагьы ҟалараны иҟан. Аха уаҳа мҩак шимамызгьы рбон.
– Усгьы уҳаиааирц уыӡбазар, уаала ус анакәха!.. Ама-ла иасқьынагьы уызҳацныҟәаӡом… Уусқәа шыманшәалахаз еиԥш, уааҳацрыҵны уқыҭахь ухынҳәыроуп…– иҳәеит Алхас.
Базала ииулаак иҳәатәы иазааигахьан азы дааԥышәырччаны Алхас аҭак ииҭеит.
– Ибзиоуп уажәазы шәахьцо сшәыцнеип, нас аҭагылазаашьа ҳахьнанаго ҳахәаԥшып, аамҭа анааилак еиҭах шәара ишәыӡбап…
Алхас иагьа дақәшаҳаҭзаргьы Гыџ макьана иуамызт.
– Уара иуҳәо уыздырӡом Алхас! Ҳара ушьҭа ҳахьцалаак Ахьшьаԥа Аҳмеҭ игәаӷ ҳацзаауеит… Ауаҩы аҳҭынра дадҳәалоуп иахьабалаак ауаа имоуп… Иухашҭама арахәқәа реиԥш дыхәны дхәаауа дшыҟаз дынҳажьит… Уажәгьы иеихсыз ауаҩгьы дҳацны ҳшыҟоу иаҳар ҳаӷоу имшхара!..
Аҵыхәтәан иҿыҵҟьоз ажәа дахьхәызаргьы ушьҭа иҳәахьан. Иаразнак инапы Базала иҟәаҟәа инықәҵаны игәы аҟаҵара дналагеит.
– Сажәа даҽакала иеилумкаан Базала… Ахьшьаԥа Аҳмеҭ уахьиеихсыз уара уаасҭа сеигәырӷьеит… Аха уи аҳәа дҳаӷрыӡаарангьы дыҟаӡам… Усгьы иаҳҭахы-иаҳҭахым џьара ҳаиҿамҳар ауӡом… уи амшала уара амца уаласыжьыр сҭахӡам… – арҭ ажәақәа аниҳәоз Базала дышихӡыӡаауазгьы еилукаауан.
Базала аҭак ҟаимҵакәа дгылан, Алхас иакәзар, Базала игәы имыхьырц азы иаразнак ажәа дналагеит.
– Аицәажәара абас ала ихыркәшоуп аҩызцәа… Иааркьаҿны иаҳҳәозар Базала дҳацзаауеит… Усгьы ессымша
ашәарҭа ҳҭагылоуп, х-бџьарк ҩ-бџьарк раасҭа реиҳа иеиӷьуп… Насгьы ахԥатәи абџьар аҵыс бла ҭнахуазар уаҳа иаҳҭахузеи?..
Гыџгьы иамуашәа аниба инапқәа ҩышьҭихын дрықәшаҳаҭхеит.
– Иеилкаауп ушьҭарнахыс ҩыџьа ахагацәа рырххара сықәшәоит… Амала мышқәак ҳааԥшып ҳҩыза ичарагьы аауп, иаргьы аҭаца дааныжьны иаразнак даханы дцар ҽакала иеилкаахоит. Усгьы ҳара иаҳзыԥшу аӡәгьы ыдҟам… Иара абри аамҭазгьы ҳазхара ҳнашәарыцап…
Шьмаф ҩымш рыла иаҳәшьеи иаҳәшьаԥацәеи изхара ибарц иҭахын, аха ус имариамызт ҩымш ракәым ҩымз иеицызаргьы иеибырҳәаша рыман, рыгәхьаагарагьы рзыртәомызт. Уи азы Шьмаф ишиҭахымызгьы ушьҭа дцарц шаҭаху иаҳәшьа иналеиҳәеит. Синемис илурцгьы дыҟаӡамызт.
– Иуҳәо закәызеи Шьмаф?… Макьана ҳазхара уҳамбаӡакәа уоусышьҭуа џьушьома?… Ҟалашьа амаӡам…
Шьмафгьы ацара иҭахымызт аха аҩны дааԥырҵижьҭеи кры ҵхьан. Иҭаацәагьы ушьҭа изхьаауазар акәхарын. Насгьы аҵыхәтәантәи аамҭаз Османтәыла аҭагылазаашьагьы шәарҭан аӡәы ихала акәым агәыԥқәа ахьныҟәозгьы ақәылаҩцәа рԥырхагахон.
– Биашоуп Синемис, саргьы сызхара шәысзымбеит… аха ихадароу ҳаибамбеи… Ушьҭан лассы-лассы ҳаиҭанеиааиуеит. Насгьы ибхабмыршҭын бҭацеи башьа иԥацәеи шәара шәыӡбахә иазыԥшуп… Уажәы шаҟа ишәеигәырӷьо Анцәа идырып… Иаарласны ажәабжьқәа рзызгароуп… – ҳәа Синемис диргәыбзыӷыр иҭахын Шьмаф.
Синемисьы лгәы ԥшааит Шьмаф диашан, еиҳаракгьы лҭаца дналызхәыцит. Анцәа идыррын уажәы лҭагылазаашьа зеиԥшраз. Амала зегь дарароуп даҽа ԥыҭк даанылкылар лҭахын.
– Ибзиоуп Шьмаф!.. Аҵыхәтәан сужьеит… Уцара азин ҟаҳҵоит, аха акы заҵәык аҳәара сымоуп. Уаҵәы ақыҭаҿы ачара ыҟоуп, убри уҽалархәы нас уаҳәшьаԥацәагьы уцны амҩа шәеицқәлап.
– Ииашаны исаҳама?.. Саҳәшьаԥацәагьы сыцны ицоит бҳәама? – Шьмаф иџьашьаны азҵаара даҿын.
– Мамзар иуыцны инеир уҭахӡами?
Шьмаф дгәырӷьаҵәа дыҟан.
– Ибҳәашьоузеи аилага бара, ишԥасҭахымхо… Ахәыҷқәагьы имеибадыруеи… шаҟа шықәса ҵхьоузеи џьара машәырла иеиқәшәаргьы изеибадырӡом…
Синемис Шьмаф иҟазшьа лдыруан азы лыҷкәынцәа рыла даҽа мышқәак даанылкылар лҭахын.
– Еҳ, араанӡа уанаах уаҵәтәи ачараҿгьы уызхара укәашап… Усымбеижьҭеи акәашара ухашҭма? Ианаамҭаз ақыҭаҿы зегьы уреиӷьын…
Шьмаф иқьышә наирҵәит.
– Наҟ бысԥырҵ, акәашара шԥоухашҭуеи? Аиашазы Османтәыла ҳааижьҭеи ҳазхара ҳзымкәашаӡац, аха зегь дарароуп башьа аҭаҳмада дбашаӡам… Абыржәгьы сшьацәкьарақәа срықәгыланы скәашоит…
– Нас ус анакәха, уаҵәы уаҳбарц ҳаҟоуп… Амала иухоумыршҭын арҭ аубыхқәа уаҳа наҭахымкәа икәашоит, иызмкәашогьы уаҩыс дрыԥхьаӡаӡом… Уи азы хьымӡӷ сымуырган Шьмаф!.. Нас уара ушьҭахь абзахцәа акәашараҵәҟьа рыздырӡом ҳәа ҳхымлааит…
Шьмаф маҷк аҟара игәы ааԥжәеит.
– Иаҳбап сара сакәу мамзар аубых ҭаҳмада ччиақәа ракәу иеиӷьны икәашауа… – иҳәеит насгьы ҿыц акы игәалашәазшәа.
– Амала ибдыруазааит сара зегьы срыцкәашаӡом, уи азы зегь раасҭа иԥшӡоу, иреиӷьӡаны икәашо аҭыԥҳа дысзышәԥшаароуп, мамзар скәашарцгьы сыҟаӡам…
Синемис арҭ ажәақәа лызхара ддырччеит.
Уаргьы иуҳәаӡеит Шьмаф, уара иԥшӡам аубых ҭыԥҳа дубахьоума? Насгьы акәашаразы аӡә лаасҭа аӡә деиӷьуп… баша уарцлабны… ушьацәкьарақәа ԥыумыҵәҵәааит…
Шьмаф илабашьа адгьыл иларсны:
– Сшьаҵәкьарақәа ԥыҵәҵәаргьы абзахцәа рзы ажәак дсырҳәом.
Аешьеи-аеҳәшьеи абас ихааӡа ианеицәажәоз Синемис лыҷкәынцәеи Ҭемыри аԥенџьыр иаҵагыланы ашьшьыҳәа ишырзыӡырҩуаз рыздырӡомызт…
Ҭемыр аубых қыҭахь дааижьҭеи уаҳа наҭахымкәа аамҭа ихигон, асҵәҟьа иԥсы ҭанаҵы дҟамлаӡацызт. Ҳажьгери Шаҳангьери дрыцны ҽынла рыкәша-мыкәша иҟаз Кавказаа рқыҭақәа еимырдон, археи иаакәыршаны иҟаз ашьхақәа ақыҭақәеи рыла иҭәын. Ҭемыр иахьцоз-иахьаауаз иабду Аслангьери диазҵаауан аха иӡбахә ҳәа акагьы имаҳаӡацызт.
Аҷкәынцәа ҽынла иааԥсаха ианеимдалаак ашьҭахь зегь дарароуп, ианыхынҳәлаак аҭацамҳарахьы имҩахыҵны, шаанӡа ишәаҳәо икәашо аамҭа рхыргон.
Ҭемыр аубых қыҭаҿы акалашәа дыҟан. Избанзар аубыхцәа зны аԥсуаа иреиԥшын зны – азахәцәа… Ҭемыр ара дахьыҟаз ԥсыуа қыҭак аҿы дыҟоу мамзаргьы азахәцәа рқыҭаҿы дыҟоу изеилыргаӡомызт. Аԥсуааи азахәцәеи рыб-жьара иҟазшәа акәын аубыхцәа шыҟаз. Рыҷкәынцәа ианрыхәаԥшуа угәы еизҳауан, рҭыԥҳацәа рыԥшӡара акәзар, еиҭаҳәашьа рымаӡамызт.
Уахынлатәи реидтәаларақәарҿы кашенк дизырԥшаарц анырҭахха идырбаз аҭыԥҳа ԥшӡа лакәымкәа, зынӡа изыԥшнымыз ҭыԥҳак далихит. Избанзар уи акашенҵәҟьа диман Шьмаф иқыҭаҿы дынхон, ларгьы данақәшаҳаҭхалаак ԥҳәысс дигарангьы дыҟан.
– Ақыҭа аҭыԥҳа ԥшӡацәа дара шыҟаз Ҭемыр кашенс Гәуԥсо дахьышьҭихыз маҷк иааргәамԥхазаргьы идыдмырдырит аха рыҩныҵҟала: «Даԥсуами! Аҭыԥҳа ԥшӡа ирылидыраауеи?..» рҳәон. Амала Гәуԥсегьы Ҭемыргьы аҿаԥыц рҿан азы урҭ рзыӡырҩра зегьы иргәаԥхон. Абас ишцоз ачара аамҭа ааит.
Аҭаца лҭацамҳараҟынтәи уарадеида ҳәо ачара ахьыруаз аҩны аҟынӡа аҽы дақәыртәаны дааргон. Аҿар уардеида ҳәауа ашьшьыҳәа аныҟәара иахаҿыз аҟәҟәаҳәагьы ахысра иаҿын.
Аҭаца аҩны даныҩнаргалоз аҟамақәа дрыҵасны итатаӡа жәцәак дықәгыланы дыҩналон. Цхакгьы лқьышә инықәыршьуан. Аҟамақәа ацәгьа-мыцәгьа адәахьы инхааит ҳәа еиҿаркшон, ажәцәа татагьы лҟазшьа ҟәымшәышәхааит ҳәа дықәдыргылон. Ацха акәзар, лбызшәа хааӡа иҟалааит ҳәа лқьышә инықәыршьуан.
Аҩны иҩналаз аҭаца дышиашаз луадахь дыргон. Амҳара зыхьӡыз ари ауада аҟынтәи ачара дахәаԥшуан ауаа адәахьынтәи лара дырбаӡомызт. Лааигәарагьы аҿар маца-ра ракәын иҟаз, аҩналара иақәиҭыз.
Асасцәа иеицрыхәхәа ачарахь аара ианаҿу, амаҳә дахьырымбаша ҭыԥк ԥшааны ичара ахәаԥшра даҿын. Ама-ла аӡәгьы дрымбар акәын, мамзар иусқәа цәгьахон.
Ҳажьгьерии Ҭемыри амаҳә иҽахьиҵәахуаз ахәы ихәнаны маӡала шьҭахьла инаихагылеит. Амаҳә ачарахь дахьыԥшуаз азы дара гәеимҭаӡацызт. Хажьгьерии Ҭемыри ԥыҭрак амаҳә инаишьклаԥшы аамышьҭахь:
– Абааԥсы уҵҟьа аҩыза! Ақыҭа аҳәса рҳәымсагқәа кны арахь иаауеит!.. – ҳәа иҳәҳәо иалагеит. Амаҳә игәы ҭҟьаны дҩаҵҟьеит. Амала иҿаԥхьа аҷкәынцәа аниба ишилахәмаруаз еилкааны дрыҵаҟьо далагеит.
– Ҳаит, Анцәа абзиара шәзыҟаиҵааит, сгәы ҭышәҟьеит, аҳәса аауа џьшьаны сыбналон араантәи…
Аригьы ажәытәтәи ҵасын. Амаҳә маӡала ичара дшахәаԥшуа аҳәса дгәарҭар, аҳәымсаг ала дыԥхадырсыр акәын. Амаҳәгьы уи азыҳәан акәын игәы зыҭҟьаз.
Ҳажьгьерии Ҭемыри изааҵәҟьаз амахә игәы мҿыӷьырц азы иацәажәаразы акәын. Амаҳә ивараҿы игылаз Ҭемыр дихӡасуа далагеит.
– Ее, изласаҳаз ала уаргьы ҳқыҭа уамаҳәхозаап… Умшәан Гәуԥсе дҭыԥҳа бзиоуп… Амала уажәнатә угәы уҽанысҵап, лнапы ԥыҭк ихьанҭоуп, иудыруаз…
Ҭемыр уи диҵахозма.
– Уи настәи усуп, ҳара иахьатәи ҳахәаԥшып, уара иааугаз лнапы зеиԥшроу гәоуҭахьоума, арҭ аҭыԥҳацәа рҟазшьа иҩнрахаанӡа иузеилкаауам. Сан урҭ рыжәла данахцәажәо, урҭ рҭыԥҳа ҭацас лгара уаҟәыҵ, реимаа наганы ахыб иқәужьыргьы уԥсаанӡа ҭынчрак уоураны уҟаӡам лҳәон… Амаҳә иџьымшьқәа ирхәхәаны аҭак ииҭон.
– Мышкы зны ҳаҩны усасхар абарҭқәа зегьы уҭаца ишласҳәо удыруаз…
Абас ацәажәара ишаҿыз даҽа ҷкәынцәақәак анааи, амаҳә урҭ дрызныжьны дара ачара ашҟа еиҭахынҳәит.
Шьмаф иҷкәнцәа Беслани Ҟаншоуи Базала ичара раҳәаразы ирзааз Баҭа доурмышьҭӡеит. Аҷкәын амҩа харантәи дахьааз азы дааԥсаха дыҟан. Ачара ахьраҳәазгьы даараӡа иеигәырӷьеит. Бзиа ирбоз Базала ичарагьы рҽаладырхәуан, Дузџье аганахь иҟаз рабгьы дыԥшааны ианаауа
иеицаауан. Ианцашагьы Измит Нусрет Чауш иҿы икыдгыланы аиццара ргәы иҭан.
Баҭагьы уахык иԥсы анишьа адырҩаҽны Шьмаф иҷкәынцәа ачарахь адәықәларазы рҽазыҟаҵара иалагеит. Баҭа, иуал ахьыниагӡаз азы дгәырӷьаҵәа дыҟан. Избанзар ишәарҭаӡаз амҩа ихала ихганы раԥхьа Иениџьаами ақыҭаҿы днеины Ҳаџьы Абдуллаҳ Ефенди раԥхьа днаргыланы ааԥхьара риҭеит. Нас уаантәи дышиашаз Измит днеины Нусреҭ Чауш ажәабжь наиаҳәаны аҵыхәтәаны Шьмаф иҩныҟа днеит. Иагьа ишәарҭазаргьы ари амҩа ду ихала данын Баҭа, ишәақьи иҟамеи рыдагьы дзықәгәыӷуаз акагьы имамызт. Амала иоура-иҭбаарала Адауы дахьиҩызаз азы ус мариала аӡәгьы дзиԥырхагахаӡомызт ҳәа иқәгәыӷуан. Избанзар аицлабрақәа рҿы хҩык дрыцеиқәԥаны рыхҩыкгьы аҵаирхахьан.
Хымԥада ас дыҟоуп ҳәа ахы зқәымшәогьы аӡә иакәӡамызт. Ауаа ирықәлоз, икылатәаны иреихсуаз ақәылаҩцәа иахьабалаак иҭәын, амала уи иразҟгьы иакны усы аӡәгьы дрықәымшәакәа иус наигӡахьан, ушьҭа даныхынҳәуа рыззегьы иеицын азыҳәан ашәарҭа ыҟаӡамызт.
Амҩа ианықәла Шьмаф иԥҳа Гошениагьы дрыцын. Гошениа ганла аҽы данақәтәа нахыс, ахацәа дрыҵамхакәа дышҽыбӷа ҟазаз иаразнак иубарҭан.
Измит ианнеи ишиашаз Нусрет Чауш ишҟа имҩа-хыҵны. Уигьы дмазеины дрызыԥшын. Акы инацҳаны иаразанк амҩа иқәлеит. Нусрет Чауш аҳәынҭқарра адҵа ала дахьымцоз азы армаҭәа ишәӡамызт, аруаагьы ицӡамызт.
Амала аҩызцәа иреимҳәаз ускгьы иман Селим Ԥаша ахҵәацәа ԥыҭҩык Дузџьеҟа риагаразы иҩны ииҭаз ашәҟәы Дузџье ахада ииаҭаразы игон. Уи азы Мариса Ҳаным лқыҭахь ицаанӡа Дузџьеҟа дымҩахыҵырц иҭахын.
Дузџье акыдгылара Шьмаф иҷкәынцәагьы ирҭахын избанзар, раб рҭынхацәа иԥшаарц азы уахь дышцаз раҳахьан азы уаҟа инаиазҵаар, дрыԥшаар рҭахын.
Измит иалҵны Сапанџьаҟа аныҟәара ианаҿыз агәыԥ иалаз зегьы ргәы ҭыԥ-ҭыԥуа иҟан. Еиҳаракгьы Нусрет Чауш. Мызқәак раахыс иимбацыз Кымараџьа дибараны дахьыҟаз азы акаҭа иҭаркыз аҵыс даҩызан. Арахь иажәагьы ахьизынамыгӡаз азы даараӡа дыԥхашьон.
Аҭаҳмада Шьмаф, ашьыжьтәи езан абжьы ала данааԥш, макьана имшаӡацызт. Аиарҭа данылатәа иацтәи ачара дзалымҵызшәа дыҟан. Аӷәи алабеи еинҟьаны амырзакан иацырҳәо иара шаҟа дкәашаз…
– Иббама Синемис! Сара ибасымҳәаӡази арҭ аҭаҳмадацәа башьа иаасҭа иеиӷьны изыкәашарым ҳәа. Иҟасымҵеи исҳәаз! Ақыҭа иреиӷьыз аҭыԥҳаи сареи ҳшьацәкьарақәа ҳрықәгыланы ҳмеицыкәашеи… – ҳәа ихы ирҽхәо даацәажәеит. Амала ихла дахьыҟаз азы арҭ ажәақәа иара ида изаҳауадаз.
Иашаҵәҟьаны ачара бзиа ҟалеит. Ақыҭақәа зегьы рҟынтә ауаа ирацәаҩны рҽаладырхәит. Иагьа, агәаҟра, арыцҳара, амамзаара рымазаргьы аԥсҭазаара иеикануашәа рхы мҩаԥыргон, рызхара ишәаҳәеит, икәашеит, ихысит. Аҽқәа инарықәтәаны ихәмарит, ари ахәмарра убасҟаҟ рҽарҭеит имаҷымкәа ауаа ахәрақәа рмоур амуит.
Шьмаф ԥшак ааиҿасып ҳәа днеин аԥенџьырқәа ааиртит, ауада аҩныҵҟа аҳауеи алашареи рыда аҵарақәа рбыжьқәагьы ааҩнаҩит.
Езан абжьы ацәа иалнахыз даҽаӡәгьы дыҟан. Сименисгьы дгылахьан, аха аҿар раарԥшразы езан абжьы акәым абзарбзан ҭҟьаргьы акагьы иахәомызт. Избанзар, урҭ ашамҭазы ауп шьҭалараҳәа ианааз..
Ачара анеилгалаак ашьҭахь амаҵ зуз ақыҭауаа рзы ачара руан. Уи аҿари аҭацеи иара амаҳәгьы рыладырхәуан, амла иуадаҩыз ахәмаррақәа рзыруан, нас ҵхабжьон иеизныжьны рыҩнқәа рахь иеилыҵуан, аха аҷкәынцәа аҩны ианааиз шьыжьын, уи азы амра ԥыҭк иҩаскьаанӡа ицәозар акәхарын.
Синемис аԥенџьыр абжьы ала Шьмаф дшааԥшыз анеилылка днеин ишә днасит, аха аҭак лаҳаанӡа ауада даныҩнала Шьмаф аԥенџьыр дылагыланы адәы дықәԥушан.
– Иаха узмыцәаӡеи Шьмаф? – лҳәеит Синемис. Шьмаф аиарҭа днықәтәаны иаҳәшьагьы дтәарц анылирба ашьҭахь аҭак лзыҟаиҵеит.
– Мамоу, сыхаара! Даараӡа ибзианы сыцәеит, зныкгьы смааԥшыкәа иаасыршеит, ааигәа ас сҭынчӡа смыцәаӡацызт…
Шьмаф ас иҳәон аха аиашазы зынӡагьы дмыцәаӡацызт. Ашьыжь иаҳәшьа дааныжьны дышцо дырны дышԥацәарыз… Ушьҭан иԥеиԥшхоз иабеидыруаз, амҩа харан, иаргьы иқәрахь днеихьан аха ушьҭан, ҽазны изеибамбар ҳәа дахьхәыцуаз игәаҵәақәа былуан. Шаанӡа абарҭ дырзхәыцуа илахьынҵа игәы азыԥжәо днаҳәы-ааҳәхьан.
– Шьмаф иахьагьы умцар… даҽа мышқәак уаанхар… – лҳәеит Синемис. Шьмаф дгәамҵырҳәа дшәаны лыбжьы иахьынӡалылшоз ирҟәымшәышәны.
Аха Шьмаф зегь дара роуп дгәамҵит.
– Синемис, ас ҟабҵар, уаҳа арахь сзааӡом! Ибхашҭма хымш раԥхьа ҳаԥсы ҭоу иҭамугьы ҳаздырӡомызт, аха бымбои уажәы быҩны ҳаҟоуп… Анцәа ианиҭахха ҳаибаԥшааит. Ушьҭарнахысгьы Анцәа имчала ҳаицәыӡӡом… Лассы-лассы ҳаиҭанеиааиуеит, ҳхәыҷқәа еибабабоит… уаҳа ибҭахузеи?..
Шьмаф иажәақәа рыла ақьызқьызҳәа аҵәыуара дналагеит Синемис. Ушьҭа Шьмафгьы илаӷырӡқәа изынкыломызт. Нас зынӡа инеиԥырҵуазшәа рнапқәа рыла рҽааикәдыршеит.
Шьмафи ихәыҷқәеи Дузџье реиқәшәара иџьашьахәын. Ахәыҷқәа раб Дузџье дахьырԥшааша ишазхәыцуаз, амҩаду аҿы ишеиҿаҳауаз ԥхыӡла ирбар ирызхаҵомызт.
Ҭемыри Аҭаҳмадеи ҩыџьа иаҳәшьаԥацәеи иеицны, амҩаҿы ирҭаххаша хәыҷы-мыҷқәак раахәаразы амҩаду аҿы ишлеиуаз Аиҳабыра рхан аҿаԥхьа Нусрет Чауш изыԥшыз ихәыҷқәынцәеи дареи ааиҿаҳаит.
Шьмаф «иҟоу шәзышьҭои?» ҳәагьы дырмазҵаакәа «ижәбома исыцу зусҭцәоу?» ҳәа ицыз аҷкәынцәа надирбеит. Шьмаф иҷкәынцәа раԥхьа аӡәгьы дырызмдырӡеит, ишԥардыруаз усҟан ихәыҷқәӡақәан иаанрыжьыз уажәы адауаԥшь еиԥш раԥхьа игылан.
Дук мырҵыкәа Гошенаи илдырит лаб ицыз изусҭцәаз.
– Арҭ Ҳажьгьерии, Шаҳангьерии роуп… Ҳаҳәшьаду Синемис лԥацәа!.. – ҳәа арҵәаа ҳәа дыҳәҳәаны игәыдылкылон.
Гошенаи лажәақәа рыла Ҟаншоуи Бесланигьы рхы аҭыԥаҿы иааин рашьцәа ргәыдкылара иналагеит. Уажәы Дузџье Аиҳабыра рхан аҿаԥхьа аныҳәа ду ыҟан. Илеиҩеиуаза ауаа иҟоу рзымдыруа аҿар ирыхәаԥшуан.
Кыр аамҭа аамышьҭахь Нусрет Чаушгьы иус далганы дкылсит, ушьҭа рыззегьы иеицны Мариса Ҳзаным лқыҭахь идәықәларатәы иҟан.
Ашәарҭадаразы Ҭемыри Баҭеи агәыԥ аԥхьа игыланы ицон. Шьмафи Нусрет Чауши иеицын, егьырҭ аҿар ракәзар, рызхара иеицәажәо аныҟәара иаҿын.
Амш ахәларахь инеихьан. Ақыҭа иалалаанӡа аҿар рԥылеит. Аԥылаҩцәа аҽқәа аҽҭрахьы ианыргоз даргьы Ҭемыри Батеи иҩеишьҭаланы Мариса Ҳаным лыҩныҟа идәықәлеит.
Базала ичара икәаԥӡах ацара ишаҿыз аӡәгьы дыззыԥшымыз хҭыск ҟалеит. Ачара ахьымҩаԥысуаз ашҭа аруаа акәшаны игылеит. Асасцәа иҟоу еилыркаанӡа Аҳмет Чауш ашҭа дыҩҭаланы Базала дыкны дирҭар иҭаххеит.
Иҟалаз ахҭыс Акаԥаагьы асасцәагьы ргәы днархьит, маҷк аҿымҭра ашьҭахь уажәы зегьы акака аҳәара иаҿын.
Ааигәа игылаз иқьалаҿы харантәи иааз аҭаҳмадацәа аԥшәмара рзызуаз Шкок Беи иҟалаз аниаҳа, асасцәа азин рымхны, ачара ахьымҩаԥысуаз ашҭахь дааит. Уаҟа Аҳмет Чауш Базала дыԥашаны дизааргарц азы ауаа рыршәара даҿын. Ақыҭа аиҳабӡа ашҭа данықәла ауаа рҷыт бжьы мгаӡакәа Шкок Беии Амҳеҭ Чауши ирыхәаԥшуа иналагеит. Шкок Беи иџьымшьқәа ҵархәны ихәаԥшуаз афицар «бзиала шәабеит» ҳәа неиҳәеит. Исмаил арҭ ажәақәа анеиҭеигоз Аҳмеҭ Чауш зегьы иара ишихәаԥшуаз гәаҭаны иааицәы-мыӷхеит. Маҷк исырмыцхәыма ҳәагьы дхәыцуан, аха Базала иаанкыларазы иоуз аҭагылазаашьа ихы иаирхәар акәын.
– Бзиара жәбеит – иҳәеит.
Шкок Беи инапала аишәақәа наирбаны
– Харантәи шәааит, шәааԥсоуп… Шәлатәа шәыԥсгьы
шәшьап Анцәа иҳаиҭазгьы акы шәнацҳап, ҳчарагьы шәырԥшӡап… – иҳәеит. Аҳмеҭ Чауш ааԥхьара аҿаԥхьа иҟаиҵара изымдыруа даанхеит, аха ари баша аамҭа агаразы иҟаҵоуп ҳәа дазхәыцны мап икырц иӡбеит.
– Ааԥхьаразы иҭабуп аҭаҳмада!.. Амала ҳара крыфара-крыжәра ҳмааӡеит… Базала иаанкыларазыҳәан ауп ҳзааз… Уажәы имроукәа, сычҳарагьы ԥышәмышәакәа абри ауаҩы дысзаажәга… – иҳәеит. Амала дрыҵаҳәҳәошәа ицәажәашьа Шкок Беигьы ачара иалахәыз ауаагьы иргәамԥхаӡеит, аха иҟарҵашагьы акагьы рымаӡамызт, избанзар ауаҩы аҳәынҭқарра дырхаҭарнакын.
Базала иҽыҵәахны ачара ахәаԥшра дахьаҿыз аҭыԥа ҟынтә иҟоу зегьы ибон, абыжьқәаҵәҟьа иаҳауан.
Акаԥааи асасцәеи рҿаԥхьа Аҳмеҭ Чауш ихымҩаԥгашьа Шкок Беи даараӡа игәы инархьхьан, аха ачара бжьихырц, насгьы ақыҭа аҿари аруааи иеиҿаимыргыларц азы ҭынч ихы мҩаԥигар акәын.
– Чауш иузымдыруазара ҟалоит, аха ҳара ҳҿы амаҳәцәа ачараҿы иузбаӡом… акәша-мыкәша рыҟазаараҵәҟьагьы ԥхашьароуп. Уи азы Базала уажәы араҟа дузыԥшааӡом уи абна дылоуп – иҳәеит. Шкок Беи иажәақәагьы уаанӡатәи еиԥш ихааӡамызт, амала зегь дарароуп иҽаанкыланы дцәажәон. Исмил ажәақәа аҭырқәшәахь ианеиҭеига Аҳмеҭ Чаушгьы игәамԥхеит.
– Арахь усыхәаԥши аҭаҳмада! Уара узусҭоу сыздыруам, аха сара араҟа аҳәынҭқарра сахаҭарнакуп… Османаа срафицаруп… Уи азы ауаҩшьҩы Базала дахьышәҭахызаалак дааганы дҳашәҭ! – ҳәа ибжьы наиргеит, нас уаҳа аҭак дазымԥшкәа ируаа адҵа риҭеит.
– Лассы ақьалақәа зегьы еимаданы дшәыԥшаа уи ауаҩшьҩы!.. – ҳәа дыҳәҳәеит. Аха аруаагьы иара ихаҭагьы макьана Базала дрымбаӡацызт азы изышьҭоугьы дрыздыруамызт. Иеилкаахаз акы заҵәык абри ала ақыҭауаа дыршәар рҭахын.
Аруаа, анахь-арахь иеибарыҩуа ишықәыз, абнара аҟынтә хыс бжьык раҳаит, аԥшаара иаҿыз аруаагьы ахысбжьы ахьгаз ианынаԥшы рҿаԥхьа иҟаз ахәы аҟны акәымжәы кабала иеилаҳәаз уаҩык дырбеит. Ҵла дук амҵан дгыланы иарӷьа напы ала иикыз ашәақь шьҭыхны рыхәаԥшра даҿын ихаҿсахьа ахҭарԥала иҵәахын азы дызусҭоу узеилкаауамызт.
– Чауш баша ақьалақәа урыҩнаҳауа сумԥшаан. Аҳәсеи ахәыҷқәеи рыргәаҟра уара иунаалом… Абар сахьыҟоу, сагьуцәшәом… Усгьы ухымҩаԥгашьала счараҿы схы цәырсгартә сҟаҵаны, ахьымӡӷ сургеит… Шкок Беи дуӡӡа амц уеиҳәозма? Уа сшыҟам уеимҳәеи?!. Уажәы ауаа уырҟәаҵны уааи, арахь сузкуазар, саанкыла!.. – ҳәа дыҳәҳәеит.
Ари ауаҩы зегьы иааџьаршьаратәы ицқьаны ҭырқәшәала дцәажәон, дшаԥусаҵәҟьазгьы аарлаҳәа еилукаауан.
Аҳмеҭ Чауш иибаз-иаҳаз ала афымца исызшәа дҟалахьан, уаҩы изхамҵо акы акәӡамызт. Ауаҩы диҿагыланы диқәмақаруан.
– Лассы даанышәкыла, ари ахымдыр! Дыԥсы-дыбза даанышәкыл!.. Сара сылахәмарра зеиԥшроу ишәырба… – ҳәа ахәы даҿалеит.
Ԥыҭҩык ауаа Аҳмеҭ Чауш ишьҭаланы идәықәлеит иаанхазгьы ршьамхы иҩықәгыланы ахысра иалагеит. Аха ахәы иқәгылаз ауаҩы абна дылаланы дыӡхьан.
– Базала деилагар ҟалап – иҳәеит Шкок Беигьы игәы ԥжәо, – зынӡа иаҭахымкәа баша афырхаҵара иҽазикит, ачараҿы ихы цәырганы ҳаргьы ҳасасцәа рҿаԥхьа ҳирԥхашьеит… – иҳәон.
Шкок ивараҿы игылаз Шьмаф дааԥышәырччаны инапы Шкок Беи иҟәаҟәа инықәиҵеит.
– Абааԥсы сыуа бзиахә… ааигәа, сажәит уашьҭа ҳәа ансоуҳәаз, ихасымҵаӡазт, аха иҵабыргыҵәҟьаны уажәызаап, унапала иуааӡаз ачкәын дуцәҩашьеит, дузымдырит… – иҳәеит.
Шкок иҟоу изеилымкааӡацызт.
– Иаанагои иуҳәаз?… – ҳәа днаиазҵааит.
– Шкок сыуа! Ублақәа бзианы ишырымбо еиԥш улымҳақәагьы ираҳаӡом. Аԥхьан ахәаҿы иаҳбаз ауаҩы Базала иакәзар, саргьы ушьҭарнахыс Селим Ԥашьа соуп…
Шкок реиҳагьы иџьашьаны Шьмаф дихәаԥшуан.
– Уара иуҳәо закәузеи Шьмаф, ахәы иқәгылаз Базала иакәӡамзи? – ҳәа диазҵааит.
– Сара исҳәаша сҳәеит. Уи Базала иакәӡам, избанзар ҭырқәак иаҟара ибзианы аҭырқәшәа иҳәон, сара шәара шәаасҭа жәаха шықәса раԥхьа Османтәыла сааит аҭырқәшәагьы хар амамкәа издыруеит, аха ари аҟара сар-гьы исызҳәарым. Базала иакәзар, макьана ааралҳәа аҭырқәшәа иҳәоит. Нас уажәы исаҳәа аԥхьан иаҳбаз Базала иакәызма?..
Шьмаф иажәақәа рыла Шкок ихшыҩ зынӡа иеилаԥаҭеит. Ақыҭаҿы аҭырқәшәа здыруа Исмаил заҵәык иакәын аха уигьы араҟа дыҟан. Нас ус анакәха дызусҭадаз ари ауаҩы?
Абарҭқәа зегьы Базалагьы ибон аха акагьы џьеишьаӡомызт, избанзар уи ари абжьы зтәыз дидыруан Алхас иакәын уи…
– Ааит, ҵыхәа баба!.. Шәышықәса схыҵыр схаҿы иааиуамызт ари аҩыза аус!.. Уыххьандаз Алхас… – иҳәеит Базала.
Аҳмеҭ Чауши ируааи Базала ишьҭаланы абнара ианылала Шкок Беигьы асасцәа рахь ибжьы наиргеит.
– Ҳасасцәа бзиахәқәа! Иаҳҭахымыз хҭысқәак ҟалазаргьы, ушьҭа ҳчара ҳахьаанхаз аҟнытә иацаҳҵап, – насгьы дыхәмаруашәагьы ҟаҵаны.
Аԥхьан ахәы аҿы ижәбазгьы Базала шиакәым жәдыруазар сҭахуп. Дызусҭаз макьана исыздыруам аха, ҳара ҳаҷкәынцәа дызусҭазаалак ичараҿы абас ихы цәырганы ҳирԥахшьаӡом, убригьы жәдыруаз… – иҳәеит.
Шкок иажәақәа асасцәа зегьы арԥышәырччеит. Ушьҭа ачара азыхынҳәра аҭахын…
Ачара ҟалеижьҭеи мчыбжыьк ҵхьан. Базалеи Алхаси арҩаш ахықә аҟынтәи амшын ахьубарҭаз ахәы иқәтәаны инаԥшы-ааԥшуа ацәажәара иаҿын. Базала иикыз ахаҳә алада инаиыршәын,
– Алхас ушьҭа араантәи сықәҵроуп, умбаӡои иассымша сара сымшала аруаа ҳқыҭа иақәло иалагеит… Ақыҭауаа аҭынчра рцәыӡит… Аруааи ҳҿари иеиҿагылар, иеиҿахысыр иакәым ахь ҳкылнагар ҳәа сшәоит… – иҳәеит.
Алхас Базала иажәақәа даараӡа дреигәырӷьеит.
– Анцәа уиныҳәааит сашьа! Гыџгьы саргьы мчыбжыьк аахыс абри аамҭа ҳазыԥшын! Иудыруеит уара уааныжьны ҳамцарц азы ҳаузыԥшуп… Уаргьы ушьҭа ҳцар ҟалоит уҳәозар, амҩа ҳақәлап!..
Алхас арҭ ажәақәа аниҳәа ашьҭахь дҩагыланы,
– Гыџ гәырӷьаҽҳәаша исҭароуп… агәҿыӷь даганы дшытҟәацра дыҟан… арахь дыԥхашьаны изыҳәомызт акәымзар, даҽа мышқәак ас ҳцар дыбналар ҟалон! – иҳәан ақыҭахь иҿынеихеит.
Базала дбылгьозшәа дыҩуа амардара илыбаауаз Алхас дахьихәаԥушаз, аҵыхәтәантәи аамҭа ихҭигақәаз дрызхәыцуа далагеит. Идрис дахьишьыз абыржәгьы дазхьаауан, уахынла иԥхыӡқәа дрылалон, аха иҟаиҵарыз уигьы иԥсыцәгьареи игмыгреи рымшала акымзаракы зхарамыз аҷкәын хазына Шабаҭ дишьхьан. Базала уи ишьа имур
усҟангьы Шабаҭ иԥхыӡ далалар ҟаларын. Абри аҩыза алахьынҵа амшала Анцәа дизгәамҵит Базала.
«Сукәыхшоуп Анцәа ду! Амала ауаа аԥсы уара ирхауҵазар, уара ирымумхуеи! Ҳара ҳзалауҟьашьуеи уиа ҟара амч умазар, ишьтәу ауаа уара иаԥырумго?..» иҳәон.
Даҽа ԥыҭрак абас дантәа аамышьҭахь иаразнак дҩагыланы Алхас дызлацаз амҩа ала иқьалахь ддәықәлеит. Ақыҭа акәша-мыкәша аруаа ыҟазаргьы ҟалон аха аиҳабацәа дахьырымбаша ада акагьы хьаас имаӡамызт. Аруаа ааигәахар усгьы иԥшыхәуаз аҷкәынцәа аԥсаатә быжьқәа рганы игәы иҽанырҵон. Ажәак ала аруаа ааиаанӡа Базала адырра иоуан.
Аӡәгьы дрымбакәа иҽгәаҭаны иқьалаҿы даннеи Амра дшизыԥшыз ибеит. Зынӡа дымхәыцкәа ииӡабаз леиҳәеит. Ари аныҟаиҵоз лыблақәа дзырхыԥшылаӡомызт. Избанзар, усҟан дықәҵны дышцоз, аха уаҳа даныхынҳәуаз шизымдыруаз изҳәарангьы ыдҟаӡамызт.
– Амра бзиахә, издыруеит бсызгәамҵуеит, аха бареи сареи ҳқыҭауааи рыбзиаразы ҳамҭакы акәзаргьы араантәи сцароуп… Избанзар, иббоит аруаа сқыҭауаа дыргәаҟуеит. Уажәазы ас ҳцоит аха нас ҳахькыланго ҳаздыруам… Усгьы ҳҭагылазаашьа уадаҩуп, сара сымшала атәым жәҩан аҵаҟа урҭ рыԥсҭазаара ҭынч еилазгар сҭахӡам…
Амра кыр аамҭа аахыс Базала иҟынтә ари аҩыза ажәабжь дазыԥшын. Избанзар уигьы Базала имшала ақыҭауаа зҭагылаз лгәы лнархьуан. Аха ҿыц иҩнрахаз аԥҳәыс лзы даныхынҳәуагьы лызмдыруа лхаҵа иԥырҵра имариаӡамызт. Базала имырбаӡакәа лылаӷырӡ лкалҭала иаарыцқьаны
– Издыруеит Базала!.. Иҟоу-ину збоит. Араҟа уаҳа ушызнымхогьы здыруеит. Ақыҭаҿы хәыҷла-дула зегьы уара урыхьчарц азы иаҿуп. Раамҭа зегьы уара иуқәдырӡуеит, уи азы хара имгакәа уцароуп. Сара усзымхәыцын араҟа акагьы сыхьӡом… – лҳәеит.
Базала иҵегьы дцәажәаны игәы имырԥшаарц азы Ам-ра дрыӷәӷәаны даагәыдикылеит. Иҩныҵҟала Анцәа диҳәон, дыӡны дшыҟаз Амра дизырбаз Анцәа уажәгьы иеидихыр иҭахызар иидыруаз акы ыҟазар акәхарын. Ус анакәха ҳамҭакы иҽырӡны нас аруаагьы данырхашҭлаак еиҭах дымхынҳәуази. Османтәыла иара ида уаҳа аӡәгьы дыҟаӡамзи, усгьы иахьабалаак ақәылаҩцәеи ауаҩшьцәеи, аизҳара иаҿын, иааҟәымҵӡакәа Базала ишьҭазаауазма…
Базала абарҭқәа данрызхәыцуаз ашә абжьы геит. Хаҵеи-ԥҳәыси иааиԥырҵын, Базала еиҳабык дааизар ҳәа иаразнак днеины акәакь аҿы иҽыԥхьеикит. Аха иааиз Исмаил иакәын. Исмил Базала дышцоз Алхас иҟнытә ианиаҳа абзиараз ҳәа иаҳәаразы дааизаарын.
Ҿыц аԥҳәыс дахьааигаз макьана аиҳабацәа рыҟны дызцәырҵуамызт азы иҩызцәа мацара абзиараз ҳәа нараҳәаны Алхаси Гыџи дрыцны амҩа данықәла ақәагьы иқәарԥссо иалагахьан. Аҳауагьы кырӡа ихьшәашәан.
– Аҵыхәтәан аӡынгьы ааит!.. Иахьа уаҵәы асы аургьы ҟалоит… ианаамҭоу амҩа ҳақәлеит – иҳәеит Алхас. Базалагьы Алхас иажәақәа џьашьаны.
– Нас уара аӡынра ахьыҟамло, асы ахьымлеиуа ҭыԥк ахь ҳаугома?..
Алхас аччара дналагеит.
– Мамоу, уара иабаҟоу уи аҩыза аҭыԥ Аԥсны аԥшаҳәа амцароуп ус иҟоу. Асгьы ыҟам, амцхә – ахьҭагьы, амала Османтәыла дуӡӡа уи аҩыза аҭыԥ сара исымбаӡац… Сҩызак Османтәыла алада зынӡа асы ахьамуа аҭыԥқәа ыҟоуп ҳәа сеиҳәахьан, аха сара уахь сымцаӡац…
Базала иқыҭа ахьынижьыз азы игәхьаа ихашҭны, шьҭахьҟа инижьыз дырзымхәыцырц азы Алхас ихӡасра далагеит.
– Нас уажәы ҳара амра ахьагым, асгьы ахьамуа Османтәыла аладатәи адгьылқәа рахь ҳаугома?
Алхас дҟәышын, Базала игәы иҭаз анеиликаа уигьы ахәмарра далагеит.
– Уахь цәгьа ихароуп сашьа, амала умшәан, Аси-ақәеи хыхьынтә алада акәымкәа наҟ-ааҟ ганла иахьауа уи азыҳәангьы асы мышьҭалакәа ахьҭа ахьыҟало ҭыԥк ахь узгоит.
Базала иџьашьаны дшыӡырҩуаз Гыџ уаҳа изымчҳакәа ҿааиҭит.
– Ус уаб гәышьа иныс! Убас амц уҳәеит, Базала иакәым ахәҷы ԥшқагьы ихаиҵарым… уаҩҵас акы уҳәар ҳар-гьы ҳаузымӡырҩуази…
Хҩык аиҩызцәа кырӡа ианныҟәа ашьҭахь, Истамбул инеит. Базала уаанӡа аасҭа реиҳа ирласны ишаазгьы гәеиҭеит. Избанзар, уажәы архатәи амҩақәа ракәымкәа
аԥшаҳәа инаваршәны, насгьы иҩызцәа ирдыруаз амҩа кьаҿқәа рхы иархәаны иаауан.
Османаа раҳҭынра аҭаларагьы ирцәыуадаҩмхаӡеит, избанзар Алхаси Гыџи Истамбул изланыҟәаша ақьаадқәа рыман, агәаҭаҩцәа маҷк ианрыҳәа Базалагьы дноурышьҭит.
– Ас иамур ҽакалагьы Истамбул алалара ҳалшон, амҩа маӡақәа зегьы ибзиаӡаны иаҳдыруеит. Алхас аԥагьара даҿын. Базала иакәзар, иџьашьаны анаԥшы-ааԥшра даҿын.
– Аҩыза уаанӡатәи еиԥш ахан дуӡӡақәа рҿы, усасхаӡом… Избанзар ҳара аамысҭцәа ҳреиуаӡам… Ишубо еиԥш, Алхасбеи ма Гыџбеи ҳахьӡӡам. Ҳаргьы Истамбул инхо егьырҭ ауаа реиԥш ҩуадак змоу аҩны хәыҷык аҟны ҳанхоит… Уажәнатә иудыруаз, нас ахан аҿы анхара сҭахуп ҳәа уҳажәымлан…
Базала арҭ ажәақәа дрыҵахозма…
– Уи ииашаны иуҳәеит… Саргьы ақыҭаҿы шә-уадак змаз схан аҿы шәнысмырхахьази… убасҵәҟьа сныҟәыжәгароуп, мамзар саныхынҳәлаак, зегьы шәырзеиҭаҳәаны шәсырԥхашьоит, ижәдыруаз!..
Абас иеихӡасуа Усқьудар аԥшаҳәаҿынӡа инеит, аринахыс амшын ирны нырцәҟа иеисыр акәын азы рыҽқәа рҩызак иҿы иаанрыжьит. Усгьы адырҩаҽны арахь иаарц ргәы иҭан, аҽқәа нырцәҟа риагара иаԥсаӡамызт.
Тоԥҳане аганахь ианиас, ахаҳә ԥыҟҟақәа рыла ичаԥаз амҩақәа инарынгылеит. Аанда ҳаракқәа рыла икәыршаз ашҭақәа ирҭагылаз ахан ԥшӡақәа ирывсны, реиҳа ихәыҷыз аҩнқәа ахьгылаз, ахылаԥшра згыз амҩа ҭшәақәа рахь иныбжьалеит… Базала абыржәгьы дхара-хаԥшуа аныҟәара даҿын.
Амардара ианаҿала амрагьы аҭашәара иалагахьан, амҩаҿы ахәыҷқәа иеибарҟаауа иеибарыҩуа ианын, Базала иеиуеиԥышм аԥштәқәа злаз, хаз-хазы иеилаҳәаз ауаа ибацыԥхьаӡа Истамбул шаҟа иқалақь дууз џьеишьон.
Базала дхара-хаԥшуа аҩнқәеи ауааи дрыхәаԥшуа дахьцоз, Алхасгьы ушьҭан иҟарҵаша дазхәыцуан. Усда-ҳәысда иҟан, арахь аҭырқәшәа ззымдыруаз даҽа ҩызакгьы дрыцланы дыҟан. Ихьӡҵәҟьа Истамбулаа зышьцыламыз акәын. Ус анакәха иаразанк ԥсылман хьӡык изыԥшаатәын. Алхаси Гыџи усгьы ара даҽа хьӡқәак рыман Алхас Сулеиман, Гыџ иакәзар Џаббар рыхьӡын.
Инаԥшы-ааԥшуа аныҟәара иаҿыз Базала «Ушьҭарнахыс уара Нури уыхьӡыз…» ҳәа иқәҿызҭыз Алхас иахь днаҳәит. Базала ихьӡ Алхас изиԥсахуаз изеилкаауамызт. Иара ихьӡ аганахьала хьаак имаӡамызт.
– Исҭахым!.. Сара сыхьӡ бзиа избоит… Хьӡыда сынхеит ҳәа уарҳәама?..
Ианамуы Гыџ ацәажәара иҽалаирхәт.
– Сара усазҵаауазаргьы уара уыхьӡ реиҳа иеиӷьуп, аха Истамбул уаанхарц уҭахызар, ԥсылман хьӡык уымазар уарманшәалоит…
Базала иҩызцәа шҵабыргыз анеиликаа, иџьашьаны днырҿаԥшит
– Уара шәара шәыхьӡқәагьы ԥсыуа хьӡыми?.. Шәара изышәымԥсахи усҟан? – иҳәеит. Алхыс аҟыр-ҟырҳәа дааччеит.
– Иаҳмыԥсахӡеит ҳәа уазҳәада? Истамбул Алхасгьы дыҟаӡам, Гыџгьы дыҟаӡам. Сара Сулеиман сыхьӡуп, абри Гыџ ззуҳәо Џаббар… Ушьҭарнахысгьы убас ҳазҿыҭы, уаргьы Нури шухьӡугьы ухаумыршҭын…
Абас иеицәажәо даҽа ԥыҭк ианныҟәа ашьҭахь ҩныжә хәыҷык аԥхьа иҩагылт. Гыџ аӷәқәа рыбжьара ииҵәахыз ацаԥха аԥшаара дахьаҿыз Алхасгьы уи ихәаԥшра даҿын.
Аха, ашә аартны аҩныҵҟа ианынҩнала адәахьы ишеиԥшымыз иџьашьаны инагәеиҭеит, адәахьала ихыжәжәараӡа иҟан, аха аҩныҵҟа ицырцыруа, ипашәӡа ахацәа ахьынхо иҩнык азы мыцхәы ицқьаны иҟан.
Алхас мышқәак раҟара дашьҭымҵкәа данацныҟәа Базала изы Узеир Беи ҳәа Аамысҭак ихан аҟны хьчаҩыс аус иԥшааит. Базала аус иаразнак идикылеит, избанзар иҭырқәшәа маҷ ала уаҳа усс иҟаиҵарыз, ари аус аҿы ма ҭырқәшәала ацәажәара аҭахӡамызт, акы заҵәык ауаҩы дихьчар акәын…
Базала зынӡа дазымхәыцӡакәа дызлагаз аус иуадаҩӡамызт, аха игәаӷьыуацәан. Узеир Беи дахьцалак дицзар акәын, ашьха иааӡаз арԥыс изы ари аҩыза аус гәыԥжәаган аха Узеир Беи иара изы ауалафахәы бзиа ишәон. Уи аԥарала даҽа ҩыџьа-хҩык ааникыларгьы илшон, аха ауаа рылаԥш аҵашәара бзиа иызмбоз Узеир Беи, хҩык иҟарҵаша зылшоз Базала мацара даанкыланы аус ицура еиӷьишьеит.
Аӡынра ӷәӷәаханы ахьҭагьы аҽарцәгьахьан. Базала раԥхьатәи иауз аԥара инахыхны иҿыцны кәымжә-кабак дирӡахит. Ари амаҭәа Истамбул иеицырдыруаз, аҳаҭыргьы зқәыз маҭәан, уи адагьы аибашьҩцәа иршәырҵоит ҳәа иԥхьаӡан азы иагьацәшәон.
Аусура даналага ашьҭахь абызшәагьы ашьшьыҳәа аҵара далагахьан азы ауадаҩра дақәшәомызт. Ушьҭа зегьы шеиликаауагьы хар амамкәагьы ацәажәара далагахьан.
Аамҭа цацыԥхьаӡа иқыҭеи иуаажәлари иҵегьы игәхьааиго далагеит. Зегьы раасҭагьы ачара аамышьҭахь шьҭахьҟа иаанижьыз Амра ибла дхын. Аҵыхәтәаны ааԥынра анааилак Узеир Беи азин имхны ақыҭахь дцаны ибарц иӡбеит. Аха азин иимҭар? Усҟан зынӡа иусгьы нкажьны Амра лахь дцарц игәы иҭан. Насгьы ари аамҭазы Гыџгьы Алхасгьы ицәыӡны ихала дыҟан, иара дызцомызт, дара заауамызт. Аҵыхәтәан ианеибаба аҭаҭын закәанда иааганы аҭира амшала аҭакра иахьақәшәаз азы ауадаҩрақәа шырзыԥшыз еиликаахьан, уи нахыс ма Истамбул анҭыҵ иҟан мамзаргьы ианыҟоугьы рҽырҵәахуан.
Базала иихьчоз Узенир Беи иԥшәма ԥҳәысгьы ҩынҩажәижәаба шықәса раҟара раԥхьа Кавказ аҟынтә ихырҵәаз ҭаацәарак рҭыԥҳа лакәын. Шемсиназ зыхьӡыз, ари аԥҳәыс ауаԥсаа дреиуан. Аҳҭынраҿы ирааӡаз дахьреиуаз азы, ауаԥс бызшәа маҷны илдыруан. Абызшәа мацара аума лхәыҷраан илыхьӡызҵәҟьа лхашҭхьан уи амшала акәзар акәхап аԥсуа маҭәа ахьишәыз мацаразы Базала даара бзиа дылбон. Лыҷкәын иеиԥш длыԥхьаӡон, ҩыџьа лыԥҳацәа хәыҷқәа рзыҳәангьы Базала аиашьа еиҳабык диҩызан.
Базала Узеир Беи дицны аҩны даныҟаз Шемсиназ Базала иҿы днеины иԥсадгьыл аҟны даныҟази амҳаџьырра мҩаҿы ирхҭыргақәази дрызыҩӡырҩуан. Шемсиназ дмааԥсаӡакәа, лгәы ԥымҵәаӡакәа Базала дизырӡырҩуан.
Базалагьы Шемсиназ данхәыҷыз ицәыԥсхаьз иан леиԥш дибон. Лыԥхала ихәаԥшуаз лыблақәеи, лыччаԥшьи иан лтәы иеиԥшҵәҟьан. Базала Шемсиназ дибаанӡа зныкгьы иан лхаҿсахьа шигәаламшәоз дназхәыцит. Иан дахьыгәхьааигоз азы ус дазхәыцуазаргьы ҟалон, аха ишакәзаалак ушьҭа уи Базала изы анык дылҩызан.
Шкок Беи иқьала аԥхьа игылаз ашәымкьаҭ аҵаҟа дтәаны маҷк аҟара аԥсабара зыршкәакәаз асы даҽазнык ианауша дазхәыцуан. Аӡынра ӷәӷәала иааины рышә илагылахьан, акы заҵәык дзеигәырӷьоз аратәи аԥсабаратә ҭагылазаашьа рыԥсадгьыл, рқыҭа гәакьа Акаԥа иахьеиԥшыз акәын. Аҭаҳмада иҩны аҿаԥхьа игылаз абнаца днахәаԥшын даақәԥсычҳаит.
«Аах, ах, абра ааигәара ҩнык гыланы иҟандаз ушԥеихасҳарыз, Ақҷаԥынарааи ҳареигьы ҳаизыуааны ҳаҟанадаз абыржәы сҽы слақәтәаны дара рахь сцаны аҵәа, аҳа, аца, амжәа уҳәа аихаҳатәқәа рзы ԥыҟҟаны иааганы зе-гьы еихасымҳауази!..»
Ихәыцрақәа дрыманы иԥсадгьылахь дыргахьан, уа даныҟаз абас ахьҭа анцәырҵлак ашәыр ҵлақәа рҟынтә иеизигаз ацәыцәқәа иҭра илҭаҵаны ашьха даҿаланы иааиԥыхьашәоз абнатә шәырқәа зегьы еихеиҳауан. Шкок Беи ари аҟазшьа иеиҳабацәа ирҿиҵаахьан. Иабду есмыша «Дад, иулшозар адунеи ашьхақәа зегьы уырхысны ашәырқәа зегьы еихаҳала, уара иухьымӡар даҽа шьоукы ирыхьӡап, ауаа ирхьымӡар аԥсаатә ирфап, агыгшәыг рызхара ҟалап. Ари иеиҳау аԥсаԥа ыҟаӡам…» – ҳәа иеиҳәалон.
Шкок Беи аԥхыӡ далоушәа ихәыцрақәа рҿы Аԥснытәи ашьхақәа дырхысны реихаҳара дшаҿыз ишьҭахь иаҳаз бжьык ала дааҭрысын днаҳәит. Ибла иабаз изхаҵомызт, иҩыза бзиа Шьмаф ҩыџьа иҷкәынцәеи иҿаԥхьа игылан.
– Ҳаит, Аду! Асас дуҭахымшәа амҩахь ушьҭахь рханы ушԥатәоу?.. Шәымҩахыҵ узымҳәозар ҳара саҳәшьа Мариса лахь ҳцап ма!.. – иҳәеит Шьмаф.
Шкок Беи ихы аҭыԥ аҿы ианааи аӷьеиҩ ҳәа дҩаҵҟьаны
– Иуҳәашьоузеи сыуа гәакьа, асас дызҭахым дызусҭада?.. Ипату ҳхы иқәуп, асас ҳабарақьаҭ иоуп, ҳгәырӷьара иоуп!.. Бзиала шәаабеит… абзиарақәа ҳзаажәгеит!.. – иҳәан дрыӷәӷәаӡа инапқәа икәыршаны даагәыдикылеит, рыбжьы мыргаӡакәа ҭынч игылаз иҷкәынцәагьы рылахьқәа днарыгәӡит.
Шкок Беи исасцәа рԥыларазы иҟаиҵара изымдыруа дшыҟаз Шьмафи иҷкәынцәеи ишааз збаз Ҭемыргьы дыҩны даахьан. Арԥыс иаразнак аҽқәа рыӷәрақәа аанкыланы аҽхарԥарҭахь инеигоны еиԥш Шкок Беигьы исасцәа аҩныҟа ааԥхьара риҭеит.
Ԥыҭрак ашьҭахь Шкок иҭаца Жансет илырхиаз аишәа иахатәахьан. Асасцәа амла ишакуазгьы, акрыфара рыгымшәа ҟаҵаны, маҷ-маҷ крыфара иаҿын. Ас изыҟарҵоз здыруаз Шкок крырфарц азы рыцдалара даҿын.
Шкок Беи иҩны ихиаз аишәа тәым уаҩык ибар арҭ ауаа агәаҟра иҭагылоуп ҳәа иоуҳәар ихаиҵарангьы дыҟаӡамызт. Аишәа фатәыла иҭәын, избанзар аԥсуа ҵас аҿы асыс данузааилак акы уамеигӡакәа иааумоу зегьы аишәа иқәуҵар акәын. Ари асасгьы ибзианы идыруан, абыржәгьы уабсҵәҟьа Шкок ичеиџьыка зегьы исасцәа ирымҵан, уи азыҳәан акәын аишәа абри аҟара избеиазгьы.
Аишәаҿы кырӡа иеицәажәон, аҵыхәтәан рнапқәа ааӡәӡәаны ауаџьаҟ анҟ-ааҟ иавагылаз ацәардаӷәқәа инарықәтәаны рцәажәара иацырҵон. Аиҳабацәа цәажәонаҵы аҷкәынцәа ршьапы иқәгыланы ирзыӡырҩуан, иагьа иааԥсазаргьы рааԥсара дырӡомызт, аиашазы Беслангьы Ҟаншоугьы ршьапы ақәыгалар рцәыуадаҩхаратәы иааԥсаха иҟан, аха ирычҳауан. Аҷкәынцәа рҭагылазаашьа гәазҭаз Шкок Беи ахәыҷқәа иртәарц азы Шьмаф диҳәеит, аха Шьмаф азин рыҭара дагьазхәыцуамызт.
– Ҩымш иныҟәеит ҳәа иааԥсама нас арҭ аҽадҳәысқәа?… Арԥыс, зуҳәо амлакра ахьҭакра, ауадаҩра, ааԥсара иԥырхагамхароуп… Игылазааит… – ҳәа Шкок иҟаиҵаз аҳәара идимкылеит. Аха Шкокгьы уи дизымӡырҩуазшәа итәарц идицалон.
– Иеилыскаауеит Шьмаф… Уҷкәынцәа алеишәа, ақьабз еиларгар ҳәа ушәоит, аха сара арҭ ҿыц избама? Уаанӡагьы шаҟантә ҳаибабахьеи… Урҭ уара ишахәҭоу иахьыугӡеит… аха ушьҭа азин рыҭ, итәааит. Мамзар, адәахьы рҩызцәа рахь иҳашьҭып.
Шьмаф маҷк даахәыцны:
– Ибзиоуп адәахьы адәылҵра азин раҳҭап, аха раԥхьаӡа ирысҭо адҵа нарыгӡароуп – иҳәеит. Нас иԥацәа рахь днаҳәны – Шәнеины Шкок изааҳгаз аҳамҭа хәыҷы абраҟа иаҳзажәга… – нареиҳәеит. Беслани Ҟаншоуи раб идҵа аамышьҭахь рышьҭахь аиҳабацәа рахь имырхаӡакәа ауада иаадәылҵын ҩ-ааҵәа дук рыманы иаахынҳәит.
– Избан аџьабаа шәзаҵалаз? Ара шәара шәыҩноуп, аҳамҭа ада шәзымааӡози? – ҳәа дыԥхашьаны днарацәажәеит.
– Ари, ус мап зцәукша ҳамҭак акәӡам Шкок… Ианубалаак уԥсы маҷхоит, амала уара мацара уакәымкәа, ақыҭа зегьы ирзааҳгеит.
Аҷкәынцәа аиадарақәа иааганы ауада агәҭа инышьҭарҵеит, нас иҟарҵара еилыркаарц азы раб ибла иҭаԥшуа иалагеит. Шьмаф, иблақәа рыла адәылҵразы азин рыҭаны дҩагылан аиадарақәа днархагылеит. Ашьшьыҳәа аиадара зҭаз ааҵәақәа раартра данаҿыз, Шкокгьы «иҭозеи абраҟа» ҳәа ахәыцра даҿын.
Ааҵәақәа аартны шәкыла ашәырҵлақәа рҟынтә амахәқәа хыҵәҵәаны ишизааигаз аниба Шкок деигәырӷьаны ибжьы иргеит.
–Ари сызхаҵом Шьмаф!.. Ари сызхаҵом. Сыгәра умгар ҟалап, аха шәааиаанӡа ашәырқәа реихаҳаразы аҵәқәа абасԥшаауеи ҳәа ахәыцра саҿын…
Шкок шаҟа дгәырӷьаз аиҭаҳәашьа амаӡамызт, длархатәаны аҵәақәа зегьы ака-кала ргәаҭара, ршьышьра далагеит, шаҟа ирацәаз дара… абӷьы ҳәа акагьы шрымамызгьы иара усгьы рыззегьы изакәу удыруан, аҵәа, аҳа, аца, атама, ахәырма, аԥҳәаса… Шаҟа иҭахыз иаԥхьа ишьҭан, рыцыԥхьаӡа иаашьҭыхны дрыхәаԥшуан, ари збаз Шьмаф
– Арҭ зегьы уареи уқыҭауааи ишәтәуп, аха уажәы ҵхабжьон аихаҳара салагоит ҳәа адәы уқәымлан… Уаҵәы ҳаицны ҳхы ԥаҳшәап. Саргьы кыр аамҭа аахыс ашәыр еихасымҳаӡацт. Иара снапгьы инагәаласыршәап…
Шкок Беи, ахҵәырқәа днарлаԥшны аца азы акы аалихит, нас дналаԥшын даҽа цырак, иҵегьы алаԥшра дшаҿыз Шьмафгьы даҽакы аалыхны инеироуит. Шьмаф, Шкок Беи ҷыдала ацақәа шалихуаз гәеиҭахьан азы Шкок изалихыз аиҭаҳәара далагеит.
– Сыҩны аҿаԥхьа абнатә цак гылоуп, раԥхьа убриала салагар сҭахуп… Сықәрала сара сзахьӡома сыздыруам, аха, агәра згоит сқыҭа ахәыҷқәа рызхара шыҟало…
Шьмаф Шкок Беи инапы аанкыланы дҩаиргылеит, нас ацәардаӷәы днықәыртәаны иаргьы днаиватәеит. Ацәажәара еиҭа ианалагагьы Шкок Беи инапы Шьмаф инапқәа иргәылан.
– Угәы каҳауашәа узбоит Шкок!.. ас уқәра ааиаанӡагьы аԥсра аӡбахә уҳәо уалагазар угәы узырхьша ак ҟалақәазар акәхап… Исаумҳәо сзыумыцхрааргьы ма ухьаақәа уыцеиҩысшап… – иҳәеит Шьмаф.
Шкок Беи ахәыҷы ԥхашьақәа реиԥш ихы аалаирҟәын, аихаҳаразы изааргаз ахҵәырқәа инапаҿы рнарҳәы-аарҳәра даҿын, ак иҳәар иҭахны ацәажәара дзаламгошәа дыҟан. Шьмаф Шкок Беи иҟәаҟәа днас-аасны
Иҳәа сыуа бзиахә!.. Сара уҩыза, уыуа сакәӡами? Исаҳәа угәы каҳартә уҟазҵаз изакәызалак… – ҳәа идицалеит.
Шкок иикыз аҵәы егьырҭ инарлыҵаны Шьмаф иахь днаҳәит, кырӡа ацәажәара иҽазыҟаиҵозшәа дыҟан, днеимҳәа-ааимҳәаны, ихәдагьы анирыцқьа ашьҭахь, гәыӷырҭа змам, хьаала иҭәыз бжьык ала.
– Зегьы хылагәыла ацара иаҿуп Шьмаф! – иҳәеит уи аамҭазы иҭацәны инхаз инапқәа рыла имаҟа идачаԥалаз араӡны чаԥразқәа дрылахәмаруан. Шьмаф дџьашьаны дихәаԥшуанаҵы иара иажәақәа ирыциҵон.
– Ахҵәарамҩа ҳанылеижьҭеи аԥсҭазаара ицәгьахо иааиуеит. Аӡынра ҳаҵалт… Ааԥынрахь ҳкылызгашала ҳаиқәшәаны аҳҟаӡам… Иаҳҳәап ари аӡынра ҳхаҳгеит, иааиуа ааԥынразы иаҳԥеиԥшу ҳаздыруам, арҭ азымхошәа ааигәа алымҳаҭас исоуз ала ҳаҷкәынцәа арра маҵурахьы идәықәырҵозаап. Ҭаҳмадацәақәаки ҭакәажәцәақәаки ақыҭа ишԥаныҟәаҳго? Иудыруеит ҳгәылацәа Ақҷаԥынарааи ҳареигьы ҳаизыуааӡам.
Шкок Беи дмыццакӡакәа иажәақәа днарықәыӷәӷәо ацәажәара данаҿыз Шьмафгьы Шкок игәы злашьҭихша дазхәыцуан. Иара Шкок Беи сасык иеиԥш акәымкәа, иашьак иеиԥш дышидикылозгьы уаха агәра игахьан, избанзар аԥсуаа асас иҿаԥхьа ргәаҟрақәа рцәыргара ԥхашьара дуны ирԥхьаӡон. Ари аҵас убас иӷәӷәан, Шьмаф даныхәыҷыз ианшьцәа Арыдаа рҿы ихҭысыз акы ааигәалашәеит. Ачараҿы дахьыҟаз аҟәҟәаҳәа ахысра иаҿны ишыкәашоз, хара џьара иҽыҵәахны ачара иахәаԥушаз амаҳә ахы наиқәшәан иԥсы ааихыҵзаап. Иҩызцәа иаразнак иҟалаз иаб иарҳәазаргьы, здунеи ааҳәыз аб зегь дарароуп ачара еилгаанӡа аӡәгьы акы иамҳәакәа ичҳаны адырҩаҽны ауаа иҟалаз рылаиҳәеит. Шкок Беигьы ихьаа имӡаӡакәа данаизалацәажәа, иаргьы дгәакьаны диԥхьаӡон.
Ԥыҭрак ашьҭахь ақыҭа абыргцәагьы ирыдеизаланы ацәажәара рҽаладырхәт. Аихаҳара иазкны кырӡа ианеицәажәа ашьҭахь ашьҭаларазы иеиԥырҵаанӡа, ашьыжь шаанӡа игыланы рыкәша-мыкәша иҟоу зегьы реихаҳара рыӡбахьан.
Аҭаҳмадцәа зегьы риарҭақәа ианрылаиа иахьа уажәраанӡа иахьныҟәоз ирбахьаз ашәыр ҵлақәа ргәалашәаразы ихәыцуа иалагеит. Избанзар, Шьмаф ацәа-цәаакы илаҳәаны ирзааигаз ахҵәырқәа иҩаанӡа рхы иадырхәар акәын.
Ааԥынраз игәырӷьаҽҳәашаз абҳәасақәа анышәҭы Истамбул ишәҭы-какаҷны иҟалахьан. Базалагьы иҭынхацәа рбареи Амреи лахь игәхьаагареи иааиызмчҳаратәы иҟалахьан. Ушьҭа Узеир Беи диацәажәаны ақыҭарахь дцарц азы азин шимихра дазԥшын. Аха, мап икыр ишԥаҟаиҵоз? Избанзар, Узеир Беи иахьа хәлаанӡа џьарантәи даҽаџьара, усбарҭак аҟынтәи даҽа усбарҭак ахь аҩра даҿын азы кырӡа деилахан, уи амшала азин изимҭаргьы ҟалон, аха Базала ус ак ҟалар иусура зынӡа иааныжьны иқыҭахь ацара иӡбаны дыҟан.
Уи аҽны есымшеиԥш Узеир Беи иҽыуардын иақәтәаны Истамбул иалан. Базала ауардын ныҟәцаҩы дидтәаланы анаԥшы-ааԥшра дахьаҿыз имгәацәа изышьыҭмхуа аарлаҳәа иныҟәоз аӡәы илаԥш дныҵашәеит. Базала уи ауаҩы дшибаз еиԥш инапы имгәа инақәҵаны ицлоу ицымлоу аагәеиҭеит. Анцәа иџьшьаны ус дыҟаӡамызт аха аԥыхьа еиԥш дҟалаанӡагьы дшыҟамызгьы еилкаан, иҽы Ашкәакәаҵәҟьа Узеир Беи ибора иахьҭагылаз кырӡа иацлахьан, избанзар имаҵуаҩцәа ихаӡыӡауа иахылԥшуан.
Базала дахьтәаз ишьҭахьҟа днаҳәны ауардын иантәалаз Узеир Беи днаихәаԥшит. Аҭаҳмада дахьнеиша аҭыԥ аҟынӡагьы изымчҳакәа иқьаадқәа ҭыганы аус рыдулара даҿын, Базала уи дахьихәаԥшуаз шаҟа деилахазгьы дназхәыцит. Насгьы «иахьа мҩак ԥшааны Узеир Беи сиацәажәароуп, ақыҭарахь ацаразы азин имсхроуп…» ҳәа игәы дааҭацәажәаны иаԥхьаҟа даахьаҳәит.
Узеир Беи ахәылбыҽха ихан ахь даныхынҳәуаз, Базала есымша еиԥш ауардын ныҟәцаҩы ивараҿы акәымкәа, иара иааигәа дтәар иҭаххеит, егьигьы излеилкааз ала аказыҳәан диацәажәарц шиҭахыз ибеит. Базала ари кырӡа деигәырӷьеит алашә ииҭахыз ҩ-блакы.
Ауардын акыркыр ахга амҩаҿы ацара ишаҿыз Узеир Беигьы ашьшьыҳәа ацәажәара дналагеит.
– Сыҷкәын сара ушьҭарнахыс Истамбул сынхаӡом, усқәак рымшала Сивасҟа сиасроуп…
Узеир Беи иажәақәа Базала иааџьеишьеит. Ус анакә-ха, иусгьы дамихуазар акәхарын. Ас аныҟала ақыҭарахь ацаразы азин аҭаххарагьы иаԥсаӡамызт.
Узеир Беи ганкахьалагьы адәахьы аԥшра даҿын, иахьиасуаз аҭыԥқәа ихаимыршҭырц иҭахызшәа акәын дшыҟаз, даҽа ԥыҭрак ас ианца аамышьҭахь
– Сыҷкәын макьана ԥшьымз роуп иҵуа сара сҿы аус ууеижьҭеи, аха даараӡа сгәы уыздууп. Ууаҩы иашоуп, аламыс умоуп, зегь раасҭагьы исҳәаша, уаҩы дзықәгәыӷша уоуп… Абарҭқәа ирыбзоураны сареи, сыԥшәма ԥҳәыси, ахәыҷқәеи зегьы бзиа уаҳбоит…
Базала ушьҭа дҭынчхахьан, Узеир Беи аусура дахьамихуаз азы игәы аҟаҵара даҿу џьишьон.
– Иааркьаҿны исҳәоит, – иҳәеит уи, – Сивасҟагьы уҳацнеир сҭахуп сыҷкәын! Избанзар, иахьсзымдыруа ҭыԥки исзымдыруа ауааи рыбжьара сзыхьчаша уаҩы ҿыцк сызишьҭалом… Ишуасҳәаз еиԥш, уаргьы бзиа уаҳбоит азы унеир ҳҭахуп…
Узеир Беи аҵыхәтәантәи иажәақәа рыла ақыҭарахь ахынҳәра иеиԥхыӡуаз Базала ӡыхьшәашәак иқәҭәазшәа дааҟалеит. Аусура самихуеит ҳәа дшыԥшыз уажәы Сивас игара далацәажәон. Базала Сивас дымцаӡацызт. Амала даараӡа ишыхараз идыруан. Истамбул аҟнытә иалганы Измити Дузџье ирылсны ицоз ари амҩа ду Сивастәи амҩа ҳәа шахьӡызгьы иаҳахьан.
Уажәы иихәыцшаз изымдыруа дыҟан Базала, Истамбул даныҟаз изымбоз Амреи иқыҭауааи Сивас данцалаак уаҳа ианба изыбоз.
– Ибзиоуп аха шәанбацои? – ҳәа днаиазҵааит, Узеир Беи ари аҩыза азҵаара дазыԥшӡамызт, маҷк даахәыцны
– Сыԥсымзар мызкы ашьҭахь – аха даҽа маҷк инацларгьы ҟалоит…
Базала аҵыхәтәан игәыӷьны игәы иҭаз дназҵааит.
– Аха Свасҟа амҩа ҳақәлаанӡа азин шәымхны сқыҭа аҟынӡа сызцарыма? Сҭынхацәа акырӡа игәхьаазгоит…
Узеир Беи, Базала иҟнытә ари аҩыза азҵаара дазыԥшӡамызт азы иааџьеишьеит, иԥаҵақәа аашьышьны,
– Иҟалоит!.. Аха уара уахь уанцалак аамҭала сзыхьчаша аӡә дҳаԥшаароуп сыҷкәын!.. – иҳәеит.
Базала игәы ҭыҵны ицон, дышгәырӷьацәаз иимырбарц азы мчыла иҽааникылон. Аханатә уи аҟара дзышьцыламыз Узеир Беи дышуаҩы бзиаз агәра ганы дыҟан ушьҭа…
Мариса Ҳаным лқыҭагьы ааԥынра иаԥылахьан. Акаԥаа рқьалақәа ирхаԥаны иҟаз аӡынреи аси рхаҭыԥаны аԥсабара иссирны ашәҭра иалагахьан.
Ақыҭауаа абнараҿы, амхаҿы ирԥшаақәази Дузџье иаахәаны иааргаз ашәырқәеи рбаҳчақәа рҿы иеиҭарҳахьан Шьмаф ирзааигаз аҵәқәа рыла иеихарҳақәазгьы иԥытхьан. Уи моу ишәҭқәазгьы рылан. Арҭ ашәырҵлақәа аҳауа ԥхацыԥхьаӡа ишәҭны ақыҭа иԥшӡакәакәараӡа иҟарҵон. Ашәыр ҵлақәа кырӡа бзиа избоз Акаԥаа рзы иеиҳау гәырӷьара ыҟаӡамызт.
Акаԥаа инхаҩцәан, уи азы рҭыԥ ҿыц ахь иааижьҭеи рыкәша-мыкәша еимданы, мхыс иҟалашаз аҭыԥқәа ԥшааны ирыцқьаны идырмазеихьан. Уажәы адгьыл ацәаакыра анацәыӡлаак аԥша ларҵар рҭахын, аха ажәлаҵәҟьа аарлаҳәа иаархәахьан, изларцәаӷәозгьы рымаӡамызт.
Акаԥаа аӡынра дуӡӡаз ирымаз зегьы ыфаны иалгахьаны азы ушьҭан иларҵаз аадрыхаанӡа аԥсабара ирнаҭоз ала имԥсратәы рхы ныҟәыргар акәын. Ушьҭа ирҭишагьы акагьы рмыӡамызт, ашәарыцаҩцәа ракәзар, излахысуа ҳәа акагьы рымаӡамызт.
Ақыҭа аҿар лассы лассы Дузџьеҟа ицаны аусура иашьҭан, аха уагьы убасҟак ауаа ыҟан аусура аԥшаара ԥсыхәа амаӡамызт. Ас ианамуы аҷкәынцәа иҽеим аусқәа рахь рхы дырхеит ма изакәанымкәа аҭаҭын аазхәоз, изҭиуаз рыбжьара иеиҭаргон, мамзаргьы арахә рӷьычуан.
Амра уи аҽны шаанӡа дгыланы абаҳчаҿы ахәыҵыҵра иалагаз амыӷқәа ррыцқьара даҿын. Аусура убриаҟара лҽаҭаны дыҟан, лышьҭахьҟала ашьшьыҳәа илывсны ақьала иҩналазгьы длызгәамҭеит. Аҭаца ҿыц ганкахьала ажәжәаҳәа аус луан, аха ҽа ганкахьалагьы аамҭа кьаҿӡак иала-гӡаны илхылгақәаз рызхәыцра даҿын. Иԥсы ҭоуп ҳәа дызқәымгәыӷуаз Базала диццахьан, аха ачара аныру, мчыбжьык анҵы аамышьҭахьгьы лхала даанханы мызқәак раахыс абри ақьала хәыҷы аҟны анхара даҿын. Анцәа иҟынтә ақыҭа зегьы ҭаацәарак еиԥш илзыҟан. Абарҭқәа
данрызхәыцуаз Базалагьы дааизгәамҵуан. Убасҟаҟ иаа-лырҟьаны лыԥсҭазаара далалахьан, Амра абыржәыгьы дзықәшәаз цқьа илзеилымкааӡацызт. Аамҭа кьаҿк аԥхьа лаб иҩны дтәан, иӷарын, агәаҟра иҭагылан аха лаб иҩнаҭаҿы дгәырӷьаҵәа ыдҟан. Аха уажәы? Дызҭагылаз лыздыруамызт
Амра дхәыцуа аусура дшаҿыз лқьала аҟынтә иааҩуаз быжьқәак рыла лхәыцрақәа даарылҵит. Абжьқәа аизҳара иаҿын, ашәгьы иҟьаҟьаӡа иаартын.
«Ҳаит абааԥсы! Ала ҩналазар акәхап» лҳәан, аарлаҳәа дҩагылеит. Аизҳара иаҿыз ылмгәа лмаҟагьы иазнымкыло аҟынӡа инеихьан. Ақьалахь дыццакуа лҿаныналха абыжьқәагьы иаразнак иаангылеит.
Амра аҩныҵҟа дшыҩналаз еиԥш илбаз лызхамҵо, арҵәаа ҳәа дамхаҳәҳәарц азы ак аалыгымхеит. Минуҭқәак раԥхьа дзызгәамҵуаз Базала, ауада агәҭа дтәаны ишәақь арыцқьара даҿын.
Амра илбаз ԥхыӡу лабҿабоу дшазхәыцуаз лыԥсы аамаҷханы Базала иҿаԥхьа дҩкаҳаит. Даналҵгьы дыхәхәаӡа лиарҭаҿы диан. Базала лхаҿы дтәаны лыхцәқәа рышьышьра даҿын.
– Сара слакҭа убри аҟара ицәгьоума, бшысҿаԥшыз еиԥш быԥсы маҷхеит – ҳәагьы длхыӡасуан.
– Уԥшрагьы хырзаманк акәӡам, аха сыԥсы змаҷхаз уи азы акәӡам, кыр аамҭа уыӡбахә ахьысмаҳацыз азы уԥсхьаз џьысшьон, уи азы сҿаԥхьа уанызба сгәы ҭҟьеит…
Базала, Амра иҳәырҳәыруа иусқәа зеиԥшраз лыхцәқәа шьышьуа иҟаз зегьы лзеиҭеиҳәеит. Нас Амрагьы иара данца нахыс ақыҭаҿы иааҟалаз зегьы изеиҭаҳәара даҿын. Ахшара дышиаушазгьы аниаҳа, арҵәаа ҳәа дыҳәҳәарц иҽазикзаргьы Амра лнапала иҿы аркны азин илымҭеит. Мамзар ақыҭауаа ираҳаз абжьы зыхҟьаз зларзеиҭалҳәоз?
Базала ақыҭарахь дшааз зегьы инарылыҩҩит. Нас ақыҭа аҿар ижәыланы рыҩнаҿы иеизеит, ҵхабжьонынӡа ақьала хәыҷы аҩныҵҟа иеиқәпапа итәаны иеицәажәон. Нас рыззегьы ааилысны Базалеи Амреи ааизынрыжьит.
Ашьыжь игылаз Базала ақыҭа аиҳабацәа ибарц азы имацара адәахьы ддәылҵит. Усгьы шықәсы рацәала Амреи иареи иеицны аиҳабацәа рҿы изцәырҵуамызт. Аԥсуа леишәа ус акәын ишрыднаҵоз, уи азы Базалеи Амреи иеицны ақыҭа иалаланы изеимдаӡомызт, аха рыҩни рашҭеи
иманшәалан. Избанзар, аҩнаҭаҿы аиҳабы дахьрымамыз азы изцәыбналаша аӡәгьы дрымамызт, уи амшала иҭынчын.
Хәлаанӡа ҩнаҭацыԥхьаӡа днеины зегьы ргәы ҟаиҵеит, насгьы ирзааигаз аҳамҭа хәыҷқәагьы акакала рнапы инаиркит.
Ахәылбыҽха еиҭах ақыҭа аҿар зегьы дара рҿы иеизаны ҵхабжьонынӡа ианеицәажәоз рыззегьы игәырӷьаҵәа ргәы ҭыҵуазшәа иеидтәалан.
Зегь раасҭа игәырӷьауаз Исмил иакәын избанзар, Базала иҩыза, иашьа гәакьа иакәын, аха игәы иҭачны имаз азҵаарақәагьы иман.
– Арахь ушааз аруаа ираҳар? Ҳгәы ҳҽанымкәа иҳақәланы уааныркылар? Иаразнак аԥышхәыҩцәақәак ҳаргылар акәын – ҳәа ихьаа аацәыригеит. Базала Исмаил иажәақәа рзы дԥышәырччо иџьыба дааҭаланы қьаадк ааҭигеит. Нас уи ақьаад зегьы ирбаратәы иҩышьҭихын:
– Аҩызцәа абри ақьаад иану жәдыруама? Ишәыздырӡом. Ус анакәха сара ишәасҳәап… Абри ақьаад аҟны сара сыхьӡ ҿыц ануп. Сара сыхьӡ ушьҭа Базала акәӡам, ус анакәха аруаа сызрыцәшәари?.. Сара Нури сыхьӡуп. Насгьы сара Акаԥа акәымкәа Истамбул сеиуоуп… Узеир Беи дуӡӡа дзыхьчо соуп… Аруаа сара сҿы усс ирымои?… Урҭ ицаны Базала дрыԥшааит…
Иҩызцәа зегьы рлымҳақәа кыдҵаны изыӡырҩуан аха Исмил уажәгьы аруаа ааины Базала дыргар ҳәа дшәон.
– Нас абыржәы аруаа ааир уара урзымгаӡои?.. – ҳәа данҵаа Базала маҷк даахәыцит.
– Шәара гаӡарак ҟаҵаны сара Истамбултәи Нури сакәымкәа Акаԥатәи Базала шсакәу агәра дышәмыргар, акымзарак рылшом… Ари ақьаад скнаҵы шәара шәыда уа-ҳа аӡәгьы Базала шсакәу изҳәом… нас шәаргьы мчыла сыцәгьа шәҳәома?..
Базала иҩнаҭаҿы шаанӡа ианцәажәа ашьҭахь Исмил зегьы дрыҵаҟьеит.
– Уара ушьҭа ҳаҩнқәа рахь ҳцап… Базала, саҭамыз Нури Беи мызкы аҟара ара дыҟоуп ихы ҳаҭәашьаны ҳаидикылар иҵегьы ҳаиқәшәалоит усгьы… Азин иаҳҭап иԥҳәысгьы дналацәажәааит маҷк… Усгьы ибжатоу ускгьы рымоуп… – ҳәа дихӡасны дахьцоз аҟырҟырҳәагьы аччара дшаҿызгьы иажәақәа ирыциҵон.
– Уара, уажәы Нури уакәзар, Амра лҿы ушԥаангыло? Базала иаҳар ишԥашәзиуеи? Сара абри аус ақыҭа аиҳабацәа снаразҵаап…
Асасцәа шцаз еиԥш Амреи Базалеи инышьҭалеит. Ам-ра дангыла амш кыр инеихьан. Аха Базала макьана дыцәан. Амра уи даамырԥшӡакәа адәахьы дындәылҵит. Ԥыҭк ашьҭахь аигәышә кны мышкы аԥхьа дызҿыз амыӷ рыцқьара дналагеит. Ганкахьалагьы Базала мызкы мацаразы дшааз дазхәыцны дхьаауан.
Иеицны ицар ишԥа бзиахоз аха уажәазы иалымшозар акәхарын. Мамзар Базала уи ара дааныжьны дцарызма?
Истамбул Бешьикташ даараӡа иблахкыгаз хан дук аҟны азал еизарак азы ихианы асасцәа рыла иҭәын, згәышԥқәа амедалқәа еидчаԥаланы иҟаз жәаҩык раҟара ауаа рыр маҭәақәа цырцыруа астол дуӡӡа иахатәан, ахаҿы акәзар аԥшәма дтәан, Асултан имаҳә Зеқи Ԥашьа
– Кыр иаԥсуо сыуацәа, бзиала шәаабеит!.. зегь раԥхьаӡа агәабзиара шәзеиӷьасшьоит!.. – иҳәан аизара ааиртит. Зеқи Ԥашьа нас дмыццакӡакәа ицәажәара ацҵара дналагеит.
– …Ишыжәдыруа еиԥш, аҵыхәтәантәи ашықәсқәа аибашьратә хырхарҭақәа еиҳарак рҿы ҳҭагылазаашьа ҽеиӡам… Еиҳаракгьы аурсықәа ҳрыхәом. Иахьабалаак иаҳиааиуа иалагеит… Ари зыхҟьо ҳаруаа рымчыдара мамзар ршәыргәындара акәӡам… Ари зыхҟьо аурысқәа рҿаԥхьа ииашама атактика ҳхы иахьаҳархәо ауп!…
Зеқи Ԥашьа гәыбӷан знубаалоз иажәақәа астол иахатәаны зҿлымҳарала изыӡырҩуаз аинралцәа иргәамԥхозшәа иҟан, рызегьы рыџьымшьқәа ҵархәны, рлакҭақәа ырцәгьаны итәан. Избанзар, аурысқәа ианрабашьуаз иаарылшоз зегьы шыҟарҵаз агәра ганы иҟан… Амала Аԥашьа иажәа ахькылсуагьы раҳар рҭахын. Уи амшала Зеқи Ԥашьа иажәа иаԥыло, аҭак иҭо иҟамҵакәа аҵыхәтәанынӡа изыӡырҩырц ргәы иҭан.
– Ааи, сҩызцәа ишысҳәаз еиԥш, сара аурысқәа ииашам мҩала ҳрабашьуеит ҳәа сазхәыцуеит. Уигьы зырҵабыргуа ахҭысқәа сымоуп. Зегьы шәзеиҭасҳәоит. Ҳара иҳабашьуа аурысқәа рыруаа, раԥхьа игыланы иеибашьуа аказак ҽыуаацәа рымоуп. Абарҭ аказакцәа аҽы ианақәтәо
аума рылдыршоит. Рыҽқәеи дареи аӡәык иеиԥш иҟоуп… Аҽы иақәтәаны ианцогьы ршьапы иқәгылоушәа ахысра рылшоит… Ҳара аурыс ир аанаҳкылар ҳҭахызар, раԥхьаӡа абарҭ аказак ҽыуаа аанаҳкылароуп!..
Зеқи Ԥашьа изыӡырҩуаз руаӡә:
– Ари азы иааҳалшо зегьы аҟаҵара ҳаҿуп… Ҳаруаа хацәнамырха урҭ раанкыларазы имеибашьуеи усгьы! – ҳәа игәынамӡара ааирԥшит.
Зеқи Ԥашьа арҭ ажәақәа зҳәаз аинрал иблақәа днархыԥшылеит… азал аҿы ҷыт бжьы гаӡомызт.
– Уиашоуп аҩыза!.. Ҳаруаа ирылшо шԥаҟарымҵо!.. Уи аума ишаҵахо анырдыруагьы рхырхарҭақәа ааныжьны имцакәа рхы ақәырҵоит… Фырхаҵарыла иҭахоит… Аха ишәхашәмыршҭын, ҳҳәынҭқарреи ҳажәлари ҳарҭ аруаа рԥызацәа ҳҟынтә ирҭаху ҳаруаа фырхаҵарыла рҭахара акә-ӡам, аиааира ганы рхынҳәроуп!..
Аинралцәа зегьы ушьҭа Зеқи Ԥашьа иажәа ахьнеигашаз убасҟак иазхьаауан, азҵаараҵәҟьа ҟарҵаӡомызт.
–…Аҩызцәа ишәгәалашәома, ҵыԥх Гиевне абаагәара аԥхьа ҽыла иеиқәыршәаз ҳаруаа, аурыс казакцәа иԥыххаа ишықәырҵаз?.. Ҳара ҳахьазыҟаҵам амшала аҵыхәтәанынӡа иҳазнамгакәа ҳаҵахазаргьы!..
Ари ахҭыс аинралцәа зегьы иргәалашәон избанзар, аҵыхәтәантәи ашықәсқәа рзы аурысцәа рҿаԥхьа аиааира ҳәа иргаз убриак заҵәык акәын. Ари зегьы гәышьҭыхрас ирзыҟалахьан. Зеқи Ԥашьа изыӡырҩуаз аинралцәа аҭак ҟарҵаанӡа иажәақәа ирыциҵеит.
–…Аҩызцәа ишәгәалашәыршәа! Аҽыуаацәа рыла иеиқәыршәаз арҭ аруаа изусҭцәадаз?..
Хаҭала уи аибашьра иалахәыз аинралцәа руаӡә иаразнак аҭак ныҟаиҵеит.
– Кавказтәи амҳаџьырцәа ракәын урҭ!..
Зеқи Ԥашьа инацәкьыс ицәажәаз аинрал инаиқәкны:
– Ҳаҳ! Абар ишәасҳәарц исҭахыз ажәа ссир! Аурысқәа
аказак ҽыуаа рымазар, ҳаргьы Кавказтәи амҳаџьыраа ҳамоуп… рыцыԥхьаӡа хҩык-ԥшьҩык аказакцәа ирыԥсоуп… Арҭ ауаа рыԥсҭазаара зегьы аҽи абџьари роуп… Аҽы иақәтәаны ахеиԥш ишцо аҵыс иԥыруа абла иҭадыршәуеит… Иара Плевнетәи аибашьраҿы зегьы ибзианы иаҳамбеи… Насгьы аурысқәа ргәаӷ ирымоу аибашьраҿы рымч аҟара ацнаҵоит…
Зеқи Ԥашьа настәи ицәажәараҿы ртәылаҿы иҟоу шәнызқьҩыла Кавказаа рҟынтә, зегьы раԥхьаӡа игыланы иеибашьуаз аҽыуаа рыла иеиқәыршәо ар аиҿкара шаҭахыз инарҭбааны ирзеиҭеиҳәеит. Аинралцәа руаӡәы ажәа даҳәаны зҵаарак ықәиргылеит.
– Ииашаны иеилыскаазар, жәанызқьҩыла аҽыуаа еизганы иҿыцу ар реиҿкаара шәазхәыцуеит. Аха ари ахарџь иаҭаху шәзыԥшаауама? Ҳсултан шәиацәажәахьоума? Игәы иаанагои? – ҳәа игәынамӡарақәа аариԥшит.
– Аҩызцәа сара цқьа сшәыздырӡом ҳәа сыҟоуп… Сара зегь рыла иеиқәсмыршәаз уск аизараҿы икылызгома?.. Сгәаанагара Ҳсултан Абдулҳамидгьы изеиҭасҳәеит. Уигьы гәык ала дсыдгылеит… Иара иеиҿаҳкаараны иҟоу аруаагьы «Ҳамидине» ҳәа иара иыхьӡыншьаланы ауп ахьӡгьы шасҭо…»
Зеқи Ԥашьа иҩны имҩаԥысуаз аизара хыркәшаны аинралцәа зегьы аӡәаӡәала абзиараз ҳәаны ацара иалагахьан аинралцәа ирылаз Зеқи Ԥашьагьы харантәи иҭынхаз Сефер Ԥашьа шьҭахьҟа иҽынижьит. Уи гәалак шимаз аҟара Зеқи Ԥашьагьы игәеиҭахьан азы.
– Сефер сашьа, излазбо ала уара макьана исауҳәарц иуҭаху ак умақәоуп. Уажәы ҳанеизынха, иуҳәарц иуҭаху иаартны исаҳәа!.. – иҳәан дааникылеит. Сефер Ԥашьагьы ари аҩыза аҭагылазаашьа аниоу ихы иаирхәарц азы ацәажәара дналагеит.
– Зеқи Ԥашьа! Егьырҭ аинралцәа рааигәа сшәыҿагылазшәа сҟамларц азы сыбжьы смыргӡаеит, аха шәзызхәыцуа аус, Кавказаа ирылхны иеиҿышәкаарц ишәҭаху ар, сара сақәшаҳаҭым!..
Зеқи Ԥашьа кыра аамҭа раахыс аус здиулоз игәаанагара иара иҭынха мацара дахьаҿагылаз иагьџьеишьеит, игәгьы ннархеит, аха уи аԥышәа змаз уаҩын, иҽаанкыланы:
– Уахьаҿагылаз иџьасымшьеит сҳәар сиашам Сефер Ԥашьа, аха ас угәы изаанагогьы еилыскаар сахуп… – иҳә-еит. Сефер Ԥашьа, аҭынхара адагьы Кавказ дахьахылҵшьҭраз азгьы Зеқи Ԥашьа игәы нирхар иҭахӡамызт. Аха игәаанагарагьы иҳәара кәын.
– Ԥашьа, ишыжәдыруа еиԥш Кавказ аҟынтә ихырҵәоу ауаа уаанӡа шәышықәсала аурысқәа ирабашьуан. Уи аамышьҭахьгьы аҭоурых иамбацыз ахҵәара дук ала Осамнтәыла иааит. Аха ишааиз еиԥш, рқыҭақәа аԥырҵаанӡа хырхарҭацыԥхьаӡа аибашьра иаҿуп, хымԥада арҭқәа шәаргьы ижәдыруеит, аха урҭ ирылҵыз аӡә иаҳаса-бала урҭ ргәаҟрақәа бзианы издыруеит. Сганала ишәҳәаз шәзеиҿкаар аурысқәа раанкылара ҳалшоит, ари Плевнегьы иԥаҳшәахьеит. Аха нас иҟалазгьы жәдыруазар акәхап, уаҟа иеибашьуаз хәнызқьыҩк Кавказаа рҟынтә аӡәызаҵәыкгьы дзымхынҳәӡеит зегьы убраҵәҟьа иҭахеит. Уажәы урҭ рқыҭақәа қьаԥҭахеит, уи адагьы ачымазара ҿыкқәеи, амамзаареи, амлакреи ирыхҟьаны аныӡаара ахықә иқәгылоу арҭ ауаа рҟынтәи абџьар зкыша аибашьрахь иаҳшьҭыр наунагӡа имықәӡааӡои?..
Сефер Ԥашьа изнеишьа Зеқи Ԥашьа даргәамҵит.
– Сефер Ԥашьа, уҿы иҭыҵуа улымҳа иаҳауазар акәхап!.. Арҭ иуҳәақәаз ииашоушәа иҟазаргьы иумбо даҽакы ыҟоуп. Ҳтәыла ҳампыҵыҵны ацара иаҿуп… Аурыс ир Балкан аҟнытә Едирне ақалақь иалалеит, Кавказ аҟынтәгьы Анатолиа аҟынӡа илбаахьеит, иухоумыршҭын саргьы ахьӡ-аԥша змоу Кавказаа сырхылҵшьҭроуп. Ааигәа ҳаԥсадгьыл дуӡӡа ҳцәыӡхьеит. Уажәгьы аратәи адгьылқәа ҳцәыӡыр ҳабацои? Ажәак ала аурысқәа аанкылатәуп Сефер Ԥашьа!.. Ҳаззегьы ҳақәӡаауазаргьы иҟаҳҵароуп ари!..
Базала ақыҭахь дааижьҭеи мышқәак рылак кырӡа аусқәа иухьан. Аҩбатәи амш Дузџье дцаны иҩны азыҳәангьы игәылацәа рзыҳәангьы, аиха, аҽага, ажыга, ажьаҳәа, аҵәымаӷ уҳәа амаҭәахәқәа зегьы анааихәа аамышьҭахьгьы аԥш,а ҟәыд, ахәыл, апырпыл, аџьымшьы реиԥш алаҵатәқәеи аиҭаҳатәқәеи аахәаны ирзааигахьан.
Настәи амшқәагьы Амра лыԥсы лыршьаны ирыцқьатәыз адгьылқәа зегьы ааирмазеит. Ақыҭаҿы доусы рыдгьылқәа дара идрыцқьон аха нас алаҵареи, арашәареи, аҭагалареи ауааҳәа ҟаҵаны иеицхыраауан. Абас ала зхала иҟоу ахшара змам аҭаҳмадацәеи, аҭакәажәцәеи, аԥҳәыс еибацәеи рхала инрыжьӡомызт.
Шкок Беи иажәалагала аӡлагарагьы аҟаҵара иалагеит, ари аус азы ҩыџьа ауасҭацәеи урҭ ирыцхраашаз хҩык
аҿари адҵа рырҭахьан. Арҩаш ибзианы игәаҭаны, аӡы канал ҿыцк ҟаҵаны, иааганы аӡлагара ахьыҟарҵаша аҭыԥ аҟны, алада иаӷьны ианоурыжьлаак аус анаруан…
Уи аҽынгьы шаанӡа дгыланы, иаарццакны шьыжьхьак ҟаҵаны аусура нап аиркит Базала. Ҽага бзиак аашьҭыхны мхыс иҟаиҵашаз адгьыла иамаз амыӷқәа рдацқәа аҵхра даҿын. Иаамҭа кьаҿ ибзианы ихы иархәаны Амра лзы ус нимыжькәа зегьы дрылгар иҭахын.
Исмил, аԥхӡы иҿашы аус зуаз Базала иааигәа данааи, агәҭынчымра иман.
– Абааԥсы Базала ахәыҷқәа иаарыцҳаит, аруаа ҳқыҭа аганахь аара иаҿызаап, уцаны уҽыҵәахы…
Даҽа хьӡык ала ақьаад ҿыцқәа шимазгьы Исмил иажәақәа Базалагьы агәҭынчымра изцәырнагеит. Иҽга нышьҭаҵаны иқьалахь днеины имаҭәақәагьы ааиԥсахын абнарахь иҿынеихеит.
Базала иҽаниҵәахуаз аруаагьы ақыҭа иалалахьан, рхыԥхьаӡара уажәы реиҳа ирацәан. Аҳмеҭ Чаушгьы заԥхьа амедлақәа рацәаӡаны икыдыз даҽа афицаркгьы дрыцын. Аҳмеҭ Чауш ацҳа ахаҿы иԥылаз ақыҭауаа ивагылаз афицар ддырбаны: «Ҳԥыза дшәацәажәарц дааит цқьа шәизыӡырҩыр сҭахуп…» иҳәеит. Аҳмеҭ Чауш арҭқәа аниҳәоз егьиа афицар аҽы даақәҵны ақыҭауаа дрызааигәахеит, ицны инеирц зҭаххаз аруаагьы инапала шәаангыл ҳәа инадирбеит.
Шкок Беигьы аруаа ирԥылаз дрылан, раԥхьаӡа ирбаз ари афицар аруаа дрылҵны ихала дара рахь даауашәа аниба, иаргьы шьаҿақәак ҟаҵаны, аԥхьаҟа днарылҵит.
Афицар кырӡа шихыҵуагьы илабашьа кны аӷьараҳәа игылаз аҭаҳмада днеиҿаччаны
– Мшыбзиақәа ҳаҭыр зқәу аиҳабы!..
Афицар иажәақәа Шкок Беи мцара иакәым ақыҭауаа зегьы аршанхеит, избанзар ԥсышәала дцәажәон.
Шкок Беи лассы ихы аҭыԥаҿ иааганы аҭак ааҟаиҵеит. – Бзиара збаша, бзиала уаабеит!..
Афицар, иҟала рзымдыруа ихәаԥшуаз ақыҭауаа рахь
днаҳәны:
– Ишәыхьи абааԥсы!.. иабаҟоу шәысасдкылара, абраҟа ҳгылазаауама… Џьара ҳнатәапгьы шәымҳәаӡои?..
Ар рԥыза ицқьаӡа аԥсшәа иҳәон, насгьы ақыҭауаа гәык ала дрызныҟәон. Иҟазшьа Аҳмеҭ Чауш иҟазшьа
иеиԥшӡамызт. Аҳмеҭ Чаушгьы раҳаҭыр даӷрагыломызт аха дыҷкәынамзи ихымҩаԥгашьа даҽакын.
Афицар ҿыц асасдкылара аӡбахә аниҳәа Акаԥаа амца рыцралт. Шкок Беигьы иаразнак амҩа ирбаны иҩныҟа инаиԥхьеит. Аҳмеҭ Чауш иакәзар, аруаа шицыз аҵла ду амҵан аангылара еиӷьишьеит.
Деилаҳәа, деилаца дцырцыруа иҟаз Османтәыла афицари Акаԥаа рыҭаҳмадацәеи кырӡа иеицәажәеит. Фазыл зыхьӡыз ариа уаҩы даԥсуан аԥсшәагьы ибзиаӡаны идыруан, уи амшала аиҭагаҩы Исмаил даҭахымкәа иаарҭахыз зегьы еибырҳәауан.
Рызхара ианеицәажәа ашьҭахь афицар Фазыл уаҳа аамҭа мгаӡакәа дызхааз алацәажәара дналагеит. Сулҭан Абдуллаҳмид иеиҿикаауаз ар ҿыц азы аураа реизгара даҿын. Асулҭан иҿыцу ар рҿы Кавказаа мацарагьы зиҭахыз инарҭбааны ирзеиҭеиҳәеит. Ари аус азы Кавказаа ирхылҵшьҭраз афицарцәа ақыҭақәа ирылсны ауаа реизгара иаҿын.
Шкок Беи иаҳақәаз зынӡа игәамԥхаӡеит. Иҿаԥхьа игы-лаз дахьаԥсыуазгьы ихы инархәаны игәынамӡарақәа иаартны аҳәара дацәымшәаӡеит.
– Сыҷкәын, хымԥада Асулҭан идҵа ҳадгылаҩуп… Иара аҳәынҭқарра ашәарҭара иҭагылазар доусы ирызкашәо ҟарҵароуп… Аха ҳара макьана ҳқыҭа ҳзышьақмәыргылаӡац… Абарҭ иубо ақьалақәа рҿы ҳанхоит ҳәа ҳаҿуп… Аԥсны ҳаныҟаз ҳарахә ираҭәаҳамшьоз ақьалажәқәа ҩныс ҳхы иаҳархәоит… Уажәгьы анхара аамҭоуп, еиҳаракгьы кырзхыҵуа ҳауп. Аҿар рхыԥхьаӡара усгьы имаҷуп, уажәы иаанхазгьы, шәара арра ижәгар шьҭахьҟа иаанхо иҳаԥсыхәои? Ма ҳшьапы ҳақәгылаанӡа шықәсқәак шәааҳԥеиԥшыр?..
Афицаргьы Шкок Беи иажәақәа шиашоу идыруан, аха иҟаиҵаша акагьы ыҟаӡамызт, аранӡа дахьаазгьы дахьхәны дыҟан. Аха, аханатә дышԥеигәырӷьоз, ар ҿыц еиҿыркаауеит ҳәа Кавказаа ирхылҵшьҭраз афицарцәа рчынқәа ирыцҵаны иеизыргахьан. Насгьы аурысқәа ирабашьны ршьа рурц, рыдгьылқәа ҿырхырц азы разҟны иԥхьаӡон.
Шкок Беи иҩызцәа абыргцәа иҟәыӷан, урҭ рԥышәа икылхны шәынтә ишәаны знык изгоз ракәын. Иагьа рхыргазаргьы адунеи ианымӡааз напык азна, аурысқәа рҿаԥхьа
ҳшьа ҳуеит ҳәа раҿажьра ихы азцомызт. Уи азы афицар иага иҳәозаргьы уи даҿагылон.
– Уара цқьа иузыдыруам аха ҳара ара даҽакалагьы аҵәы ҳақәтәоуп… ҳқыҭа ахьҳаргылаз абри ақәыцреи абнареи ҳамазкуа агәылацәа ҳамоуп… Аимакгьы ҳабжьалахьеит. Иҭахақәазгьы ҟалахьеит. Макьанагьы ҳахькыланго ҳаздыруам… Акчаԥынарааи ҳареи иҳахҭысқәаз уара абраанӡа уаазгаз Аҳмеҭ Чауш ибзианы идыруеит… – ҳәа инациҵеит Шкок Беи.
Аԥсуаа ирхылҵшьҭраз Османтәи афицар, игәи-ихшыҩи иеилаԥаҭаны дыҟан. Уаанӡатәи ақыҭақәа рҿы аурысқәа иахьрабашьуаз мацаразы аҿар ракәымкәа маҷк ақәра змақәазгьы арразы рҽанырҵон. Араҟагьы аҿар мацара дразҵаар ус ихәыцуазар ҟалон, аха ари аҭаҳмада ҟәыӷа уаанӡа дзацәажәаз дреиԥшӡамызт.
– Шәҭагылазаашьа ибзианы иеилыскаауеит Шкок Беи!.. Амала шәаргьы ижәдыруазароуп, ари адгьылгьы ихьчатәуп… Аԥсадгьыл зцәыӡыз ҳарҭ ҳаҟара абри иеилысзкаауада?… Абыржәы ҳаззегьы ҳаҿамгылар Кавказ аамышьҭахь абрагьы ҳцәыӡыр ҟалоит… – ҳәа ииҳәац иҳәон.
Кырӡа ианеицәажәа ашьҭахь жәибжьи ҩажәижәабеи рыбжьара зхыҵуаз ҩажәаҩык арра рдәықәҵара иазааит, егьырҭ рзы макьана иаарԥеиԥшуан.
Османтәи афицар Фазыл Аҳмеҭ Чауши аурааи ицны Мариса Ҳаным лқыҭа ааныжьны данцоз иус ахьынаигӡаз азы дҭынчын, аха ганкахьалагьы игәы хьаауан.
Аҽҳәара змаз амшқәа лассы ицаны Базала иаамҭагьы нҵәахьан. Ушьҭа Истамбулҟа дхынҳәны, уаантәигьы Узеир Беии иҭаацәеи аашьҭыхны Сивасҟа дцар акәын.
Ақыҭаҿы аҵыхәтәантәи амшқәа дшыҩуаз ихигеит Базала, игәхьааганы дыҟаз иуаажәлар рыбжьара мызкы дуӡӡа мышкы еиԥш ихигахьан. Амрагьы мызқәак рышьҭахь илбаз лҩыза еиҭах дахьцо лҭахымызт, уажәгьы дцон аха даныхынҳәыша Анцәа идыррын. Аибашьреи ахынҭаҩынҭарақәеи рыла зхы ззышьыҭмхуаз аҳәынҭқарраҿы, дзыхнымҳәыргьы ҟалон, ари ԥсҭазааран, издыруадаз…
Базала Истамбулҟа ацаразы аҽазыҟаҵара данаҿыз иҩызцәагьы арра ацаразы рҽеидкылара иалагахьан. Ианраҳәаз аамҭазы Дузџье иеизаны уаантәи Мрагыларатәи
аган ахь ицараны иҟан. Аиашазы иахьцаша ҳәа цқьа акагьы рыздыруамызт, акы заҵәык ирдыруаз, ҽыла иеибашьуаз ар ирхыԥхьаӡалахон, насгьы аурысқәа ирабашьраны иҟан.
Аҽы ақәтәареи ҽыла аибашьреи… Аԥсуаа рзы иеиҳаз крыҟазма. Акаԥаа, ахҵәара иақәшәеижьҭеи уаҩҵас аҽы иақәымтәаӡацызт. Рыԥсадгьыл аҿы ианыҟаз аҽы згәамԥхоз аҿар араҟа асахьаҵәҟьа иеиԥхыӡуан. Рқыҭақәа рҿы акык-ҩбак рымазаргьы урҭ азеиԥш усқәа рзы рхы иадырхәон.
Базала амҩа данықәла ақыҭа зегьы ихьҵәуон. Арахь арра ицоз раасҭа иахьшәарҭамыз ҭыԥк ахь дцон, аха Базала ақыҭазы кырӡа даҵанакуан, иуаҩра, иааӡашьа, ихымҩаԥгашьа насгьы игәымшәарала уи аҿар зегьы рзы дҿырԥшыган.
Амреи иареи аиҳабацәа рҿаԥхьа изеиццәырҵӡомызт азы ақьалаҿы абзиаразы ҳәа еибырҳәеит, уи аамышьҭахь ақыҭа ашҭаҿы инеиз Базала, уаҟа изыԥшыз еиҳабацәеи аҿари рыцыԥхьаӡа гәыдкыланы амҩа дықәлеит, уи аамҭазы Амра лхы аҭӡамц инкыдҵаны аҵәыуара даҿын, лылаӷырӡқәа ихәхәаӡа ианлеиуаз, Анцәа иҳәарагьы даҿын.
«Анцәа ду суҳәоит сымгәарҭа иҭоу диаанӡа абыда днумыжьын… аиаҭымра дақәыршәаны абацәа змоу дреилаҳартә дҟаумҵан…»
Базала Истамбул даннеи, Узеир Беи иҭаацәеи Сивасҟа ацаразы имазеины иара изыԥшын. Узеир Беи Сивас хатәгәаԥхарала акәымкәа, имаӡоу адҵала дцараны дыҟан. Кырӡа бзиа иибоз Истамбул уаҳа данзыхынҳәуагьы изыдруамызт.
Узеир Беи Османаа аҵыхәтәантәи аамҭа рхы дзырхьуаз азҵаарақәа иреиуаз Ақәырдқәеи Аерманцәеи инапаҿы иааганы аҳәынҭқаррахь ашәахтә ршәарц азгьы ажәалагалақәа рыҟаҵаразы аҭҵаарақәа мҩаԥигар акәын. Насгьы ҿыц иаԥырҵоз ар азгьы Кавказаа рԥызацәеи ақәырдқәеи раԥхьагылаҩцәеи рацәажәара дазхәыцуан…
Сивас ацара Узеир Беи шаҟа дазхьаауаз аҟара Шемсиназ Ҳаным деигәырӷьон. Избанзар, данхәыҷӡаз ауадалықь ахь дыргарц азы дызмырхыз лҭаацәа Сивас ақыҭақәа урак аҿы инхон. Шемсиназ Ҳаным Узеир Беи даницца ашьҭахь иара ицхыраара ала лқыҭа лыԥшаахьан, аха рыцҳарас иҟалаз лани лаби рыԥсҭазаара иалҵхьан. Лаб
ихәшҭаараҿы уажәы ҩыџьа леиҳабацәеи урҭ рхәыҷқәеи амца адыркуан. Шемсиназ Ҳаным лашьцәа еиҳабацәа анылба адунеи лара илтәхеит, рыззегьы аӡәык иеиԥш иҟалеит. Узеир Беигьы реибабаразы акы деигӡаӡомызт аха, амҩа ахьыхараз азы иахьа уажәраанӡа хынтә арҟара акәын иахьеибабахьаз.
Шемсиназ Ҳаным лхан аԥенџьыр аҟынтәи амшын данхыԥшылоз лгәы акалашәа иҟан. Лыԥсаҭзаара абжеиҳарак ахьымҩаԥысыз аҩн ду ԥшӡа ахьаанлыжьуаз азы лгәы ԥшаауан аха Сивас даннеилаак лҭынхацәа ессымша илбараны дахьыҟаз азгьы лгәы ҭыҵуазшәа дгәырӷьон. Лҭынхацәа иахьа уажәраанӡа имаҷӡаны илбахьазаргьы зегь дарароуп урҭ рыԥсы лхан, ршьа акакәын.
«Ауаҩы дажәыцыԥхьаӡа иҭынхацәа игәакьацәеи рбара дазгәышьуа далагоит, ессымша дрыцзар иҭаххоит… Ее, саргьы сықәра маҷым… мамзар сыԥсра ааигәахама?..» ҳәа дцәажәо рабаҳчахь дандәылҵуаз аџьаамаҟынтәигьы шьыбжьышьҭахьтәи езан аҿыҭра иалагахьан.
Базала Узеир Беии иҭцәеи дрыцны х-шықәса Сивас дынхеит. Шемисназ Ҳаным лызхара лҭынхацәа дрынион, Узеир Беи иакәзар, Базалагьы дицны иусқәа рзы аныҟәара дшаҿыц даҿын. Сивас мацарагьы акәымкәа, акәша-мыкәша иҟоу ақалақьқәагьы ирыкәшаны аҭҵаарақәа мҩаԥыргон. Насгьы ар реиҿкааразы Кавказааи ақәырдқәеи раамысҭацәа ирԥылалон.
Базала арҭ аныҟәарақәа рҿы имаҷымкәа ачерқесцәеи иареи иеибадырит. Арҭ реиҳараҩык дара реиԥш аҵыхәтәантәи ахҵәараҿы иааз иакәын. Амала уаанӡа иаақәахьазгьы ыҟан. Дахьныҟәоз аҭыԥқәа Кавказ ахаҭаԥсаҭеиԥш акәын ишыҟаз Аԥсуаа, азахәцәа, иара убасгьы, – ирыхәҭакыз аҟабардақәа иахьабалаак иуԥылон, насгьы ачеченцәеи ауаԥсааи. Аха аҭырқәцәа Кавказаа зегьы Черкес ҳәа рарҳәон маҭәа-ҩыҭәала, леишәа-ҟазшьала иахьеиԥшыз азы аӡәыкны иҟоу џьыршьон.
Базала ақыҭақәа рҿы дахьцалаак хәыҷык дибар иара ихәыҷы дааигәалашәон ҩышықәса шихыҵуазгьы макьана димбаӡацызт, игәы бзиоума? Дзеиԥшрадаз? Ихьӡыз?..
аԥсыуа леишәала ахәыҷы ахьӡ иҭара ани аби ирусӡамызт, амала зегь дара роуп хьаас иман.
Ԥыҭрак ианҭиҵаа ашьҭахь ҿыц иеиҿкааз ар ирыланы Дузџье аҟынтә аҷкәынцәа Сивас ишааз иеиликааит, урҭ ураӡәы Амра лқыҭа иеиуаз иагьылҭанхаз Чыма иакәын. Аҷкәын дышиауазгьы уи иоуп иазҳәазгьы.
Чыма иҵегьы ажәабжьқәа иман. Нусреҭ Чауш аҵыхәтәан Кымараҷа ԥҳәысс дигазаарын, ахәыҷгьы друохьан, Базала ари даараӡа деигәырӷьеит, аха анас иаҳақәазгы ааџьеишьеит. Кымараҷа Нусреҭ Чауш дыззеиԥхыӡуаз ҷкәынак длыхшахьан. Аха уи аамҭазы Нусреҭ Чауш Адаԥазар иҟаз иашьа аԥҳа даниоу ргарақәа иҿаҟәар иҭаххазаап. Ари иаанагоз уи акәын арҭ ахәыҷқәа инеизҳалаак иеибагар акәын, агара аҿаҟәарала иеибыҳәоуп ҳәа иԥхьаӡан. Ари Кымараҷа ианалаҳа адунеи ааҳәит. Лыҷкәын даашьҭыхны аӡәымзар-аӡәгьы ажәак иамҳәаӡакәа лқыҭахь дхынҳәит. Избанзар аԥсуа леишәаҿы ари иеиҳау амаҳагьара ыҟамызт. Ишԥеибагарыз урҭ иеишьцәоуп ҳәа иԥхьаӡан… Уахык аҩны даныхынҳәы Кымараҷа дызмбаз Нусреҭ Чауш адырҩаҽны агәылацәа рҟынтәа уп Кымараҷа лцара зыхҟьаз анеиликааз.
Нусрет Чауш адырҩаҽны цқьа даназхәыц Кымараҷа дышиашаз дазааит. Аҳәынҭқарраҿы уаҳа уаҩы дыҟамшәа ҩыџьа аишьцәа рыхшара реибагара ишгаӡаразгьы еили-кааит. Насгьы абри Кымараҷа дцаанӡа дшазымхәыцызгьы ааџьеишьеит. Иаарласны аусурантәи иҽрымхны Кымараҷа лқыҭахь днеины, лареи лҭаацәеи Мариса Ҳаными драцәажәаны аҭамзаара шьҭеиҵеит. Иара уи нахысгьы ари аҩыза шыҟамло ала агәра аныдирга рыҩныҟа еиҭах игьежьызаап…
Нусрет Чауши Кымраҷеи аҵыхәтәан иахьеинаалаз Базала даараӡа деигәырӷьеит. Амала Чыма иааигаз ажәабжьқәа рҿы игәы изырхьқәазгьы ыҟан. Шкок Беии Асиаҭ нандуи рыԥсҭазаара иалҵхьан. Иаб и иеиԥш ииԥхьаӡоз Шкок Беи иԥсра Базала ибӷа ԥнаҵәеит, уи даницыз аамҭақәа ибла иаахгылеит. Аиашазы Чыма иеиҳәаанӡа Шкок Беи мышкызны дшыԥсышагьы дазымхәыцӡацызт. Асиаҭ нанду лыԥсра акәзар изхаҵомызт. Уигьы ауаа зегь реиԥш дыԥсраны дшыҟаз рыхшыҩ иԥнаҟаӡомызт.
«Асиаҭ нанду лыԥсра ала дшыџьнышмыз зегьы идлырбеит. Уи уаҳагьы ԥсыхәа лымаӡамызт» ҳәа ааигәахәит Базала.
Ҭемыргьы аҵаразы Истамбул дышцаз аниаҳа Базала иагьџьеишьеит дагьеигәырӷьеит. Избанзар Ҭемыр иҩыза арԥыс аҵара иҵар ихгьы иуаажәларгьы кыр дрыхәарын. Ҭемыр Беслан, мамзар Истамбултәи ихьӡ ала Меҳмеҭ Беи иҿы дынхозар акәхарын.
Базала излаиаҳаз ала ҩ-ҭаацәаракгьы Аԥсныҟа ихынҳәырц азы амҩа иқәлазаарын, Дузџье инхоз Азахәуак иҟынтә Синоп инхоз Лаз Капданк маӡала ауаа рыԥсадгьылахь ишигоз анраҳа уахь ицоз Азахә ҭаацәарақәа инарыцланы Синопҟа идәықәлеит. Аха уи нахыс рыӡбахә аӡәгьы имаҳаӡацызт. Синопгьы излахараз ала уаҳа аӡәгьы дызрышьҭамлеит. Аха Базала урҭ иеибагны рыԥсадгьыл иазыхынҳәырц азы Анцәа диҳәон, ганкахьалагьы дрыҵашьыцуан.
Базала Сивас раара дук ахымҵкәа ачерқесцәаеи акәырдцәеи рыла ҽыла иеиқәыршәаз ар ҷыда реиҿкаара ишалагаз аниба Узеир Беии уи иеиԥш аус зуаз егьырҭ аҳәынҭқар маҵурауаа кырӡа шрылшаз агәра игеит.
Кавказаа рқыҭақәеи акәырдқәеи рҟынтә иеизгаз зықьҩыла аҿар, ҷыдала иазыҟаҵаны ар ашьақәыргылара иаҿын. Аҽыбӷаҟазареи абџьар аныҟәгарази зеиԥш ыҟамыз Кавказаа рыҷкәынцәа ақәырдцәа разыҟаҵарагьы иалагахьан, Кавказааи акәырдқәеи хаз-хазы ишыҟазгьы аԥышәа змаз Кавказтәи афицарцәа акәырдқәа ирхагылан.
Наҟ-наҟ аруаа иршәырҵаша амаҭәа азҵаара цәырҵит. Амала дук иазымхәыцкәа ҿыц иеиҿкаахаз аруаа акәымжә-каба формас ирзырыӡбеит. Ари акәырдқәагьы Кавказаагьы ирзеилымкааит. Акәырдцәа иҭабааҭцәӡа иҟаз рымаҭәақәа раамышьҭахь рформа ҿыц изашьцыломызт. Кавказаа ракәзар, дара рымаҭәа акәырдцәа ираҭәаршьомызт. Амала аамҭала зегьы абарҭқәа рхашҭит. Акәырдцәагьы аибашьҩы изы уаҳа нызҭаыхмкәа иманшәалаз акәымжә-каба иашьыцланы зынӡа иршәырымхуа иааҟалеит.
Ари аамҭазы Базала Узеир Беии Шмешсиназ Ҳаными рхатәы ҷкәынак иеиԥш дҟалахьан. Рыԥҳацәа ршәарҭадаразы Истамбулҟа рҭынхацәа рахь иахьырышьҭыз азы Базала ила ргәы рхашҭуан. Ушьҭа акрыфараҿгьы ҭаацәарак еиԥш иеицын. Хара ианцоз Узеир Беи ихьаақәа Базала ицеиҩишон зны-зынла аҳәынҭқарратә маӡақәа изеиҭеиҳәо аҟынӡа Базала дааигәаны диԥхьаӡон.
Узеир Беи иус данаҿыз зны-зынла игәынымӡарақәагьы ааирԥшуан еиҭах абас иеицны ишцоз.
– Ҳсултан ду Абдулҳамид даараӡа дуаҩ ҟәыӷоуп. Дҟәышуп… Амала Адунеи убас лассы аҽаԥсахуеит иаргьыҳаргьы ахьӡара ҳцәыуадаҩхоит… Балкан инхоз ақьырисан жәларқәа аӡәаӡәала ахақәиҭра иашьҭалеит… Европатәи аҳәынҭқарра дуқәагьы зны-зынла маӡала акәзаргьы, еиҳаракгьы иаартны урҭ ирыцхраауеит. Ажәларқәа зегьы абас хаз-хазы иандәықәла фышәшықәса раахыс адунеи зырхыџхыџуаз аимпериа дуӡӡа ахабгалара ашәарҭа инҭагылеит. Европатәи аурысқәа Балкан рзымхошәа уажәы мрагыларатәи ҳадгьылқәагьы еиладырҩынута иалагеит… Еиҳаракгьы аурысқәа ҳтәылауаа аерманцәа иааҟәымҵӡакәа идырбыжкуеит…
Иажәа араҟа маҷк иааникылеит Узеир Беи иԥсы ааиҭакны иажәақәа рацҵара даналага Базала илымҳақәа кыдҵаны изыӡырҩра даҿын.
– Иасымша аерманцәа ирызкны еимакык цәырҵуеит, маҷк адәныҟатәи арбыжкрақәа ԥыҭкгьы ҳара ҳаиҳабыра рыццакрақәа рымшала, аерманцәа реиҳараҩык ҳара иҳадҵаны араҟа хаз ҳәынҭқаррак аԥырҵар рҭахуп… Амала Истамбул инхақәо урҭ ирыдгылаӡом, избанзар Османтәыла аԥсылманцәеи дареи реицынхара иеиӷьны ирыԥхьаӡоит… Амала аурысқәа рымшала мрагыларатәи ҳадгьылқәа рҿы ҳҳәатәы ишаҳҭаху имҩасуам…
Базала Узеир Беи дахьизыӡырҩуаз ари ауаҩы иҟынтә хышықәса рыла шаҟа иҿиҵааз дазхәыцуан. Ииашаҵәҟьаны Османтәыла ианааз атәыла иазкны иидыруаз даараӡа имаҷын, аха иидыруаз амаҷ-саҷгьы еиҳарак ииашаӡамызт. Узеир Беи аус ицура даналага ашьҭахь Османтәыла Кавказ аҟынтә ианахәаԥушаз еиԥш адунеи зегь раасҭа иӷәӷәаз ҳәынҭқарраны ишыҟамыз еиликаахьан. Уи адагьы аҳәынҭқарра ашьхаҭреиԥш аилашра иаҿын. Атәылаҿы инхоз аԥсылманцәагьы ақьырсианцәагьы иҭынчӡамызт, шәы-шықәсақәа раахыс иеицынхоз ажәларқәа иахьа дара-дарагьы аҳәынҭқарра аганахьгьы агәрагара рымаӡамызт. Иара аҳәынҭқаррагьы атәылауаа рыгәра агаӡомызт. Уи амшалоуп иахьабалак Султан Адублҳамид ицәгьаҳәацәа ахаԥаны изыҟаз.
Базала абарҭқәа дрызхәыцуа ацара дшаҿыз ҽыла ицныҟәоз Узеир Беи раԥхьатәи амҩахәасҭа аҟынтә ашьахҟа амҩа ианыз ауаа ирбаны: «Абарҭ убома Базала?» ҳәа инеиирбеит.
– Ари аҩыза ԥхьаҟа ицаз ҳәынҭқарарк аҿы иуԥылараны уҟаӡам… Арҭ ауаа нхарҭа ҳәа ҭыԥк алхны ирымаӡам, итәылауаҩуп ҳәагьы излаҳаԥхьаӡаша акагьы ркӡам, ашәахтә ҳазрымхуам, арра ҳазрыԥхьом, аҵараҿы, атехникаҿы ԥхьаҟа ҳазлацои? – ҳәа иара иҿала аҳәынҭқарра агәаанагара иҳәозшәа дыҟан. – Арҭ ушьҭа алада ҭыԥқәак рзалхны инырхатәуп… Уи азы ашьха ҭыԥқәа наҟ ирымхны уахь иызмхало иҟаҵатәуп. Ашьхахь рымҩа анаҳклаак уаҳа царҭа рымамкәа идҳарбаз аҭыԥқәа рҿы анхара иналагап. Арахә рааӡаргьы инаҟәыҵны адгьыл ақәаарыхра нап адыркып. Уи нахыс ҳнапаҿы раагарагьы мариахоит.
Базала арҭ ауаа рышьха ҭыԥқәа шрымырхша, мҩас иарҭоз изеилкаауамызт.
– Ибзиоуп аха арҭ шәышықәсақәа раахыс рырахә ахьырго рышьхақәа, ишԥа рымышәхуеи… Уахь рцара шԥаанышәкыло? Амч шәхы иашәырхәар, араиҟара ауаа рацәа ар ргәыдышәҵома? Нас аҳәынҭқарра иаҿагылар иҟашәҵои?.. – ҳәа азҵаарақәа неишьҭаиргылеит.
Узеир Беи ари аҩыза азҵаара ҟәыш иԥаҵа шьышьуа маҷк днахәыцны аҭак азыҟаиҵеит.
– Османаа шәышықәсала ирзымыӡбаз ари азҵаарагьы Султан Абдулҳамид аҭыԥ иқәиҵеит, амч ахархәара аасҭагьы иеиҳаз мҩак иԥшааит.
Нас ашьхамҩа ианыз ауаа рахь днаԥшны иажәақәа инарыциҵеит.
– …Кавказ аҟынтә иааз ахҵәацәа реиҳараҩык абарҭ ашьхақәа рҿы инҳархоит. Џьара џьарагьы ҳагьалагахьеит ари аус… Урҭ араҟа нхара ианалагалаак арҭ ауаа ашьахҟа иназышьуҭада? Ашьшьыҳәа архатәи рҭыԥқәа рахь инагьежьуеит. Нас рқьалақәа нкажьны аҩнқәа дыргылоит. Адгьыл ақәаарыхра иалагоит. Ҳаргьы рымҩа, рӡы, рышкол уҳәа зегь рыла рымаҵ аауеит. Абас ала Кавказаагьы аҭыԥқәа рзыԥшааны ҳархатәқәагьы анхара ашҟа ииаҳгоит… – иҳә-еит.
Базала ари аус игәы ишақәымшәаз изӡомызт. Ашәы-шықәсақәа раахыс ашьхақәа рахь иныҟәоз ауаа уажәы ҳаит ҳәа иаҟәыҵран иҟаӡамызт. Ус анакәха уаҟа индырхараны иҟаз Кавказааи дареи ӷәӷәала иеиҿагылар ҟалон, аиҿагылара аныҟалалакгьы хымԥада аԥсыҭбареи ашьакаҭәареи агхаӡомызт. Базала игәаанагара Узеир Беигьы ицеиҩишеит.
– Азҵаара ҟәышрыла иӡбоушәа иҟазаргьы, амца алахәмарра иаҩызоушәа избоит… Ари Кавказааи аҭыԥантәи ауааи реиҿажьра акәӡами иалҵуа? Аиӷареи ашьакаҭәареи рыбжьамлаӡои?
Узеир Беи ари аҩыза азҵаара дазыԥшын.
– Узҵаара ала шаҟа уҟәышызгьы ааурԥшит арԥыс!.. Уиашоушәа уҟазаргьы наҟ-наҟ ажәларқәа рзы ари иеиӷьу мҩахоит. Адгьыл ақәаарыхра ахьырзымдыруа азы ҳархатәқәа архатәи адгьылқәа изысԥоу макьана ирыздырӡом. Аха анхара ишалагаз еиԥш, ишбеиахо иаартны иубарҭоуп. Кавказаагьы ашьхақәа усгьы ирышьцылоуп. Инхап-инҵып еиҳаракгьы аҽы ааӡарала рхы ныҟәыргап, ишнеиуа ҳара ҳаруаа рзы иаҳҭаху аҽқәа зегьы дара иаҳзырааӡаргьы ҟалоит…
Узеир Беи иажәақәа, ииашаны насгьы ауаҩра аланы изымԥхьаӡеит Базала, аха уаҳа ажәа имакны игәы анырхарагьы изымгәаӷьит. Избанзар уигьы аҳәынҭқарразы дмаҵуаҩын ауп. Уаҳа кыр илшогьы дыҟаӡамызт.
Узеир Беи иусурақәа зегьы азҿлымҳахо иалагахьан. Избанзар х-шықәса раахыс мышкгьы џьара дымтәакәа, уахгьы-ҽынгьы Османтәыла мрагыларатәи ақалақьқәа дрыкәшон. Арратә маҭәа шишәымызгьы иахьнеилаак аруаа аԥхьа инаркны аҳәынҭқар уаа зегьы шихаҵылоз ала шаҟа пату иқәырҵоз, ашҟагьы ицәшәоз ала ус баша маҵурак шимамыз убарҭан. Базала усгьы иеилаҩынтыз аҭыԥ аҟны ак изырур ҳәа дшәаны Узеир Беи иҵегьы дихылаԥшуа далагеит. Аҵыхәтәантиә аамҭаз игәараз уҳәан-сҳәанқәагьы ауаа аҵәы иқәнартәахьан. Изларҳәоз ала аерманцәа ақәырдқәа ахьынхоз адгьылқәа ҳара иаҳтәуп ҳәа иԥхьаӡаны рҳәынҭқарра аԥырҵар рҭахызаап, ари заҳаз ақәырдқәа рхы рхыҵны иҟан, иара ҿыц иаԥырҵаз аргьы хыԥхьаӡара рацәала изалалозгьы уи амшала акәын. Агьырахь игәараз даҽа
уҳәан-сҳәанкгьы «ҿыц иаԥырҵаз ар аерманцәа рықәгаразыҳәан ауп» ҳәа кәын, уигьы аерманцәа арбыжкуан, ажәакала ажәларқәа дара-дара реичырчаразы шьоукуы аусура иаҿын. Арҭ ауҳәан-сҳәанқәа Османаа идәықәырҵоит зҳәозгьы ыҟан. Аурысқәа ирусуп зҳәозгьы маҷӡамызт.
Османаа мрагыларахь аладатәи рықалақьқәа рҿы аҭагылазаашьа абас ессымша ацәгьарахь ацара ишаҿыз Узур Беигьы иусқәа рыццара даҿын. Амала ушьҭа ашәарҭара ду дҭагылан. Ессымша ишьразы ауаа шишьҭоу ала ацәгьаҳәацәа ажәабжьқәа ааргон. Мышкы аерманцәа адырҩаҽны акәырдцәа, икылатәаны ишизыԥшыз ала ажәабжьқәа рзаауан.
Аҳәынҭқаруаҩ иԥсҭазаара ашәарҭа иахьҭагылаз азы ҳамҭакы аҟара иусқәа ааникыларц иҳәеит, аха иурцгьы иҭахымызт. Уи адагьы ауаа реиҳагьы рылаԥш дыҵашәоит ҳәа дзыхьчоз ауаа рхыԥхьаӡарагьы иацырҵар иуамызт, ар-маҭәа зшәымыз хҩык аҷкәынцәеи Базалеи мацара ракәын дзыхьчоз…
Узеир Беи дзыхьчоз ауааи еиҭах иеиԥыларак аҟынтә ихынҳәны иаауан. Аӡиас дук иаваршәны аныҟәара ишаҿыз Узеир Беи днаидгыланы дахьцолз анаԥшы-ааԥшрагьы иаҿыз Базала раԥхьаҟа шьуокы шкылатәаз гәеиҭеит. Иаразнак Узеир Беи егьырҭ аҷкәынцәа адырра рыҭаны ргәы рҽаниҵеит. Уажәы шьҭахьҟа игьежьны ибналар акәын, аха ишыхынҳәыз еиԥш, рышьҭахь алагьы ирыкәшаны ишыҟаз аагәарҭеит. Царҭа рымамкәа иҟан, избанзар рганк узызҿамлоз абахәра ыҟан, агьырахьгьы аӡиас аҟынӡа илбаауаз тышаран.
Макьана ихьылашьцамыз азы ирзыԥшыз ауаа ишырацәаҩыз насгьы бџьарла ибзиаӡаны ишеиқәныхыз рбон, дара ракәзар, хәҩык ракәын, ажәакала рҭагылазаашьа даа-раӡа ихәарҭамызт.
Баша ахы рмықәшәарц азы рҽқәа рхы иазоурыжьит, насгьы иршәаны иԥхадырсит. Ушьҭа аиҿахысразы имазеины иҟан, рҭагылазаашьа иагьа ицәгьазаргьы, рыҽрырымҭар акәын, акы заҵәк имаҷымкәа аџьаԥҳаны рыман.
Ақәылаҩцәа хыԥхьаӡарала иахьырацәазгьы иақәгәыӷны ашьшьыҳәа арзааигәахара иаҿын, аха Базалеи
иҩызцәеи амца анрыжәырҵа иаангылар акәхеит. Базала иаразнак иҩызцәа иҟарҵаша рзеиҭеиҳәеит.
– Шәзеихсыша ибзианы дшәымбакәа, излаиқәшәаша агәра шәымгакәа шәымхысын. Избанзар, ианрықәшәалак ауп ргәы анкаҳауа мамзар баша шәыхсыр реиҳагьы ргәы шьҭнахуеит. Ҳара ҳшәаз џьыршьоит. Уи амшала аӷа игәы шьҭызхша акагьы ҟашәымҵан, ахы аныҭҟьа аӷа дагозароуп… – ҳәа дрылабжьон.
Базалеи иҩызцәеи ақәылаҩцәа маҷк аҟара раанкылара рылшазаргьы ирҿагылаз ауаа даараӡа ирацәан азы зегь дарароуп ирзааигәахара иаҿын. Базала иҩызцәа руаӡә иахь днаҳәны:
– Уара ашәақьқәа еиҵаҵала, уара утәалагьы сара схысуеит… – иҳәеит. Базала ушьҭа ҩ-шәақьк рыла ахысра даҿын, акы-ҩба ианхыс ашьҭахь Базала ицыз аҷкәынцәа аԥышәа ҳәа акымзарак шрымамызгьы аагәеиҭеит. Аригьы усқәа еиҳагьы иаруадаҩуан.
Ушьҭа ахәлара иалагахьан ари ганкахьала ибзиан абналара рылшон, аха даҽа ганкахьалагьы раӷацәагьы рзааигәахарагьы арманшәалон.
Амш анылашьца нахыс амзагьы аԥҭақәа ианхырҩа ушьҭа бжьыла мацаара иеишьклаԥушан. Базала иҩызцәа – «Аҩызцәа ҷыт бжьк шмәырган, иҟалозар шәысԥыԥҵәҟьа еивышәымган… абжьқәа шәырзыӡырҩы… арҭ абыжьқәа ишәызмбаша шәдырбоит…» ҳәа еиҭах днарылабжьеит. Нас уи аамҭазы иаҳаз бжьык инақәкны дҩахысит. Ихысрала арҵәаа ҳәагьы бжьык ааҭгеит: «Ааҳ!.. сишьит алахша, сихәит!…»
Рҩыза ахы аниқәшәа, атәыла бгеит, ақәылаҩцәа рыззегьы иырмаз зегьы ҭдырҟьеит. Нас ԥыҭрак ҭынчрахеит, из-банзар ршәақьқәа аиҵаҵара иаҿын, ари Базала ак игәаланаршәеит.
– Аҩызцәа ашаха шәымоума? – ҳәа днарзаҵааит.
– Исымоуп… исмӷоу аҭра иҭоуп иҳәан иауӡаны шахак
ааҭигеит. Базала ашаха ааимыхны
– Ари ашаха Анцәа имчала ҳаҿнахуеит… уажәы цқьа
шәысзыӡырҩы!.. – иҳәан игәы иҭаз рзеиҭеиҳәеит. Базала аамҭа анааилаак ақәылаҩцәа еиҭах дреихсуан, нас зегьы ирымоу ҭырҟьаны ршәақьқәа аиҵаҵара ианалагалаак уырҭгьы аҵла иадҿарҳәалаз ашаха ала атыша аҟынтә аӡиас ашҟа илыбааны ибналон. Уи аамышьҭахь алашьцара рҽарҭон.
Базалеи иҩызцәеи ҿымҭкәа аԥшра иалагеит. Харагьы имгакәа ақәылаҩцәа руаӡә данеимса, Базала абжьы ахьгаз инақәкны дхысит. Уажәазы ӡәыр иаахама рзеилымкааӡеит, аха ишазхәыцыз еиԥш ақәылаҩцәа рыззегьы ршәақьқәа ҭадырцәит, аамышьҭахьгьы ашәақьқәа реиҵаҵаразы ҭынчрахеит. Базала «Шәеиха аҩызцәа, ацара иаамҭоуп. Ашаха шәламҵасны алада шәылбаа… Шәшылбааз еиԥш шәыбнал, сара шәысзымԥшын, схала схы сахәоит…» ҳәа иҵирҟьеит. Раԥхьа аруаа руаӡә данылбаа ишьҭахь аҟынтә Узеир Беи дылбааит насгьы агьырҭ иаанхаз ҩыџьа…
Базала иҩызцәа ианскьеит ҳәа агәра анига, иҵегьы цқьа дӡырҩуа далагеит. Абжьқәа зынӡа ааигәарантәи иаҳауан. Амала иҩызцәа хара ицаанӡа арҭ ауаа ааникылар акәын азы даҽа зынк днареихсит. Даргьы злахысыз ала ак рыбжьаӡамызт азы ушьҭа ак ҟаиҵар акәын. иаразнак ииӡбаз ала ашьшьыҳәа дҳәазаны дрыбжьысны дцарц иҭаххеит, ахыхьчарҭагьы дахьҭыҵыз азы зынӡа адәы дықәын. Амала алашьцара аҟынтә дырбарҭаӡамызт, арахь рысԥыԥ еивгашьа аҟынӡа иаҳаратәы дрызааигәахан. Дрывсны дцон еиԥш, дыззыԥшымыз ак ҟаланы амза аԥҭақәа рыбжьара иаацәырҵны адәы лашаӡа иааҟалеит. Ас ианыҟала ақәыалҩцәагьы иаразнак дгәарҭеит. Ушьҭа ажәылара ада ԥсыхәа иамӡамызт азы иаргьы дҩаҵҟьаны ишәақь иааигәара игылаз инаиқәкны иҭирҟьеит, аамышьҭахь иҟама ааҭиган даҽаӡәы дижәлеит аха уи аамҭазы аҟәҟәаҳәа иеихсуаз рыхқәагы наиқәшәеит.
Базала иаахаз ахқәа рымшала данкаҳа ақәылаҩцәа игәырӷьан иҳәҳәон. Нас иҩызцәа ӡәыр дыҟоума ҳәа икылԥшит аха аӡәгьы данырымба иахьыҟаз ҳәа изызхәыцыз аҭыԥ ахь иаарымаз зегьы ҭдырҟьеит, аха аҭак ҳәа акагьы анырмоу ашьшьыҳәа инеины аҭыԥқәа аагәарҭеит, аӡәгьы дшыҟамызгьы убасҟан ауп ианеилыркаа.
– Ҳаит, анцәа ишәиааит!.. арҭ зегьы бналеит… Узеир Беигьы дыргеит!..
Зегьы аууы рыхга иеилан. Узеир Беи дахьрыцәцаз рзыхгомызт. Аӡәы дыршьхьан аха уи дара рзы акагьы даԥсаӡамызт, дара Узеир Беи ишьразы акәын аԥара зрырҭаз.
Реиҳабашәа иҟаз уаҩы кьаҿк ирӷәӷәаӡа иикыз ишәақь ала ашьшьыҳәа дааин ашьа зыхьтата ишьҭаз Базала днеихагылеит.
Базала дыхәхәаӡа дкажьын, ақәылаҩцәа рхада шьапыла днаигәҭасны Базала даарҳәны дызусҭоу еиликаарц иҭахызшәа дихәаԥшуа дналагеит. Усҟан ауп имаҭәақәа цқьа игәаҭаны иҩызак иахь анҿиҭгьы.
– О, уара аҟабарда!.. Абри имаҭәақәа унарыхәаԥши шәара шәтәқәа дреиуоуп ҳәа сыҟоуп…
Ас аниҳәа зҿыԥхьакны иҟаз акәымжә кабала иеилаҳәаз аӡәы дыҩны дааин Базала днеихагылеит, нас длаҟәны илымҳа нықәҵаны игәы дазыӡырҩит. Нас инапы ала иԥсыԥ еивигома ҳәагьы инагәеиҭеит. Арҭ данырҿыз аиҳабгьы уи ихәаԥшра даҿын.
Аҟабарда ҳәа ззырҳәоз Базала игәаҭара даналага ихы ҩышьҭахын иҩызцәа рахь:
– Шәзыршәаша акагьы ыҟам агьырахьҟа дцахьеит!.. – ҳәа ибжьы наиргеит.
Базала иихәыз ауаҩгьы инапы акы акәыршара дшаҿызгьы разҵаара даҿын.
– Агәра угома аҟабарда? Дымԥсызар? Наҟ унаскьа даҽа ҩынтә хынтә раҟара сиеихсып!.. – ҳәа днахәааит.
Аха акәымжәы зшәыз ауаҩы ӷәӷәала дгәамҵны аҭак ҟаиҵеит.
– Наҟ усԥырцқьа абзамыҟә! Сара дыԥсит сҳәазар уи дыԥсит ауп… Уара аԥсыҵәҟьа уицәшәаны уиеихсуазар араҟа усс иумои? Аԥхьан ахы ануқәшәа зҵыхәа иаӷрагылаз алаԥшқа еиԥш арҵәааҳәа иҳәҳәауаз уара уакәӡамзи, ашәыргәында?..
Арҭ ажәақәа ақәылаҩ кырӡа даргәааит, аха иара иаасҭа дгәамҵны дҵыс-ҵысуа ицәажәоз аҟабарда дахьицәшәоз азы уаҳа ҿимҭит. Агьырҭ ақәылаҩцәа иажәақәа ахыччара ианаҿыз уи Базала иҵегьы днагәаҭаны имӷаз аԥараҭра аниба реиҳабы инеииркит.
Аиҳабы ицқәа хырџьаџьа дааччаны аԥарақәа иџьыба ианҭеиҵа
– Сара ариа рыцҳа иакәым Узеир Беи иԥсыбаҩы сҭахуп агаӡақәа!.. Лассы шәҽеидышәкыла ҳрышьҭалоит… усгьы хара изымцазар ҟалоит, иахьхәыҵазаалакгьы исыԥшаароуп… – ҳәа днарықәыҳәҳәеит.
Ақәылаҩцәа ибзианы иангәарҭа Узеир Беии ицыз ауааи шахала илбааны ишыбналаз, Базалагьы уырҭ ааникыларц азы ара ихала дшаангылаз еилыркааит.
Реиҳабы изхара дыцәҳаны еиҭах днарықәҳәҳәеит.
– Лассы шәҽыжәла абзамыҟәқәа! макьана хара изымцаӡац… абыржәыгьы ишәыцәцар шәхы шәхысхуеит ижәдыруазааит…
Узеир Беи дшыбналаз ангәарҭа ақәылаҩцәа Базала дырхашҭхьан уиа мшала уаҳа иара иахь имхьаԥшкәа ибналаз инарышьҭалеит. Уи аамҭазы амза еиҭах аԥҭақәа рышьҭахь ианхәыҵала иахьабалаак иеиқәылашьца иааҟалеит.
Базала ӷәӷәала дхәын аха иԥсы ҭан, аарлаҳәа иԥсыԥ еивигон. Амза алашара ацхыраара ала аҵыхәтәан иибаз ауаа рацәа шихагылаз, насгьы дгәазҭаз ачерқьес иакәын. Акәымжәы зшәыз ауаҩы иԥсы шҭаз шеиликаазгьы егьырҭ идыдимырдырӡеит, усгьы алыхәҭеиԥш дыҟоуп. Иҵегьы аԥхасҭа ирымҭааит ҳәа дхәыцзар акәхап ҳәа игәахәуан. Ихәрақәа рыла хара изнеиуа иакәӡамызт.
Базала дахькажьыз аҟабарда ззырҳәаз ауаҩы игәы иҭаз еиликаазшәа дыҟан уи азы зегьы ибналаз ирышьҭаланы ианца…
«Сыԥсы шҭаз умӡаӡакәа уҩызцәа инароуҳәар реиҳа иеиӷьымзи?.. Иаасгәыдҵаны схьаақәа срылдыргон. Уажәы сымԥсыкәа агыгшәыг сазныжьны уахьцаз иеиӷьхама?» ҳәа ахәыцра даҿын.
Ушьҭа дшыԥсуаз агәра ганы дыҟан Базала… Иԥшәма ԥшӡа Амреи макьана зхьӡҵәҟьа изымдыруаз иԥеи даарызхәыцит.
Абас хьаала иҭәыз адунеи анаанижьуаз уаҳа дзызхәыцуаз? Нас ихәыцрақәа шықәсқәак раԥхьа дызқәырцаз иԥсадгьыл Аԥсынҟа дрыманы ицеит. Иани иаби иааины ибла иаахгылеит… Дышԥаԥшӡаз уи иан… ашлара иалагахьаз ахьыԥштәы змаз лыхцәқәеи, ацха ԥштәы змаз лыблақәеи рыла дынцәахшан… Уи абас цқьа дахьигәалашәазгьы ааџьеишьеит Базала. Избанзар, уаанӡа иагьа иургьы зынк лхаҿсахьа игәаламшәаӡацызт.
Нас иаб днаизхәыцит. Есмышеиԥш иџьымшьқәа ҵархәы дыҟан, аха бзиабарала иеибыҭаз уаҩын есымшеиԥш лаԥшхаала дихәаԥушан.
«Сыԥсуеит саб!..» ҳәа иблақәа днархыԥшыланы инациҵеит.
«Уара шаҟа разҟы умаз саб!.. Уԥасадгьыл аҿы иԥшьоу хықәкык-уԥсадгьыл ахақәиҭразы ухы ақәуҵеит… Ҳадгьыл ԥшӡа уамадоуп… Аха сара бнарак аҿы ҭынхада сыԥсы схыҵуеит… Агыгшәыгк сеимҿырхуеит, нышәнапк, нышәынҭракгьы соуӡом…»
Иаб Базала ихцәқәа ааишьышьит.
«Мамоу сыҷкәын!.. Уара есымша уаҩҵас, хаҵаҵас умҩасит… Ухгьы, ауаагьы ҳаҭыр рықәуҵеит… Саргьы уҭаацәагьы ҳзырԥхашьаша шьаҿакгьы ҟамуҵаӡеит… Уахьыԥсыз акәым, ушыԥсыз ауп ихадароу… Уара уаха уҩызцәа реиқәырхаразы умлакҩакӡакәа ашәарҭара уҽалоужьит… Уара ула сгәы дууп сыҷкәын!..»
Иаб арҭ ажәақәа наҳәаны иаразнак дыӡит. Уажәы иан заҵәык дихагылан лыблақәа ҭыԥхааӡа ихәаԥшра даҿын. Базала аарлаҳәа деиханы инапы иан лахь ироуит. Уажәы инапы иан лнапқәа ирыбжьакын.
«Ибдыруама сан!.. санхәыҷызгьы зегь раасҭа сзеигәырӷьоз бнапқәа ркра акәын… Санеизҳагьы убас акәхеит… Сыԥсы ҭанаҵы бнапқәа рыԥхарра схамышҭӡеит… Снапы ирӷәӷәа уаҳагьы иоубмышьҭын сан!»
Базала алашьцараҿы дыхәхәаӡа дахьышьҭаз ирӷәӷәаӡа иикыз иан лнапы ҟәымшәышә ашьшьыҳәа аҽаԥсахны иҟьаҟьаӡа хаҵа напык инаҩызахеит.
«Умшәан сашьа!… Уҩыза ақәылаҩы ацхыраара дузааит… Умшәан уԥсӡом!.. Ухәрақәа хьанҭоуп, аха уара аԥсра уҽуомҭар шьҭахьҟа иумоу рзы уынхарц уҭаххар, зе-гьы ҳариааиуеит…»
Базала иаҳаз абжьы ала дызлаз аԥхыӡ даналҵуаз аԥхьан аԥҭақәа иааргәылҵны ақәылаҩцәа рҿаԥхьа дҿаҿаӡа даацәырызгаз Амза еиҭах аԥҭақәа иаарывҵны, илашаӡа ианыҟала амҿы иаҩызаз инапқәа рыла инапы зкыз адауы иаҩызаз ауаҩы днеиҿаԥшит. Ихагылаз иан лакәӡамызт, данырхәыз аамҭазы «иԥсы ҭоума» ҳәа дгәазҭоз акәымжәы зшәыз ақәылаҩы иакәын уи…
Ароман аҩбатәи ахәҭа анҵәамҭа
