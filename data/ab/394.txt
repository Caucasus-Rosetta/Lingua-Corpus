Аиҭага ҿыцқәа 

Умар Хаиам

Ԥшьба-ԥшьба цәаҳәала


*** 
Аҩы уаанахәеит. Угәырӷьала, Хаиам!
Иаиааиз уоуп! Угәырӷьала, Хаиам!
Лашьцарак ааишт – арҭ амшқәа рҵыхәтәаны…
Макьана уҟоуп. Угәырӷьала, Хаиам!



*** 

Ҳабжьара, ажәҩан аҵа, хақәиҭра ҳәа егьыҟам.
Уахьыԥшлакь, сашьа, хақәиҭра ҳәа егьыҟам!..
Игәынгатәу, уазхәыц, ҳаԥсҭазаара ахькьаҿу?
Игәынгатәу лассы, ҳҿахьынаҳхо нарцәыҟа?!

*** 

Иахьа амал урҳаит, уӷархеит ус уаҵәы.
Уԥсыбаҩ-саба аҟьашт аԥша ҵәыҵәы.
Асаба нышәаԥшьхап ишнеиуа, ҵаҟа иантәо…
Уи ала иҭыӡқәа ҩеигашт даҽаӡәы!..

*** 
Акьанџьақәа ҳреиԥшуп, анцәа ус игәаԥхеит.
Акьанџьақәа рлахьынҵа ҳлахьынҵахеит.
Данҳалахәмарлакь, ҳнага-ааго изхара,
Ашәандыҟәраҿ ҳнага ҳҭаҳәҳәа ҳаиҵәахуеит…

*** 

Ажәҩан аҿа иаҩызоуп, иҭацәуп, иҭыккоуп.
Уи аҵаҟа амҵқәа реиԥш аҿа ҳҭаԥсоуп.
Ус ҳаушеит. Шьаурдынны уахьыҟоу ҳазхалом…
Уаҿа ҳӡаауп, ҳамҵутәит. Ус ҳлахьынҵоуп.

*** 

Аӷьычцәа иркит, иргеит ари адунеи!
Аҟәыӷа араҟа даҵахоит, аиеи!
Уԥхамшьаӡои ҳәа аԥхамшьа дуҿагылоуп…
Ҳгәыӷра маҷқәа лҭахәаша имцеи!..




*** 

Аҩы анызжәуа ҩума исзыржәуа сара аҩы?
Уи зыхҟьо аргама  ибоит ҳара Ҳшаҩы.
Ҳҟыба-ӡыба срылҵны ҽа дунеик ахь ацара
Шәымҭак иадамзаргьы, – абар исзыржәуа аҩы!..


*** 

Аԥсҳа ихыбаҩ иақәтәаз алаҳә збеит џьара,
Аҽырԥагьа амҵәыжәҩа абас иаҟьон убра:
«Иабаҟоу уфырхаҵара? Усаркьал дуқәа рыбжьы?
Иабаҟоу ушьыжь, ухәылԥаз? Иабаҟоу Уԥсҳара?»


*** 
Адгьыл – аҩынаҳа, сшужьац сужьоит,
Уҩыҟаҵа сзыжәуам, иаԥсамшәа избоит.
Еиӷьуп исҿысхыр  убжьеи еилахәашь,
Аҩыцқьаҵәҟьа умамзар, уи ала ҳаилгоит.



*** 
Ҳҟьантазӡа ҳаиуеит, убас ҳагьыԥсуеит,
Ҳхәыцрақәа иаҳмыхәо ала иԥыруеит.
Ҳамҩасцәоуп. Иаҳԥеиԥшу акәзар, абар:
Ӡ-ҿамҩаки, кәасҭхаки, асабеи, аԥшеи!..


*** 
Аҳаԥшьаӡҩы тәамҩахә умам, избанзар,
Анышәаԥшь укуп, ҭаха ауҭом, уаазбазар.
Издыруада уеирыӡ злухуа анышәаԥшь
Уаб рыцҳа иԥсыбаҩ, инышәаԥшь ҟаԥшь акәзар?



*** 

Аҩызцәа рхыԥхьаӡара уашьҭамлан, ҵаны,
Еиҳа-еиҳа иркьаҿла, иркьаҿла угәуҽанны…
Знапы узҭо иакәзар уазхәыцла инапы:
«Иҟьашт са сышҟа иркалан еиӷарала зны!..»




*** 

«Иумои малс?». Азҵаара схы иазкын. 
«Ԥхьаҟа иуԥеиԥшуи?»  – 
Сгәы азыӡырҩра саҿын.
Умҩасит, уҟам. Иушьҭарҳәап шьоукы:
«Фархьымцак абра џьара еиқәын».


*** 

Амшын амца ацраҵара мариоуп,
Ҳарҟәыӷара – о, еиҳа ихьанҭоуп.
Иҭоу ҭахоума аирыӡ-ҭәы уацәхасыр?
Иҭацәу аанкыл – ахылаԥшра мариоуп…



*** 
Аԥшатлакә аиԥш усыжәлеит, о, Ҳазшаз,
Иҭәыз саҿа ԥуххааит, Ҳазшаз!
Аҩы сачычоуп, иамаскуам, ааи, ус ауп, 
Уарах – уԥандоуп, аҩгьы уашьуп, Ҳазшаз!..


*** 

«Анасыԥ змада?».  Сиазҵааит аҟәыӷа. Аҭак:
– Ауаа гәыла илашәхамашь? Сазхәыцуан иахьак.
Дыҟоуп насыԥла амза шаша дызгәыҵак дызку,
Аҵх-нымҵәа цаҳә-цаҳәуа иагәылоу, еиҩызшо цәарҭак!..


*** 

Аллаҳ иус зыхшыҩ азымцо акыр уаԥсоу?
Аллаҳ иԥша уасабоуп, ааи,  акыр уаԥсоу?
Алашьцарахьтә уааит, уцоит уахь. Акыр уаԥсоу?
Укәша-мыкәша ҭацәуп, акгьы ыҟам. Акыр уаԥсоу?



*** 

Изҭаху ииҭаху иҳәалааит сара саҿа скуп.
Ирҳәалааит:  ихы-иҿы зегь гәилҵас иҟаԥшьуп.
Сҩызцәа ҩыла сыркәабааит санынаскьарго аҽны.
Аӡахәа-махә кәыба сҭашәҵа. Сгәы-сыԥсы иатәуп!

*** 

Угәырҩа уагәылахар, ҳәаак змам,
Улахьынҵа ухыччаран иҟоуп, Хаиам!
Аҩы – гәырҩахҽыгоуп, уеирыӡ ҭарцәы,
Ижәла иԥҽаанӡа, еиҳау ҽак узшам!


*** 

Аԥсцәаҳа – аҵааԥс, дысиааип, сигап,
Акәты идыркәыкәуа аиԥш, дсылгап – ҳаилгап!..
Аҳаԥшьаҟаҵаҩ, суҳәоит, иӡла уҳаԥшьақәа:
Сгылап, сыԥсхьазаргь исаҳар аҩ афҩы!



*** 
Исарҳәалоит  ус: «Хаиам, ҳагәра га,
Аҩыжәра уаҟәыҵ, дад, ԥҳәызбак даага!»
Ишәасҳәоит алгыцәа: слышьҭоуп аԥҳәысгьы,
Аҿагь убас, наҟ-ааҟ еибарга!..




*** 

Ҳаидтәала ҳҩыџьагь ҳаирыӡ ҭаҳарцәып,
Ҳаҟанаҵ адгьыл аҿ – ҳаҟазааит знык…
Аҳаԥшьаӡҩы, ҳаныҟам, ҳцәеижь-анышәаԥшь
Еирыӡ ҟаимаҭк алихып, ма ҩ-еирыӡк!..

*** 

Хыхь иҟоу иҳәоит:  «Исхароу рацәоуп,
Агра рацәа шәысҭеит. Ус  ала  шәшоуп…»
Амбатәҵәҟьа  ҳзааицоит, ҳкыдҟьа ҳаишьуеит.
Иҳагу рацәоуп, ааи.  Изхароугь Иа иоуп!

*** 

Сажәа базыӡырҩ агәра ганы:
Бымрахәаган базыҟоуп сыҩны.
Быбзиабара шсымоу адгьыл сазцоит,
Уахьынтәгьы схәыҵнагоит! –  сыԥсы ҭаҵаны.


*** 
Хыхь иҟоу! Саҿуп аҵыкәкәара,
Ихарамшәа збоит сара сдамра…
Аԥсҭазаара ҳауҭт аԥсра уаиааины,
Суҳәоит, сӷаррагь салга уара!..

*** 

Аҩы сзаԥырҵуам. Агәырӷьа сатәуп.
Соуԥшәыл лыла сгәаҵа  зегь ҭәуп.
Абас сушеит, саԥуҵеит, Ҳазшаз,
Арахь џьаҳанымҟа сгара уаҿуп…


*** 

Аҩы џьбареи ашҳами сзаԥуп.
Ҩ-еирыӡк рҿыхәара саҿуп.
Руак ҭархагоуп, егьи еиқәырхагоуп,
Изласыԥсахри? Ахԥатәи  ҵәахуп.

*** 
Насыԥ змоу реиҳа измам шеиҳау ҳәатәу?
Дыгәнаҳауп, ааи, гәырҩа хьанҭала иҭәу.
Анышәаԥшь уалхны ҳа Ҳазшаз уанишоз
Дуазымҵааит: ушатәыму ушатәу?..

*** 

Уаҿа аанкыла, ижәла – иузыԥҵәоуп.
Ижәла, ари аԥсҭазаара ашацәоуп.
Ус, сишь, закәызеи? –  аҩы ҵәыҵәуп уҳәоит,
Иашоуп, ааи, аҵабырггьы ҵәыҵәуп!..


*** 

Исаҭәамыз ала ес-шар срыман сларҟәны,
Аарла снаскьон, сразҟымҩа сагон сыхәжәаны.
Сазҵааит исхыҵуаз сыԥсы: «Уабацои сцәеижь ааныжьны?»
– Иҟасҵарызеи, суԥырҵуеит, еилыбгоит, аа, ҳаҩны!»




*** 

Китаи тәыла дуӡӡа еирыӡк аҩы иаԥсам,
Џьанаҭ иазхьуа, иазгәаҟуа еирыӡк аҩы иаԥсам.
Иҵәаҵәызааит, ихәашьызааит, ма иамазааит ах – 
Иара згәамԥхо зегь еирыӡк аҩы иаԥсам!


***

Ҳаԥсҭазаара, иаҳԥеиԥшу сшазхәыцуаз, исамхажәт иацы,
Икыдысҟьеит сеирыӡ ҟырҟы-ҭшәа, иԥыхха ицарцы.
Аԥҽыхақәа цәажәеит ҵхыбжьон,  акка-ккаҳәа,
Сахьышьҭаз абас:
«Зны суеиԥшын, ухаҭаԥсаҭа сакәын, усеиԥшхашт лассы.»




***

Иаансыжьуеит адгьыл, зыԥсыцәгьа қым-қымуа,
Ацәгьа-абзиа абас аҳра ахьыруа.
Дгәырӷьалааит, илшозар, зкәыба иахагылоу,
Аԥсра млашь аиааишьа, аҳәынҷашьа здыруа.



*** 

Изакәи аиаша?  Ҳанмаҷыз ҳрышьҭан арҵаҩцәа.
Уажә, ҳандуха, ҳашә илагылт азҵааҩцәа…
Аиаша-ҵабырг? Ҳарҭ ҳахылҵит ацәыкәбар.
Нас ҳсабахеит. Ари алакә  абра инырҵәа!..
 


*** 

Абзиабара, аҩыжәра алых лахьынҵас,
Уазымхәыцын уаҳа иаҳԥеиԥшу ҳәа нас-нас.
Заҟантә уи уазхәыцри,  ирҳәахьоу ҳәауа?
Уазымхәыцын! Ушьҭахь мшынхозаргь зынӡас!


*** 

Агәаҟрақәа нҵәом ҳәа агәхьаа уҽаҭ
Утәазар, гәырӷьарак цәырҵуам, иазгәаҭ.
Идыруеит иҟәыӷоу: зегь имчуп Аллаҳ,
Амала баша улаӷырӡ каумыԥсан, дад!


*** 

Аԥсра сацәшәаӡом, сдамра аҭыԥ аҟны зны
Абаҳча еинылашт – уа акәхоит сыҩны.
Сцәеижь аамҭала ҳәа исиҭеит Ҳазшаз,
Гәхьаада инсыжьуеит  санаԥырҵуа аҽны.


*** 

Аҳрақәа, аҳцәа наскьоит уахи-ҽни.
Уалаԥшхьеит, ус ауп ари адунеи.
Уԥеиԥш аҳалуа-хаа уҿы ианҭанаҵо – 
Уацәшәа, ашҳам алаԥсоуп уи.


***

Нарцәтәыла закәу иацәаҩоу, иаҵасу
Уазҳәаран иҟада? Наҟ-ааҟ ӡәыр дыбжьысу?
Изумои анышә иамада хь-гәарҭак?
Уахьынтә ухнымҳәуазар, уахь иара уцу?


***  
Џьабаа мбаӡакәа амца слыркит, 
Гәыӷрақәак соуит, сганахь дааԥшит.
Аҿа ианшәалаз ахаҳә еиԥш 
Лылаԥш ак сгәаҵа иҭанаршәит,
Ахаҳә аҟыԥҳәа ихьшәашәеит.  Аӡы еилашит.



*** 

Гәыжьжьагас иҟои? Ишәасҳәоит: аҩы.
Уи хәшәуп, иагьшҳамуп, ус аԥиҵеит Ҳшаҩы.
Аӡба уанынҵәо ԥсҭазаара ыҟоума ӡыда?
Аҩыџьбара рхьаа хнаҽхьои  шаҟаҩы?!


*** 

Ажәҩан ала аусқәа еилыргазар,
Бгеи уасеи ԥшьаала еицыҳәуазар,
Еицгәарҵуазар, еицгәарлозар, еинаала,
Иҳабаргәыз, ус аиԥшқәа ауазар…


*** 

Ҳарҭ ҳҟалом, идыруп, адунеи ҳагәхьаа аку?
Ҳашьҭамҭақәа ыӡып. Адунеи ҳагәхьаа аку?
Ҳа ҳиаанӡагь уи ыҟан, иҟоуп, иҟалоит,
Ҳақәҵуеит, уи ҳаԥырҵуеит. Ма ҳагәхьаа аку?


*** 

Џьанаҭ, џьанаҭ ҳәа ҳдыргәыӷуеи шаҟаҩы!
Уи хароуп, уи акәым! – иаажәг аҩы!
Иалысхузеи уаҵәтәи  иҟам-иным :
Аԥсцәаҳа ишьҭыбжь ааҩхьеит, уӡырҩы!


*** 

Аҩоуп сзызхьуа, ааи.  Уаҳа акагьы.
Абзиабара. Уаҳа акагьы.
Ажәҩан иуананажьрыма урҭ нас?
Уи сашьҭам, саҳәо сыҟам зынӡагьы.




*** 

Аҵара ҳәаак амам. Уӡырҩы,
Уи лыбла ԥыџьқәа уреиԥхыӡ, арҿиаҩы!
Ус еиӷьуп! Ижәла – ҳнысымҩа мцурашоуп,
Уԥсҭазаара иагымхааит аҩы!..


*** 
Фҩы хаас иҟоу рыфыҩра саҿын.
Амра шәахәеи аҳәсеи срызгәышьын.
Аԥсҭазаара – зны амра иаԥшааз  ӡыхьуп,
Илыбжьахәашт, баша ашьҭа схын!..


*** 
«Арыжәтә  умжәын, арыжәтә умжәын, Хаиам!» – 
Уи ада зегь лашьцароуп, сгәы иауам.
Аҩы ҟаимаҭи абла еиқәареи схырхит,
Урҭ роуп исзыржәуа –
Даҽа мзызк збауам.



***

Кашырроуп, ҩыжәроуп. Сыԥҳәыс-хҭацә илырҳа,
Сыԥҳәыс – илҵшәадоу аҟәыӷара аԥҳа!
Уи слылҵуеит наҟ, аҩызцәа, агәырӷьа самоуп,
Ԥҳәысс дызгоит, дыстәуп  аӡахәа ԥҳа!


***  

Ҳамшқәа – аӡиас араӡны цәқәырԥа.
Аԥслымӡ - аԥша иамоу лабҿаба.
Ихадоу Иахьоуп. Егьыс, уаҵәы, уаҵәашьҭахь
Ҳзыхьӡаша усхом. Уацәымҩашьо агәра га. 



***  

Аҵх кахха, аеҵә!.. Удыршәап,
Ҳәаа змам ахь ухәыцрақәа дырхап.
Аеҵә ракәзар, ицоит, еибарс, имҩас – 
Илҭахәашоит. Адунеи уахыумашь? Мап!..


***  
Сажәит. Сыбзиабара аблақәагь хәашьуп,
Шьыжьы инаркны аҵиааҩ са сашьуп.
Иабаҟоу сгәилқәа рымш? Уи ҿӷәыхаа игоуп, ицҟьоуп,
Бзиабарала сшьуп, скәаҳауп, сларҟәуп.


*** 

Аԥсҭазаара – џьармыкьоуп. Узмыԥсахуа уиниаӡом.
Укаҳама? Улеима? Иухәо хәшәы  убаӡом.
Ухаҭа уҽумыԥсахын. Урахәаччала ауаа.
Урахәаччала – ушҟа ччаԥшькгьы уахьыԥшӡом…


*** 
Ичча-ччон ашәҭ, абас аиԥш ала зны:
«Аԥшацәгьа сзасит схышәҭ-ԥараҭра  аартны.
Ицҟьа иагеит, аа,  иҭаз сыбӷьыцқәа – смал,
Илаԥсоуп аԥсламӡра агәаны».



*** 

Уахьцалакь аԥсцәаҳа иуеит аҳра,
Имԥыхьашәаз  иқәума хынҳәра?…
Угәуҽаныз, ҳаишьҭаххы ҳахьцо:
Убзиабара ухамышҭааит  ара…


*** 

«Сгәы- сыԥсы бырҭоуп»  О, уи маӡоуп.
Алашьцараҿ цәашьыс иара ҳзакӡоуп.
Уи сашьҭанеиуеит, баша скаҳа-бӷалоит,
Исзыԥшаауам, еҳ, слашәуп, слашәӡоуп!..

*** 
Абзиабара ҩадаӡа иҵәахтәуп,
Адунеи зегь уахь ираҳа иктәуп – 
Лада ианҭало ицарц ихәаш-хәаша.
Аԥҽыхақәа еиӷьны еиқәыршәатәуп…



*** 

Сгәы сыҳәеит ус: «Исыхәаша ак сырҵа».
Раԥхьатәи анбан алысхт. Иҵарӡа
Бжьык саҳаит: «Уи ашьҭыбжь аҿ зегь ыҟоуп – 
Егьырҭ – иара иахылҵит ҳәа иԥхьаӡа!..»




*** 

Аҳәысҭаҿ ауп. Абар, ԥхашьа-ԥхашьа,
Аԥҳәызба дааиуеит, леирыӡ – лҳаԥшьа… 
Зеиӷьыҟам хҭысуп!..  Наҟ-наҟтәиқәа  урызхәыцыр,
Угәырӷьара аҵыхәа ԥҵәеит ҳәа ишьа.



*** 
Аԥсракәым, аԥсҭазаара уацәшәа,
Машәыршәоуп уи шаҳҭаа, ишҳазкашәа…
Иҭацәын, иансаӡаз инаркны,
Исцәыӡыргьы – исхьаам акашәа.


*** 
Ҟәыӷара угым, ус ауп. Аха нас?
Уԥсҭазаарагь уқәҿиеит, аха нас?
Насыԥла шәышқәсагь нуҵааит, аха нас?
Ҩышәгьы нуҵааит, бзиоуп, аха нас?


***  

«Аҩыжәреи агәнаҳаи еицуп» уҳәоу?
Ус акәны иушьозар дуҩызоуп иҳаӷоу!
Аҳәсеи аҩи рзы џьаҳаным ҳагозар,
Џьанаҭ уаҩԥсык дахыума нас? Мамоу!



*** 

Амдыр беиа, иумоу наҟ иныхла,
Ахьы уалхыу џьумшьан, ақәыхәла!..
Угәы иунамҭааит аӷьычцәа рымч еидкыла
Уҵырхрашәа, уҳаҭгәын инақәла…


*** 

Дгьыли жәҩани цахыр еиқәыбга,
Асар рымҩа еиқәыцәар лабҿаба,
Ҳазшаз сиазҵаашт, снеи, икалҭ аанкыла: 
«Еҳ, сышԥоушьи,  усыман угәра га!»



*** 

Ҟәыӷарала амҩасра иаҭаху рацәоуп,
Аԥҟарақәа ирылкаатәу абарҭ аҩба роуп:
Иубалакь уфар аҵкыс умҩаҿ умлашьла.
Иубалакь иҩызара?..  Узаҵәыз! – еиҳа  ухьчоуп!..


*** 

Ишуҭахыз аиԥш уҟан, иуҭахыз ҟауҵон,
Уҩызцәа-уԥызцәа – қьафуран. Уҳәса ргәы ужьжьон.
Уԥысмҭаз ухы уазҵаауеит: мшәан, сызлаз закәызыз?
Ԥхыӡзу, ԥсҭазааразу? Узҵаарақәа удырххон…

*** 

О, Аллаҳ, снышәаԥшь укуп. Исыԥсыхәои?
Сцәеижь алухит. Схәеит. Исыԥсыхәои?
Цәгьеи бзиеи сылахь иануҵт. Исыԥсыхәои?
Хыхь иҟоу, исаҳә: исымчуи исыԥсыхәои?



*** 

Адунеи ду зызшоу, имаӡоума – ҳа ҳауп.
Уи аблагә, аҟәыӷара заҭәашьоугьы ҳа ҳауп.
Унацәа иахоу мацәазны еилашәуп, игьежьуп,
Агә иҭоу, иреиӷьу ахаҳә – ҳара ҳауп.

*** 

Ацәыкәбар хәыҷ угәаларшәа, иацлеит,  абар, ицәқәырԥоуп.
Иугәаларшәа аԥсыбаҩ, уи сабоуп уажәшьҭа, нышәаԥшьны еилоуп.
Ҳааира-ҳцара кыр ԥнаҟоума? Ани амҵ уазыԥшы:
Абжь аҳауаҿ иаагеит, нас, уи акәхеит,
Иналаӡт – уи ауп!..



*** 

Аҿа аныскым ари адунеи џьара  гьамак амам,
Уи ада избо-исаҳауа сгәы дырхынҳәуеит аргама.
Ҵҩа змам ахьаақәа  зхәышәтәуа изаҳӡари, аҩами?..
Уи анызжәуа ашҳам сара сышҟа мчамам.


*** 

Аԥсцәаҳа ԥсымлашь – ҳаршәаҩы,
Лассы дызсыԥхьои,  са Сшаҩы?
Соуԥшәыл дсашәраӡа! Изӡом
Изжәуан, изжәуеит, изжәлашт аҩы!




*** 

Абахә аҩы ажәыр – иқәла икәашап! – 
Ус аиԥш иҟоуп уи амч-алша.
Аҩ иаҵоу ах ауми аилымга иибо,
Аҟәыӷа уи аҵаҿ ҵа змам ҽак иԥшаап!..

*** 

Ҽыргәаа бымун, бара, са сыгәлымҵәах,
Ибзыскуа аҽхәаԥхьыӡ быдкыл еиҭах!
Бгәырӷьа, бкәаша, иҟалап нас уаҵәы
Сеирыӡхар схаҭа, аҿа – барах!..


*** 

Ҳамҭа умаӡеит. Игәнумган, наҟ иухаршҭ.
Амшқәа, – ахымҩас иааҭгылом, наҟ иухаршҭ…
Аԥша бааԥс акәзар Аԥсҭазаара Ашәҟә аҿы
Ҽа бӷьыцқәак ԥыххаа иқәнаҵаргьы алшон,  дад!



*** 

Ҩыда уҿажәкып. Уи ԥсҭазаарам ҳәа ишьа.
Быкьда, ашәада? Убрыгь убас ишьа.
Мра зқәымԥхо зегь, ишәҳәа, акыр иаԥсоума?
Агәырӷьа чараҿ иаԥсамгьы аԥсроуп ҳәа ишәшьа!..


*** 

Абзиабара ашьыжь хаауп, ихаауп.
Уи иазку угәалашәарагь хаауп.
Иухыԥсаауам, игәхьаауп  иануҭаа – 
Шәеибаргәаҟла! Уи ашҭаҟны шәҭахкаауп!..


*** 

Абзиабара – ҳԥеиԥш уадаҩқәа реиԥш.
Сгәаҵа хәуп, сҭазырхо ак аиԥш.
Сыԥсымҭаз акәзаргь – бқьышәқәа сыҭ, баарых,
Сыргап, срытҟәап!.. О, саҿа, сԥеиԥш!..


*** 

Аирыӡ ахәда аҩы ҭыҽҽоит. Изӡом
Ус араҟа ԥхарак сазырԥхом.
Уи иалыԥхоит агәыбылра, аҵабырг,
Урҭ сҩызцәа роуп. Изыԥсахуагьы срыниом!


*** 

Шәабаҟоу сҩызцәа? Шәашәақәагь убас?!
Иац акәын аишәа абра ҳанахатәаз.
Иац акәын, ааи, агәырӷьа-гәаҳәа шәҿықәын…
Аԥсҭазаара шәаҩнахма зынӡас?!


*** 

Абар, абар, аа, избеит шьҭа ацаԥха,
Аԥҭа еиқәара амра анахаԥха.
Ныҳәак ааҩит бареи сареи иҳазкны…
Ус алашьцара иналаӡт ацаԥха…


*** 

Улахҿыхыз, ижәла, укәша-мыкәша дагәоуп,
Ауаа ражәа акәзар – имҩахҟьагоуп.
Аԥсҭазаара – аҭаца ӷар илеиԥшуп,
Сгәырӷьа малны иацуп, игәзырҳагоуп!..


*** 

Иумаз ари сажәа маӡаны:
Џьанаҭ аԥын, ишан насыԥла иҭәны.
Аха  иусқәа иқәымҿиеит Адам:
Агәырҩацәгьа иҭааит… Дагьыҭцан аҽны…


*** 

Заҟа қьышә ма заҟа бла  срыгәӡхьеи!
Заҟа гәахәа-гәырӷьа срыниахьеи!
Зегь цеит, имҩасит, иҟам-иным шымҩасуа, 
Ҳаԥхыӡқәа шымҩасуа иахьеи-уахеи.



*** 

Иргылт Хаиам аҟәыӷара ақьала.
Аԥсцәаҳа амца ажәиҵт гәаҳәарала.
Амаалықь уи ашьҭамҭақәа анихит…
Ашәоуп Хаиам ихашәалаз иахьала!..


*** 

Иугәалашәазеи? Аамҭақәа ицахьоу,
Урҭ рыбаҩ – ахәа, ажәақәа иԥсхьоу!..
Уаҽа уаах, ԥсаҭоуп,  иаҳжәып, ирзаҳкып:
Ицаз-имҩасыз,  иқәҵхьоу, иҭахахьоу!..




*** 

Аҩы ацыԥхьқәа – амра ахҿақәа,
Алашьцара иагәылсуа ахҿақәа,
Иҵааԥсу асы рыцҟьоит шәахәала.
Ршәаԥшь рыхьӡоит ахрақәа, адәқәа…


*** 

Аԥсҭазаараҿ ҭынчрак ыҟоу? Мап.
Егьи адунеи аҿ акәзаргьы? О, мап:
Ааԥын шааилакь шьац иаҵәан угылап – 
Ҩаԥхьа ашьапышьҭа уадыргап!


*** 

Ҳаныҟам ашьҭахь иҟоузеишь? Ҳҵаауеит.
Ҳахшыҩ азхом. Лашьцарак аҳра ауеит.
Аха аԥарда анеиҟәжәалакь, ҳаныҟам,
Ҳгәыӷрақәа ҵаҵӷә шрымамыз ҳбауеит!..


*** 

Аҟәырҟан – ԥшьа шәҟәуп. Ҳаҭырла иазыҟамыда?
Аха лассы-ласс адаҟьақәа аазырҳәрыда? 
Аҿа ианубо сцәаҳәа мцабзқәа ракәзар
Шьыжьы, шьыбжьон, уаха ирмыԥхьарыда?



*** 

Удрыҽхәалап ма удырџьалап, хара  умоума уара?
Ухы ухыцҟьаа ургап, уршьып – хара умоума уара?
Уԥсҭазаараҿ егьа хкы урыниап,
Сажәа ухашҭрым нас иҳәа: 
Хара умоума уара?


*** 

Гәнаҳа мацарала уҭәын есқьынгьы.
Ухада, уԥсада дуҭахымзт аӡәгьы.
Абар, аа, уԥсымҭаз, наӡаӡа ҳәа уцамҭаз,
Адгьыл мап уцәнакып зынӡагьы!..


*** 

Абзиабараҿ акәзаргьы – иахумырҟьан рацәак,
Ачараҿгьы аҩыжәра мыцхә уазымхьын зынӡак…
Убзи, улымҳақәеи, ублақәеи еибгазарц
Уҿаҳаз, улашәыз, уагьдагәазааит ԥыҭк!..


*** 

Сызнапык –  аҿа, агьи ала – Аҟәырҟан…
Сныҳәоит, сбарџьеиуеит аҩы сеимнадан.
Аԥсылмани агьааури  сырзеиԥшуп наҟ-ааҟ,
Ажәаҩн сызлачҳари? Исԥеиԥшуи ушьҭан?..


*** 

Срызхәыцуеит уахи-ени, са тәала, инароу,
Амза аҵаҟа иҟоу, ҳахьыҟоу, ҳазлоу…
Издыруа акоуп: издыруа егьыҟам,
Абри ак ауп сыззааиз, са сзыҳәа ихадоу!..


*** 

Адгьыли ажәҩани ҭысҵааит, имцым,
Адунеи амаӡа са сзыҳәа иҵәахым.
Зегь ҭысҵааит, рцәаҩа-рҷыдара хсыртлеит,
Сызмыхәаз аԥсроуп, излаҟоу аартым!..


*** 

Аҩцараҟынтәи идәылыргаз аирыӡ
Арԥыс ицәеижь акәын уи зны.
Ахахәда зырԥшӡо, излашьҭырхуа амаа?
Дзызхьуаз лнапауми – иҟоуп еицны!..


*** 

Хнҩеижәижәаба снаӡанда ҳәа уԥшымыз, уахи-ҽни.
Аус злоу, урымадаз ақьафуреи аҩи!..
Аирыӡ алырхаанӡа иухагылоу ухы
Есааира убарҭ урымадаз, урылаз уахи-ҽни!..


*** 
Ихы дамаԥагьоуп: «Ижәдыруазааит, са соуп!»
Ихь ԥараҭра далаҽхәоит: «Ижәдыруазааит, са соуп!»
Игәыхтәы дахьӡаанӡа, дзызхьуаз наӡаанӡа – 
Аԥсцәаҳа ишә днас-насит: «Иудыруазаааит, са соуп!» 


















*** 
Улахҿыхыз, арԥыс! Убас, иахьеи-уахеи, 
Уаҿа аанкыла! Уҩаха. Иҟамшәа инҭыркәкәеи!
 Иудыруазааит ари аԥхын, аӡынра уҳәа
Зықьҩыла аҳцәа аԥырҵуеит наӡаӡа адунеи!..



*** 

Схы аныстәу, ижәны саныҟам – амца лашом,
Ижәны саныҟоу сахьыҟоу сыздыруам. Изӡом.
Урҭ рыбжьара аамҭа лашак ыҟоуп аԥсҭазаара ахьӡуп иара.
Уи сеихырхәоит! – ԥсраҽнынӡа салоуп – еиԥшу саниом!..

*** 

Искым, исышьҭым ҳәа агәҭасра иаԥсоу?
Срыцҳара сзалҵуам ҳәа агәамҵра иаԥсоу?
Иамх уаҿа ҿамҩак, уццакы! О, избанзар:
Еилкаам уи ажәра уахьымӡоу уахьӡоу!

*** 

Убас аиԥш иҟоуп сахьыԥшуа: дмыцхәуп ауаҩ ҟәыӷа,
Ауаа лыгцәа, агаӡацәа амчра ркуп – ҳаныхуа…
Сгаӡазарц еиӷьысшьоит еиҳа, сшәыҳәоит сшәыргаӡа ҳәа… 
Ак саӡап усҟан схаҭагьы, уи ауп уажәшьҭа сзықәгәыӷуа…


*** 

Ухы уахәала – ахәшә рацәа аԥуп…
Зегь акоуп, дад, ажәра узыԥшуп.
Шәынтәгьы иҳәа: аԥсҭазаара саӡыхьуп,
Аха икьаҿуп уҿҳәара, 
Аҟәырҟан аҿ ус ануп.





*** 
Агәырҩа – хьаа уҽаумҭан, Хаиам,
Аҩы сагеит ҳәа умџьабан, Хаиам!
Агәнаҳара ахыхра ус уадаҩу? –
Уи ус анакәха, ак гәырҩатәу, Хаиам!


Аӡә ус иҳәоит: умҵақьақьоит, уажәақәа хәшацәоуп!
Егьи ишҟа уааӡырҩы: нцәа дызмам аӡә соуп!..
Ҽаӡәых абас: аҩы уагеит!.. Ирымаскуам акгьы.
Са сеиԥш издыруада са схы? Ижәдыр: сара – са соуп!


Улахьынҵа уазгәаауа угәамҵуеит. Избан?
Уҽрыцҳатәуа угәароуп, иуҳәошәа убан!..
Уарӷьа  – аҿа акуп, уарма – лыхәда иахшьуп.
Насыԥ змам уреиуоума? Башаӡа ҳумжьан!




*** 

Ҳазшаз иакә сакәзар – ажәҩан ҿыц исшон,
Иаԥу  аԥырхны – гәахәала исыцҟьон!..
Аиҵашьыцра, ацәгьаура, агәаӷ бааԥс
Уи аҵаҟа ҭыԥ рымамкәа иҟасҵон!..


*** 

Аҭыԥаз, аҟәардәаз уқәԥоит, аа, уеиқәтәом,
Урҭ зегь ҵа змам ишаго убаӡом.
Зегь заа имҩақәҵоуп, Ҳазшаз иҭахымкәа
Иудыруазааит ҵәакгьы ҿшәаны икашәом.


*** 

Улашәуп, о, ҳразҟы!  Еҳ, излазбауа ала,
Агәнаҳа иаҵоу ируҭоит аханқәа. Залымдарала
Ирфо рмоуа иԥшуп иаша-ҵабыргла иааиуа…
Улашәуп, уагьҽадоуп,  ҟәыӷарагь улам!..




*** 

Сыцәа ҟьалоуп, сымшқәа сзыхгом, ихьанҭоуп.
Сеиԥхьхәыцаауа абраҟа схала сышьҭоуп.
Иҳақәиҭу! Гәырӷьарас иҟоу зегь сцәугеит,
Арыцҳара акәзар – исыциоуп, исхоуп!..


*** 

Уара иумжәуазар изжәуа рахь умаӷьын.
Изжәуа –  иржәуеит. Ҽыԥныҳәа рҿаумырхьын.
Арахь ҵҩа змам ацәгьоурақәа урылоуп.
Еиҳа гәнаҳа змада? Иҵаатәым!..










Апоет, аҵарауаҩ, ахәыцҩы

Ҳаԥсуа литература ашьапы анакуаз аамҭақәа инадыркны, ҳашәҟәыҩҩцәа еиҳа ԥшырҭас, мҩақәҵагас ироуз аурыс, иара убас европатәи алитературақәа ракәхеит. Ари атрадициа иахьа уажәраанӡагь хадара шамац иамоуп. Еиҳарак уи ас иҳәаақәызҵаз амзызқәа иреиуоуп 1810 шықәсазы Аԥсны Урыстәыла алалара. Егьыс, уаанӡа, аханатә аахыс,  еиҳа ҳзыдҳәалаз, еиҳа иаҳтәыз, ҳажәлар зыҿцаауаз амрагыларахьтәи ажәларқәа рдуҳатә дунеи, ркультура, рҿаԥыц ажәа ракәын. 
Амрагылараҿ ауп иахьиз, иахьҳәаз: «Раԥхьаӡа иҟан Ажәа…». Абраҟа ауп иахьаԥҵаз «Абиблиеи» «Аҟәырҟани» –  амрагылареи амраҭашәареи рыҩ-дунеик рдоуҳа, ркультура ҳәаақәызҵаз аԥшьа шәҟәқәа. Абри адунеи акәын, аҩада ишысҳәаз аиԥш, ҳарҭ жәытә-натә аахыс ҳазтәыз, ҳзыдҳәалаз, еиҳа ҳаззааигәаз.
Арабтә классикатә поезиа, убас адунеи зыхьӡ адыруа амрагыларахьтәи  апоезиа агеницәа Фирдоуси, Низами, Русҭавели уҳәа уанрыԥхьо, ма абри адунеи иатәу ажәларқәа ражәаԥҟақәа анаанукыло аамҭазы, аргама  иубоит, иуныруеит амрагылареи ҳ-Аԥсынреи жәытә-натә аахыстәи реимадара, доуҳала реизааигәара, реиҿцаара, реинырра. Амрагыларахьтәи ажәларқәа ражәаԥҟақәа уанрыԥхьо – аԥсуа жәлар ражәаԥҟақәа урыԥхьо џьушьоит, урҭ убас еизааигәоуп, еишьашәалоуп, еиқәҿырҭуеит, даара акырынтәгьы ишиашоу еиқәшәоит.
Еиҭагаҩык иаҳсабала абри аган еиҳагьы исзаатит, еиҳагьы ажәа-ажәа, цәаҳәа-цәаҳәа сагәылаԥшит Абиблиа аҩбатәи ахәҭа – «Ауасиаҭ ҿыц», Русҭавели ипоема «Абжьас цәа зшәу» реиҭагараан. Жәабаҟа шықәса раԥхьа скалам иҵыҵны акьыԥхь збаз арабтә классикатә поезиа ҳаԥхьаҩцәа ианрыдызгалоз аамҭазы, убас абашкьыр жәлар репос «Урал-баҭыр» аиҭагараан – уи макьана инагӡаны акьыԥхь   амбацт («Акалам» анысҳәа, иаразнак иаасгәалашәаз: убрахьынтә ауп «акалам», «амсыр қьаад», «адунеи», «адоуҳа» уҳәа иреиԥшу ҵҩа змам ажәақәа ҳбызшәа иахьынтәаланагалаз). 
… Ҳаамҭазтәи аиҭагаҩцәа ракәзар урҭ  еиҳа-еиҳа Омар изхьаԥшуеит, аоригинал иатәны-иазааигәаны иеиҭагара рҽазыршәоит. Убас, ааигәа, уаанӡа еицырдыруаз, аклассикатә ҟазшьа аазхәахьаз аурыс еиҭагақәа инарывагылоит абаҩхатәра ҟаимаҭ змоу ҳаамҭазтәи аурыс поет Ирина Евса леиҭагақәа. Иеицырдыруа Москватәи ашәыҟәҭыжьырҭа «Иексмо» аԥшьгарала уи Омар Хаиам ипоезиатә ҭынха зегь ҿыц еиҭалгеит, аоригинал ахьтә иҟаҵоу нбанҵакылатәи аилкаага лхы иархәаны. Уи леиҭага ҿыцқәа, занааҭтәла абри аус  иазнеиуа изларыҩуа ала, акыр зҵазкуа лагалахеит  Омар Хаиам ишиаҭәоу ала даҽазнык аԥхьаҩцәа рызнагараҿы. Гәахәас иҟасҵоит ааигәа Ирина Евса илеиҭагамҭақәаны шьыҵәрак сажәеинраалақәа урыс бызшәала «Еҵәаџьаа» аԥхьаҩцәа ироуртә иахьыҟалаз. Омар ицәаҳәақәа реиҭагара ус аҿгьы, ҳәарада, арҭ аиҭага ҿыцқәа акыр схы иасырхәеит, иагьсыцхрааит, уаанӡатәи аиҭага ҟаимаҭқәа инарываргыланы.
Абас аиԥш иҟоу ахәыцрақәа, агәаҳәарақәа сыҽрымадауа,  аԥхьаҩ иудызгалоит зыхьӡ кашәара ақәым аџьам-ҭаџьықь поет, аматематик, афилософ Омар (Умар) Хаиам (1048 – 1123) иалкаау иаԥҵамҭақәа. Урҭ ҩуп амрагылараҿтәи апоезиаҿ рубаи ҳәа изышьҭоу аформала: ԥшьба-ԥшьба цәаҳәаны иҟоу строфала (арифмақәа рсистема: ааба; аааа). 
Омар Хаиам, ииашаҵәҟьаны, адунеи аҿ еиҳа зыхьӡ рдыруа, еиҳа ирылаҵәахьоу апоетцәа дреиуоуп. Иахьазы дыҟамзар ҟалап уи иаҵкыс еиҳа зышәҟәқәа аархәо, зҩымҭақәа ирыԥхьо даҽа поетк. Уи ирҿиамҭақәа рҿы ихадоуп ауаҩԥсы ихақәиҭра азышәаҳәара, аиаша-ҵабырг рыбзырӡы, азалымдара ақәӡбара, аҩы, аҳәса, абзиабара уҳәа ралкаара. Араҟа инарҭбаау аҭыԥ амоуп аԥсҭазааратә ҟыба-ӡыбарақәа уҽрылганы қьафла, гәахәарала аҟазаара, аӡәымзар аӡәы, акымзара акы рыгәхьаа амкра, тәыс уҽрымҭара ридеиа (автор ихаҭа иакәзар, ихаанхаз ранҵамҭақәа злаҟоу ала, аӡә ицәымшәоз, ҩнуҵҟала зых иақәиҭыз, ихьыԥшымыз уаҩԥсын).
Аҳаԥшьаӡҩы, аҳаԥшьаҟаҵаҩ, аирыӡ, аҿа аӡахәа, ажьымжәа уҳәа рыӡбахә акәзар, уи ипоезиаҿ Ҳазшаз, Зегь ирхылаԥшу, адунеи аҵас, ацәаҩа, аиаӡаара, ақәӡаара,  аиҭаҿиара ирызҳәоуп. Аԥсыбаҩ ахьамоу аҭыԥ аҿ адгьыл иалиааз ашьац апоет иблаҿ адунеи амшеикәшара, амаҭәарқәа аки аки реихылҵра, реимадара иасимволуп: иацы иԥсыбаҩыз, асаба зықәтәаз аҭыԥ иахьа  ишьац иаҵәароуп!..
Уамашәа иубартә иҟоуп ажәеинраала кьаҿ  аҟны,  аминиатиураҿ  апоет заҟа лаԥшҳәаа ҭбаа, заҟа ҵаулара, заҟа хкы рҭеигӡо, заҟа рыла ирцәажәо!..
Араҟа аргама иаҳбоит иарбан аамҭазаалакь аан, арҿиаҩы зда дхәарҭам акы: алаԥш ҳәаа ҭбаа, ахшыҩ ду, ахшыҩ ӷәӷәа. Иахьатәи абызшәала иаҳҳәозар абарҭқәа зегьы ирылаҟоу аинтеллект. Анцәа иуаҭәеишьаз абаҩхатәра инаваргыланы. Еиҳа ихадоу ак иеиԥш, зегь зқәыҟаҵоу, зегь зықәгылоу уасхырны.  
Баша имҳәеит Дырмит Гәлиа: «Ахшыҩ аԥшәымоуп, аҵара сасуп, ахшыҩи аҵареи еибыҭазар, нас имаҭәахәуп…»
Омар Хаиам ипоезиаҿ, иҵабыргыҵәҟьаны, ахшыҩи аҵареи еибыҭоуп, ихшыҩ ду, иҵара-дырра ҵаула, илаԥш аҭбаа-ҭыцәра уасхырны, ихаданы. 
… 1982 шықәсазы, атәылаҿтәи ашәҟәыҩҩцәа реицныҟәара салахәны, Азиабжьара, ҷыдала Самарҟанд саныҟаз аамҭазы, лассы-лассы сыбла  ихгылон апоет-агени ихаҿсахьа лаша, инаур. Иара абра, Самарҟанд, усҟантәи Азиабжьара аҳҭны қалақь аҿы ауп уи иԥсҭазаара ахәҭа ӷәӷәак ахьихигазгьы. Угәы-уԥсы рыҭҟәон ихаантәи ҵҩа змамыз ахан баашқәа – иахьеи-уахеи дызҭаауаз, еиуеиԥшым ихәыцрақәа зырҵысуаз аџьамаақәа. Еиҿаԥса-еиҿаԥса ицоз урҭ рмардуан  ҳаракқәа ишьаҿа шьҭыбжьқәа рҿыҩуан… 
Аратәи аԥхын ҭакар бааԥс, амра цаҳә-цаҳә, адинуаа рҟаршоура, рныҳәашьҭыбжь ирылыҩуан гәаҳәарала иҭәу, аԥсҭазаара абзиабареи ахақәиҭреи иртәу ацәаҳәақәа:
«Китаи тәыла дуӡӡа еирыӡк аҩы иаԥсам!..»

М.  Л.




