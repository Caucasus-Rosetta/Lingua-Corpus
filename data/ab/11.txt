Аԥҳәынҭшәҟәҭыжьырҭа
Аҟәа 2010

Џьума Аҳәба
ИҨЫМҬАҚӘА РЕИЗГА
Хә-томкны
Аҩбатәи атом

Аԥҳәынҭшәҟәҭыжьырҭа
Аҟәа 2010

Џьума Аҳәба
ИҨЫМҬАҚӘА РЕИЗГА

Аҩбатәи атом
Ароман
Аповест
Адрама
Апублицистика

Аԥҳәынҭшәҟәҭыжьырҭа
Аҟәа 2010

ББК 84(5Абх) 6-4
А 81

Џьума Аҳәба. Иҩымҭақәа реизга 5-томкны. 2-тәи атом.
Аԥҳәынҭшәҟәҭыжьырҭа. Аҟәа, 2010. – 568 д.

Џь. Аҳәба иҩымҭақәа 2-тәи атом ианылеит ароман «Ахаҳә
зыршәуа», аповест «Асыԥсеи аӡиаси», адрама «Ес-ииуа ирыциуа», иара убас ипублицистика.

© Џьума Аҳәба, 2010

А Р О М А Н

АХАҲӘ ЗЫРШӘУА
С тропы своей ни в чем не соступая,
Не отступая – быть самим собой.
Так со своей управиться судьбой.
Чтобы в ней себя нашла судьба любая
И чью-то душу отпустила боль.
А. Твардовский

Аҽага ахәы иҩыҵра иныҵарс, иҽанҵашәа даагылан,
ҳқыҭа аҩадахьала иаҽԥынгылоу ашьхақәа дырзыԥшуа, Анана Гәында длымҵаныҳәозшәа, икәмызцәа хылԥа ааихых:
«Ҳазшаз ҳрыцҳашьа, лакәушәа ишоуп, уара, абри ад­­­­­­­у­
неиажә, – иҳәан, ҿааиҭит сабду, – алабз хәытәуа, кәыркәа
мза ианасакьаҳәымҭоу, имӡыҭӡо, асымҟәыл рықәжьуп анҭ
ашь­хақәа. Адунеи аҵыхәан иауҟаху, ибжьоузеи дара рҟынӡа,
мышкала унеиуеит. Абар, уахәаԥш араҟа, – маҟҿаҳәаранӡа
иҩеиуаз аџьықәреи абӷьы ааникылеит. Аҩынашәа ҳаҵан.
– Абжьымра иарканӡан, рыбӷьқәа еикәаҳәны, аҭаҳмада
ижа­кьеиԥш, ашлара иалагеит. Изыхнарҟьозеи, ахааӡага! –
Инапы наиҟьеит, баша исҳәоит, сыбжьы заҳауада ҳәа аанаго,
нас, ԥыҭрак игәы дынҭахәыцын, сара дсыхәаԥшуа, иажәа
аахиркәшеит: – Ауаҩы, дад, аԥсабара иахшаз, акы игхар, ҳгәы
изыԥжәахуеит. Ауаҩы рыцҳа иоума, аԥсабара дуӡӡа ахаҭагьы
гхаԥхала иҭәупеи...»
Иҟазшьа здыруан сабду. Аус шицууа, аӡба дакындаз,
ӡаагара сишьҭуан, сыԥсы ааивызгон, мамзаргьы мҩасҩык
ибжьы иргандаз, иахьынӡеицәажәо саргьы сҽага нкасыжь-

7

рын ҳәа ушхәыцуа, цәажәарак ныхиртлоит. Абжьааԥны
ажәак науҿыҵшәар шԥаҟалои! Изызку уара уакәӡамшәа:
«Алаҳәа Еиқәаҵәа ихәхааит, аҭра ишԥазҭамгылои абз мыжда!» – иҳәоит дахлафшәа. Дызусҭада Алаҳәа Еиқәаҵәа ҳәа
уиазҵаар,–«Анцәа иџьшьоуп, уи уихааным, џьаҳаным иҭыԥ­
хааит!» – иҳәоит. Уи иаанаго, акрануфои акранууеи убз уҿы
иҭакла ауп.
Ииҳәаз саҳаит, аха цқьа сазхәыцуа сыҟамызт. Ианаа­
сгәалашәалак, санду лнапқәа насыхькьысызшәа, иҟәандаӡа
сцәа-сжьы ианыруан амшын.
Иҽага аннымҩаниҵа, асаба ҩыҵыббит.
– Исҳәаз умаҳаӡеи?..
– Исаҳаит, даду, исаҳаит. Ауаҩы цқьа дышшам еиԥш, цқьа
ишам иара дызхылҵыз аԥсабара ахаҭагьы... Амшын уажәы
егьа иҟәандоуп...
– Аҽага ухашҭны ушыҟаз, иугәаласыршәеит. Урҭ еицызароуп, дад, аҽагагьы акаламгьы. – Иҽага аҿы азна анышә
на­ҿаиҳәҳәан, иарсны инаиргылеит. – Уаала ашәшьырахь,
урыцҳауп, зынӡа ухы аршаҟәеит амра.
Ашҭаҿы ҳааин, ахьаца амҵан ҳнатәоны, амҩаду аҟнытә
мотоциклк ашьҭыбжь ааҩит. – Даахуеит! Џьара акы даҳәоит.
Ауӷә, акәаҭана, мамзаргьы ишҵаҳәоу ацәқәа. Иматацикл
ҵаҳәаны далацәаӷәалааит! Аҳампалоуп иахьисҭо! Иуаҳахьома, аӷьатамаҵәҟьа агәыла имырхуа, абнара ҳшыл­атәоу! –
иҳәеит даду, аха иҳәашьала издыруан, дзызиҳәа­лак шииҭоз
игәыла. Реиҳа ииҭахыз ауаа иаҳагьы дыр­заӷьуан. «Сара сгәы
аӷьӡом, сыбз ауп иаӷьуа, сыбз, сыбз, убри шԥашәзымдыруеи,
агаӡақәа!»
Амотоцикл агәашә аҿы ианааникыла, акәҷышь иашьҭаз
ауарбажә еиԥш, еилаҳанто ишьҭахьҟа иааиуаз асаба наихьӡан, думбаӡо инаихатәеит.
Ашҭа дааҭалеит хаҵарԥыск. Ихыҵуан шықәса ҩажәижәаба
раҟара. Дсымбеижьҭеи акыр ҵуан аҟнытә, ааигәа дааиаанӡа
дысзымдырӡеит.
Аԥсшәақәа ааибаҳҳәеит. Ҳнеибартәеит.
– Уаргьы аҽага удыркыма, ҳҵарауаҩ? – иҳәеит сара
даасыхәаԥшын, ахаҵарԥыс.

8

– Иику аҽага уаараӡам, – иҳәеит сабду. Ашәшьы амра
аналыԥхо еиԥш, иҵәылаҵараз иажәақәа хьанаршшон иԥышәырччара.
– Утәы-стәы ҳәа ианеихоуп Нарҭаа анықәӡаа! Уара уакәӡами, ареволиуциа ҟаҳҵеит, иҳамоу еицаҳзеиԥшуп, еицаҳтәуп, еилых ҳамамзароуп ҳәа аизарақәа рҿы иқәгылоз! –
аҿааирхеит ҳгәыла.
– Афы усроуп, узажәӡа! Уара иалудыраауазеи аколхоз
ҳалалап ҳәа сҳәозу, дасу ҳхала ҳаҟаз ҳәа срылазу?! Усҟан
уара зынӡаскгьы умиӡацызт, – ахаҵарԥыс ииҳәоз игәы шарҟәандаз мҩашьо, аԥҭа иаҳагьы иҵаӷахан, иаҳагьы иалԥхеит
амра ашәахәақәа.
– Иахаану ирымҳәои. Издыруада, уааҳәызар? Баша усацәҳауеит. Зегь акоуп сыззааиз суҭоит. Насгьы сара схы мацара
сазхәыцны акәӡам сшуҭааз. Уара узоуп. Уара иузеиӷьуп, –
днасыхәаԥшын, даалацәҟәысит ахаҵарԥыс.
– Изласзеиӷьузеи, умҳәоишь? Ауӷә усҭан, ихужәеит. Ачалт
уган, «аваҵарақәа» ԥуҵәҵәеит. Убри аума исзеиӷьу?!
– Аа, уԥшы ииҳәо! Сымцәаӷәар, сымчалтыр, аарыхра ҟасымҵар, сныҟәгара зықәшәода? Хьымӡӷыс сзауада? Уара,
сгәыла. Насгьы, иҭоугало аџьықәреи абоугои? Сыӡлагараҿы
иноугароуп...
Сара издыруан, ҳгәыла аусҳәарҭа азааигәара иҟаз аӡлагара
дшахылаԥшуаз. «Дахылаԥшуеит, ацаԥха иара имоуп» – ҳәа
акәымзар, ҳзышьцылахьоу, иҳаҳахьоу «аӡлагарахьча» ҳәа
аӡәгьы изиҳәомызт, избанзар аӡлагараҿы аҵкыс уи аус иуан
аӷәхырҭаҿы. Аӡлагара аганаҿыҵәҟьа казармак гылан, убраҟа
ахьархь изыкҿан, ақды изноугар, иаахны иуиҭон.
– Иуҳәақәо акгьы иухәом, сгәыла. Иузеиӷьуп, иаасыгхо
насыҭо, сыргәыбзыӷны, аарыхра сырҟаҵа...
– Абни дубома, хыхь иқәтәоу? – инапы ажәҩан ахь инаирххеит сабду, ихаҭа уахь дымнаԥшӡо, – Ииҳәаз удыруама уи?
Аӡы даамҵанарсзаап, абри уара иуеиԥшыз, аӡәы. «Усыцхраа,
аӡы сагоит!» – ҳәа ҿиҭит ани иахь. Ииҳәазеи зугәахәуа, ҳшамкәа ҳазшаз? «Анапы усҭама?» – иҳәан ҿиҭит. «Исуҭеит», –
иҳәеит аӡы иагоз. «Ашьапы усҭама?» –«Исуҭеит». – «Инауҟьааауҟьар, аӡы уалҵуеит», – иҳәеит. Ирҭахӡам, сыҽгьы уара уахь

9

ицар аҭахӡам, скәаҭангьы уабар абӷа ааԥҵәоит. Уматацикл
абжьы шаасаҳаҵәҟьаз, иҵакны далацәаӷәааит, сҳәеит.
Агәыла дицхраар бзиа ибон сабду, аха иаҳа еиӷьишьон
агәыла ихы данахәоз.
Аҽи акәаҭани рзыҳәан данааша, ианигаша, сабдугьы ика­
зарма ҵиҟьарц азыҳәан аӷәы ихырц, ақыдқәа аннеигаша
еибыҳәаны ианалга, ихы насықәикын:
– Иаҳхысыз асабшазы Аԥсара ақыҭан сыҟан. Убраҟа аӡәи
сареи уӡбахә ҳалацәажәон, – иҳәеит.
– Бзиароума, узыҟаз? – ҿааиҭит даду. – Арҭ аҩышықәсаахышықәсак Аԥсара иҟалақәахьоу удыруеит. Уи аҩыза
ажәабжь иааҩрада инамҩааит, – уажәраанӡа иҿықәыз аччаԥшьи иажәақәа ирылыжжуаз алафи нҿыцәаан, дынкахәыцуа даатәеит сабду.
– Иҟалақәаз шԥасзымдыруеи, аха Анцәа имчала уажәы
сыззыҟаз бзиароуп.
Сара акгьы сыздыруамызт иҟалақәаз ҳәа изҿыз. Ԥшьышықәса ирықәын Аԥсны анҭыҵ, аҵарахьы сыҟазижьҭеи.
Ишыс­маҳац шидыруазгьы, иҟалақәаз ҳәа изҿыз ҳалацәажәаны, ацәгьеи абзиеи еилыхны, ишәаны-изаны ҳалгазшәа,
иаа­хиркәшеит сабду:
– Шәыҷкәынцәоуп, дадраа, шәыхшыҩ иаҳа иҵаруп,
насгьы алахтра аныҟала аамҭазы шәиит. Аибашьра шәымбеит, агәаҟра шәхыжәымгеит. Сара, дадраа, ашәҟәы аԥхьашьаҵәҟьагьы сыздыруам, аха сыхшыҩ хәыҷала аҩны
сахьтәоу схәыцлоит. Ҳабацәа ажәытәан иӡбаны ишьҭырхыз,
ҳмырӡкәа ҳаазго, абри ламысуп, абри ламысдароуп ҳәа
ирыԥхьаӡаз, ҳаамҭа ҿыц азыҳәан иаҳмыхәо, уимоу, иаҳԥырхагақәоугьы ыҟоуп. Уи сақәшаҳаҭуп. Сызқәышаҳаҭым, икажьтәқәам, еихаҳҳалашагьы рацәоуп. Аԥсара иҟалақәаз
зыхҟьазеи? Иламысуи иламысдароуи рцәеилаҩашьо иахьалагазоуп. Ҩажәак еихысҳәаалоит. Гәыџьуа Гач ҳәа дыҟан,
иԥсаҭа шкәакәахааит, ишиаҳауа ажәа аламыс аауҿыҵҟьар,
аа, сукәыхшоуп, уаҟәыҵ, абааԥс, егьа уҳәаргьы, убри ажәа
сара сахьгылоу иуҿыҵумыршәан, ҳахзырҵәаз, ҳазмырҿиаз
иароуп, иҳәон. Илымҳақәа икуан. Сара аламыс саназхәыцуа,
схаҿы иааиуа шәасҳәап? Ақәыџьма...

10

– Усҵәҟьа убахьоу! – иааџьеишьеит ҳгәыла. Сара сааԥышәырччеит.
– Ааи, ааԥсара ақәымкәа, саԥхьа иаагылоит, аблақәа цымцымуа, ижьышо ақәыџьма. Ҳаиуанс иаамԥыхьашәалак
афо џьышәшьозар ақәыџьма?! Иара иафашт, аха иазкуама?
Ишԥаҟанаҵои? Харантә ирхаҩоит. Ашәарах рҳауеит. Шьамхыла иаԥысуада, иаҳҳәап, ашьабсҭеи ақәыџьмеи? Ақәыџьма, ашьҭахьтәи ашьапқәа рҳәазо, ахаангьы ашьабсҭа изахьӡаӡом. Излакуазеи? Ашьабсҭақәа цоит, иара рышьҭоуп.
Уамак инаскьаанӡа, акык-ҩбак рхала инкаҳауеит. Ақәыџьма иаҿаҵахәхоит. Икаҳаз иарбану? Згәаҵәа уашәшәыраз. Иарыцқьоит ақәыџьма, ашьабсҭақәа иҩарылагьежьны,
ичмазаҩуи згәы бзиоуи ааилнахуеит. Сажәа ахы ахьхоу
еилышә­кааит. Убас иааҳалагьежьуеит аламыс. Абри ауп
иҟа­лаз Аԥсара. Анцәа ҳацәыхьча! Ишәарҭоу қәыџьмоуп
аламыс.
– Зыламыс уашәшәырахаз, ишуҳәо еиԥш, иаҿаҵахәхааит
ақәыџьма. Уи сақәшаҳаҭуп. Аха, рыцҳарас иҟалаз, ашьабсҭақәа рҳаны, еижәхысланы иандәықәлалак, згәаҵәа бзиоу­
гьы аныбӷало ҟалалоит. Убри ауп ишәарҭоу, ирыцҳароу, – уара
иуҳәаз сазхәыцит, аха саргьы исҳәазгьы усҵәҟьа иҟә­нушьо
иҟам, уазхәыц ҳәа аанаго сабду днаихәаԥшит ҳгәыла, нас
сара ихы насықәикын:
– Убраҟа, Аԥсара сахьыҟаз, иуасымҳәеи, аӡәы дуазҵаауан.
Дудыруама аниҳәа, самыԥхьац, аха ҳқыҭа рџьаны агазеҭ
ианиҵан, ҳапреседател дипҟарц акы ааигымхеит, сҳәеит.
Алаф иазууазеи, ҳаигәылацәоуп, ибзиаӡангьы дыздыруеит,
сҳәеит. Ихьӡыз... Исгәалашәеит. Алиас сыхьӡуп, иҳәеит.
Ижәлагьы иҳәан, исхашҭит. Угәы дҭаз.
Раԥхьаӡа абас исаҳаит абарҭ анҵамтақәа зҩыз... мап,
изҩыз мацара акәым, анҵамҭақәа рҿы иаҳәо, илахьеиқәҵагоу,
кыргьы игәҭархәыцгоу, ахҭыс зхызгаз Алиас Ҟәланба иӡбахә.
Усҟан ҳашьха қыҭан амҩақәа уажәеиԥш ибзиамызт. Аарла
инеиуан амашьынақәа.
Мчыбжьык аҟара ааҵхьаны, ҽнак, ампахьшьы сыжәҩа
иқәыршә, амшын ашҟа сылбаарц, агәашә сынҭыҵуаны, санынаԥш, ҽуаҩык дааиуан. Иҽы аԥхӡы агәыдшылан.

11

Данысзааигәаха, цқьа снеиҿаԥшит. Амра иашәхьаз ихыиҿы ааҵаӷан. Ақә ҩылганы, маҷк иаадуцәан иԥынҵа. Абз
ҟьаҟьаӡа ихаз ахылԥа иаҵыҳәҳәоз ихахәы шлацк аларшәымызт. Исарочка шкәакәа амаӷрақәа кьаҿӡа, иеиқәа ахы
ҭбааны, ачча уанаркыртә, аҽыуаҩ ишинымаалоз деилаҳәан.
Аха зегьы уханаршҭуан, иблақәа унархыԥшылар. Аччаԥшь
рыҵан илакыҵақәа, избанзар иахәҭоуп, аԥсшәа уеиҳәоит. Аха
иччаԥшь иаҵубаауан иблақәа ирхыз ахьаа, алахьеиқәҵара.
Усеиԥш иԥшышьахоит ацәгьеи абзиеи иалаԥшхьоу, ауаҩытәыҩса акыр деилызкаахьоу, аха ари, зарԥысра аҭәымҭа
иҭагылоу, иблақәа ирхызҵазеи асеиԥш? Дызнымшәаша данышәама, хнырҳәышьа амоуа, акыр ицәыӡма?
Аҩныҟа дысзымҩахымгеит. Сгәы иаанагом, аҽгьы аԥхӡы налабартә, иаргьы чеиџьыкак днацҳартә аамҭа имоуа
аҟараҵәҟьа дыццакуан ҳәа. Ҳаидхаларц иҭахымызт. Исеиҳәашаз заа иӡбахьан.
Абригадирцәа иныҟәырго збахьеит сахҭан шәыра еиқәаҵәак. Агармошкеиԥш, инеидылоит, аҵӷа аууп. Убри ашәыра
икәадыр амаха иадҳәалан. Инапы надкылан, арахәҭиаа ажәа
анахырҳәаауеиԥш:
– Ҳамҭак узаазгеит. Уаҿа ианысҵоит. Ишуҭаху уазныҟәа.
Сара акгьы саргәаҟӡом. Аԥсҭазаараҿы исцәыӡшаз сцәыӡхьеит, исоушазгьы соухьеит. – Маҷк дааҭгылеит. Иблақәа
ирхызбаалази, маҷк изажәцәаны иҳәамашь шысгәахәызгьы,
ииҳәаз ажәақәеи шаҟа еидҳәалоузеи сгәахәт. Аҟәыӷара
қәрала ишыҟамло еиԥш, ацәгьеи абзиеи рхыгарагьы қәрала
акәхарым ишыҟало. Иажәа инациҵеит.
– Хықәкыс, гәҭыхас исымаҵәҟьази, аԥсҭазаара ахаҭа мҩас
сзықәнаҵази зуҭахузеи. Акы заҵәык иуасҳәо, иҟаларын, сар­
гьы, уара уеиԥш, ашәҟәқәа бзиа избозҭгьы, аха... Уи сҳәеит
ҳәа, еиӷьу-еицәоу, сара рыцҳа сакәым, ҳазшаз ихаҭагьы
ицәеилаҩашьахьеит. – Ишәыра-гармошка инапы нақәикит. –
Абраҟа иҭоуп зеиԥш тетрадқәак. Џьара карандашьла иҩуп,
џьара каламла. Инасымҩатәшәа, уара уӡбахәгьы сҳәоит.
Иаӷьцәаны исҳәазар, усцәымгәаан. Ушәҟәык саԥхьахьеит.
Абаҩхатәра имамкәа дыҟам, ибаҩхатәра иаирҟаҵаша,
мҩас изқәиҵаша издыруам, ианаџьалбеит, Аԥсны зегьы

12

даҟәыҵыргьы, игәылара Аԥсара иҟалазгьы уаҳа игәаҵан
имнеиӡеи, убри иҩырауазеи сгәахәт. Аха ашьҭахь сазкылсит
даҽа хшыҩеилкаарак. Ҳгәылара инхо шәакәым, ҳара, аԥсараа ҳхаҭақәагьы, иззымдыруа ҳрацәаҩуп иҟалаҵәҟьаз.
Абри зыхьӡ ала изҩыз, лареи сареи иҳахьыз мацара заҵәык
еилыскаауеит ҳәа сшаҿыз, уск даҽа уск ахы артло, ужьажьо
аӡиас уаналанахало еиԥш, саланахалеит. Издырырц исҭахӡақәамызгьы ааԥшит. Абраҟа иануп зегьы. Уара иусҭоит. Хшыҩрҵарашәа суацәажәозар, угәы иалымсын, маҷк
суеиҳабуп. Иузеиӷьысшьоит акы: жәҩангәашәԥхьара аатны
избаз иеиԥш деилукаартә дубааит ауаҩы, дубааит, аха данеилукаалак, угәы ихымшәааит. Урыԥхьа стетрадқәа. Сгәанала ухы иаурхәартә иҟоуп. Игәасҭахьеит, угәы иааҭоу
умаӡа зегьы зоуҳәаз уирҳәызшәа, дуцәымыӷхоит, даҽазны
дубарц уҭаххаӡом. Сара убас сырзыҟалеит абарҭ стетрадқәа.
Уиадагьы, рыхьӡқәа ԥсахны, ихҩааланы исзыҟаҵом, егьабасҭаху. Уажәы ишыҟоу, рыхьӡқәа, рыжәлақәа шану, аҩны
аҵәахра гәаӷьуацәоуп. Аӡәы имԥыхьашәар, еиҭа цәгьарак
ахылҵыр ҟалоит, ашьажә баауам, иԥсуам рҳәоит. Иахәҭаны
иуԥхьаӡозар, лара зыхьӡ ала изҩыз, лыхьӡҵәҟьа ааныжь. –
Ашәыра иааҭиган, иаасиркит атетрадқәа.
Инарҳәы-аарҳәуа сышрыхәаԥшуаз, иҽышькыл акыхагьы
сымҭакәа, дыҩҽыжәлеит.
Урҭ атетрадқәа, аӡәы игра иӡап, инагӡангьы сырмыԥхьеит
усҟан. Уиднахалартә, дызлаугәаԥхаша акыр шидубалозгьы,
исгәамԥхашаз ҟазшьақәак иҵызбааит усҟан Алиас. Еиҳарак
исгәамԥхеит хшыҩрҵарала дахьсацәажәаз. Усҟан исыздыруамызт, ихигаз азин шинаҭоз, усеиԥш ацәажәара. Уажәшьҭа, арҭ
анҵамҭақәа ансиҭаз аахыс акыр шықәса анҵы, дара ир­ныз­гьы
исызҭазгьы зынӡаск даҽакала срызхәыцит. Раԥхьаӡа сылаԥш
анахызгаз, исахьарку ҩымҭак азыҳәан уаҩы ихы иаирхәаша
егьаламызшәа избеит. Иаҳәозеи? Иаабац, иҳаҳац. Ахьымӡӷ
ихихырц азыҳәан арԥыск дегьызеиӷьым хаҵак дышьны
дылкаижьит. Ауаҩшьра ҟазҵаз ихәҭаз дақәнаршәеит азакәан.
Ахьӡи ахьымӡӷи ракәзар, аԥсара хьӡыс хьымӡӷыс иршьо,
ацивилизациа злысхьоу ажәларқәа зынӡаскгьы ирхашҭхьеит.
Абзиабара акәзар... Ари аҩыза абзиабара, ҳаамҭа даараӡа

13

иашьашәалам. Ромеои Вертери раамҭа цахьеит. Усҟан абас
агәаанагара шсымазгьы, сыхшыҩ азышьҭны, уажәааигәа
саԥхьеит. Уаҟа иӡбахә аҳәозшәа, сыбла даахгылеит, иԥсаҭа
бзиахааит, сабду. Сгәы инықәҩит уи иажәақәа. Аеҵәа анкыдшәалак, иацрыҵуа алашара ҳара ҳҟынӡа иааӡаанӡа, акыр
шықәса амҩа ишықәхо еиԥш, убас иқәын сабду аламыс азыҳәан ииҳәаз ажәақәа...
Алиас исалам шәҟәы... Мап, иуаз ажәа, акьыԥхь иазсырхиарц саналага, исыӡбеит, иҩышьа, иҳәашьа акгьы сымԥсахырц, ишыҟаз еиқәсырхарц.
Даҽакгьы. Актәи, аҩбатәи ҳәа ахқәа аҭо, ашара саламгеит.
Ауаз ажәа еихшашьас иамоузеи! Ҳаизыӡырҩып..
***
Адица...
Быхьӡ ақьаад иананысҵа, акәтаӷь ацәа иагәылҵыз аҵыс
ԥшқа ушахәаԥшуеиԥш, иџьашьо, сагьахӡыӡаауа, акраамҭа сахәаԥшуан. Еидысхәыцлақәаз... Мап... Мап... Ҩынтәхынтә илахьшьны исҵәаӷәеит. Быхьӡ сҳәарц ахьысҭахым,
исхашҭырц сахьашьҭоу мацара акәым изыхҟьаз. Сахьынтәалагашаз сзымдырит абри ашәҟәы. Ҳара ҳқыҭан мацара
акәым, ҳнаҩстәи ақыҭақәа рҿгьы бнаҵаа-ааҵаақәар, Алаҳәа
Еиқәаҵәа ҳәа хьыӡшьарас изырҭаз аӡәы иӡбахә баҳауеит.
Ага бӷьыци ашьха бӷьыци еиқәшәоит ҳәа, уии сареи ҳшеиқәшәаз, иҳахҭибахқәаз ртәы ала салагар?.. Аилкаара бцәыцәгьахоит.. Издыруада, иаҳа еиӷьзар аҵыхәтәан бареи сареи
ҳанеиқәшәаз, ма Ахеивҟьа ичараҿы ҳанеицыкәашаз ала
салагар?.. Аха усҟан, угәаҵәадоума, сыччаԥшь иаҳа угәаҵаҿы
ишԥанхеи сылабжышқәа раҵкыс бҳәар?..
Сзаламгарызеи иахьатәи амш инаркны.
Аусура иамшуп. Ҩыџьа ахацәа рнапқәа акәымшо, ашә-қды
дуқәа еиҩырссо, аӷәы ахьырхуа ацех аҩныҵҟа, иаалырҟьаны иааҭынчрахеит. Иаӷьбжьы гоит абригадир. Ахьархь
ацқәа ԥыҵәҵәазаап. Ҵәымӷума, хымҩасума, акы алан ақды.
«Аснабженец» Фриц (сара соуп ус ихьӡызҵаз, ихьӡыҵәҟьа
уажәшьҭан ибасҳәап) инапқәа рхахо, ииҳәо узеилмырго,

14

ауалыр дҭаҟаауашәа, ацех ибжьы дәылыҩуеит. Иара акгьы
шихарам иҳәозар акәхап. Арахь иҿанааиха, афымца лашара наиҿаԥхеит. Ӡынгьы-ԥхынгьы илҵуа аԥхӡы, иӡамҩақәеи
иҟыԥсцәеи арцырцыруан. Дамшә, сла еиқәаҵәа, иахьҭатәоу
алаҭра ашә насыркит, Фриц изыҵымҟьарц. Абригадир даҟәыҵуам:
– Шаҟантә иуасҳәахьоузеи, аибашьра ахьцоз аԥсҭақәа
рҿы иԥумҟалан, убрантә иааумгалан ақыдқәа ҳәа. Бжак
ахызаҵәқәа рылоуп, даҽа бжакы – абомбақәа рыԥҽыхақәа.
Иалаӷьаны аҵла иахьалоу ахьархь аннақәшәалак... Уахәаԥш
ахьархь иазнауз! – Иԥсахы ԥыжәжәоит. Иплан еиҵахар
аҵкыс, адалақь ықәыршьызшәа, Аԥсны абна ықәырхыр еиӷьишьоит ҳцех абригадир. Иаҭеикыз ажәақәак назирхан,
ихаҿы цырцыруа, абригадир ишҟа зынӡаскгьы дхьамԥшӡо,
егьа уҳәаргьы, зегь акоуп уԥсы снапы иакуп ҳәа ихы-игәы
ақәыбзиаха, имгәацәа шьышьуа, ақды ишьапы нақәиргылан, хыччашақә дԥышәырччо дгылоуп Фриц «аснабженец».
Сара сахьтәац, ацех уахьындәылҵуа, ӷәқәак неидсаланы,
иааидчаԥалашәа иҟаҵоу стол ԥшьыркца хәыҷык саԥхьа иргыланы стәоуп. Ашьжьымҭан изжәыз схыԥсааит. Аҩы анызжә,
сыгәҭыхақәа сгәы иааҵалеит рҳәоит џьоукы. Сара аҵәыцак
анызжә инаркны аӡәгьы игәхьаагара сгәы иҵалом. Ажәҩан
ашәшьы нхыҵны, иаразнак икаххаа иԥхо иалагоит амра.
Ашьҭыбжь ааҩуеит амшын. Ихыхәхәала иаауеит ҭагалантәи
аԥша ҵәыҵәы. Ҳзауад шаҟа ирацәаны аӷәы ахуа, убриаҟара
абна маҷхоит, шаҟа абна маҷхо, убриаҟара ахақәиҭра ауеит,
игәырӷьоит аԥша.
Ҩымз раҟароуп иаанхаз, Адица, нас даҽа шықәсык нахыӡаа ицоит ҳаԥсҭазаара, даҽа шықәсык нахылоит... Ибзиоуп, исҳәарым. Аха, ишԥазури, ибгәаласмыршәар, ибаҽԥнысымҳәар сзычҳауам, бара игәабымҭаӡеит уажәы, 1965
шықәсазы, ҭагалан, ишҵыз шықәсык сара Аԥсара кажьны
сықәҵижьҭеи. Бычча, бахыхәмар, бахлаф: «Почтим минутои
молчаниа» ҳәа.
Ирҳәоит, ауаҩы абнаршәыра дылаланы дышнеиуа ижәҩа
ҭҟьар, дҟьалар, егьа аамҭа абнаршәыра дылазаргьы, егьа
дгьежьыхынҳәыргьы, ижәҩа ахьҭҟьаз, дахьымҩахҟьаз аҭыԥ

15

ахь дыхнымҳәыкәа имҩа изынагӡом ҳәа. Еилыбымкааи
исҳәарц исҭаху? Издыруада абри дазхәыцзар Меригьы?
Слазҵаароуп.
Сынтәа хәышықәса ҵит, хәышықәса, ԥсҭазаарак злаӡаз.
Еилыскааз, сзызхәыцыз агәра снаргеит. Уи Амш бгәаласыршәар бгәы шыбнархьуа, аха Убри Амш, Убри Ашьыжь, Убри
Амҽыша... Сара изласхамышҭуоу? Ашықәси амзеи ракәым,
ишыббо исхамышҭит аҽны шымҽышаз, исхыччозшәа, амра
ашәахәақәа ркыдыҷҷало ишааԥшуаз ашьхақәа, ԥҭацк шрыбжьаршәымыз амшыни ажәҩани ахьеихало.
Усҟан шаанӡа дабаббеи, дабабыԥшааи ҳгәыла ӡӷаб хәы­­
ҷы? Уажәааигәоуп ианеилыскаа, бара бхаҭа бымнеикәа, агәы­
ла ӡӷаб хәыҷы дзынабышьҭыз. Усҟан даараӡа иџьасшьеит.
Бҟазшьақәа ируаку, егьраԥхьагылоу, бхыламырҟәра, маҷкгьы қьышәқәҵарала аԥшра иахылҵыз акеиԥш исыԥхьаӡеит.
Бышнеиц, агәашә аартны, ҳашҭа бынҭалар... Ишыбдыруа,
ибеишуамызт, игәырӷьо ибԥылон ҳла... Иабаԥырхагаз шаанӡазар... «Ашкол аҿы иаҳҵарц иҳадырҵаз схашҭит, ашәҟәы
сымамызт...» Акгьы бымҳәаӡаргьы ҟалон, зныкыр ма сан, ма
саб аӡәыр дбазҵаахьазма, бабаҟаз, баазгазеи, ибҭаху­зеи ҳәа.
Ишыҟаиҵац, дҿаԥха-ҿаччо днабԥыланы, бхы днагәӡрын саб,
бааи, нан, бааи, бара бшеибгоу ҳәа лнапы лыргьежьрын сан.
Агәашә анҭыҵ, аанда бавагыланы, избарцгьы сҭахым уани
уаби ҳәа, ашҭа аҭалара бхы иахьаҭәабымшьаз, аԥагьарахь
багацәеит ҳәа сыӡбеит усҟан. Ибҳәақәаз ахьхасымҵаз, сахьдыршанхаз инацлеит сгәаарагьы. Убри азыҳәаноуп сбышьҭаланы сзымнеизгьы. Ашәахьаҽны, ашкол аҿы ҳанеибабалак,
сгәааны сыбмацәажәарцгьы сгәы иҭан. Усҟан, саб иҳәашьа,
саҩсҭаахә дысхыччозаарын.
Аха, Адица, ашьжьымҭан ишьацәхныслаз шьыбжьаанӡа
дшьа­­цәх­ныслон ҳәа, гәнаҳарак иахылҵуазаап даҽа гәна­ҳа­­рак.
Ашәахьа ашьжьымҭан иҟабҵаз ансаҳа, уаанӡа сахьиашамыз
инацысҵазаап даҽакгьы. Ҳашҭа дызҭамлаз, сани саби лбарц
зылҭахымыз, лгәы иҭаз лдыруан, дыԥхашьаны лыблақәа лызцәырымгазаап ҳәа сыӡбеит. Хаҵа бцарц бгәы ишҭазгьы, убри
амҽыша ашьжьымҭан аҩныҟа бнеизҭгьы, ҳахьтәац акәасқьа
ауадаҿы ҳнатәарын, насыԥла, игәырӷьахәха иниасрын амш.

16

Бхаҭа бнеира ацымхәрас, сшыбҭаху, агәашә анҭыҵ бшысзыԥшу маӡала исалҳәарц, агәыла ӡӷаб хәыҷы днабышьҭит.
Ибгәалашәоит, ҳанааиқәшәа, исҳәо-изуа сақәымшәеит.
Уажәы избо џьысшьоит, амалагьы иҟәышым схы-сҿы,
усҟан шаҟа ибзамыҟәыз. Рҿаабырхеит ахҿа иаҩызаз
бажәа еиқәаҵәақәа. Мап, сҳәашьа ԥшӡаӡам. Ашьшьышьшьыҳәа рҳәара бналагеит уазҳәарак иаҩызаз бажәақәа.
Салаԥыбшәарц, мамзаргьы быхәмарны ибҳәоз џьысшьеит.
Уимоу, былабжышқәа рҿанаархагьы, быргәыбзыӷшьа
сақәымшәеит.
– Алиас, уаҳа ԥсыхәа ыҟам, ҳаиԥырҵроуп уареи сареи.
– Уаҵәынӡоу?
– Зынӡаск.
– Гагарин иеиԥш, акосмос ахь бцома? Хымԥада ԥхыӡ
бааԥсык ббеит. Бара аԥхыӡ бааԥс аныббоз, сара избеит
аԥхыӡ бзиа. Ииашаҵәҟьаны ибасҳәоит. Алабақәа наҳаҵарсуа
ҳажәхьахт, аарла ҳныҟәо саб иашҭа ҳақәуп. Аҵәца азна аӡы
ҳзааигеит ҳмаҭа. Убри еимакны ҳшеисуаз сааԥшит иахьа
ашьжьымҭан.
Ибгәаламшәои ибасҳәаз? Уи ԥхыӡӡамызт. Ашамҭаз, санааԥш, сзызхәыцуаз акәын. Сазхәыцуан сҳәар, бысхыччон
аҟнытә, аԥхыӡ ахь ииазгеит.
Ҵаны, агәашә анаҩс, уаҟа архәараҿы сышгылаз банца,
цәалашәара бааԥсык насылсит. Изакәызеи, мшәан, илҳәақәаз? Изахьӡузеи бзиала? Ишԥа? Ҳашԥеиԥырҵуеи? Иҟалақәаз ҳара ҳаизааигәанамтәызар, изаҟаразаалак гәынҷыхьак
ҳабжьанамҵеит. Уаҳа илҳәақәазеи? Иахьа, ма уаҵәы дықәҵуеит сан лҳәеит. Еилыскааит. Хымԥада, лан длыцны дцарц
лыӡбеит. Мап, џьоушьҭ, лан дықәызцо дрылоуп лхаҭагьы,
нас длыцны дышԥацои? Лан лтәы ҳалацәажәахьеит, иаҳҳәахьеит, ҳалгахьеит. Даҽа школк ахь диасырц лыӡбазар ҟалап,
дысхашҭыр ҳәа дшәоит. Егьырҭ ҳамшқәа зегьы лыԥсҭазаара
иалхны икалыжьыргьы, харшҭшьас илымоузеи уахык, ҵхык...
Убри аҵх...
Ирҳәоит, иҟоуп ҳәа ԥсаатәк, знызаҵәык ашәа зҳәо. Аԥсы
ахьынӡаҭоу иааҳәараны иҟоу ашәа зегьы аҳәоит знык ала.
Ҳара ҳабзиабара иазоужьын ҵхы заҵәык.

17

Ибдыруеит, Адица, ҳабзиабара анаӡӡеи (бара боуп ус
лыхьӡызҵаз) бҩыза гәакьа Мери шаҟа дыгәрагоу. Абри
ашә­ҟәы бзыҩны саналгалак, лара илысҭоит, уи ибылҭап.
Бшаԥ­хьалак, амца инақәжь. Уи ԥсцәаҳас иазыҟалап амца,
ҳаб­зиабара ԥсцәаҳас ишазыҟалаз еиԥш... Уи ҳаԥхьаҟа еи­
лыб­каап. Амца иахәхароуп: араҟа иаҳәо, абзиарақәа аал­
хны, ацәгьарақәа. Иҟалап, иҟаӡамызшәа амца иахәхарц
бҭаххаргьы бареи сареи иаҳтәыз амши аҵхи, аха уаҟа акгьы
алшом, имчыдоуп амца, имчыдоуп иара, аамҭа ахаҭагьы. Уи
амши, уи аҵхи раҵкыс ианиааи аамҭа, адгьылаҿы дҟалом
ауаҩытәыҩса.
Сыԥсеиқәырхаҩ, ахьча-ҭаҳмада Гәдиса исеиҳәеит лакәк.
Шеишықәсеи рыбжьара, уахыки-ҽнаки аџьныш-қаҷаа
ҳаитәуп, егьырҭ ҳамшқәа, ҳаҵхқәа дрықәиҭуп ҳазшаз. Исыздыруам ари алакә ахьынӡаиашоу. Ус акәзааит, ус иҟазааит
ауаатәыҩса рзыҳәан шеишықәсеи реикәшара. Аха сара
сзыҳәан ахьча-ҭаҳмада ииҳәаз нарҳәы-аарҳәноуп ишыҟоу.
Ибгәаларшәа убри ашықәс. Сымшқәа, сыҵхқәа зегьы убри
ашықәсан аџьныш-қаҷаа итәын, анцәа-ламыс дысҭан уахыки-ҽнаки. Исиҭеит уахыки-ҽнаки, егьырҭ иаанхаз амшқәеи
аҵхқәеи рыхгара сылшарц.
Инацысҵап.
Сара абзамыҟә, ҳаиԥырҵуеит ҳәа саҳәара банаҿыз, бажәақәа схы-сгәахьы имнеизаргьы, иабаҟаз сыблақәа. Иҟалаша
ҟаланы ианалга ашьҭахь, саназхәыц, иеилыскааит аухантәарак бышҵәуоз ишбыршаз. Мап, бышҵәуоз аҟараҵәҟьа здырит
быблақәа санырхыԥшыла. Исзымдырызшәа ҟасҵеит. «Лан
илхароуп. Исымбазшәа ҟасҵап. Илгәаласыршәарым. Гра бааԥ­
сны иҳамоуп аԥсараа. Ҳааҟәымҵӡакәа игәалаҳаршәоит аԥ­
сра иақәшәаз. Изылгәаласыршәарызеи ари, аԥсра аҵкыс
еицәоу...».
Ашәахьаҽны акласс ашә санынхыҵ, иҟалаз ансарҳәа
ҳҩызцәа... Иҟалаз ансарҳәа акәым, иҟалазеи, ишәыхьзеи ҳәа
сазҵаара ианалага... Иаалырҟьаны хаҵа бахьцаз аҵкысгьы,
ҳакласс аҿы зегьы иџьаршьаз, зыгәра рзымгоз Маџьгана
бахьиццаз ауп.
– Алиас, уара иухароуп. Хымԥада, лгәы нурхеит.

18

– Алиас, ҳазегьы иаадыруеит шәшеизыҟаз. Аиаша ҳауҳәароуп.
– Адунеи аҿы иҟамзаап абзиабара, – лҳәеит иҳацҭаз
аӡәы.
– Уара умацара уакәӡам, ҳазегьы ҳгәы нлырхеит Адица.
Мап лцәаҳкуеит аиаша ҳауҳәар. Иҳаҳә, уара иудыруазма уи
Маџьгана диццараны дшыҟаз?
Иџьабшьап ирасҳәаз.
– Издыруан, – сҳәеит.
– Артистцәа! – игеит ҳҩызак ибжьы. Аӡәгьы имаимкит.
– Бзиа еибабозшәа ихәмаруан. Ҳаргьы агәра аагон. Артистцәа!
– Еимакык шәымазма?
– Аимак рымандаз, иаҳмаҳауаз. Сара сыблала шәызбеит,
асабшаҽны, аурокқәа ҳанрылга, шәеицны шәцон аҩныҟа.
Лара лҳаблахь ицоз амҩахь умҩахыҵит, днаскьоугеит.
– Исгәалашәаз, сара иузҿысҭит, еи, Алиас, уара уҳаблахь
ицо егьи амҩоуп ҳәа.
Ҳазхара ҳаччеит.
– Иҟалаз шәасҳәап, Адица дымҵадырсит, хымԥада.
Ҳҽеибаркны ҳцап, димаҳхып. Изумҳәозеи, амчымхара уақәшәазар?
– Мап, аҩызцәа, аӡәгьы дымҵаимырсӡеит, лхала диццеит.
Саргьы, издыруан, – еиҭа ианысҳәа, иџьаршьеит. Ирҳәо
рҿамшәо, инеиҿаԥшы-ааиҿаԥшуан. – Сара издыруан, мап,
издырыр акәын... Шәысҟәаҵ наҟ. Лара шәлазҵаа...
Иаҳагьы исзеиӷьхеит арҵаҩы дахьааҩналаз.
Актәи аурок абжаранӡа стәан. Аԥенџьыр салԥшны, ҳашкол
ашьҭахь иҟоу абаҳчахь санынаԥш, абҳәаса акәу, атамақәа ракәу,
ибыбышӡа ишәҭын, аԥенџьыр илаԥшуан. Сыблаҿы аилаӡҩара,
шәкы-зқьы какаҷ сса-ссаӡа агьежьыхынҳәра иа­лагеит.
– Алиас, адәахьы уабаԥшуеи! – арҵаҩы сыхьӡ анааиҿыҵҟьа, акласс зегьы сара сышҟа иаахьаҳәит, аха аӡәгьы ажәак
иҿыҵымшәеит. Сыблақәа шысҵәахышаз схаҿы имааиӡеит.
Санаахьаҳә, арҵаҩы, аҭоурых ҳзырҵоз Михаил Алықьса-иԥа,
ауаҩы гәшаҭа, изнапык усгьы аибашьраҿы инижьит, иаанхаз
инапы игәы инадиҵан:

19

– Уара... Уҵәыуома уара? – аниҳәоуп, сахьыҟаз схаҿы ианааи. Апарта снапы нхәыҵасҵан, сышәҟәыҭра анаахәыҵызга:
– Усҭ, икы, – лҳәан, аӡәгьы имырбакәа, еилаџьгәаны ачабра
ааслыркит саԥхьаҵәҟьа итәаз Мери. Апарта ашә анасыркуаз,
сылаԥш нақәшәеит иҭаԥҟаны ианысҵаз быхьӡ.
Ашә аҿы снеихьан, сегьымхьаҳәкәа, сыбжьы ныҭкааны:
– Саҭашәымҵан, – сҳәан, ашә ныдысҵеит.
Уажәы, иахьа уажәраанӡа еилыскаақәахьоу, издырқәо ры­бжа аиҭабжак иадамхаргьы издыруандаз усҟан, сахьцашазгьы
иҟасҵашазгьы сымдыруаз.
***
...Ашәҟәы бзыҩра сшаҿыз, сааҟәыҵны, мшқәак скаран­дашь
атетрад инаӷрасымҵар амуит. Бара ашәҟәы бзыҩра, ма убри
ала бацәажәара, аҵкыс еиҳау иарбан насыԥу, иарбан ныҳәоу
иҟоу ҳәа самхаҳәар, агәра бымган, избанзар, аа, бымбои,
даҽа ныҳәак ансзыҟала, бацәажәара сааҟәыҵын, уи аныҳәа
сыҽнасҭеит. Абри ауп изахьӡу аиаша, Адица.
Аквартал азыҳәантәи ҳаплан анеихыршьала, мызктәи
ҳуалафахәы аҟараҵәҟьа апремиақәа ҳарҭеит. Иҳадыз азымхозшәа, инацҵангьы иԥаҳҟаз, инацҵангьы иаҳхыз ҳабноуп,
аха уи атәы зҳәода. Саб иаҳар, зыҩны былны зыҽзырԥхаз
шәиҩызахеит иҳәашт.
Заҟа ҳиашамзеи, заҟа абзиара ҳнымаалозеи сла Дам­
шәи сареи. Аԥсцәаҳа дидаҳкылоит, даҳцәымӷуп Фриц. Уи
иакәмызҭгьы ҳаушьас иҟааз апремиа. Сара иахьаасҭаху
инысхуа срықәиҭуп арҭ аԥарақәа. Зыҟны сыҟоу аԥҳәыси
сареи ҳшеилаӡахьоу усоуп, суалафахәы ахыхь џьаракыр
ҟәрышьқәак соузар, иахьысҭаху инысхуеит.
Апремиа «ҳныҳәарц» ҳцеит ҳҽеибаркны. Ҳаицын хҩык.
Сԥарақәа сымпыҵарҟәыҷуа сџьыба ианааҭысхуаз, иара ибзоураны иахьсоуз азымхозшәа, акрыфарҭа дааҩналан Фриц:
«Сара ишәхысшәаауеит», – аниҳәа, уиҟәаҵ, ишәааит, изымҭо­
да ҳәа аанаго, иблақәа насирбеит исыватәаз. Исымуит. Исы­
муит акәым, ибасҳәап иҟалаҵәҟьаз. Изшәараны иҟаз сара
шсакәыз аниба, иԥарақәа неилаџьгәаны иџьыба иҭеиҵеит

20

Фриц. Уажәшьҭа сбазҵаауеит, иара иакәу, сара сакәу
иззеицәоу, аӡаӡ аларҵартә, аҭра иахьсызҭамкуа сыбз, уи
ауаҩ ахьӡ бааԥс ахьихьӡысҵаз.
Сҩызцәа ҿыцқәеи сареи ҳаиҩызара абас аҵәыцала
иан­ҳарӷәӷәалак, адунеи аҿы акәтаӷь кәымпылуа ианы­ҟа­
лалак, Дамшәгьы, ани, зыҟны скыдтәалоу аԥҳәысгьы иаҳа­
гьы исеигәырӷьоит. Дамшә гәырӷьоит, избанзар мыцхәы
саны­лахҿыху ауада сзыҩнатәаӡом. Ҳаицны адәахьы ҳан­
дәылҵуеит. Сара ашьхаҟа, ҳқыҭа ахьыҟоу ԥшраха, гәыкраха
исысуеит. Дамшә акәзар, агәазхара иҩуеит, агәазхара
ашьапы иааҩаханы пату нарықәнаҵоит аҵлақәа. Уи ауп уи
патуқәҵашьас иамоу. Егьи, зыҟны скыдтәалоу дзеигәырӷьо,
ус сқьаф анҭоу, лареи сареи ҳаидызкыло... Абзиабара иа­
шаҵәҟьа...
Сахьаанҿасыз…
Мери ислыркыз ачабра сыблақәа ирыдгәала, акласс
сшындәылҵыз, ашҭа сынҭыҵны сцеит. Аԥенџьыр аҟнытә
исызҿиҭит ҳарҵаҩы. Акыр ихаразшәа, схьамԥшӡеит. Бареи
сареи мышкы, амҽыша ҳабжьысит. Бара асабшаҽны, бынхьаԥшны, дааиуама ҳәа бысзыԥшуа, ашкол агәашә бынҭыҵит
уаҳа бҭамларц, сара – ашәахьаҽны.
Уажәоуп саназхәыц. Агәашә санҭыҵ, адәқьан ашҟа се­
гьымнаԥшит. Зынӡаскгьы исгәаламшәаӡеит, адәқьан аԥхьа,
аҽнышьыбжьон иҟалаз ауаҩшьра. Усҟан сыԥхыӡгьы иалам­
шәацызт, убраҟа икаҭәаз ашьеи, сара сгәаҵа иҭаԥсоз алаб­
жыши џьара акала рԥашәқәа еиларсуп ҳәа.
Адица, уинахыс, уиаахыс... Арҭ ахәышықәсак... Аха зны
ибасҳәароуп ари ашәҟәы аҩра салазыргаз. Сыхабар бырҳара
сыхгьы сыгәгьы иҭамызт. Ҵаны, ҳус аҭҵаара салагахьан.
Иҭысҵаауан схазы. Бара баҳәара... Иабасыхәо, изысҭахузеи.
Ашәҟәы лзыҩра акәым, машәырны џьара ҳаиқәшәаргьы,
дысзымдырӡошәа ҟасҵап. Иаҳагьы лгәы ԥнажәап, иаҳагьы
сшьа зуеит. Асеиԥш лбара даԥсамызт. Лара лыгра сара исықәлыжьуан. Лхаҭаҵәҟьа лоуп аегоистка, зхада хәыцырҭа
змам. Абас бзысҳәахьан, абас ӡбаны салгахьан. Амала изуҭахузеи ҳәа бсазҵаар аҭак шысзыҟамҵозгьы, сахымԥо, иӡбаны салгахьан даҽакгьы. Бареи сареи ҳаицәыӡра зыхҟьаз

21

аиашаҵәҟьа аилкаара сыԥсҭазаара зегьы азкхозаргьы, еилымкаакәа сашьҭыҵуам.
Иӡбаны исымаз аазырҳәызеи? Ирыхҟьеит ҩба. Иаҳа-иаҳа
еилыскаандаз, исыԥшаандаз ҳәа сагәыланахалацыԥхьаӡа,
ҿыцк анааԥшлак, Адицагьы илдыруандаз сҳәо салагахьан. Уи
инацылҵеит Мери. Ҳанааиԥыла, аԥсшәагьы еибаҳҳәаанӡа:
– Мери, сыбзиабара анаӡӡеи Мери! – сҳәеит саахәмаршәа.
– Асаби дыззымааӡаз анаӡӡеи, – лҳәеит лара лахьеиқәрала. Иааӡаз аҵиаа абахә бганы иагазар, амра иахарагәышьоузеи! Мери, амра, аҵиаа... Саб иажәабжьк аасгәалашәеит. Ашәаԥыџьаԥ еиԥш, ауаҩытәыҩсагьы аԥсабара
да­хылҵит. Аха излеиԥшым уасҳәап, дад, адгьыл бзиазар, ианаамҭоу ацәаакыра аиур, ианаамҭоу амра ақәыԥхар, еизҳазыӷьоит ашәаԥыџьаԥ. Ауаҩы урҭқәа изхом. Зыда ԥсыхәа имам
даҽакгьы ыҟоуп, зыда ԥсыхәа имам. Мери саныналыхәаԥш
иаасгәалашәеит. Мери, дыҵәрышкәаӡа, дхахаӡа, блымҳақәа
сырбеи, срылԥшны избоит Америка, сара с-Мерика ҳәа
засҳәалоз... Бара ааигәа дыббахьоу?
Дамшә аҷапырхәа ахаҵаны, исышьҭарԥало, аҳабла
адәқьанаҿы снеит. Уаҟа иҵагылоу аҳәсахәыҷқәеи сареи
ҳаиба­дыруеит. Сзыԥхьарц исҭаху ашәҟәқәа рдыруеит. Аде­
теқтивқәа. Исзынрыжьуеит. Убри азыҳәан, Ромео иеиԥш аб­
зиа­­ба­ра сгәаҵәахы кны самоушәа, ма сџьыба иҭазароуп аша­
калад, мамзаргьы снапаҿы искызароуп шьыҵәрак ашә­ҭ­қәа.
Ашәҟәы ансызнырмыжьуагьы, ихабҵару, сара уи сеигәыр­
ӷьаны иҟасҵоит. Мап, урҭ рахьтә аӡәы дысгәаԥхоны, сгәы
лызцаны, акәым. Иара ус. Ахаҵа џьара аӡәы илиркыр акәзаап
ашәҭ. Инхәыҵакны, ақьаад илаҳәаны шәҟәык аасыр­ҭеит. Конан
Доиль иакәхарушь? Еиҭах Сименон. Уик схы ааилеигаӡеит.
Сизаӷьуеит, арахь аԥхьара сзаҟәыҵуам.
Санындәылҵуаз, адәқьан аԥхьаҵәҟьа иаангылеит амашьына «Победа». Аџьбӷьы аԥшшәы аҭаны, ашьҭахь хьыԥсааӡа. Аруль икын хаҵак. Ихыҵрын шықәса ҩажәижәаба раҟара. Мери лхаҵа иакәзаап. Ҳшааибалырдырҵәҟьаз:
– Ашьҭыбжь ала издыруеит умашьына иагу, – сҳәеит.
– Иудыруазар, иаҳзыҟауҵарауазеи, – лҳәеит Мери.

22

«Ҭоуба сухьеит амашьына арульгьы шысымкуа, аҩныҵҟагьы сышҭамԥшуа ҳәа», – иаасгәалашәеит аҭоуба зызуз.
Мери уи ауласҳәахуаз. Мери сҳәахт, бара ибды­руашәа.
Слыхәаԥшуеит Мери. Иџьасшьоит. Лӡамҩақәа ҭыԥхаауа,
лыблақәа ҭышеишеиаауа, лыџьымшьқәа кахәхәа-кахәхәа...
Схы иҭашәаз басҳәап. Аарыхра азыҳәан ишоу адгьыл шыҟоу
еиԥш, анра-хшара азыҳәан Анцәа иишаз аҳәса ыҟазаап. Хшара длоуцыԥхьаӡа, иаҳа-иаҳа деиӷьхоит. Лоурагьы иацлазшәа
збеит. Иабаҟоу лҽаархәашәа лгылашьа. Ишыбдыруа, анасыԥ
дасу иара итәала еиликаауеит. Аха, сгәанала, аҩсҭаа илымҳа
џьгәоуп, анасыԥ иашаҵәҟьа лымазар ҟалап Мери.
Сыжәҩа нҭарс иаанылкылан, саанаскьаԥхьаны:
– Уабаҟоу, уабаҳцәыӡи?! – усеилкааҩык диеиԥшха, сыб­
лақәа днархыԥшылеит. Амца насыхҟьеит. Раԥхьа исгәа­ла­­
шәаз бара бакәӡам, Адица. Иудыруазеи Алхас изызуз лаҳазар.
– Шаҟантә Адица дсазҵаахьоузеи иӡбахә баҳахьа­зар ҳәа! Наҟ
унах, изакәызеи, апенсионерцәа реиԥш, ула ушь­ҭаргыланы!
– Ибылакьысӡом. Дамшә, Дамшә, уааскьеи, уналыфҩи, –
аҷапырхәа саахеит. – Бахәаԥшла иҟанаҵо. Ииашаны беилнакааит. Саргьы убас сгәы иаанагоит, Дамшә. Уи бзиоуп.
– Унан, ари алахьыцәгьа, уаҩԥсу џьшьаны, ала дацәажәозаап. Уаҳа узацәажәо думаӡами?
– Амц зымҳәо, сзымԥсахуа абриак заҵәык ауп. Ибзиоуп,
Дамшә, ибзиоуп.
– Изакәызеи, уара, ибзиоу?
– Ахы ланарҟәит. Иҵыхәаршәшәеит. Иаанаго бдыруама
иҟанаҵаз?
– Анцәа срыцҳашьа, деилагеит ари ауаҩ!
– Сызлабзымдырқәо рацәоуп. Сара ауаҩы дысшьыргьы
сылшоит.
– Уф! Акәты ахы зызхымҵәо!
– Иаанаго басҳәап Дамшә иҟанаҵо? Ари ауаҩы, уара узыҳәан дразуп, лыгәра га ҳәа санаҳәеит. Иҵыхәаршәшәеит, ахы
ланарҟәит бҿаԥхьа.
– Иҵуазеи ҳаибамбеижьҭеи. Ҳанеиқәшәагьы, ала аӡба­
хәоуп ҳазлацәажәо! Уабаҟоу, уара, Алиас, уабаҳцәыӡи?!
Гәрыӡ-шашәаӡ... Узыниазеи?

23

– Изаҟаразаалак џьара акала базҿлымҳахартә иҟам, Мери. Иаабац, иҳаҳац. Арԥыск ашкол каижьит. Ихы зыхирҟьазу?
Дызхатәаз апарта ашә анааиртлак, убраҟа хьӡык анын, убри
ахьӡ данаԥхьалак... Узхыччаша акоуп. Ашкол анкаижь, аҩны
дыҟан. Ашьха дыргеит. Иаҩсҭаахә диԥырҵырц дырныҳәеит.
Ашьҭахь – арра, иқәлацәа зегьы реиԥш, ашьҭахь, ԥыҭраамҭак – иқыҭаҿы. Уи ашьҭахьу? Дықәҵит, еиҭах иҩызцәа
аиҳараҩык реиԥш. Уажәы иҩыза гәакьа аҷапырхәа ахаҵаны
дбывагылоуп, Мерика – Америка. Маҳ, Дамшә, лшьапаҿы
уиартә аҟараҵәҟьа дугәаԥхама? Игәабымҭаӡеи, Мери, сара
салҵижьҭеи шаҟа иӷархаз Аԥсара?!
– Уаҟәыҵ аҽхырцәажәара! Заманалаҵәҟьа иудыруеит
уҩызцәа ушаҳбоз. Иҵуа удыруоу уԥшаара сашьҭоуижьҭеи.
Ажәак уаҳәатәыс исымоуп. – Скылкааны дсыхәаԥшуан. –
Алиас, ты капитулиант. – Аҿаалырхеит. – Уаҳама? – аӷа ишҟа
ииасуа аибашьҩы иеиԥш, лхы ларҟәны, лнапқәа ҩышьҭылхит. – Еилумкааи? Ухьаҵит, унаԥхаҩуп!
– Классоваиа солидарност. Аҳәса шәеидгылоит. Бахәаԥш,
Мери, Дамшә иҟанаҵо, иааҟәымҵӡакәа бшьапы иахьнашьуеит аҵыхәа. Иаасабҳәалак бақәиҭуп... Бҩыза лыбзиабара
сара саԥсамхеит ҳәоуп ишыбдыруа. Ус акәыз.
– Сара издыруа уара уԥхыӡгьы иаламшәац. Ҳәарада,
Адица лзоуп изысҳәо. Егьирахь уара, ҳаклассаҿы иреиӷьыз
ашәҟәыԥхьаҩ...
– Мери, иааркьаҿны ибасҳәо убри ауп, бҩыза лҿаԥхьа
сара сыламыс цқьоуп. Сыламыс ахьыцқьам даҽаџьароуп.
Аха уи Адицеи бареи ишәусым.
– Сара издыруа акоуп, уара уаԥсамхеит абзиабара ду.
Угәы иалымсын. Уара уанбаии? Иарбан шықәсоу, иарбан
шәышықәсоу уаниз?
– 1943, афашистцәа ҳаԥсадгьыл ашьаарҵәыра иаларгыланы ианрымаз аамҭазы. Саб аибашьрахьтә даныхынҳә адырҩашықәсан. Уи агәра снаргоит, ииашаҵәҟьаны иара сшиԥоу.
– Узԥоу дсыздыруам, аха уара уиит Наполеон Москвантә
дыԥхаҵаны данкарцоз ашықәсан. Убриаҟара шьҭахьҟа
унхеит, сҩыза бзиа. Ах, абзиабара пату ақәрымҵеит, аамы­
с­ҭашәа ицәанырра ҟәымшәышәқәа рзеилымкааит. Ах­шыҩ

24

хьшәашәа иашәышықәсоуп ҳара ҳшәышықәса! Ты капи­ту­
лиант и егоист.
– Баасылгаӡеит, Мери.
– Убасҟак сузгәааны сыҟоуп. Ешьаҵас бзиа узбон...
– Бара, Мерика-Америка, иаҳа-иаҳа аԥшӡахара баҿуп,
ибҿеиҵозеи бхаҵа? – сылзымгәааӡеит. Уара узыҳәан абзиа
зҭаху егьа даӷьны дцәажәаргьы, азин имоуп. Лара излалдыруаз ала, уажәы илҳәақәоз иашан. Саргьы сҽазысымкит
лгәаанагара аиҭакра. Иҟазааит ус. Изхароу, аԥсаратәи аҭаҳмадцәа рҳәашьа, Алаҳәа Еиқәаҵәа дихәхааит. – Иҟалаз ҟа­
леит, ҳалгеит, Мери. Иҟоузеи Аԥсара? Ааигәа уаҳа аӡәыр
дыр­шьхьоума?
– Џьара аӡәы иаџьал ааны, мамзаргьы дажәны... Егьирахь... Ҳшофер Алхас даныбӷалаз уқәҵхьазма?
Абас акәзаап аусеилкааҩцәа ацәгьара зуз дшаҿаԥырҽуа.
Дызқәымгәыӷӡо азҵаара анирҭалак, ишьара дықәҟьоит. Сҽыларҟәны Дамшә ашьышьра салагеит. Сқьышә иқәыххит: «Уи
дыбӷамландаз, сара сықәҵуазма!» – ҳәа сҳәарц.
– Бца, Мери, бца. Бхаҵа дыбзыԥшуп.
– Усыхәаԥши арахь. Иҵегь иуасҳәарц исҭахыз...
– Аџьныш узыџьнышхазеи ҳәа ианиазҵаа, издыруаз зегьы
ахьысҳәоз иахҟьаны сыџьнышхеит иҳәеит. Еилыскаахьоу,
издырқәо бдыруандаз, Мери, баргьы бықәҵыр ҟаларын Аԥсара...
– Уара суҩызаӡам. Зегь реиҳа узысҭахыз. Ашәҟәы лызҩы
Адица.
– Егьа бҳәаргьы убриак сабҳәоит ҳәа сыҟамызт. Ҵаны,
бара ианакәзаалакгьы ацәанырра аԥхьа ибыргылон ахшыҩ хьшәашәа. Аха аҩбагьы ԥсыс ирхазароуп бҳәалон
аԥсыцқьара. Сара сымацара сакәымзаап зҽызыԥсахыз. Хәышықәса заҵәык рыла... Даҽа жәабаҟа шықәса ҵыр зынӡаск
ҳзымеицәажәозар акәхап класск еицҭаз. Ахаҵа дызмоу аԥҳәыс ашәҟәы лызҩы ҳәа...
– Егьа иџьоушьаргьы, Мери соуп изҳәо. Ашәҟәы лызҩы.
Иугәалашәома аҵыхәтәантәи ҳаицәажәара? Уара иуҳәои
Адица илҳәои мши-ҵхи реиԥшоуп ишеиԥшым.

25

– Баргьы аиаша аилкаара башьҭоуп. Зегьы акака ҳрышь­
ҭоуп. Аԥсцәаҳа ичаала кны ҳара дҳашьҭоуп... – саахәмарит.
– Сара сзышьҭақәоу нас еилукаап. Исоуҳәақәаз, нас
еилыскаақәаз ҳәа узҿу зегьы ланҵаны ашәҟәы лызҩы.
Иҟоу иреицәоуп аилибамкаара. Еиԥырҵуагьы ргәы иҭоу
еибыҳәаны...
– Ргәы иҭоу рзеибыҳәондаз, изеилибакаауандаз, Мерихеит, нас еиԥырҵуазма?! Ашәақьқәа еигәыдырҵозшәа,
ибӷеибаҵозма? – Дамшә ҵыхәаршәшәо илышьҭоуп, лара
амашьынахь днеиуеит. – Акызаҵәык сбазҵаауеит, Мери. –
Дааҭгылеит. Даахьаԥшит. Лныҟәашьеи лыԥшышьеи мацара­
гьы сызҵаара аҭак сарҳәон, аха исҭахын ажәала исаҳар,
исҭахын агәра згар, сара сызлахәдахаз, меигӡарахда ишимоу
даҽаӡәы.
– Мери, бара насыԥ бымоума?
– Ааи, – лышьҭахьҟа даахынҳәит. Даасыдгылеит. Лыбжьы
рхәыҷны, лажәа алаԥш акыр ҳәа дацәшәозшәа, слымҳа
дынҭахәыҭхәыҭит. – Насыԥ сымоуп, Алиас, аха абни, амашьына аруль инапқәа ақәҵаны исзыԥшу, ихала сыкәа
дҭашәаз џьумшьан. – Еилукаама ҳәа аанаго дысҿаԥшуан.
– Мери, баша ирҳәозаап анасыԥ ауаҩы ихшыҩ арца­
гәуеит ҳәа.
– Иҭабуп. Сызуҳәаз ҟаумҵар, Адица лымацара лакәым,
уареи сареи ҳаиҩызарагьы унаԥхеит. Ишынеибакәу зегьы
ланҵаны, ашәҟәы лзыҩны уанаалгалак, уналыдгыланы, унапала илыҭ, уҭахызар, сара илысҭоит. Ҳаилаӡама? Асабицәа
рзыҳәан акәырҷыжь ыҟаны удыруазар адәқьанаҿы?
– Уи сара исҭахӡам, аринахысгьы исҭаххараны сыҟаӡам.
Мери, бара, ма бараӡәк бынасыԥ балагәырӷьо бахьыҟоу сара
сшеигәырӷьо...
– Уаргьы насыԥ уманы уҟалоит, угаӡамхар, – адәқьан
дныҩнаххит сҳәоны, даадәылҟьеит.
– Ахшара рмоуӡои, уара, шәзауад ацуҭаҿы? Аколиаска
ҳара иабаҳҭаху лҳәеит ахәаахәҭҩы, – амашьына днадыххылеит. Ашә аартны дҭалаанӡа, лнапы аҿыҩарханы, лхаҵа
ихахәы иналылшьын, – Сылашара, атәым хаҵа сахьиацәажәо, сахьихәаччо, узысхымбаауазеи, иаа? – Сара сышҟа

26

даахьаԥшит. Уҽырхаҵаны уҟаз, ухы шьҭыхны икы ҳәа аанаго, днасалацәҟәит. – Уажәшьҭа уахьыҟоу здыруеит. Миронгьы
иасҳәоит. Баша убналарц уаламган. Иуасҳәаз ухоумыршҭын.
Мҩамш иқәлартә, асаба насҿарчы, ицеит Дамшәи сареи
уаҟа ҳашгылаз. «Зегьы ирзымхозар акәхап анасыԥ ҳәа изҿу.
Идефициту товаруп. Ҳарҭ, измаӡаз, уи шыҟоу агәрагара
ҳцәымӡырц, иаҳзааигәоу џьоукы инариҭоит. Угәы ҳарамзар,
шьыцра еиқәаҵәала ушьыцла, уқьиазар, урҭ рынасыԥ ашәахәақәа, уаргьы угәаҵа инҭаԥхоит. Мери... Ҳазегьы ҳажәны
ҳанԥслакгьы, лара даанхоит дышқәыԥшу, цәала-жьыла мацара акәым, гәыла-ԥсылагьы. Абаагәара бганы еилаҳар,
иаҳагьы еиӷьуп иахьбгаз, уажәшьҭа еиӷьны уаҩы иҟаиҵоит
лҳәоит. Акласс аҿы аӡәы лгәы нирхар, уара бзиа узбон, уаԥсамхеит сыбзиабара лҳәон. Реиҳа данаӷьуаз абри акәын
илҳәоз. Абас сышлызхәыцуаз, даҽакгьы схы инҭашәеит.
Издыруада, сара ишсалҳәаз еиԥш, сара сзыҳәан, ашәҟәы
изҩы ҳәа ларгьы илалҳәазар? Иамоузеи хықәкыс? Иалҵып
ҳәа дзықәгәыӷуазеи? Акыр алҵып ҳәа сгәыӷны аума сара,
араҟа сааижьҭеи, зеилкаара саҿу рыҭҵаара сзалагаз? Убригьы убас аиаша лдыруазар лҭахуп аҟароуп. Илҳәаз башоуп,
илҵшәадоуп, насгьы ахаҵа дызмоу, аԥҳәыс ашәҟәы лзыҩра
– ламысдароуп. Иҟасҵахьоу ацәгьара сзымхошәа, уажәы уи­
гьы нацысҵар...
Иаасхәаз ашәҟәы агазеҭ илаҳәаны, сҩыҵра иҵак, аҩныҟа
амҩа сахьықәыз, убри ҳаиқәшәара иаҳа изалскааз сыздыруам, иаасгәалашәеит, Адица, бан... саҭамыз, Мсыгәда анышә
данамардоз аҽны ҳанеиқәшәаз. Сара снаскьаны сызгылаз еилыбкааит. Лара илымоу агәырҩа лызхоит, саргьы
сзылзацларызеи сҳәеит. Абри азыҳәаноуп, бхаҭа сааигәара
бмааикәа, сара сызбыдымгылаз. Ауаатәыҩса зегьы шыҟоу,
сара рыцҳа сакәым, изшазгьы цқьа издыруам. Издыруа убри
ауп, схы саназхәыцлак, зны сгәаауеит схы-сгәы ахшәо аҟынӡа,
даҽазных сшыччо скьатеиах ԥҵәоит. Игәабҭахьоу? Иреиӷьу
хәырбӷьыцуп ухы уанахыччо. Сара, ауаса ишацәымӷымхара
ақәыџьма, ашьац ишацәымӷымхара амцабз, Маџьгана, бара
бхаҵа, бааигәара дгыланы ианызбалак, снаидгыланы дналывысҟьандаз сҳәо аҟынӡа зыԥсахы еилалоз ауаҩы, аҽны, бан

27

(еиҭа исамхаҳәеит бан ҳәа) Мсыгәда анышә данамардоз
бара бааигәара дахьыҟамыз, бара дахьбывагыламыз сизгәааит, дуаҩымзаап, дламысдазаап сҳәеит. Уажәшьҭа бара
еилкаа реиҳа исҭаху, бааигәара дыҟазар акәу, ишәшьырагьы
бхьымкьысуа, дыбцәыхаразар акәу. Сылабжыш даԥсам ҳәа
димҵәуеит бара бзыхшаз, сара мыжда, иара ихаҭа хшла
дкәабоушәа, маалықьҵас дыԥсыцқьоушәа.
Ауаҩшьра ҟазҵаз иаҵкыс деиҵоума, бзиабарак зшьыз?!
Саҭабымҵан. Исаҭәам бхаҵа изыҳәан асеиԥш аҳәара.
Исгәалашәоит, аԥсыжра аҽны, зегьы баарылҵны, сахьгы­
лаз бааины банаасыдгыла:
– Иҭабуп, Алиас, уахьааз, – бҳәеит. – Ҳқыҭантә уараӡәзаҵәык уоуп дызҵәуаз.
Быԥшын ажәақәак басҳәарц. Сара быблақәа сырхыԥшылон. Мап, Адица, сара сзыҳәан акы рхызбаарц сашьҭамызт.
Сара стәы еилкааны салгахьеит. Иџьабшьашт быблақәа
ирхызбааларц исҭахыз сҳәар. Дылҵәуаҵәҟьоушь абри
лан? Инаԥшуа рҟнытә, ҽырбашақә даау, мамзаргьы лгәы
далсҵәҟьаны акәу? Сбыдмышшылеит. Бара инацыбҵеит:
– Анцәа диныҳәартә, абраҟа, ари алахьыцәгьа дылгәылазар акәхап, аӡәы атакси наишьҭит. Убри иоуп шәаџьҳәаҩыс
илоуӡазгьы. Аказы суҳәоит. Араҟа сара уаҩԥс дсыздыруам,
унаҵаа-ааҵаа, исзеилкаа атакси назышьҭыз дызусҭоу. Аԥара
нихит, дзыхсырҟьозеи. Лара гәаҟ илҭынхаз шәаџьҳәарагь
лызнауеит, дагьажуеит.
– Еилыскаап, хьаас иҟаҵатәым. Саргьы аказы сбыҳәоит.
Бан дахькҿоу ауада бахьыныҩнало, барӷьарахьҵәҟьа шәындыҟәра хәыҷык гылоуп. Убраҟа иҭоуп фотоқәак, салам
шәҟәқәақ, қьаад бӷьыцқәак. Еиҳарак сызбыҳәо, афотографиақәа бмырӡын.
– Ибзиоуп, Алиас, ибзиоуп, акыр азыҳәан иуҭахызар,
сара иузысҵәахып. Уара уҩны абзиара азыҳәан ауаа неи­
лааит, – бнасыдҵит. Адица, базымхәыцӡеи ибасҳәаз? Сара
иабаздыруаз бан луадаҿы ашәындыҟәра хәыҷы иҭаз? Да­
ҽакгьы. Ишԥабарҳәеи лгәылацәа? Илыԥсышьахазеи, илыхь­
зеи бан? Аҵыхәтәан дзацәажәаз, аҵыхәтәанӡа илҳәаз ажәа­
қәа заҳаз ҳәа аӡәыр дыбдыруама?

28

Абарҭқәа рыда басымҳәаргьы...
Саб ажәак сеиҳәалон, убригьы аасгәалашәеит.
Амҩа уаныланы уцоит. Асаба качуп, абжьымра кацеиуеит.
Ицәырԥссо иуфоит атама. Агәаӷь кауршәыр... Атама агәаӷь
акәым, зԥашә аузышьҭхьоу аҵиаақәа ыҵнарҩаарц егьагым амра. Уцоит, умҩасҩуп. Уаҳа абраҟа умҩасраны уҟаӡам. Иуфеит утама. Унапаҿы иаанхеит, аҭаҳмада иӡамҩақәа
реиԥш, акыҷырақәа зылдоу атама агәаӷь. Убри, дад, иршәны икаужьаанӡа, иабоуԥырхагоу, уназхәыц иахькаужьша.
Шьапык иахьарҟьыцыша икаумыршәын. Илоумыршәын
асаба. Анышә тата ахәыҵаҵара уахьымӡозаргьы, иршәны
иныларшә аужәра. Иудыруазеи, аԥсы еиқәхар. Иҟалоит, дад,
уара иухьымӡар. Уцеит, ҳазегьы ҳаиԥш, уаргьы умҩасны. Аха
ушьҭахьҟа иааиуа ухәыҷы иааҿихуеит атама.
Абзиара ахылҵра аҟны иҟоума, инасыԥха, имарымажаха
иԥылеит Маџьгана, инаимҩатәны, исцәагозеи ҳәа зны
ибеиҳәаз ажәа. Исхашҭыз џьыбшьома уи анбеиҳәоз дышбыхәаԥшуаз.
Иҟоуп даҽакгьы.
Ауаз зҳәо, ихаҭа акыр ихәарц азыҳәаноума изиҳәо? Иара
итәы ӡбоуп. Имҩа данысит. Иааит иҿҳәара. Изаҳауа ргәы
иҭанархәыцырц...
Иаҳҳәап, бымҩасны бышцо баамҩахыҵыр, дабаҟоу, иԥсҭазаашьоузеи анкьатәи... Дарбан? Бҩызоу? Быбзиабаҩу?
Анкьатәи бдырҩы...
Ҳқыҭа агаҿа аганахьала иаҽԥынгылоу ахәада бҩықәгыланы бааԥшыр, иказказуа амшын бынхыԥшылоит. Амш
анеилгоу, ԥсаатәк иаҟараны иббоит уаҟа иху аӷбақәа. Лҩаҵәк еиқәаҵәаӡа, аҽҵыхәа еиԥшха, ажәҩан иналалоит. Убри
алҩаҵә зхылҵуа ҳара ҳзауад атрубоуп. Иҟаҳҵаша басҳәап.
Бымшира аҽны, иарбан сааҭу басҳәоит, цқьа бӡырҩы. Азауад
аҿыҭыбжьы баҳартә иҟасҵоит. Ишыҟасҵо зыбҭахузеи, бара
быхьӡ ала ҿнаҭуеит. Аха уажәы, Адица, уи азыҳәан акәым
ҳзауад сзалацәажәо. Хыбрак шәыргыларц шәгәы иҭазар,
шәҿаашәха сара сахь. Қыдқәак шәзаагар, бзиоуп, ишәзаамгаргьы, «ҳаснабженец» ҳнаиацәажәар, аԥсҭаҿынтә ақыд­қәа
анааиго, шәара шәзыҳәангьы инациҵоит. Хкыс иаашәҭаху

29

аахны инашәиркуеит. Ажәахаала изацәажәатәу, ҟәрышьқәак зџьыба иҭаҵатәу сара издыруеит. Бара бхазыҳәан
акәым­кәа, Баӡ, башьа уажәшьҭа уамак изнымхеит, доу­
рышьҭны дшаалак, хаз анхара далагозар... Аха уи сҳәаргьы,
сабаҟоу мшәан, имацара дызлаанижьуазеи шәаб.
Баӡ... Иӡбахә саналацәажәа, ианыҟалаз иахьа акәушәа,
сыбла иаахгылеит...
Мызкы мҵыцызт Гагарин акосмос ахь дыԥрижьҭеи. Ишәҭуан ашәыр ҵлақәа рпытҟәырқәа тҟәацны, аҵла рыбӷьы ԥшқақәа гәылҵуан. Гәырӷьарак аманы аӡышьҭра иҭыҵыртә
мчык аузшәа, ихышхыҵәаны ашәах хачыла, ашьҭыбжь Аԥсара зегьы иалыҩуа, иццакуан Чаӷьыр. «Ауаҩы дгарҵит игара, ҳәаак амаӡам илшара»... Иажәеинраалақәа рыԥхьара
даҿын апеременақәа раан ҳакласс аҿтәи ҳпоет. Агазеҭ аԥхьашьа ззымдырӡоз аҭаҳмадацәаҵәҟьа, акосмос ахь ацара
иаҵанакуаз ззеилымкаауаз, ауаҩытәыҩса иҟаимҵацыз, их­
шыҩ иалимыршацыз акы шыҟаиҵаз дырны, иахыҽхәон.
Џьоу­­кгьы алаф наԥыршьуан:
– Ииҳәозеи ани, жәҩан иагәылсны ицаз, џьаракыр ди­
базар Анцәа?
Еиҳарак Гагарин иԥырра сгәалазыршәаз, ауаҩшьра аныҟалаз, ҳакласс анапхгаҩы, аҭоурых арҵаҩы ииҳәазоуп. Уаҳа
аурок мҩаԥгашьа шыҟамызгьы, насгьы ахысыбжь анга, ау­рок
абжа шцахьазгьы, ҳазегьы ҳархынҳәны акласс ахь ҳааигеит,
ахы зықәшәаз дыргаанӡа, ауаа еимпаанӡа ҳаимышьҭӡеит.
– Ауаа акосмос ахь ианцо, аԥсараа ҳшыбнауааз ҳаанхеит,
– иҳәеит иажәа хьаала иҭәны.
Убри ҳааԥынра... Ишԥаҟалои аӡыхь, ахәхәаҳәа, ицқьаӡа,
ихааӡагаха ишаауа, ӡыхәашьк налаҭәар. Акыр мши-ҵхи
цароуп аӡыхь аҽарыцқьаанӡа. Ҳзымҽхазкыз агәадура, агәырӷьара, ӡыхәашьха иналаҭәеит игаз ахысыбжь.
Ибгәалашәозар, ҩашан. Иарбан мшызи иарбан урокзи
ракәым, убри аамҭазы сзызхәыцуазгьы схашҭуам, игәабҭахьазар, ауаҩы цәгьарак, ма бзиара дук дақәшәар, ианузеиҭеиҳәо, уаанӡа дызҿыз, дзызхәыцуаз, уимоу, амшҵәҟьа
зеиԥшраз ала далагоит, избанзар иԥсҭазаара аҽеиҩнашоит
уаанӡеи убри ахҭыс нахыси ҳәа.

30

Сзызхәыцуаз...
Қалақь дук аҿы абаҳча ҳаҵаланы ҳнеиуеит бареи сареи.
Бара бакәӡам, сара соуп изку асаби дзыниалоу акәырҷыжь.
Ҳақәрахь ҳнеихьеит. Ҳара дҳахшоу, даҳмаҭоу сыздыруам
ҳзеигәырӷьо асаби. Аԥенџьыр салԥшны, ҳашкол абаҳчахь
саныԥшлак, аҭаца лкасеиԥш, ишкәакәан, сыбла ихгылон
абҳәаса ашәҭқәа.
Мзқәак роуп инхаз, нас ҳалгоит ашкол, нас бзиала, Аԥсара.
Бара аҩбатәи апартаҿы бтәан. Сара, ибгәалашәоит, ҳакласс
аҿы еидтәалақәаз шықәсык ала сшәеиҳабын. Сахьычмазаҩхаз иахҟьаны, шықәсык ансцәыӡ, шәсыхьӡеит аабатәи акласс
аҿы, насгьы сызшаз дамеигӡакәа аура ахьсиҭаз аҟнытә,
стәан ашьҭахьӡатәи апартаҿы. Иаҳагьы еиӷьын. Апарта анаасыртлак, быхьӡ ҭаԥҟаны иахьаныз, сышьҭахьҟала аӡәгьы
ибомызт.
Ахысбжь анга сцәырҳазшәоуп сшыҭрысыз. Атапанча
ҭҟьеит знызаҵәык. Иааҭынчрахеит. Ашьҭахь, ҳаӷеиҭа, лашьа,
ма лаб дыршьызшәа, лыҳәҳәабжь геит ԥҳәыск. Ахысыбжь
аҵкысгьы убри аҳәҳәабжьоуп ҳаилазыргьежьыз. Арҵаҩы
ҳизнымкылеит. Сгәы иалоуп, Адица, ҳхынҳәны акласс ахь
ҳанааи, ҳарҵаҩы ииҳәаз ахьыбмаҳаз. Ахаан идҳамбалацызт
убри аҩыза ацәажәашьа. Игәасымҭаӡеит бхынҳәны акласс
ахь бышҳацымцаз. Ахы зықәшәаз дызусҭаз анбаҳа, бара
бхала еилыбкаау, мамзаргьы аӡәыр ибеиҳәоу ихысыз
дарбаныз?
– Наҟ уца, уара усс иумоузеи араҟа?! – днасыҵаҟьеит саб.
Ҳара ахысыбжьи аҳәҳәабжьи анҳаҳа, ҳаибарыҩны ҳааит, аха
уара уабаҟаз? Ааԥынраха, ақәа ауам, асы леиуам, ухҭарԥа
ухаҵаны, ууапа уҭашьшьы узеилаҳәоузеи? Сиазҵаарц нақәыскит, аха... Иазҵаара аҵкысгьы, сназхәыцит даҽакгьы. Иҽырҭынч, акгьы ҟамлаӡазшәа дызгылоузеи? Дыззыԥшӡамыз, иџьеишьаша акгьы ҟамлаӡеи?
Адәқьанаҿынтә, ашьаршьаф еиԥшха, цаха шкәакәа дук
аарган, ашьа илкьасо ишьҭаз иқәдыршәырц ианалага, зынӡа
ауаҩра шәцәыӡма ҳәа аанаго:
– Иҟашәҵои, уара, ауаҩы иԥсы шҭоу ашьаршьаф иҿашәыршәуама?! – ҳәа ҿиҭит аӡәы.

31

Уи ибжьы ҿацаӡа ишгазгьы:
– Дыршьит! Дыршьит! – рҳәон ааигәа-сигәа игылаз.
Зыҳәҳәабжь газ аԥҳәыс, ҳара ҳаннеи, дныҵаҳа дцахьан.
Баргьы еилыбкаазар акәхап уи дызусҭаз. Ахы зықәшәаз
ианшьа иԥҳа лакәын. Аԥсараа ҳҵас ала, диаҳәшьан. Дцеит
аҭынхацәа иралҳәарц, абџьар шьҭырхырц ашьоуразы. Аха,
ибдыруеит, аӡәгьы ашьоура иҽазимкит. Уеизгьы бара бахь­
цаз, иаразнак бҽахьыбҵәахыз ҟәышраны иҟабҵеит. Бхала
идырны, бхы иҭашәаны бцоу, аӡәыр ибеиҳәоу? Араҟа
бахьыҟоу бара ибыхәҭам, бца наҟ ҳәа баҳәара зегь реиҳа
изыхәҭаз саб иакәын. Асеиԥшқәа раан, еиуарала, еиҭынхарала, зегьы неилыҵ-ааилыҵуеит, дасу иахьиҭыԥу аганахь
диасуеит. Ҳәарада, шәара шәганахь акәын дахьадгылоз саб.
Бареи сареи ҳаизыҟазаашьа дазымхәыцыргьы, ибдыруеит,
изакә еиҩызароу ирыбжьоу баби иареи. Саб сшынаихәаԥшыз машәыр ихьыр ҳәа сшәан, снаидгылеит. Иаасгәала­
шәеит, мшқәак уи аԥхьа, машәыршәа идызбалахьаз атапанча.
Ишызбаз ангәеиҭа: «Ҳамҭоуп, иԥсҭынхоуп, исызкажьуам»,
– иҳәан, ицәымыӷхан, сылаԥш ахьақәымшәаша иҵәахит.
Сара уи сзымбатәбараха, сааҟәымҵӡакәа сазхәыцуан. Саб,
адунеихаан абџьар аашьҭыхны агыгшәыгҵәҟьа иамеихсыц,
аибашьра дахьыҟаз игәыӷьны афашистцәа узшьуазу ҳәа
алаф злырхуаз, имаҟахы иавҵоуп ауаҩы ишьыга!.. Иашоуп,
данааилашәо илакыҵақәа ҵырмақьахоит, иныҳәаҿа анырку
ирҳәалоит: «Ианаҭаху аҳәагылагьы дацәшәом!», – аха ихы
игәы анақәыбзиоугьы абџьар ныҟәгауа... «Ахьӡи ахьымӡӷи
рзыҳәаноуп ауаҩы адәы дзықәу». Абри ауп иажәа иналаҵа­
ны, реиҳа лассы-лассы ииҳәало. Аха уи зхиҳәаауа, хьӡы
змоу аамышьҭахь, ауаҩы ихаҭа акгьы ҟаимҵароуп хьымӡӷы
изыргаша...
Уажәы, ауаҩы дықьуа, дӷызуа, дыхәны данкажьу аамҭазы, сара еиҳарак иџьасшьаз, иԥсы аиқәырхара, ицхраара
азыҳәан акгьы ааҟамҵаӡо дышԥагылоу...
– Дегьԥсымкәа дегьбзамкәа дкажьуп. Ас ҳихәаԥшлома?
– хаҵак ҿааиҭит саб днаидгылан. Ихҭарԥа ааирҽеин, иуапа
инхәыҵаиҵеит саб инапқәа, араҟа ус рымам, исҵәахуеит
иҳәарц иҭахызшәа.

32

– Ицеит амашьына ааргарц, – иҳәеит саб. Иҳәеит анхаҩы
ишиҳәара, макьана ацәаӷәара акыр набжьоуп, аха сцап
абнарахь, уӷәк злыҵша амаҭәахә ԥысҟап ҳәа.
– Иҟалазеи, шәанаџьалбеит, иршьыда, дызшьыда?! –
макьана иԥсы шҭазгьы иааилак аԥсцәа рахь дрыԥхьаӡон.
– Баӡ дхысит. Баӡ, Арсана иԥа, – башьа ихьӡ аҵкысгьы,
баб ихьӡ слымҳа ианҭасоуп, иҟалаз бара ишыбхьысуаз саназхәыц, Адица. Сымдырроума, сыгачамкроума, сыԥсықәара,
исыздыруам изыхҟьаз, аха сақәымшәеит иҟасҵашаз. Ихысыз
башьа шиакәыз ансаҳаҵәҟьа, ҩыза дсымазар днасываргыланы, иаразнак бааигәара, быхьчара, бгәы арӷәӷәара...
– Дзеихсыда Баӡ?
– Дзеихсыз уздыррым!
Сара урҭ сышрызхәыцуаз, ихысыз Баӡ шиакәыз цқьа
схаҿы ианааи, зынӡаск иаасхашҭит саб идызбалахьаз
атапанча. Иаргьы:
– Абыржәыҵәҟьа шәца наҟ! – иҳәан, ахәыҷқәа дааҳалаԥшит. – Усс ишәымоузеи араҟа!
Ҳарҵаҩгьы шәаала аниҳәа, аҽеизгара ҳналагеит, ашкол
ахь ҳхынҳәырц. Иааҟәымҵӡакәа исаҳауан:
– Дшыршьуаз узымдырӡоз?!
– Дзеиԥш арԥысузеи иқәӡыз!
– Аԥҳәыс илхымҟьо егьыҟам.
– Ишьтәыз Аруҭан иакәӡамызт, изыгәаӷьуамызт акәымзар,
зегьы зхароу лакәын ишьтәыз.
Снаихәаԥшит илабашьа иҵарсны игылаз ҭаҳмадак. Изеиҳәоз ҳәа иааигәара аӡәгьы дгыламызт. Игәы иҵхоз анизнымкыла, ихала дцәажәон:
– Ҳхала ақәибахра ҳалагеит. Аиашаҵәҟьа ҳзиуан. Алаҳәа
Еиқәаҵәа. Ԥасеиԥш уи даалондаз, аӡәыр атапанча ныҟәыжәгозар, аӡәыр шәхысуазар збарын. Иршәаны иаанумкылозар,
акы иазаанкылом...
Ҳанынаскьагьы акраамҭа ҳхьаԥш-кәаԥшуан. Мери даасыдгылан, смахәар рыӷәӷәаны иаанылкылеит. Лылабжышқәа
аҳә­ҳәыҳәа иаауан.
– Шәиҟәаҵ наҟ! Алажәеиԥш дыршьит, уажәшьҭа, иара
убасҵәҟьа, алажәеиԥш дыжтәуп, – слымҳа инҭаҩит хаҵак

33

ибжьы. Исзеилымкааит арҭ ажәақәа ирыҵаркуаз, Адица,
ишысзеилымкааз еиԥш убри аҽны убраҟа иҟалаз, ишыҟалаз
ауаҩы иеихсра аҵкыс инеиҳаз даҽакы. Бара ибҳәашт уи
аҵкыс еиҳау иҟоузеи ҳәа. Анцәа бақәимыршәааиҭ, аха иҟазаап аԥсра аҵкысгьы акырӡа еицәоу.
Ҳхынҳәны ашкол ахь ҳанцоз, ашофер диватәаны, аидара
гага машьынак иманы днеит Мирон. Дыбдыруеит, еишьа
еиҳабык иеиԥш избо, уажәы ҳқыҭаҿы трақтористс иҟоу. Ибгәалашәозар, уи усҟан ҿыц аррантә дааны дыҟан, ар рыма­
ҭәа ишәимхыцызт. Ар рымаҭәа ахьишәыз уажә сзалацәажәо,
ҳарҵаҩы убри дшааибаз, днаиеигәырӷьан:
– Егьа умҳәан, арра дамааӡахьеи рыцҳа, ауаҩы иԥсы
аиқәырхара иараӡәк иоуп иашьҭалаз, – иҳәеит. Мирони сареи
қәрала иҳабжьаз усҟан ирацәаны акәын ишызбоз. Саргьы
арра санца, саныхынҳә, агараж аҿы аусура саналага, иара
ишықәсқәа, анцәа иумҳәан, аха џьарак иаангыланы, сара
сышықәсқәа ирыцлозшәа, қәрала иаҳа ҳаизааигәахеит.
Уажәы, Адица, Мирон иӡбахә анцәырызга, гәхьаагарак
сгәаҵа инҭалан, убас сҳәеит сгәанала: «Сани саби раамышьҭахь, сгәы ззыбылуа ҳәа Аԥсара исзынхаз убриаӡәк иоуп».
Бара усгьы баласҵом. Бара ԥсраҽнынӡа исыцу хьаауп. Егьырҭ
сҩызцәа, ашкол иҳацҭаз роума, агәылацәа роума, бзиа избоз
аӡәгьы днымхеит уаҟа. Џьоукы арра иахьцаз иаангылеит,
џьоукы аҵара иҭалеит, иаанхаз усура, ицеит ақалақьқәа рахь.
Иџьабшьаша, Мирон абас сшизыҟоугьы, ашәҟәы изызҩып ҳәа
зныкгьы сгәы иҭамшәац. Ианысҵозеи? Иасҳәозеи? Сшыҟоу,
сахьыҟоу, уаҳа акгьы. Уи иара игәы иахәаӡом. Егьирахь
ианысҵаша...
Акыр иухәома, ихҩааз аҵла аԥашәқәа зеиԥшроу гәоуҭар? Иаҳҳәап, аԥашәқәа рҟнытә иалагеит уи амахәқәа
рыхҩаара. Иубеит, еилукааит. Аԥсы узҭаҵома? Ибаҳахьоума,
ауаҩы дызҿу шыбзамыҟәроу ихаҭа еиликаауа, арахь дызҿу
абзамыҟәра дзаҟәымҵуа. Ҩынтәгьы ибзамыҟәрахоит убри,
бзамыҟәрала узҿу даҽаӡәгьы иоуҳәар. Иаҭахызар уҩыза
гәакьа иакәзааит. Бара избасҳәауоу? Ибасҳәаӡомызт, бхаҭа,
насгьы шьала-дала ибзааигәоу уаҟа иалахәымызҭгьы. Егьирахь, уаҳа изанысҵозеи Мирон? Шерлок Холмси акомиссар

34

Мегреи иҟарҵақәо еиҭаҳәаны исзыҩуам. Дамшә абарҵаҿы
иааҿаҳәаны, мамзаргьы Петрович инаизныжьны кинок ахь
сцалоит, ҳаҩны ашҭаҿы нардк снаслоит, апенсионерцәа
сырзыӡырҩуа снатәоит. Аамҭа шаасоулак, снабжьыслоит
Аҟәаҟа. Аҳәынҭқарратә архивқәа, аусбарҭақәа рҿы ажәытәтәи аусқәа рыԥхьара... Аԥсара саныҟаз, Адица, ҳаи, абарҭ
ачарақәа, аԥсрақәа сгәахы ааԥырҵәеит, аԥсреи ачареи
рзыҳәан мацароума адәы ҳзықәу сҳәалон. Араҟа урҭқәа
убасҟак имаҷуп, исгәалашәом ианбыкәу саныҟаз чарак, ма
ԥсрак аҿы. Шықәсык ҵырц егьагым арахь сааижьҭеи, аха
џьарак-ҩыџьарак заҵәыкоуп сахьнеихьоу. Аԥсара асабшақәа, амҽышақәа зегьы убри акәын изызкыз. Амашьына са­
нақәтәазоума, механикс саныҟаз аума, иаасрыхуаз аиҳа­рак
убарҭ инарықәӡуан, сара мыжда, сыҷкәын ԥҳәыс дааигараны,
ма сымаҳә даасышьҭраны сыҟоу џьушьап. Изысҭаз иргеит,
иалгеит. Изхысҳәаауа, изанысҵозеи Мирон? Хыхь-хыхьла
бахәаԥшуазар, егьацымло, егьагымхо, ашьшьыҳәа зыҭра
иҭоу аӡиас иаҩызоуп сыԥсҭазаара. Иҵегьы еиӷьхон, Алышькьантыр иагаша, сла еиқәаҵәа Дамшә акәмызҭгьы. Уи исызнауз уажәшьҭан ибзанысҵап.
Иааркьаҿны, Адица, ибхашҭхьоу, анкьатәи... ибзиоуп,
бҩыза ҳәа акәыз, бҩыза иԥсҭазаара абас иҟоуп. Хԥаны еихагылоу ҩнык дындәылҵуеит ашьжьымҭан, азауад ианҿнаҭлак
ашьҭахь сааҭыбжак анааҵлак.
Иармарахьала, маҷк иаԥхьаҟа даанаскьаны, днеиуеит
ԥҳәыск. Уи усура данцогьы данаауагьы илкуп шәыра дук.
Убас­ҟак ашәыра дашьцылахьеит, ианҭацәугьы ианыхьанҭоугьы лкышьа еиԥшуп. Лхаҵеи лареи еидкыланы улыхәаԥшыр, маҷк иаалыццәагәышьоуп, аха уи иаанагом амцхә
дышәпажәпацәоуп ҳәа.
Еицны километрабжак аҟара иаанаскьоит. Ргәы нибарха­
ны акәым изымеицәажәо. Еибырҳәаша рымҵәахьеит, зым­
гәахә ззаамрыхыз анхаҩы ица шҭацәуеиԥш. Амҩақәа ахьеи­
хыҵ­уа ианнеилак, лара днымҩахыҵуеит. Лҿыналхоит аус
ахьылуа ахәыҷбаҳчахь.
– Шьыбжьон аҩны акруфозар, ухәы архьшәашәага иҭагылоуп, – лҳәоит.

35

– Уахь, ахәыҷбаҳчахь снеины исфар ҟамлаӡои, аҩныҟа
баҵаланы изаабго? – иҳәоит ахаҵарԥыс. Лаф ссирк иҳәазшәа,
ииҳәаз ихаҭа дарччоит.
– Ламыс умазар, имжәкәа угәарла, – лҳәоит лыбжьы аарла
иааҩыртә данынаскьалак.
– О, бара, ишсабҳәара, аламыс ныҳәан иаажәып рҳәар,
сара мап скуама?! – аҵәыцак нылбааирпҟазшәа, гәышьҭыхрак
днамҽханакуеит ахаҵарԥыс.
Анцәа диныҳәароуп уи аԥҳәыси сареи ҳаибазырдырыз.
Аԥсарантәи санаа, мызкы бжьысуамызт ауада сымԥсахкәа.
«Сриукзак» сызқәа инкыдҵаны, Дамшә сышьҭарԥало сҿы­насхон. Алаҳәара ҩны, абаҟәқәа инарыдсырҷаблон: «Алас­ба зцу ахаҵарԥыс қьырала иааникылоит ауада». Џьара
сара схаҭа сыргәаԥхомызт, ҽаџьара Дамшә иахырҟьаны
сыдрырҳауан. Ҽнак, ари, зыҟны сыҟоу аԥҳәыс, дангәаа, ис­
маҳаӡацыз, аха сгәаҵәахыҵәҟьа иалақшашаз ажәаԥҟак
аҿаалырхеит: «Инармышьҭуаз лак ицын». Исычҳаит. Ииа­
шагәышьан. Илзырҳәазгьы Дамшә ауп. Абзиара анаалом.
Шықә­сыбжак ҵуеит акраҿалҵоижьҭеи, лыҩны абарҵа ҭбаа­
ҭыцә, абарҵа лаша иқәтәоуижьҭеи, иамуит, гәыкала убри
аԥҳәыс илзыҟамлеит, цәгьарас илыднабалаз сыздыруам.
Бара ибыԥсҭазаашьоузеи, Адица?
Ҳқыҭа гәхьаазгалоит, насгьы сахьықәҵыз сахьхәны сыҟоуп
ҳәа басҳәар, бызжьеит. Ҵаны, амш аҽанеиҭанакыша, ажәытә
хәрақәа ахьаа шрызцәырҵуеиԥш, абраҟа, амшын аҟәара
схықәгыланы, ҳқыҭа ахьаҿаршәу, ҳашьха ҿаҩаҟа санԥшлак,
ихьухьууа гәхьаагарак сгәаҵа инҭысуеит. Иџьабшьаша,
ауатка, ма аҩы нақәҭәар, апырпыл ахьысшьызшәа, иаҳагьы
имжьыжькуеит уи ахәра. Иансзымчҳаӡалак, ҳаҩны актәи
аихагылаҿы инхо апенсионер Петрович Дамшә наизныжьны,
сабшала, мҽышала снабжьыслоит.
Сабшак ҳаҩны, ақыҭан сахьнеиз, исхамышҭуа, сзырхәыцша
акы збеит. Ибгәаламшәои, еимданы ҳаԥхьахьан «ҲаџьыМураҭ». Убраҟа, алагамҭаҿы автор иҳәоит Ҳаџьы-Мураҭ иҭоу­­
рых игәалазыршәаз аҳаскьын, амыркыџьы аӡбахә. Шьапы
иазмырҟьыцит, кәаҭан иазымгеит, аԥсҭазаараз иқәԥоз амыр­
кыџьы ахы еиқәнархеит. Бысхыччаргьы, ашәҟәыҩҩы амыр­

36

кыџьы ишизнарҵысыз еиԥш агәалашәара дуӡӡа, саргьы
хәыц­рақәак сгәаҵан изырҿыхашаз акы збеит ҳқыҭан.
Аррахьтә схынҳәны санаа, ибдыруеит, ԥыҭраамҭак амашьына сақәтәан. Ашьҭахь, механикс сиаргеит агараж аҩныҵҟа. Изхысҳәаауа, аӡәырҩы рҟны «аблат» сыман усҟан.
Ҽнак ус ҿааиҭит саб:
– Алиас, дад, атрақтор иақәтәоу уҩыза Мирон дысзааугар,
игәгьы нсырхарым, уск сзыҟаиҵарц сиҳәарцоуп.
– Изуҭахузеи атрақтор, ацәаӷәара иаамҭам, аужәра хаҳҿом, – сҳәеит. Аӡынра цқьа имцацызт.
– Унаԥши, иубома аӡахәа зқәу абни ал? Амхырҭа аҵыхәан
игылоу?
– Ишԥасымбои, аҳаҷҷа иадгылоу.
– Изшаз дазылԥхан, аҽеимыртаӷа, иазҳазыӷьаны игылоуп
ал. Аӡахәа акәзар, имарымажахеит. Ал иааӡеит. Хәба-фба
калаҭ ажь ҿысхуеит. Иҵегьы ажь снаҭагәышьон, ҭынхада,
аҽаварӷәӷәа, анирахьҟа иавагылоу аҳаҷҷа акәымзар. Аҳаҷҷа
ашҟа еихоит аӡахәа. Ес-ааԥынра арахь саханы иаазгоит,
избанзар, ишубо, аҳаҷҷа абӷьы еилачуп, ажь ҽеихом, иҿало
ажьымжәақәагьы уқәланы иузҿыхуам, ақәыцқәа улалоит.
Икасҿан, иаҳагьы амахәҭақәа ахылиааит. Иԥысҟар, машәыр
ауеит, анҭ, иаҵагылоу аҵәаҵлақәа ирықәҳауеит. Атрақтор
лаҳархар, иааҵаажәоит, алгьы аӡахәагьы рыԥсы ршьоит, –
иҳәеит саб. Сазхәыцын, ииҳәаз иашаны исыԥхьаӡеит. Аҳаҷҷа акгьы ҿалом, иҿалогьы уаҩԥсы изыфом.
Ҳаиҩызара аамышьҭахьгьы, сыбзиарақәа рацәаны идын
Мирон. Атрақтор акы анагхалак, агаражаҿы шаҟантә изы­
ҟасҵахьааз. Мап шысцәимкуаз здыруан.
Сцеит, даазгеит.
Атрос лакәҳаршан, шаҟа аџьабаа адибалаз, атрақтор шаҟа
иҳәҳәаз, иӷызыз зыбҭахузеи, иҵҳәаны илкаҳажьит аҳаҷҷа.
Аҳаҷҷа лавыҩрны ианкаҳа, ихтит, иааԥшит ал.
– Ҳаи, Анцәа шәиныҳәааит. Абри ал иақәу ажь иалхны,
ҳаԥшьак аҩы шәыхьӡала иҭасҭәоит. Аԥсы ашьеит, рыцҳа,
сыҵла қьиа, сыҵла бзиа, – дгәырӷьон саб. Мирон ихы
наиқәикын: – Иԥсаҭа бзиахааит уара уаб, Аԥҭа. Уи ашьха
данҭаха, иаагара ицаз срылан саргьы. Алаба данҵаны,

37

зқәала мацара хаха-хымш ҳныҟәаны, ашьха дылбааҳгеит.
Исгәалазыршәаз, ажәлар рзыҳәан иԥсы ҭан узхылҵыз, уаргьы
уи икәал уҭагылоуп, ауаҩы абзиара абаизыҟасҵари ҳәа адәы
уқәуп, узшаз уиныҳәааит, – иҳәеит. Сара сахьгылаз саҟара
сыцлеит. Саб асеиԥш ажәа аниҳәа, издыруан убасеиԥшҵәҟьа
згәы иаанагоз шырацәаҩыз. Ибдыруеит, абыргцәа рхеидкыла
далоуп саб. Ахҵәара, анхара уҳәа, уск азыҳәан акәым,
аҵәца аашьҭыхны, аӡәы иныҳәаҿа иҳәозаргьы, абыргцәа
ишырҳәаша иҽақәыршәаноуп дышцәажәо.
Мирон иаб данигәалашәа, ицәажәара ииасыр ҳәа сшәеит
даҽаџьара. Сҩыза дызҭахыз зегьы зыхәаҽра ҳаҿыз амцабз,
ишакәым днаҵхар ауан. Ибдыруеит зыӡбахә сымоу. Мирон
иаб ивараҿыҵәҟьа дыржит Аруҭан, бара башьа Баӡ иишьыз.
«Ажәлар рзыҳәан иԥсы ҭан, зыԥсаҭа шкәакәахаша Аԥҭа»
– ҳәа аниҳәа саб, абжьааԥны ишиҳәалоз еиԥш, абанс
еиԥш иҟаз ауаҩы ивараҿы дыжтәызма амаҳагьа, ҳара ҳҿы
иҟауҵалак ауеит акәымзар ҳәа ииҳәац нациҵар ауан. Аиа­
ша сҳәозар, саргьы даараӡа исцәымӷын, егьиашам ҳәа
исыԥхьаӡон ус иахьыҟарҵаз. Аха уаҳа ԥсыхәа амоукәа, урҭ
аҩыџьа анеиварж, уажәшьҭа, Мирон днеины Аруҭан дыҵхны
дкаижьыр, зыԥсы дыҵырхыз ишыбдыруа, зашьа дыршьыз
реиԥш, ахьымӡӷ...
Саб ицәажәара даҽаџьара иахызгарц:
– Шәахәаԥш аҳаҷҷа адацқәа зеиԥшроу. Рымахәҭақәа
шеи­ԥшым еиԥш, рԥашәқәагьы еиԥшымзаап аҵлақәа. Аҳаҷҷа
аԥашәқәа, аинцәыш еиԥш, иҩеижьуп, – сҳәеит. – Арҭ аҵлақәа
рымахәқәа ааибуамызт аҳауаҿы, аха шәрыхәаԥш, аԥҳәызба
лыхцәы анылԥо еиԥш, рҽеикәыршаны ихәыҵазаарын
рԥашәқәа.
– Иакәым ҟаҳҵазар ҟалап, – ҿааиҭит Мирон. Уи иаб
ишырҳәаҵәҟьо еиԥш дыҟазҭгьы, ииашаҵәҟьаны иаб диеиԥшуп. Ауаҩԥсы игәы иалсша акәым, ашәаԥыџьаԥҵәҟьа даԥырхагахар ҳәа дшәоит. Атрақтор дақәтәаны данаауа ҳаихычча­­лон,
уаҟа умиасын, ашьац ааны иҟоуп, атрақтор иарҟьыц­уеит ҳәа.
Иблақәа ҭырхаха аҵлақәа рԥашәқәа дрыхәаԥшуан.
– Аҳаҷҷа аԥашәқәа аныҵнажәоз, шәрыхәаԥш, ал аԥашәқәагьы ԥнаҵәҵәеит. Рҽеикәыршаны, еилысны иҟазаарын, –

38

Уи данцәажәо, дааҟәымҵӡакәа ублақәа дырхыԥшылоит. Угәы
иамыхәаша ажәак ицәалашәар, убла инхибаалоит, али-ԥси
рыла инхьаиршшоит.
– Иазынхаз аԥашәқәа иара иазхоит. Арҭ, ихәыҵнаҳәа­
қәазгьы анышә нарықәсыҳәҳәоит, хьаас иҟаумҵан, нхамҩа
бзиа Анцәа иуиҭааит. – Ԥыҭрак дынкахәыцит саб. – Аиаша
ыҟам адунеиаҿы, ажәлар рус зхы ақәызҵаз ивараҿыҵәҟьа
дыржит амаҳагьа. – Иамуит, изымчҳаит имҳәар. – Сара исымбац, Аԥсара ада, амаалықьи аџьныши џьарак еиваржуа. Иҟам
аиаша...
– Шәаала аҩныҟа, ҳхәы хьшәашәоит, нана ҿылҭуан, –
сҳәеит. Иҵегьы дҟәыӷаз џьысшьон саб. Изаҽԥниҳәоз, иара
итәала, аԥсараа ракәын. Аха дышԥазымхәыци уи аҽԥныҳәа,
аԥсараа ирынԥаны, иара Аԥҭа иҷкәын заҵәы Миронгьы
ишиаахоз.
Ааԥын, аԥхын, нанҳәа шоура... Уаҳа ааԥынра изаԥымлеит саб ил-ҵла. Уажәааигәа ашҭа сықәгыланы, акраамҭа
сахәаԥшуан. Иҩаны игылоуп ал. Анаҩсан, аԥашәқәа хаххала, аанда иаважьуп аҳаҷҷа. Изқәиҵаша, даҽа ҵлак ааигәара игыламызт, ишԥазиуаз аӡахәа. Дааҩаханы ашьапы
илыҵахиҵәеит ашьаҟьар ахылҿиаарц. Аӡахәа ажәла ирӡшам, аха сара уи акәым сзызхәыцуа. Еибарӷьацом ҳәа саб
дызхәаԥшуаз аҵлақәа, рԥашәқәа убасҟак еилысхьан, руак
аԥашәқәа аҵхшьа рымамызт, егьи аԥашәқәа ԥымыҵәҵәакәа.
Абарҭ аҵлақәа рԥашәқәа реиԥш, иҟалоит еилысхьазар,
рҽеидырҳәалахьазар ацәгьеи абзиеи. Ацыхаӡы уацны уҿылаухар, амшын аҿы ушнанаго еиԥш, абри ахшыҩҵак хәыҷы схы
иҭагьежьуа сшазхәыцуаз... Ҳаԥхьаҟа еилыбкаап ибасҳәарц
исҭаху... Ахаан бгәы иҭашәахьоу, абри сара иббо изгәаӷьып
ҳәа ауаҩы иҭархара? Сара, арҭ ҳахьыҟоу дыҟаӡам, ашәҟәқәа
ихы еиларгахьеит ҳәа ҳакласс аҿы изыхлафлоз, згәаҵа
бзиабарала иҭәыз?! «Алиас, акыр ыҟоушь адунеиаҿы абзиабара аамышьҭахь?» Сҩызцәа рлафқәа слымҳа иҭаҩуеит.
Бгәы ишԥаанагои, Аԥсара кажьны, сықәҵны сызцазеи?
Арра сахьынӡаҟаз, саныхараз, иаҳа ахгара сзымариан,
саныхынҳә, еиҭа қыҭак аҿы, бааигәара саныҟала, быбла
аҭаԥшра схьаақәа есҽны иартытлар аҵкыс. Усоуп ишыбдыруа.

39

Ибцәызӡом, уигьы ыҟагәышьан, арра сцаанӡеиԥш, сымшгьы
сыҵхгьы неибанеиԥшны шәшьыла иҭалаҳамызт. Еилыӷраан
сыжәҩан. Аԥҭа еиқәарақәа хьанҭаӡа инхаҳаларгьы, амра
иагон иԥыжәжәаны. Сара сықәҵра аиҳараӡак зхароу
даҽакуп. Ибдыруеит, аррахьтә саныхынҳәуаз, сныҟәызгашаз
занааҭк ҵаны сааит. Аколнхараҿы, Мирон ибзоурала, аидара
мҩангага машьына сақәдыртәеит. Ибзианы иныҟәысцон.
Агараж аиҳабы иажәа сахыԥомызт, иахьырҳәаз, ианырҳәаз
аамҭазы сыхианы сгылан. Ажәакала, арратә дисциплина
ԥытраамҭак снанагеит. Аха нас, саб иҳәашьа, схынкылара
аӷәрақәа кәадахо иалагеит. Ишыбдыруа, бхаҵа Маџьгана
усҟангьы амашьына дақәтәан. Цәгьарак иҵазгалароуп ҳәа
схы инҭашәаргьы, наҟ инасԥырысцон. Абас ҳшааиуаз, шықәсыбжак ааҵхьаны, амашьына саақәырхын, агараж аҩныҵҟахь
сиаргеит, ишбасҳәаз еиԥш, механикс. Сус ианалацәажәоз,
ацәгьара исзиухьаз изымхозшәа, дысҿагылеит Маџьгана.
Уара иузеиӷьу ауп исҭаху ҳәа ииҳәаз, баша хырқьиароуп.
Иахьагьы иҵәымаӷха сгәы иалақшоит иажәақәа:
– Аҩыжәра даҟәыҵроуп. Ишаабо, аргамаду машәыр иуеит.
Зны аҵла даахалап, ҽазны ажра иҭаижьлап амашьына. Ауаа
шақәтәаз ихьызҭгьы?!.
Ламысла исҳәозар, иажәақәа иашагәышьан, аха, Адица,
аԥсҭазаара иунарҵо аҟәыӷарақәа ируакуп, иҳәатәуи иҳәатәыми реиҩдыраара. Уара иуҳәаз иашоуп, иаахтны уцәажәеит, уи азин снаҭоит, саргьы уара узын сгәы иааҭоу зегь
сҳәар ҳәа сналаганы, издырқәоз зегьы, ҳҩызцәа ишраҳауаз
иасҳәазҭгьы... Иареи бареи шәзеиҿамԥшуа, шәагьзеилымҵуа
шәаақәсырхон. Бара ибдыруеит исҳәартә исымоу.
Ҳара ҳҳабла уахьналало дынхоит, баргьы ибзианы дыб­
дыруеит, Алхас зыхьӡу даҽа машьынарныҟәаҩык. Бхаҵеи
сареи аидара мҩангагақәа ҳанрықәтәаз, уи «асамосвал» ныҟәицон. Уажәы изшьапык хамҟәалаӡо, алаба ааиҵшьуа аҩны
дыҟоуп, апенсиа иоуеит, избанзар, аколнхара аус азыҳәан
амҩа дшықәыз ауп амашәыр дшақәшәаз. Исгәалашәоит,
агараж ахь саниарга, аҩныҟа ҳаицаауан Алхаси сареи. Шы­
қәса ҩынҩажәижәаба ирҭагылаз, зусушьа бзиаз, зыҩнгьы
ибзианы иҟаз, уаҩ ҭынчк, уаҩ гәыразк иакәын усҟан, уажәы,

40

сара данышьақәысҟьа ашьҭахь, дшыҟала, иҽшиԥсахыз сыздыруам акәымзар.
Маџьгана имацара иакәызшәа исҿагылаз, амашьына
дақәхтәуп ҳәа убриаӡәк иӡбазшәа, схы сызнымкыло:
– Дахьынӡасыӷраԥалахьоу азхоуп уажәшьҭа, – сҳәеит,
сыԥсы ааины сгәы икылахо. Алхас дааԥышәырччеит. Иаҳагьы амца сыҵанаҵеит. Сҿы иаҳәоз акәын иаҳауаз, сгәы иҭаз
абаидыруаз.
– Цәгьара узимуит. Аамҭа анцалак, ианухыԥсаалак, иҭабуп
ҳәа аниоуҳәауа...
– Изакә ҭабупузеи иасҳәо! Сара снасыԥданы адәы са­
хьықәирхаз азыҳәан иҭабуп ҳәа иасҳәома?! Шәызегьы
шәеиԥшуп!
– Убриаҟара инасыԥума ашоферра! Ҳара, амашьына
аруль зку ҳаҵкыс уара узлеицәоузеи? Иамуӡар, уагьеиӷьуп!
Унапы ҳаныԥшылоит, – иҳәеит Алхас. Иҳәатәымыз шсамхаҳәаз еилыскааит, сагьеигәырӷьеит «снасыԥданы адәы
сахьықәирхаз» ҳәа сзырҳәаз Алхас зынӡаскгьы иахьизымдыруаз.
– Ҿимҭыр акәын, иара ҿимҭыр акәын! – иауамызт, сҽыс­
зынкыломызт. Иаҳа-иаҳа ихыҵуан ихәаҽны исымаз.
– Иузиухьоузеи, уара?
– Уиазҵаар, иуеиҳәап. Иазхоуп исычҳахьоу! – аԥсык
аасыг­хеит бареи сареи ҳамаӡа самхаҳәарц. Сыҽныскылеит. Сара сыда даҽаӡәы издыруам, Адица, шаҟа ицәгьаз
аҽын­кылара. Алхас уаҩ ҟәыӷак иоуп, акыр дазымхәыцкәа,
им­шәакәа-имзакәа акгьы иҳәаӡом. Изакә еиӷароу маӡала
иҳабжьоу иасҳәаргьы, усҟанҵәҟьа сышны саныҟаз, сызҟажашаз ажәақәак схы инҭагаланы, ашьҭахь иҟалаз ҟамлартә, излахирԥаша џьара акы сзиӡбуан. Ус егьыҟасҵандаз
бымбои... Сгәы иаанагом, бара бзырхынҳәыша џьара акы
иӡбарын, мҩакы сықәиҵарын ҳәа. Уи уажәшьҭа аԥааимбаргьы дахәом. Дзыхәоз убри акәын, иахьа Аԥсара сыҟазаарын.
Аԥсара акәым, Аԥсны салҵны сцахгьы, Алхас деибга-деизҩыда имашьына дақәтәандаз.
Бзиарас иҟасҵаз,ҳқыҭаҿы аангылашьа сымам,сықәҵыроуп
ҳәа ӡбаны саналга, инықәыршәны сцеит Алхас иҿы.

41

Мап, Адица, бацәымшәан, бареи сареи ҳамаӡа сыԥсы
иахсмырӡааӡеит. Ҳаицәажәара базыӡырҩыр, иҟалаз баргьы
еилыбкаауеит. Ҳаицәажәара сҳәеит, иара акыр иҳәозшәа.
Амца зҵашыз ахш анхыҵуеиԥш, Алхас ажәак абжьаршәха
имҭо, сара аҳәара салагеит. Убри аламҭалазы шаҟа ҵхы сыцәамыз, адәы санықәугьы, акгьы сымбаӡо, шаҟа сазхәыцхьаз,
баҳәашьас иҟасҵарызеи. Џьаҳаным гыларҭас ироуааит сара
сгәаҟрақәа зхароу!
Алхас изшьапык хамҟәалаӡо, сахьихәаԥшуаз, асаби иеиԥш,
сгәи сылабжыши еилаҵәон. Арыцҳашьара, агәаӷ, схы-сгәы
ахшәара... Мап, Адица, арҭқәа ракәмызт. Исыздыруамызт уи
закәу мчыз, аха гәныхәҵысҭала еилыскаауан, мчык аҿаԥхьа
сара сшыхәмаргахаз.
Адица, уи дуаҩыбжаны адәы дықәзырхаз сара соуп.
Агәра бызгом? Иџьабшьоит?
Агәра бызгом, сара уи аҩыза ҟасҵеит, уи аҩыза ацәгьара
сылоуп ҳәа? Схаҭагьы сыԥхыӡ иалашәар, агәра сызгомызт
сақәшәаанӡа.
Базыӡырҩы Алхаси сареи ҳаицәажәара.
– Умҩахыҵ аҩныҟа, Алиас, иҵуазеи сыҩны умааижьҭеи.
Ахәышәтәырҭаҿынтә саазгада? Уара. Убринахыс иухьзеи?
Убналеит, усымбац. Сухашҭӡеит. Сара уаҟа, ахәышәтәырҭаҿы
сахьышьҭаз, дсыздырӡомзаарын Алиас, шаҟа дуаҩы гәыбылҩузеи, зегьы реиҳа дысхылаԥшит ҳәа, урҽхәара саҿын. Аҩ­ны
сааганы сынкаужьт, угәы нсырхазшәа, уинахыс убналеит, –
иҳәеит. Ишыбдыруа, аԥсараа ауаҩы дызлаҟоу, насгьы абзиа­
ра иҟаиҵаз инацҵаны аҳәара бзиа иаҳбоит. Усоуп ишиҳәаз
Алхас сара сзыҳәан ииҳәаз ажәақәа, аха иахьиашазгьы
рацәан. Амашәыр данақәшәа, изыҟаиҵаз абзиарақәа маҷк
анациҵа, маҷк ианеихеиҳа, уи ауаҩ ихы-игәаҿы ишьақә­
гылеит аиҩызара бзианы издыруа, ауаҩра злоу хаҵар­­­
ԥыск ихаҿсахьа. Уажәы сааит сара, сара схаҭаҵәҟьа, ишьа­
қәиргылаз, дзызхәыцуаз ахаҿсахьа хсырбгаларц.
Агәашә аҿы сыбжьы ансырга, сара шсакәыз анидыр,
ибаҳандаз, шаҟа дгәырӷьаны аҭак ҟаиҵаз. Илаба иҵшьуа
ашҭа дықәланы данаауаз, Адица, сахьгылаз сдақәа сылҩаазар ҟалап. Данаасыдгыла, дышԥасыхәаԥшуаз, ишԥаҟаз

42

иблақәа! Сара ирхызбаалоз акы акәын: «Иузызухьааз,
уанаџьалбеит, сумыцхраацзар, суԥырхагамызт, уара узыҳәан
цәгьарак сгәы иҭамшәацызт, аа, исзууз!» Имцабзха, угәаҵа
ҭырблаауан иблақәа.
Исҳәашаз, аҵх еиқәара салаԥшуа, цәамҩахә ансымамыз,
ишысҳәа-шысҳәоз, ҿырҳәала исҵахьан.
Сҽынкыланы, харантә сналагеит:
– Уҩны иҟада, Алхас?
– Аԥшәмаԥҳәыс дыҟоуп. Уигьы дубап, уааҳалатәап, умҩахыҵ. Игәхьаазгоит ҳгараж, ҳааицәажәарақәа, – даҿын ҭынчҭынч. – Уаазгазеи шаанӡа? Бзиароума?
– Мҩакы сықәлоит, Алхас. Ажәақәак уаҳәатәыс исымоуп.
Иуамҳәакәа сызцом, – сыԥшышьа игәамԥхазар акәхап, аҩ­
ныҟа анеира уаҳа исыдымцалакәа, агәашә дынҭыҵит. Ам­
ҩаду анымҩахыҵ, аҵла амҵахь ҳҿынаҳхеит. Ишьапы ус­
гьы ихаҟәаломызт, еиҵыхны инаиваиҵан, иҽаарнаашәа
днатәеит.
– Уажәыгь агараж аҩныҵҟа аус ууама, Алиас? Угәы иа­
лымсын, иухарагәышьоуп. Уҩыжәыҩны, ажрақәа унар-ҭаҳауа
удәықәым, аха лассы-лассы уқьаф ҭауҵалоит. Амашьына,
амцахә, шыҟоу умдыруеи... Усҟан баша уизгәааит Маџьгана...
– сара исҳәарц исҭахыз ашҟа сиасаанӡа, иныбжьаиршәит.
– Аԥсаатә амҵәыжәҩа ԥҵәаны, нас уара уԥсаатәума,
узыԥырӡом ҳәа... – сҽааныскылеит. – Уазымхәыцын, баша
исҳәеит. Иуасҳәарц исҭаху, сыззааиз... Аха уи ашҟа сиасаан­
ӡа, сыхьӡала... – сџьыба сынҭалан, шәмааҭк аԥара ааҭызгеит.
– Уҷкәын данцо, ӡык алаижәып, исызиҭ. Сара сгәы иахәоит,
– иџьыба инҭасҵеит.
– Иҭабуп, Алиас. Уаԥхьаҟа, уанҭаацәарахалак, ухы-ухшара,
уеиҵаҩҩы уаныҟалалак, ҳаргьы Анцәа ҳауԥигалааит. Иуцәызӡом, апенсиа сызхагәышьом. Ахәыҷы данцо исҭарызеи
ҳәа схәыцуа стәан. Уара иҟауҵахьоу маҷума. Исхашҭыз
џьушьома, ахәышәтәырҭаҿы санышьҭаз, шаҟа абзиара сзу­уз,
– иҳәеит. Иҟалаз анеилыбкаалак, ибдырып сахьихәаԥшуаз
сгәы шыҟаз. Сара саҵкыс деиӷьын Баӡ, ауаҩы дызшьыз.
Уи дызхишьааз ыҟан. Диаша, диашам, даҽа зҵаароуп. Аха
ари, харак змаӡа­мыз, иаџьал ааиаанӡа... Ишԥаизырҳәоз

43

аԥсараа? «Амашәыр мыжда, ауаҩы бзиа, ауаҩы цәгьа ҳәа
еилых дамаӡам. Машәы­рла дҭахагәышьеит». Егьырҭ зегьы
ҳарҟәаҵып, бара, бара бхаҭагьы, харак быдуп ҳәа гәҩарасгьы
ибкуамызт.
– Исыздыруам, Алхас, сшалагара... Аԥсара сықәҵырц
сыӡбеит. Акы суазҵаашан, уаныбӷалаҵәҟьа, сааҭкгьы мҵыцкәа, угәы ишԥаанагои, сара сназгазеи уаҟа?
– Сразҟы унанамгеи. Сшьапы усума, схаҭа сеиқәхараны
сыҟазма, уара усықәымшәазҭгьы.
Убри аниҳәоз аамҭазы, ҳнаҩс, аӷьӷьа-гәгәаҳәа ашьҭыбжь
рго, аҳабла иалгоу амҩаду ианыршәланы ицеит машьынак.
Иарбан машьыноу, ашьҭыбжь алагьы идыруеит ашофер.
Иббазшәа быҟандаз, Адица, амашьына ашьҭыбжь аниаҳа,
уи иблақәа шыҟалаз. Убасҟанҵәҟьа уи азхәыцха сымамызт,
сажәа иаҳәаны саналга, мшқәак анҵы, иблақәа шыҟаз, ихыиҿы аҽшеиҭанакыз ансгәалашәа, исҳәеит сгәанала: «Уи анцәа дишаны дыҟан амашьына аныҟәцараз».
– Уанбӷала, Алхас, сара суқәымшәаргьы, ашәанцәа уааргон
ахәышәтәырҭахь. Ухабзиара аҟнытә иуҳәеит. Сара иҟасҵаз
уи акәӡам, Алхас. Сара, ақыҭа салҵымҭаз...
– Сгәы иаанагомызт убри уара иуҳәап ҳәа. Уараӡәзаҵәык
уоуп хшарас уаб имоу. Уажәыгь ихьааугома амашьына
уахьақәырхыз? Сымч ԥыҭк аҟара иаасылалар, саргьы агараж аҩныҵҟа аусура салагоит. Суцхраалап... Уара иуеицәоума слесарцәас аус зуа. Унапы ҟазоуп, амашьына иагхаз
иузыҟамҵо ыҟаӡам, зегьы ҳәыркьиуа иудгылоуп. Уи иазууазеи. Ақалақь ахьтә иахьа уанаауа, инасыҵарсуа искыша,
џьара неигас, иԥшӡоу, иманшәалоу лабак сзаахә.
– Иузаасхәоит, Алхас...
– Смашьына иақәтәоу дахылаԥшуоушь?
– Уаанҿас, Алхас. Уламыс уанамыргәаҟ, егьирахь ауаҩы
ихимго егьыҟам.
– Уара уи абауҳәарҭоу... Уламыс уаргәаҟыртә иҟауҵахьоузеи?..
– Абар иҟасҵаз,– снапы нақәыскит ишьапы. Лафны исҳәоз
џьишьеит. Дааԥышәырччеит. Ахаан ихы-игәы иҭамшәаӡац,
гәҩарас иимкӡац акы иаҳар дышԥаҟалои? – Ууаҩы бжаны

44

адәы уқәсырхеит. Анцәа иџьшьоуп, ҳҩыџьегьы ҳразҟы иаҵанакит, уԥсы ахьеиқәхаз...
– Уара иууазеи! Схәыҷқәа рразҟоума... Уи иашоуп,
сахьыбӷалаз збаз, агәра рызгом, сыԥсы еиқәхеит ҳәа. Хәҭахәҭала еимыхноуп амашьына шхаргалаз.
– Уара ишԥоудыруеи, Алхас, иаалырҟьаны иахьзеи ума­
шьына?
– Иуасымҳәеи ахәышәтәырҭаҿы санышьҭаз. Уаҟа унаӡаан­
ӡа, ишудыруа, уааҟәымҵӡакәа ҩада ухалоит. Шәантәыла уалаларц уамак угымкәа, инаараны унҭалоит. Даараӡа ихлаӷьароуп. Игәасҭазшәа сыҟан атормозқәа, хар рымаӡамызт. Сара
смашьынала сцазҭгьы иаҳа еиӷьын. Маџьгана имашьына
сзақәтәаз, ҳзавгар исеиҳәеит, уара узы, иацынтәарак Маџьгана имашьына даҿын, иагыз-иабзаз ҟаиҵеит, Шәантәыла
еиԥш иҟоу амҩа цәгьа ашҟа ацаразгьы имазеиу убри ауп
ҳәа. Ҳколнхара аферма аиҳабы, аԥхын, арахә иманы ашьха даныҟаз, ашәанцәа драцәажәеит аҟауар издыршьарц.
Ааԥҭраҿы игылоу аџьмаҭра хыбтәын. Иахәҭаз ашәҟәқәа
еиқәиршәеит. Аконтораҿы ирыӡбеит Маџьгана дрышьҭырц
аҟауар аагара. Иҟалашаз ауп, улахь иану узахыԥом. Уаҵәы
ашьжьымҭан Маџьгана амҩа дықәлараны дшыҟаз, уахеиԥш...
Иумбои, аразҟы иман, иаалықәшәан, аԥсра далагеит иан.
Аҟәаҟа дигеит игәылацәа рмашьыналас ала. Данцоз, ҳферма
аиҳабы иҿы дынкыдгылан, сан дхәарҭам, ахәышәтәырҭахь
дызгоит, иҟалап мчыбжьык, жәамш раҟара амҩа сзықәымлар,
узԥшуазар, уааԥшы, иамуазар, даҽаӡәы дшәышьҭы ҳәа
иеиҳәеит. Ԥшышьа рымамызт. Аӡынра ааигәахон. Асы аур,
амҩа акуан, – гәҭахәыцрала акәын ишигәалаиршәоз Алхас.
Избон уажәадагьы акырынтә дшазхәыцхьаз. – Ишԥаҟаиҵоз,
ихарагәышьоузеи аферма аиҳабы! Ашара дазымԥшыкәа,
аколнхара ахантәаҩы иҿы дцеит. Дыцәан, дааирԥшит, диацәажәеит, иҟаз иеиҳәеит. Иудыруазар акәхап, еицны сара
сҿы инеит...
– Иуҳәарауааз, Алхас, ҳагәнаҳа агартә, иуҳәаруааз сма­
шьына еиқәшәам, усеиԥш амҩа сзықәлом ҳәа! – сааӷьаҵәыӷьаҵәит.

45

– Маџьгана дцаргьы, дыбӷалон. Егьа аԥышәа имазаргьы,
уаҟа ашофер акгьы илшомызт.
– Уи уара уусс иалааз, дыбӷаландаз, дҭахандаз...
– Сара смашьына уашәшәыроуп, амҩа уадаҩ, амҩа хара
иқәлартә иҟам анысҳәа, Маџьгана имашьына еиқәышәшәа
игылоуп, ацаԥха аанижьит. Убри ала уца ҳәа исыҳәеит.
– Даҽаӡәы имашьына сақәтәом уҳәазҭгьы...
– Мчыла срышьҭуамызт. Аха, уара ухаҭа уазхәыц, асы аур,
амҩа акыр, рахә гәарҭак... Убас дсыҳәеит аферма аиҳабы,
амҩа ақәымлашьа сымамызт.
– Ах, уаангылазҭгьы... Уаҵәы амҩа уқәлараны уахеиԥш,
Алхас, сара смыцәаӡакәа исыршеит. Зны сахьхәуан, сҩагыланы сцап, агараж сныҩналан, Маџьгана имашьына зынӡа
изымқәацо иҟасҵап, ари хаҵарам сҳәон... аха нас... Ашара
адәы ишаақәлаз, иахьа инаӡоит сгәырԥса, амра нҭашәаанӡа,
иԥсӡы ааҩып, сшьа кәапеила истап, сара сгәаҵәахы иашәи­ҵаз
ашәы, иҭынхацәа инаршәылап ҳәа... Ажәха смоуртә, аҵәыцақәак нҭасырԥҟан, абжьааԥны аасҭа, заа снеит агараж аҿы...
– Ижәны ушыҟаз, амашьына ааигәарагьы анеира азин шу­
мамызоума, уара, бзиа збаша, ушсышьҭала? Уажәоуп аб­ри
саназхәыц Алиас. Иџьасымшьеи, дабаанагеи, усс имоу­зеи ҳәа.
– Алхас, Алхас бзиа, Алхас қьиа... усеиԥш иџьоушьаша,
иузымдыруа акыр ыҟоуп. Иаасараӡа. Ашьшьы-шьшьыҳәа
саҵыҵыроуп сеидара. Суацәажәарц, Аԥсара сықәҵаанӡа,
зегьы уасҳәарц ӡбаны саналга, иаҳа сгәы ааҭынчхеит. Схы
сацәажәон, уара иухьхьоу иаҩызоума ауаа ирыхьқәахьоу,
иҟарҵахьоу. Иҟалаз ҟалеит, Анцәа иџьшьоуп, ԥсҭбарада
шәеилгеит, иухаршҭ ҳәа. Иауамызт. Сыбла иаахгылон улахь,
уӡамҩа иахьшьыз ашьа?.. Амашьына уҭҟьаны, анаара уаҿамҳазҭгьы...
Убаҩгьы ҳцәыӡуан. Ишысҳәоз... Ашьжьымҭан шаанӡа
снеит агараж аҟны. Ҳзавгар ибудкаҿы дтәан. Иџьеишьеит,
аха сқьаф шҭаз аниба, аҩны данзымтәа, даазаап игәахәт.
Ишимуаз агараж ашә аасыртит. Сахыццакуан абара уаҟа
ишыҵагылам Маџьгана имашьына.
– Ишәыҵалазеи, уара, аӡәы ашара адәы иқәлаанӡа даалап,
даҽаӡәы амра гылаанӡа агараж дыҵалеит, ианбыкәыз ау­

46

суразы ариаҟара шәаныфраҭқәаз, – дҟәындҟәындуан ҳгараж аҟарул.
– Ҳшоферцәа аӡәыр даахьоума? – снаиазҵааит исзымдыруашәа.
– Даахьоума закәызеи, уажәшьҭа Шәантәыла днеихьеит.
Асеиԥш амҩа хара дшықәлоз рдыруан, иаха амашьына
аҩныҟа ирҭар, даханы, шьапыла аранӡа дааны, аӡхыҵра
ҟалазшәа, ашацкыраз, реиҳа ацәа аныхаау сырҿыханы...
– Дгәамҵхамҵуан ҳгараж аҟарул. Уи усоуп дшыҟоу, даӷьуа,
иажәақәа ырџьбараноуп еснагь дышуацәажәо, ихы шьҭыхны,
шамаха, дуҿаԥшӡом, аха адунеи азна дуаҩ қьиоуп.
– Уара ацәа хаара уалихит, уи иашамкәа иҟаиҵагәышьеит,
аха иаргьы уизхәыци, иара изыҳәан имариазма шаанӡа,
хаҵеи-ԥҳәыси реиҳа рыгәқәа... Насгьы ма лара дзакә ԥҳәыс
ԥшӡоузеи, ашьыжь аԥсышәак ламҳәакәа... Ҳа-ҳа! Ицәгьоуп,
ицәгьоуп уԥҳәыс ԥшӡа аиарҭаҿы дааныжьны шаанӡа агылара! Аҩнынтәи шьапыла дахьааз ҳәа узҿу... Иаҳагьы
изеиӷьуп, ҳауа цқьак ифеит, амашьына атормоз ақәыӷәӷәара
азыҳәан иаҳагьы ишьапы аус ауа иҟалоит...
– Ҳаи, Алиасхеит, шаҟа иуаҭәамзеи иуҳәақәо. Усҿаҭәҳәеи,
ижәны уҟоума? Иухыԥсаар, уажәақәа урызхәыцыр, ухаҭа
иԥхоушьап. Арԥыск, қәлак изыҳәан иуҳәар акы иамусуп,
аха... Дуабзар ауеит. Абзиара ашьҭахь бзиара ыҟамзаап.
Уара узыҳәан аӡәы бааԥсык ааиҳәар, Алхас дырҿагылоит,
уара иара изыҳәан ҿҭыӡәӡәаала... Ҭфу! Усԥырҵ наҟ! –
иҿанынаиха, имахәар лҭарсны дхьасырԥшит. Цқьа исмаҳаз
џьысшьеит. Исмаҳау даҽа хьӡык иамхаҳәоу?
– Уаанҿас, уаанҿас... Алхас ииуазеи? Алхас имашьына
абан иахьгылоу. Ацәа уалан, Шәантәылаҟа ицаз Алхас иакәыз
џьушьеит. Маџьгана иоуп...
– Алхас иакәу, Маџьгана иакәу уара исурҵома!Сара сакәым,
аха ухаҭаҵәҟьа уоуп ацәа иалоу. Ацәажәашьа ззымдыруа!
Саԥхьа дтәоу дтәаму схашҭуан, уимоу, сыблагьы цқьа
дабомызт изасҳәоз, Алхас. Игәасҭаз, агәашәахь днаԥшуан
уажәы-уажәы. Аӡәы иаҳар иҭахымызт исҳәоз.
– Сара сзымцарыз Шәантәылаҟа, Маџьгана иеицәа
иныҟәысцома амашьына? – иҳәеит.

47

Сажәа инацысҵеит. Ирласны иҳәаны сцар акәын.
– Маџьгана имашьынала уара ушцаз аныздыр, Алхас,
сшыҟалаз уасҳәар... Аԥхыӡ ҿаасҭа иалҵыз сиҩызахеит. Изакә
цәгьароу... Мап, изакә хаҵарам иҟасҵаз, изакә хәымгароу
иккаӡа исзаатит. Убасҟан сааигәара дгылазҭгьы иара, Маџьгана ихаҭа, зегьы наиаҳәаны, саҭаумҵан, сеиқәырха,
сыԥсы ҿых ҳәа сиашьапкуан, аха уи дабаҟаз! Ажра зжуа
иԥа дҭаҳауеит ҳәа, уара Алхас, уара, ҳгараж аҿы реиҳа
пату зқәысҵоз, реиҳа зыбзиарақәа сыдыз!.. Ҳгараж аҟарул
схы аҭыԥ иқәҟьаз џьишьеит. Схы кны сыҩит, раԥхьа избаз
машьынак ахь. Сушьҭалеит.
– Уаанҿас, Алиас, уаанҿас... – агәра изгомызт макьанагьы
Алхас. – Сара сызлацаз амашьына шыбӷалоз удыруазма?
Схаҿы исзаагом...
– Анаара уанынҭала... Уара, аԥышәа ду змоу арныҟәаҩ...
– Атормоз аҿҟьартә... Аҩы ижәуеит, амашьына дақәышәх
ахьиҳәаз азыҳәан Маџьгана дҭаурхарц...
– Сара сынасыԥ ҿаҟәаны!.. – снапала инеихасыџьгәеит
сқьышәқәа. Ҳәарада, амашьына арныҟәара насыԥс исыԥхьаӡоны, уи аруль аасымпыҵызхыз ашьа ҳабжьазар еиԥш, ӷас
дсыԥхьаӡошәа игәы иаанагеит Алхас.
– Схаҿы исзаагом, схаҿы исзаагом! – дҩагыларц далагеит.
Ихамҟәалоз ишьапы даханы инаиҵаиргылеит... Ицәеижьы
аҵкысгьы сажәақәа ицәыхьанҭахан, деизҟәыҿы днатәеит. Са­
ра сакәымкәа, дааҟәымҵӡакәа саб ихьӡ аҳәара даҿын. Ихьӡ
мацара, уаҳа акгьы ацымҵакәа. Дышԥеихылҵи абри иҩыза
аҵеи, ицәа шԥаԥиҽи иҳәозар акәхарын игәаныла. Инапы
иҟьеит наҟ усԥырҵ ҳәа. Баша ирҳәоит ауаҩы агәырӷьара
ани­моу ауп данԥышәырччо ҳәа. Дԥышәырччо даасыхәаԥшит
Алхас. Усеиԥш аԥышәырччара аҵкыс лабак рыхха дсысыр...
Сара сыҟаӡамшәа, сышьҭамҭа адунеи иқәбахьаны, ихала
заҵәык дтәоушәа, гәҭахәыцраны ус ҿааиҭит:
– Ҳаи, абри аҩыза смаҳакәа, сагьҭахаҵәҟьандаз. Баӡ
ауаҩы дишьит. Уи ибаргәызеи ари ашәыргәында иаасҭа. Диаша диашам, ахьӡи ахьымӡӷи ҳәа хлымӡаахрак рыбжьан Баӡ
иишьызи иареи. – Дышԥаухәаԥшри, цәала-жьыла мацара
акәымкәа, зыгәгьы ахәра ануҵаз. Даасыхәаԥшит.

48

– Уара?!..Аҩы мыжда иԥырхагоуп акәымзар, уаҩышьалагьы
аӡәы ишьҭахь дгыломызт, инапгьы ахьы аԥссоит ҳәа ззаҳ­
ҳәоз... Схаҿы исзаагом... Схаҿы исзаагом. Санбӷала... Уаанҿас, уаанҿас... Ииашаҵәҟьаны, анаара санынҭала, аҿеҩҳәа
атормоз ҩаҿҟьеит. Аруль сыххәыцра иаҟәыҵит. Сҭыԥеит акабина ашә еимԥааны, аха усҟан амашьына бӷалахьан. Сҭымԥазҭгьы, шә-ԥсык схазаргьы сынхомызт...
Алхас ихаҿы иааганы, иҟалаз дахьынӡазхәыцуаз, иаалырҟьаны исҿыҵҟьеит, Адица, уаанӡа сыбжьы ҭыганы исымҳәацыз:
– Иуӷраԥало уиӷраԥалароуп, мамзар ауаа ршьапы уаҵаҟьацуеит... – Баша иҳәаз ажәақәан. Урҭ сара сырзыхьчомызт.
– Иџьоушьа-лакәушьаргьы, Алхас, ууаҩыбжаха, улаба науҵшьуа адәы уқәсырхеит... Анцәа иџьшьоуп, уԥсы еиқәхеит.
– Шаҟантә сазхәыцхьаз,санбӷала,ашәанцәа алаба санҵаны
санааҭыргаҵәҟьа, абраҟа дабаанагеи ҳәа... ҳмашьынала
уахьнеиз... Дабаҟаз, дабацоз, ҟауар аагара иара дцозҭгьы,
сара сзишьҭуаз, иара дцарауаз сҳәахуеит, – дцәажәон
гәҭахәыцрала. Иаразнакҵәҟьа сгыланы сызцомызт. Исҳәашаз ажәақәа зегьы сырмазеихьан, аха иҳәаны сшаалгалак
иҟасҵаша... Сыԥсы алеивызгарц, даҽакы цәырызгеит, иара
иаҳа-имаҳа агәхьаа мкыкәа... Схала саныҟоугьы шаҟантә
исгәалашәахьаз уи.
– Ашәарыцараҿы исыхьхьоу ҳәа ажәабжьк иҳәалоит саб,
– аԥсы дыззыкҿоу иԥышәырччара еиԥшха, ԥышәырччарак
мчыла сқьышә инықәысҵан, иаҳа ҭынч ҿаасҭит. – Ҳаҩны
иачычазаап ахьшь. Акәтрыхьшь. Уи анучыча, абгахәыҷы
аҵкыс еицәоуп. Аҽӡаны ҵлак инықәтәон. Уаҩы даныҟам инақәыршәаны, инышьҭасны иагон акәҷарақәа. Саб дахаҩазаап.
Иахьықәтәац, абард еилачыраҿы иааины инықәтәеит ахьшь.
Деихсырц, ишәақь анаахаиршалоз, дгәанамҭазар акәхап,
аџьал ааины, аблақәа хырку, ажәҩан иалхәхәа иԥырны
иаакылсын, ахьшь нықәнацан, амахә инықәтәеит ԥсаатәк.
Инацәа аҵакны, ашәақь днаҵхеит. Хланҵы инҭалеит. Исшьыз
закәызеи ҳәа днеизар, аҳәыҳә агәы ҵыблааны икаршәуп.
Адунеихаан цәгьара ҟазымҵац аԥсаатә ҟәымшәышә... –
схаҭагьы издыруан исҳәоз шыԥсажәаз.

49

– Уара уаб, дзышьҭаӡамыз ишьызаргьы, ма дзышьҭаз им­
дыруаз. Икәҷарақәа афон ахьшь, дыхнарҵәон. Агәаӷ иман.
Уара, уанаџьалбеит, душьыртә аҟара...
Иауамызт, убас акы сҿанаҳәон, иаахтны, зегьы ирдыруа...–
Ус акәыз, сшәыргәындоуп ҳәа иудыруаз... Аҩы ыжәны дақә­
тәоит ҳәа, аизара ҟаҵаны, амашьына санақәырхуаз, раԥхьа
ажәа иара ииҳәаз, ианажьра сылымшеит. Усоуп ишудыруа.
Ус иудыруаз, уи бзиоуп. Егьирахь иҳабжьоу уара изуҭахузеи,
Алхас.
– Иҟазар акәхап исзымдыруа џьара акы. Аха асеиԥш
ҟауҵарц азыҳәан, ма хьымӡӷы бааԥсык уиргахьазароуп,
мам­заргьы ашьа шәыбжьазароуп. Усоуп аԥсараа ишаадыр­
уаз жәытәнатәаахыс. – Ҿымҭ дтәан. Ацашьа сақәшәомызт.
– Аҟәа ахәышәтәырҭаҿы санноуга, санышьҭоуҵа, шаҟа усыд­
гьежьылоз, сахьынӡашьҭаз, лассы-лассы унеиуа, аҳақьымцәа
аҳамҭақәа рзыҟаҵо... Алиас иакәзаарын сара ҭынхас исымаз
сҳәахуан... Ауаҩытәыҩса мыжда дышшоу, дзакәу, иҩныҵҟа
иӷроу, сара рыцҳа сакәым, дызшаз ихаҭагьы дизымдыруазар
ҟалап... – избон сиԥырҵыр шиҭахыз. Аха, сара, бара ибҳәан
еиԥш, аегоист, сеидара саҵыҵыр акәын.
– Ашьацҳәа исҳаз, Алхас, уара, изхараӡамыз уаҿашәеит.
Иҟасҵаз убеит. Даҽакгьы уасҳәап. Шьыжьы, хәылԥазы, ишудыруа, агараж аҿы ҳаиқәшәоит Маџьганеи сареи. Уара абас
узызуаанӡа, анасыԥ иҿықәыҳәҳә Маџьгана агараж аҟны
даннеилак, сара сшьара сықәҟьон. Цәгьала схы ныскылон,
имҩанысымҵарц ма ажьаҳәа, мамзаргьы абруқәа рырҵәига
ацаԥха...
– Абасҟак агәаӷ... Арахь иунымԥшӡо...
– Исыздыруам, Алхас, исылҵны ицаз, аха уара уанбӷала
ашьҭахь, Маџьгана иаҳагьы игәаӷ акра ацымхәрас, ихоуҵару,
сгәаҵа иҭаӡыҭит агәаӷ. Исыздыруам, исзеилкаауам изакә
мца ԥхарроу уи аҵааршә иадшылаз. Схаҭа иџьасшьон
изакә аԥсышәаҳәашьоу иҵызгаз. Уаҟагьы саанымгылеит.
Исгәалашәеит зны схала исеиҳәахьаз. «Маџьгана, – сҳәан,
ҿаасҭит ҽнак, – иугәалашәома, уара уҿы сара хара шсымам
еилукаап мышкызны ҳәа соуҳәахьан?» – снаиазҵааит. Хаш­
ҭшьас имаз. «Уажәоуп убри схаҿы ианааи». Иаргьы деи­

50

гәырӷьеит. Агараж дшааҵалалак, имашьына акыр агзар,
ԥаса дышсыргәаҟлоз еиԥш акәымкәа, иаарласны, сацклаԥшны изыҟасҵон. Исылаӡамыз амҵахырхәара, сыблақәа
ирхыҳәҳәыла ирхылеит. Уара, Алхас, ахәышәтәырҭа уҭыҵит,
апенсиа урҭеит. Иҟалаз аԥсараа ирхашҭит. Аха сара? Агәаӷ
ииасит схаҭа сышҟа, Алхас. Шьыжьы, хәылԥазы агараж аҿы
Маџьгана дшаазбалак, уара сыбла уаахгылон. Схы-сгәы ах­
шәо салагеит. Иара, Маџьгана, ҳаинышәаны ҳалгеит ани­
гәахә, иналаршә-ҩаларшәны иҭаацәа рыӡбахә далацәажәон.
Еиҳарак гәахәарала иҳәон, иԥҳәыс Адица, лыԥҳаԥсацәеи
лареи бзиа ишеибабо, лара илыхшазшәа ишылзыҟоу. Ари
мызкы, ари ҩымз... Уара убӷалашьа шыҟалаз, имашәырым
ҳәа гәҩарас ир­кындаз, еилыркаандаз, сҭаркрын, исхызгарын,
схынҳәрын, уинахыс сеидара сацәцарын сгәахәуан зны,
ҽазны исыӡбуан ауаа унысҵап ҳәа. Иуарҳәарын...
– Уи сара иабасыхәоз?
– Уаҳа иҟасҵарыз? Ажәытәан, иудыруеит, ашьашәара ҳәа
акы ыҟан...
– Сшьапы ахә ушәар... – уажәы зынӡаск даҽа ԥышәырччарак ала дааԥышәырччеит. – Шаҟа иаԥсоузеишь, интерес­
но, сшьапы? – Дҩагылеит, шьаҿақәак днасԥырҵт, иқәысҵаз
аидара аницәыхьанҭаха, дааҭгылеит. – Ҳаи, шәанаџьалбеит,
абасҟак аби ԥеи еиԥшымкәа... – Абри ажәа иҳәаанӡа,
Ади­ца, саргьы сгәы иҭашәахьан, саб иасҳәандаз ҳәа. Уи
дҳаб­жьаҟазазҭгьы, зегьы ирманшәалон. Шаҟаҩы ирҳәо
саҳахьоузеи, саб ииҳәаз даххәыцызҭгьы, Аруҭан иахьагьы
иԥсы ҭазаарын, Баӡгьы абахҭа дҭатәомызт ҳәа. Иасҳәар
акәын саб...
Сизыԥшын. Исаҳәа, гәшаҭара ҟаумҵан, исаҳәа исықәнаго.
Уара узыҳәан аҵкысгьы, сара сзы игәырдагахоит.
Иухәҭоу, ламысла иурҳаз аҽхәаԥхьыӡ умаҳар аҵкысгьы
еицәазаап, иуқәнаго ажәа цәаԥҽыгақәа уаҳәараҵәҟьа иаԥ­
сам ҳәа, уламыс уаназынрыжьуа. Инапы неиҟьан, наҟ усԥырҵ
ҳәа насирбеит Алхас. Убри аамҭазы сқьышә иаақәыххит,
сыҳәҳәаны ҿысҭып: «Уара иуздыруам, Алхас, Маџьгана сара
исзиухьоу. Сара сеиԥш уара уирҳәындаз, ихаҭагьы душьуан,
иҩнгьы амца ацроуҵон!»

51

Иҟаларын, Адица, ауаатәыҩса ргәы иҭоу зегьы аҳәара
рылшозҭгьы адунеи даҽакхаргьы. Ахаҵа иаҭәам маӡала
дкылатәан ахысра... Аха егьи, иаахтны, ҳазхибарҟьаз зегьы
ирдыруа... Усҟан раԥхьаӡа бара бхаҭа исзыбҳәон анаԥхаҩы
ҳәа...
Ашьшьыҳәа иџьыба дынҭалеит Алхас. Иааҭигеит иҷкәын
астудент изыҳәан исҭаз аԥарақәа. Сара сышҟа дхьамԥшӡа­
кәа, иршәны инасымҵеиԥсеит.
Аԥсара санықәҵуаз аҽны...
Ашәҟәы бзыҩра, бацәажәара сшаҿыз, еиҭах скарандашь
стетрад инаӷраҵаны, сыстол амгәа инҭасымҵар амуит.
Ақды дуӡӡақәа аманы иааит амашьына. Урҭ ашәҵлақәа
здукыларызеи! Бгәы иалымсуазар... Зҭәымҭа иҭагылоу аԥҳәыс ԥшӡа лцәа-лжьы... Ишкәакәаӡа, иҟәымшәышәӡа...
Рцәа­қәа ирҭыԥхаауа... Инарҳәы-аарҳәуа игәаҳҭоит ахьархь
иаҿаҳҵаанӡа. Ауаҩы ихәра ахьӷьаз ашәахсҭа аҭыԥи, ашәҵла ахымҩас ахьақәшәаз, ажьҿа ахьаази даара еиԥшуп.
Аҽеикәарҳәны, ажьы ҭашәашәаӡа. Иааҭаԥҟаны ахы алрымхыр, ахьархь ацқәа ааԥнаҵәоит. Хык алаҳхцыԥхьаӡа, аибашьра иалахәыз надеизалоит.
– Ари ҳара ҳаибашьыҩцәа иҭдырҟьаз хымҩасуп.
– Уаангылишь, рхы иҭашәартә, афашистцәа иртәу хызаҵәуп, уажә избама...
– Аҵла деиқәнархеит еибашьҩык, – иныхиркәшоит аӡәы.
Ашоферцәа ццакуеит. Иааргаз ақыдқәа али-ԥси рыла
инкажьны, аԥсҭаҟа ихынҳәыроуп. Усоуп урҭ ирусушьоу. Шьыбжьаанӡа, аԥсҭақәа рахьынтә, аидара иаҵақь, азауад ахь
иаауеит, ашьыбжьышьҭахь рышьҭахьҟа ихынҳәуеит, уаха
рыԥхьара ргарц. Ус ҟарымҵар, мышкала ицаны изаауам,
насгьы џьара-џьара амаақәа рҿы амашьынақәа зеивысуам.
Аус анызымуаз, уахык, сыԥхьара сыманы, издыруаз шоферк
снаиватәан сиццеит. Избар сҭахын. Мап, саналага, егьа сланарҟәыргьы, зегьы сҳәап. Ашьхақәа сара сзыҳәан, Адица,
иԥсеиқәырхагоуп, ҽазны ибасҳәап урҭ рыла сшеиқәхаз.
Аҳауа ахьузымхо, уԥсы ахьҟәыкуа уадак уҩнакызар, аԥсеивгаразы адәахьы ушындәылҵуеиԥш, мызкаҟара уажәаԥхьа,
зегьы сзеилалан, гәхьаагәыкраха исысит. Ҳзауад аклуб аҿы

52

акино ааргалоит. Иналаршә-ҩаларшәны артистцәагьы аамҩахыҵлоит. Ашәҟәқәагьы, урҭгьы иамуит, акгьы смыхәо
салагеит. Петрович инаисҭан Дамшә, сабшак ауха, фатәқәак
жәтәқәак аашьҭыхны, сцеит ашьхаҟа, абна ахьԥырҟо.
Басла ацҳа ҳҩықәсны, Аҟәа ҳҩалсит. Ҳҿылаҳхеит аӡык
рыбжьара, Аҟәа-ГЕС ахьҭагылоу шыҟоу. Ҳцоит, ҳцоит, иақәым амҩа ҵыхәаԥҵәара. Ԥсҳәы ақыҭа, агаҿа аганахьала
иаҽԥынгылоу ашьха Дау ашьапаҿы ҳаҩкылсит. Уаҟа абнаԥҟаҩцәа ақьалақәа ргыланы ирымоуп. Изакә наарақәоу
иаҿаланы аҵлақәа ахьԥырҟо, атрақторқәа арханы ианылбаарго, шаҟа ишәарҭоу, ашьҭыхга кранқәа... Иџьоушьаша рацәоуп, аха, Адица, зегь реиҳа уамашәа избаз амҩоуп. Ҳанцо
ҩадараны ҳахьхалоз, насгьы амашьына ахьыласыз акәу,
уиаҟара хырҩа азызмуӡеит. Ҩажәихәба, ҩажәижәаба тонна
аидара лақәҵаны, ихынҳәны амҩа ианаақәлалак, убасеиԥш
мҩақәак ирҿысуеит... Ганкахьала ацаҟьа иадыӷәӷәалоит,
уажәы-уажә инахькьысуеит, егьирахьтәи аганахь унаԥшыр,
иахьысҳәогьы, сыхлахаҵ гьежьуеит... Акабина схы нҭырҳәҳәан, агьежьқәа снарыхәаԥшит. Агьежьқәа ҩба рахьтә
руак, адгьыл иқәымкьысӡо, аҳауа иалакнаҳан. Есҽны зыԥсҭазаара ашәарҭа иҭагылоу ауаҩы дашьцылоиҭ, иашоуп, аха
данашьцылалакоуп иаҳагьы данҭахо. Сара сызцыз ашофер
ашәаразы дшәомызт, аха иблақәа ирхызбаалон, амашьына
атормоз аннамҟьа, акабина аҭыԥаразы дшыхиаз. Иухауршҭыр,
аԥара ишыднарҟаҵо, иухауршҭыр, абна ахьықәырхуа изакә
ԥырхага дуу, абна ҭызго ашоферцәа, зегьы ргәышԥқәа рҿы
изадкнаумҳаларызеи ахьтәы еҵәақәа.
Уажәшьҭа базхәыц, убри аҩыза амҩа даҿысны, деибгадеизҩыда азауад аҿы данааилак, уаҩҵас ихамҵгылар, игәы
шыҟало. Акрановшьчик дныҵахәаша дцеит. Аидара иаҵақь
амашьынақәа гылоуп. Издыруада, акран аус арура зылшода?
Схы сырҽхәап.
– Ижәны дыҟамзар, инапы зегьы адыруеит Алиас.
– Акран акы анагхалак иара иоуп иҟазҵо, аус изамыруа
дыҟоума...
Иалагеит сыргәыбзыӷра. Ибцәызӡом, иансыҳәо бзиа
избоит. Саргьы џьоукы сырҭахызаап, џьоукы сара сыда ԥсы-

53

хәа рымамзаап сгәахәуеит, Аха Анцәа исирбароуп сыда
ԥсыхәа бымамкәа! Ибымбои, еимырҵәаз аҭакәажә леиԥш
сшышәиуа.
Ҩажәак еихысҳәаалоит. Иабатәи гәыԥшқароу, ахшыҩ
хьшәашәа ианасакьаҳәымҭоу ҳаамҭазы, ари еиԥш... Иҳәа
ибҭаху! Акранаҿ аусушьа ахьысҵаз зыхҟьаз басҳәап. Уи
акабина ахьыҟоу убасҟак иҳаракуп, ԥшьба-хәба етаж еихагылоу аҩны аҟара. Уаҟа уанҭатәоу, азауад ахаҭеи, уи аҳаблеи,
амшыни, аӡиас Кәыдри ракәым, иааигәаӡаны иубоит ҳара
ҳқыҭа, Аԥсара. Ус ансымам, акрановшьчикгьы игәы сырҿыӷьуам, сынхалалоит. Сгәазхара снаԥшы-ааԥшуеит. Аус
шаируагьы гәасҭалоит. Уамак аҭахӡам аҵара. Ҵаҟантәи
«вира!», «маина!» ҳәа ианҿырҭлак, рыбжьы аарла иуаҳауеит,
ирҳәаз цқьа иузеилмыргозар, абираҟ хәыҷқәа наҟьа-ааҟьо
иудырбоит.
Уиаҟара зысҳәарызеи, ашәҟәы бзыҩра сааҟәыҵны, акран
ахь сыҩхалароуп, мамзар ҩба-хԥа машьына уаҵәтәи русура
еиԥҟьоит. Шоферк дааин, акгьы мҳәакәа, ԥыҭрак дсыхәаԥшуан. Сымҿтәы метр аашьҭысхит. Акарандашь ақьаад инақәыскит.
– Ари убома, ԥасатәи сколлега, аӷәы ахьархь иааҿыҵны,
абри амаҟа ҟьаҟьа иқәланы ианааиуа, иумдыруеи сара
сус?! – сҳәеит.
«Ҳаснабженец» Фриц (Самсон Григорич, ихьӡҵәҟьа бҭахызар) идирҵахьеит. Иџьыба дынҭалан, еиқәырчаҟәа аԥара
ааҭигеит. Амаца иасуа, абри аҟара сцоит ҳәа ианықәиҵо
еиԥш:
– Ҳаиҵоумырхан, суҳәоит, – иҳәан, ҩажәихәба мааҭ
саԥхьа инықәиҵеит. Ҿысымҭӡеит. – Имаҷзар, иузацысҵоит.
– Изимҳәозеи, ԥхынрак иалагӡаны машьына хәыҷык ахә
ирҳауеит. Аԥарагьы цәгьа избом, аха...
– Исуҭо сҭахӡам, шәмашьынақәа аидара рықәысхырц
шәҭа­хызар, шәца, иашәҳәа адиреқтор, ихаҭа дсыҳәааит, –
сҳәеит. Азин ахьсымамыз аамышьҭахьгьы, адиреқтор дсы­­ҳәар
зысҭахыз даҽакгьы ыҟоуп. Маҷк ҳаивҵанагалан ҳааиуеит.
Из­хараҵәҟьоу басҳәар, агәра бызгарым. Дамшә. Уажәы абна­
ҟа, алаҭра иҭатәаны, иҭаҳәахаа ицәоу сла еиқәаҵәа Дамшә.

54

Фриц, адиреқтор, сара, ҳазегьы ҳзеиҿамԥшуа ҳшы­ҟанаҵаз,
ҽазны ибзанысҵап.
Изымуит адиреқтор дааины дысмыҳәакәа. Ҩажәихәба
мааҭ сцәыӡит, аха исырҳаз еиҳауп.
Арельсқәа рықәырныҟәара, анаскьагара-ааскьагара аҭахымызт акран. Амашьынақәа рҿынӡа инаӡон анапы.
Аидарақәа рықәысхит. Иҭабуп ҳәа рнапқәа насдырбан,
ашоферцәа рмашьынақәа рахь иҩит. Азауад агәашә инҭҟьеит. Асаба харчыла, ицеит аԥсҭаҟа. Урҭ цеит, ҭынчрахеит.
Сҭатәоуп акран абудка. Снаԥшуеит ашьхаҟа, уахь, иахьыҟоу
Аԥсара. Сыбла аҟәызгеит. Исҭахым снаԥшыр. Ажәҩан ԥҭацк
хыршәлам. Аԥхын шиасыз, ибарақьаҭха ишааиз ҭагалара,
уахьынаԥшуа анхацәа рымхырҭақәа рыла иудыруеит. Џьоукы
амхы ҿырхуеит, аԥҳә дырхуеит. Инахьхьи, анаҩсан, убла агәы
ԥнаҟо, имҵысӡо, ицырцыруеит амшын. Ихышьшьыла ицоит
аӷба. Иабацоишь убри аӷба? Иақәтәадашь? Саныхәыҷыз,
Адица, ҳаҩны иахыԥрааны, еицрыхәхәа ишцо анызбалак
апҟақәа, саргьы сыжәга ҳәа ҿысҭуан азыҳәан, сара избаанӡа,
лылаԥш рықәшәар сан, аҩны сныҩнагаланы ашә алыркуан.
Исыздыруамызт исцәыргоз закәыз, аха апҟақәа еснагь акы
сцәыргон. Изхысҳәаауа, саныҩеидас, апҟақәа реиԥш са­
ра исзыҟалеит аӷбақәа. Сыбла ишабо асқьала инадҵны,
амшын ихышьшьыла, алаԥшҳәаа иналаӡ ианцалак, убри аӷба
сара сыхәҭак сыцәӷьычны иагазшәа збоит. Акран абудка
сахьҭагылоу, снапы сылахь иаԥыракуа, снаԥшуеит, зцәаара
збо аӷба ашҟа. Аҷныш ишаҟараз, маҷ-маҷ еиҳахо, апҟа иаҟа­
рахеит. Ус анакәха, арахь иаауеит. Уаҟа иҭатәоу, зыҩ­ныҟа
ихынҳәуа...
Уаҳа иамуит. Ашырҳәа саахьаҳәит сышьҭахьҟа, зан
дызцәыӡыз асаби иеиԥш. Еилыӷраауп ашьхақәа. Убас еилыӷраауеит зны-зынла ажәҩан. Аԥхыни аӡыни ианеимаркуа
амшқәа рзы, ажәҩан иааҵеибаҳәоит, иӡлачӡа, унацәа на­
рылауркьысыр аӡы злыҵәраауа аԥҭақәа. Урҭ еиԥшуп
алҩақ иашәыз аҭуан. Иласӡа аԥша иама инеиуеит, апҟақәа
реиԥш ишкәакәоу аԥстәқәа. Урҭ рыбжьара анааимҟьалак,
ишеишеиуа иааԥшуеит амра. Ашьхақәагьы рыҵаҟаҵәҟьа
ицәиаҵәаароуп, нас ишьацԥшшәылахоит, ианааскьалак ал-

55

ҩақ нарҿаҳауеит, нас ицәеиқәарахоит. Рханӡа, змаҭацәа
ирылагылоу аҵлаҳәысҭа иеиԥш, ишлаӷәаӷәаӡа иааԥшуеит
Ерцахә.
Абан, Аҩыраӡара уахьынахысуа, уналалоит ҳара ҳқыҭа.
Аҳаблақәа, зхала анаарақәа ирҿагылоу, ахәқәа ирықәгылоу
аҩнқәа... Алашыбжьқәа, ауаа реиқәҿыҭра... Исгәалашәо
аҿаанахоит... Бсызжьом, бара зынӡаск бысгәаламшәаӡеит.
Анаарақәа инарҭало, инхало, ақыҭа иалсны иаауеит амҩаду.
Уи кылсуеит ақыҭа агәахьы, аусҳәарҭа ахьыҟоу. Сара схаҭа схы ианызбаалеит уажәы убри амҩа. Ҳқыҭа салҵны
санаауаз... Иҵхьоузеи, шықәсы заҵәыкоуп. Сгәалашәараҿы
убас ихарахоит, уиаахыс шықәсышәк ҵхьоушәа.
Шықәсык-ҩышықәса раҟара ҳқыҭа сналҵны, џьара
усура сцоит анысҳәа, иамарымкит сани саби. Сани саби
ибзианы ирдыруан бареи сареи ҳус. Дцар еиӷьуп, игәы
ихашҭып, издыруада, инасыԥгьы иԥшаар рҳәан, сеибыҭара
иалагеит.
Сымаҭәақәа нтасҵан, сыбӷа инкыдысҵеит атуристцәа
ршәыра. Ҳгәылара ирымысхын, аҩны иҳаман аласба ԥшқа,
уажәы абнаҟа иҭатәоу Дамшә. Акәасқьа абарҵаҿы саб иазкаиршәыз аҽықәҵаршә иқәианы ицәан. Ахәы ԥшқаӡа, ибыбышӡа, аԥынҵа хыџьгәыгәын хәыҷы хиаҵәааӡа, иаашьҭы­
схын, сабиҵас инасгәыдсыҳәҳәалеит.
– Уацәымшәан, нан, сара иузысааӡоит. Уаныхынҳәуа,
ихәмаруа иуԥылап, – лҳәеит сан.
Саб ҿымҭ, ихы рҟәны дышьҭаԥшуа дгылан.
Инасыртәан, сҿанынасха, сыхьҵәыуара иалагеит аласба.
Инҭаҳа-ааҭаҳауа, ашьапқәа аарла ирықәгыло, ибажәгәаламуа
исышьҭалеит.
– Уца, уца, – иҳәеит ашҭа сҭицозшәа, ибжьы аарҿацаны
саб. Уи еснагь дуаҩгәшаҭоуп. Даҽа ҟазшьоуп илымоу сан.
Зны-зынла дуаҩы гәыԥшқоуп, ҽазны ахаҵа гәымбылџьбара
диҩызоуп.
– Уаапкит, изакәызеи иҟу-ҵәыуо иҟанаҵо, – исԥырылгарц
аласба аашьҭылхит. Убас аҵәаара иалагеит, сналымпыҵасын
иаалымсхит. Лгәы нхьаԥсаан, – акы иазҳәоуп, уахьцо иугароуп, – лҳәеит.

56

– Инармышьҭуаз лак ицын ҳәа, ихаҭа царҭа имахым,
аласба абеигои?! – днаскьаны дгылан, сара дсыхәамԥшӡо,
ҿааиҭит саб.
Сан аҩцараҿы днеин, ачаи ҿыхга акаҵкәыр аалгеит.
Аласба нҭалыртәеит. Издыруазҭгьы, Адица, уи ала иахҟьаны
сзықәшәақәараны сыҟаз, сгәы неиқәҳәаланы, сыбла иахьамбаша инкаршәны сықәҵуан усҟан. Саргьы сгәы азхьаауан,
сангьы ас анылҳәа, ашҭа иҭызгап, саанаскьар, акаҵкәыр
ишҭатәоу нхаҩык игәашә аҿы исыргылап ҳәа сыӡбеит.
– Иугароуп, иугароуп, ирҳәоит, аԥшәма ашҭа данҭыҵуа
ала, ма аҽы ишьҭалар, деибга-деизҩыда аҩныҟа дхынҳәуеит
ҳәа. Ари ушьҭалароума, сабиҵас иухьҵәыуоит, – лхаҭа
лгәыҵхақәа аласбахьы иниалгеит сан.
– Ига, ига! Ухынҳәыр, иааҟоу зегьы уара иутәуп, ухнымҳәыр,
абхәҭаас иуоуз убри аласбоуп, – иҭаҭын шынкаиршәыз
даҽакы неиҿыҵаикын, амца нацраирсит саб. Асҟак аҭаҭын
дахо сымбацызт. Агәашә сышҭыҵуа ибарц иҭахымзу, абаҳ­
чахь дцеит.
Агәашә санынҭыҵ, саахьаԥшын, ҳашҭа снықәыԥшит. Сан
лымацара дгылан. Сарҭмаҟ сызқәа икыдуп, акаҵкәыр амаа
смахәар иахаршәуп. Абасеиԥш акаҵкәыр ныҟәигон, исгәа­
лашәоит, аибашьра анеилгаз раԥхьатәи ашықәсқәа раан,
аҳабла иалаз амаӡагәар, «Асапын, арахәыц, агәырқәа!» – ҳәа
дааҟәымҵӡакәа ҿиҭуан. Гәашәк саннавсуа, аласба акаҵкәыр
ишҭатәоу ашҭаҿы инаргыланы сцап сҳәон. Араҟа ирыцҳауп,
амла иадыркуеит, анаҩсан инхақәо иаҳа еиӷьхар? Аблақәа
гәкы-ҵәыкуа иаасыхәаԥшуеит. Саавалеит, ԥсраҽнынӡа исзымшәо, зыбзиарақәа сыду ахьча-ҭаҳмада Гәдиса инхара.
Агәашә ааигәара, аҵла амҵан дтәан ихаҭа, ихҭарԥа ихых,
ишьамхы иахарԥаны.
– Умҩахыҵ, дад, – иҳәан даагылеит. Уаҩҵас аԥсшәа иам­
ҳәакәа сивсны цашьа сымамызт. Иҵкыс еиӷьу иззынсыжьуада аласба. Аԥсара аӡәыр ихы-иҵыхәа, дзакә уаҩу, дызхылҵшьҭроу, изакә шьоу илоу, иламыс зеиԥшроу уҳәа
акыр еилукаарц уҭахызар, унаидтәал, унаиацәажәа Гәдиса.
Ихаҭа дызхаану ракәым, иабдуцәа зхаанымызгьы, ихаҭа
далаԥшызшәа идыруеит.

57

Шаҟа ажәа ҟәыӷа, шаҟа хәырбӷьыц ажәа сеиҳәахьаз
ашьха симаны даныҟаз.
– Ирҳәоит, дад, дасу иҽи илеи иара иеиԥшхоит ҳәа, –
аласба ахы ааишьышьит. Лажәла бзиоуп, уара иузаазгеит,
даду Гәдиса ҳәа... Имцуп исҳәо, Адица, аӡәгьы исызимҭо,
усҟангьы сгәаҵәахы аҽаднаҳәалахьан уи ала.
Ақыҭа мҩаду ианыршәланы сшаауаз, дшыббац, аҭаца
касы лхаршә, ачча лҿықәыҳәҳә, саԥхьаҟа дааиуан... Аҭаца
касы анысҳәа, ҳәарада, ибдырит зыӡбахә сымоу Маҵкәа
шлакәу. Ашкол ахь ҳанцоз-ҳанаауаз, харантә дшаҳбалак,
егьараан ҳамҩахыҵны ҳҽаҳҵәаххьан. Исхашҭуам, ҽнак,
гәаҟ-лахьыцәгьа данааҳԥыла:
– Сгәы дрыцҳанашьоит данызбалак, аҽны хәлаанӡа сшьа­
ра сзықәлаӡом, – бҳәеит быбжьы ныҵакны. Сара:
– Леилаҳәашьа, нас шаҟа илыгу санаалыхәаԥшлак, ачча
сакуеит, – сҳәеит.
– Уара угәаҵәадоума?! Уааи, ҳҽаҳҵәахып, – бымҩахыҵит.
– Шәсымбо џьышәшьома, ахагақәа, ачықьра шәаватәоуп.
Баша шәҽышәҵәахуеит. Зегьакоуп счарахь шәнеироуп, –
анылҳәа, бара былабжышқәа бырцәыԥхашьан ибҵәахит.
Дыԥҳәысыз, дхаҵаз, дарбанзаалакгьы Аԥсадгьыл ахьчараз
иоуз агәырҩа хаҵарала, ичҳаны ихигароуп, уи азыҳәаноуп
ҳзиуа, адәы ҳзықәу ҳәа, исазҳәаз, имазеины схы иҭазҵаз
дарбану здыруада, ажәа бзамыҟәқәак рҳәара салагеит.
Уажәы дшааиуаз анызба,гәырӷьарак схы ахызбаауазу,схылԥа
аасхысхын, аласба инахызҩеит. Ҳаузыԥшуп, ирласны уааи ҳәа
сзаарыцҳаз џьыбшьап, сласны сҿынасхеит. Данаасывала, уск
азыҳәан дсышьҭны, иахьылзыҟамҵаз лхы лырқьиозшәа:
– Баша сцеит, Алиас, аԥошьҭамҩангаҩ акгьы симҭаӡеит.
Ҳа-ҳа-ҳа! Баша иҵәахуеит, имсымхыр суӡом, – лҳәеит. Зны
иналхалҵеит, нас иаалхыхны лыжәҩахыр инықәлыршәит
лкасыш. Ԥаса исызцәырҵлоз, имцыз аҽырхаҵара, ақәаршҩы зысыз асеиԥш ицеит, исԥырҵит. Лара лҿаԥхьа харак
сыдны, уимоу, убри аԥҳәыси сареи акала ҳаиԥшны, џьара
хьаак ҳаиднакылозшәа збеит. Иахьа ибимҭазаргьы, даҽазны
ибиҭап асалам шәҟәқәа, бгәы кабмыжьын ҳәа, ас еиԥшқәа
раан ирҳәақәо акымзарак схаҿы имааит. Акаҵкәыр сызқәа

58

иавак, ҿымҭ сгылан. «Хара уцома?» – днасазҵааит. Дыԥхашьаԥхаҵоит ҭацара сзылуашәа. Шаҟа ибзианы иҟаҳҵазеи, Ади­
ца, бареи сареи, ҳҩызцәа хәыҷқәак реиԥш, знызаҵәыкгьы:
«Аҭаца Маҵкәа! Хаҵада ҭаца Маҵкәа!» – ҳәа ахьлызҿаҳамҭыз.
«Ирласны ухынҳәы, Алиас. Сашьцәа, шаахынҳәлак, счара...»
«Ихынҳәуеит, Маҵкәа, башьцәа хынҳәуеит», – слеихырхәан
сналԥырҵит. «Анцәа уиныҳәааит! Убри ами абзиа! Ачарахь
шәнеи ҳәа анрасҳәалак, рылабжышқәа хаҟәҟәалоит џьоукы», – аччабжь наҵаҵо, сышьҭаҳәара даҿын. Исыздыруам
сшьамхқәа сызланыркылаз.
Ҳконтора ахьгылоу, ҳқыҭа агәахьы скылсит. Сара сеиԥш,
автобус рҭахызу, ус рымамкәа иахьааиқәшәаз ишеицәажәоз
еидхалоу, аҭәаҵла амҵан ирацәаҩны итәан абыргцәа, наихырқәа змамыз аҭаҳмадцәа. Арҩаш анхыҽҽо еиԥш акәын,
инахараны ишгоз рыччабжь. Ирҳәоз шысмаҳауазгьы, заа
аччаԥшь рықәлеит саргьы сқьышәқәа. Сыԥшызар, рыгәҭа
дгылоуп Ахеивҟьа. Сықәҵымҭаз сгәазхара сизыӡырҩып
сҳәан, саргьы уахь, сҿынасхеит. Уиҵашьыцып. Деилагоуп,
ихы еивҟьоуп рҳәоит, арахь аԥсараа зегь реиҳа иҟәышу
абырг иаҟараҵәҟьа пату иқәырҵоит. Дымҩахымгакәа аӡәы
игәашә давижьуам.
Уи аҽны Ахеивҟьа ииҳәақәоз, излаирччоз, даҽазны иб­
занысҵап, Адица.
Уажәы еиҭа сыхнымҳәыр ауам Маҵкәа лышҟа.
Сабаанҿаси?
Амҩан сшааиуаз дансԥыла... Ибасҳәеит, ҳанмаҷқәаз,
данаҳбалак ҳҽахьаҳҵәахуаз азыҳәан уажәы сыԥхашьо, еидкылашьа шҳамамгьы, џьара акала ҳаизааигәаны, ҳлахьынҵақәа џьара рԥашәқәа еиладырсуа... Ажәакала, Маҵкәа
лхаҿсахьа сыбла ианхгыла, даҽа гәалашәарак амч ақәымхазт, акран абудка ашьшьыҳәа сааҭыҵын, ҵаҟа сналбааит.
Амашьына иақәысхыз ақыдқәа ацех ашҟа аҩнагалара иалагахьан. Алаҭра иҭыҵны, инхышҿышуа, инаԥшы-ааԥшуа
игылан Дамшә. Ԥыҭрак самбар, излаҿаҳәоу адаҷ ацҳара
иалагоит.
– Дамшә, Дамшә, – ахы аасшьышьит, – аиашаҵәҟьа изууит
Фриц, аиашаҵәҟьа изууит, – сҳәан, аҵлаҳәысҭа илабашьа

59

аниҵаиргәо еиԥш, сааханы, сшьапқәа инарыдсырӷәӷәалеит.
Уажәы Дамшә ашҟа усеиԥш агәыблра хышхыҵәаны изсыжәлаз, аиашаҵәҟьа изууит Фриц ҳәагьы сзырҳәаз, Маҵкәа
дахьсгәалашәазоуп. Исыздыруамызт, еилкааны исымамызт
изыхҟьоз, аха убри, «ҳаснабженец» Фриц (Самсон Григорич),
зегьрыла иара изыҳәан аԥсҭазаара марымажаханы, зегьрыла
зхы-згәы ақәыбзиаз ауаҩы раԥхьаӡа данызба инаркны, снаихәаԥшцыԥхьаӡа, сыбла даахгылон, аҵх лашьца иалиааз
аҳаскьын деиԥшха адәы иқәу Маҵкәа.
Идрыԥхьаӡало ахара астатиа азырмыԥшаац. Дҭакуп уажәы
Фриц, иус аилкаара иаҿуп.Сара сқьышә снапы наԥыракуа,
схаԥыцқәа аӡәгьы имырбо, адәы сықәуп. Агәра ганы сыҟоуп,
Дамшәи сареи ҳшымҩашьаз.
Базыӡырҩы иҟалаз. Ашьжьымҭан ишьацәхныслаз шьыбжьаанӡа дшьацәхныслон рҳәеит. Уԥсҭазааратә мҩа анналаго ушьацәхныслар, уԥсҭазаара абжара еиҩшаанӡагьы
ушьацәхныслоит ҳәа акәхап иаанаго. Сзықәҵызеи Аԥсара?
Дысхасыршҭып Адица. Ахақәиҭра асҭап сгәы. Сыбла дыхгылом Маџьгана. Дсымбалар еиӷьуп Алхас. Исхашҭып, зегь
схашҭып ҳәа...
Сааит, сусурҭа сара исызхоит. Иаахтны адиреқтор исеиҳәан
еиԥш, «кусок хлеба тоже ест». Уулафахәы аамышьҭахьгьы,
ҟәрышь­қәак умоуп ҳәоуп иаанаго. Сыҟан Анцәа ишиҳәара.
Сгәы иҭыхон акы заҵәык – бареи сареи ҳаицәыӡра зыхҟьаз
аилкаара. Акы алсхуеит, џьара исыхәоит ҳәа акәым. Акоми­
ссар Мегре, иҭаҭынжәга неиҵаҵо, атәымуаа русқәа еиликаауа­
зар, рҭыԥ иқәиҵозар, сара изсылымшарызеи схатәы ус заҵәык
аилкаара. Ԥаса сашьҭан, схаҭа издыруазарц азыҳәан мацара,
уажәы, Мери схы ианҭалгала ашьҭахь, ишынеибаку зегьы
ланҵаны, ашәҟәы бзызҩырц ажәа анлысҭа...
Аусӡбарҭақәа рархивқәа... Ахьча-ҭаҳмада Гәдиса раԥхьа
днаргыланы, иахаану абыргцәа рацәажәара...
Еилыскаахьоу акыр ишырацәаз, еилыскаараны иҟақәаз
шсымаз, даҽа уск сналанажьит, иаапкыша Дамшә. Иахьырҳәогьы смаҳац уи аҩыза ала адәы иқәуп ҳәа. Иагәамԥхаз,
егьа абзиара азиургьы, иауам, инышәараны иҟам.
Ишбасҳәаз еиԥш, ашьжьымҭан, усура сцарц, зыҟны сыҟоу

60

аԥҳәыс слыцны сандәылҵуа, иаргьы аҷапырхәа ианкны
иаадәылызгоит. Аусурахь иаазгоит. Иԥхаӡа, итатаӡа аҭра
иахьҭатәоу, ацәыцә наганы иаҵасыԥсеит.
– Дамшә, уабаҟоу?! – анысҳәалак, ахы наҭа-аҭо сҿаԥшра
иалагоит.
– Игәхьааугома Аԥсараҟа? Аккара еиужьқәа, аԥсҭа еиҩы­
хаақәа, ашьха цыҩ-цыҩқәа... Акыр угәалашәауоу, иу­хашҭӡоу?
– исыхәаԥшуеит. Зыҟны сыҟоу аԥҳәыс луада абарҵақәа
ҩба амоуп. Реиҳа идуу абарҵа, алоџьа ҳәа изышьҭоу аҟны,
атәарҭа азыҟасҵеит Дамшә. Ацәылашара адәы ишаақәлалақ,
иҩаԥаны, аԥхьатәи ашьапқәа абыркьыл инықәнаргылоит.
Иԥшуеит ашьхаҟа. Аҭаца дааргараны дахьыҟоу аҭаацәа
реиԥш, алакыҵа ҵылашаауеит, ашьхақәа ирхыку ажәҩан.
Сгылаанӡагьы асаркьа салԥшны, уахь сыԥшуеит саргьы.
Исыз­дыруам, уахьынтәи, ауаа ҳԥынҵа иазеилымкаауа
фҩык аҿасуоу, мамзаргьы дара рышҟа инеирц иазҿырҭуоу
ашьхақәа, аха Дамшә убрахь ишыԥшуа, аԥынҵа хампача
ақәацқәацара иалагоит, нас, амыждараз, абжьы ҩыҭнацоит.
– Дамшә, ҿумҭын! – сҳәоит сшышьҭоу.
– Уԥсы иарҭеит, – дааҳәыҵымыҵуеит, лхы ахыза нақәылҵоит аԥшәмаԥҳәыс.
– Ҳқыҭа гәхьаанагоит.
– Шәҩыџьегьы ақыҭаҿы шәеикәаржуа Анцәа исирбеит.
Ҳзы­н­иазеи, – ацәа даалҵуеит аԥшәмаԥҳәыс. Илоуҳәои, диашоуп.
– Бахьаанарԥшыз иаҳагьы иаҳзеиӷьуп. Бзиа ҳаибабаларц
аҭахуп, – лаф ҭацәқәак наҳәаны, лхыза сынхәыҵалоит. Лгәалаҟара бжьнахны, сгәыӷрақәа анбашаха, саргьы Дамшә
ашәиԥхьыӡ назышьҭуа, саӷьуа, саагыланы, сҽааиласҳәоит.
– Иахьаҵәҟьа, суҳәоит, иахьаҵәҟьа иаҳԥырга, – лҳәоит.
Исзаанхоит акы. Сеиҭаналагоит аԥшәмаԥҳәыси иареи рыбжьаҟазара.
Абри азмырхакәа, Адица, хымз уажәаԥхьа, сусура реиҳа
ианасакьаҳәымҭаз, нанҳәа мзазы, сусқәа ааԥхасҭанатәит,
ҳдиреқтор иҳәан еиԥш, ҳзауад аԥсы ахьҭаҵәҟьаз ахаԥыц
наларԥан иацҳаит. Иҟанаҵаз хьасыршшап, чеиџьыкала
ашьа­ԥса сшәап шысҳәоз, саргьы инеицәастәит. Ииашаҵә-

61

ҟьаны исеиҳәеит аҭаҳмада Гәдиса. Дасу иҽи илеи иара иеиԥшхоит.
Иҟалаз уиоуп, ҳзауад аҿы, иаасымҩатәшәа ихьӡ басҳәахьеит, Самсон Григорич ҳәа аӡәы аус иуеит. Сара араҟа аусура
саналагаз, 1965 шықәсазы, иара дшоферын. Аибашьраан
америкаа иҳарҭаз, студебекер ҳәа изышьҭоу, машьынак дақәтәан. Уи амашьына ауразоуроу еихатәуп. Иҟалап, абасҟак
ирацәаны аиха ахьамоу азыҳәан акәзар, егьырҭ амашьынақәа
раҵкыс, уи ашьҭыбжь зыцәгьоу. Амашьына дахырҟьаны
ашофер дацәымыӷхоу, мамзаргьы ашофер ихырҟьаны, ама­
шьына хҭанаку сыздыруам, аха, алышькьантыр иагаша,
зыҽ­ны азауадаҿы иаазгаз аҽны инаркны, абри ауаҩы ӷас
дышьҭнахит Дамшә. Амашьына данақәтәаз, азауад агәашә
дшааҭалалак, ақәыџьма афҩы аҿасызшәа, иааҵҟьаны,
аху-хуҳәа ашра иалагон. Аҭра инҭацаланы ашә асыркуан.
Убраҟагьы аҽазеиқәыкуамызт. Азауад агәашә дҭыҵаанӡа,
ашра иаҟәыҵуамызт.
– Дамшә ашра иалагеит, хымԥада Самсон Григорич даа­
уеит, – рҳәон аусуцәа. Исеиҳәахьан сгәыла, ажәытә усу­
ҩы, апенсионер Петрович: «Алиас, уҽицәыхьчала убри
ауаҩ. Аибашьраҿы иҟаиҵоз сыздыруам, аха аибашьра ҟалаанӡа, даара ацәгьарақәа ҟаиҵахьан». Сара сусс иалоузеи,
аибашьра ҟалаанӡа дызҿыз, сусс иалоузеи аибашьраҿы
иҟаиҵаз. Схаҭа бзиарамзар цәгьара сзимуц. Бзиарамзар ҳәа
сызҿугьы бцәызӡарым. Џьаргьы иарбамкәа, аӷәы ихуазар,
мамзаргьы аҩнымаҭәахә ирхиозар, амаҟа ҟьаҟьа ианысны,
саԥхьа имиаскәа, цашьа, гашьа имаӡам. Сметр нақәҵаны,
иаашәаны, ашәҟәы иананысҵа, ицәыӡыз акы иаҩызоуп.
«Исымбарц» азыҳәан... Бхаҭа ибдырп. Сара сымацара соума.
Шаҟантә ача амҵаиршәзеи, аҭубарқәа аиҭазеи Дамшә. Ҿыц
санааз, иҵегьы ианхәыҷыз инаркны... Аха башахеит. Иазҳауан Дамшә. Маҵурала ҩада дҩеиуан Самсон Григорич.
Уи маҵурала шаҟа ҩада дҩеиуаз, ҳәарада, ҩада ихалон,
иӷәӷәахон сара сдәыԥсшәагьы. Исцәагозеи. Снаивсыр, сынкажьцәап, иаасхашҭып. Аха Самсон Григорич маҵурала шаҟа
ҩада дҩеиуаз, сара иқәысҵоз апатугьы шаҟа иацлоз, исҭахы
исҭахым, иӡамҩа ҭҭәаа-ҭыԥхаақәа анаасҿалашалак, шаҟа

62

аччаԥшь сҿықәысҵоз, убриаҟара ицәымӷра акуан, иаҳа-иаҳа
ӷас дышьҭнахуан Дамшә.
Маҵурала ҩада дҩеиуан зысҳәаз, ҽнак, иаалырҟьаны,
амашьына даақәырхын, апаркет ахьырхуа ацех аҿы еиҳабыс дҟарҵеит. Ҩымзҟа дыҟан уаҟа. Ашьҭахь дрышьҭит аԥсҭаҟа. Абна ԥызҟо бригадирс дрырҭеит. Уаҟагьы мзқәак
ракәын дахьыҟаз. «Снабженецс» дарҭеит азауад зегьы.
Бжеиҳан дыҟаӡамызт, уахь, аԥсҭаҟа дҭан. Аԥсы ашьеит Дамшә. Америкаа рстудебекер даҽаӡәы данақәтәа, алымҳа
шьаҭақәа ҵнахуа, егьа иӷьарӷьарзаргьы, Дамшә уи агәхьаа
шакым анызба, еилыскааит «америкаа рыфҩы» амашьына
иахнакааит, арныҟәаҩгьы уахь даднакылеит, дара дыртәыз
џьнашьеит ҳәа исҳәоз шиашамыз.
Мызкахьы знык, ҩынтә даауан аԥсҭаҿынтә Самсон Григорич. Усҟангьы ҳара ҳцех ахьыҟоу зынӡаскгьы днеиӡомызт.
Аибашьра аветеранцәа рпатреҭқәа ахькыду аҳаҭыртә ӷәы
аԥхьа даниасуа, маҷк дааҭгыланы, иара ипатреҭ днахәаԥшны,
гәахәарала дԥышәырччо, дышиашоу аҳасабеилыргаҩ дахьтәоу дныҩналон. Аԥара амихуан абнаԥҟаҩцәа рзыҳәан.
Дынхалон адиреқтор дахьтәоу аҩбатәи аетаж ахь.
– Шәыԥшы дахьцо Григорич...
– Маҵурала ҩада аҩеира азыҳәан, убриакоуп мҩас иҟоу.
– Иахьа ҳдиреқтор игәалаҟара бзиоуп.
– Аӡәыр ус шәымазар, шәнеи, иаарласны шәус ҟашәҵоит.
Рыбла иамбо ҳәа иҟоузеи, рыбзгьы нкылашьас иауҭозеи
аусуцәа!
– Ани дибар ҳәа дшәаны, иҽӡаноуп уахь дышнеиуа,
– инаԥыршьуеит апарторг дахьтәоу акабинет рнапы
нақәкны. Егьиашаҵәҟьаны, убриаӡәк «инапахьы дизаамгац»
Григорич.
Сара, аиаша басҳәап, сыҟан ашьшьыҳәа, акгьы сҽаламгалакәа.
Ҽнак, иаапкыша Дамшә, аҭра иҭасымкызаап, адәахьы
иш­тәаз, Самсон Григорич данаавала, ацқәа хырџьаџьа, иҩаҭ­
рысны, ақәыџьма ишажәымлара, ижәлеит. Анцәа иџьшьоуп
ааигәара сшыҟаз. Ахәда самҵасны иааныскылеит. Исым­
пыҵҟьарц еихон. Сара исымбацызт убасҟак игәаахьаны,

63

убасҟак ишуа. «Соушьҭ, усԥырҵ, ма иара, ма сара, ҳуаӡәык
адунеи ҳаныӡаароуп» – аҳәозшәа саҳауан. Аԥырҳәа ишьапы мҩанҵаны дықшеит иара. Дықшеит ишҵыгьуеиԥш аҽа­
да. Дамшә снахахьан, ишьапы ақәымшәеит акәымзар,
знык­тәи иқшарала изышьхакуамызт, аха ихаҭа ишьапы ҿа­
ӡам­кәа иааҿнаҳаҳаауан. Аха ииҳәаз ажәақәа имҳәакәа,
ииа­шаҵәҟьаны шьапыла дегьасындаз бымбои, ҭынч, сшыҟаз
сыҟазаауан аусураҿы. Сара иабасҭахыз убарҭқәа.
– Уара, ақамсажә уакәым, фриц иавчаркақәа сырзымфеит!
Уеиӷрысҵәап! – ҳәа наиҿыҵҟьеит амыждараз. Ҳаблақәа
ааиқәшәеит абарҭ ажәақәа аниҳәоз. Адица, ибықәшәира
дырхыԥшылааит урт рҩыза аблақәа! Ус иԥшуеит ақәыџьма,
асыс ианазыҭрысуа, ус иԥшуеит алаҳәа еиқәаҵәа, ажьабаа
ианахаҩо. Ибжьгьы убасоуп ишсаҳаз. Алаҳәа еиқәаҵәа
анҟыруа... Ахәда снапы акәыршаны, ицәысыхьчарц искыз
Дамшә, иҵегьы ирыӷәӷәаны иааныскылеит, аха уажәы уи
ус ирыӷәӷәаны изааныскылаз, сара схаҭа сицәнахьчарц
азыҳәан акәын. Алаҳәа еиқәаҵәа ухаҟырааит ззырҳәо...
Иҵегьы иџьасшьаз, игәабҭахьоу сыздыруам, алаҳәа еиқәаҵәа
шааҟырлак, абжьы аӡәгьы ишизымычҳауа адыруазар акәхап,
иаразнак, иахьҟырыз аҭыԥ ныжьны, ицоит аҽыԥхьанакырц.
Дахьца дахьаа сымбаӡеит. Уинахыс џьара ҳааиқәшәар, асыс
ԥшқа иҽеиԥштәны дсеихырхәаны аԥсшәа насеиҳәон. «Ҳаи,
Анцәа иныҳәароуп Дамшә, дышԥабжьеи уҳәарауеи!» –
сҳәон сгәаныла. Ус зыҟаиҵоз, иҿыҵҟьаз ажәақәа схашҭырц
азакәын. Аха сара иаҳагьы лассы-лассы исгәалашәон. Абас
зҟазшьа бзиоу, абас абжьы хаа зхоу, иқәшәазеи, иараби,
убасҟан? Иара иакәӡамыз изтәыз сызхыԥшылаз аблақәа,
иара ибжьы акәӡамыз алаҳәа схаҟырызшәа... Ас санхәыцлак,
иаасгәалашәон: «Фриц иавчаркақәа сырзымфеит».
Харантәи ибжьы иргон:
– Алиас, наҟ иҭакы ула, ушҟа снеироуп.
– Дамшә, уҭал арахь! Ҿумҭын! – аҭра инҭасцалон.
– Ус­ц әишьуеит. Уара уакәым, Фриц иавчаркақәа
дырзымфеит.
Изаҟаразаалак хшыҩҵак бааԥсык аҵаҵаны акәмызт ус
зыс­ҳәоз. Уимоу, фырхаҵарак ҟаиҵахьаны, уажәы ифырхаҵа­

64

ра аӡбахә сара иахьысҳәо иаҳагьы гәахәас иҟаиҵоит ҳәа
сгәыӷуан. Ихаҭа ишиаҳауаз ианысҳәалак, агәырӷьара ацымхәрас, ихы-иҿы цәышхон, иҭахә-ҭахәӡа, иҭҭәаа-ҭҭәааӡа иҟоу
иӡамҩақәа, ипҟыш-пҟышӡа аԥхӡы нарықәҭәон, аха уигьы
сызлаҳашаз аӡыблара салаҳаны саналгоуп саназхәыц.
Иӷыӷкны иҟоу аҳәира акәиц алашәар еиԥш, исҿыҵҟьаз
ажәа цех-цыԥхьаӡа иныҩналан, зегьы ражәа иалалеит:
– Фриц... Шаҟа ихьӡы бзиоузеи изуԥшааз.... Фриц!
– Сара изысыԥшааит, аха иара ихаҭа иҳәеит. Дамшә
акәым, уи Фриц иавчаркақәа дырзымфеит.
Ишицәымӷыз гәазҭахьаз, мамзаргьы ишәымҳәан ҳәа зеиҳәахьаз, инацырҵон:
– Игәы иалсуеит. Ҽазны ишәымҳәан. Афашистцәа фрицаа
хәа ирышьҭан, ишәхашҭма!
Ҳшыҟоу бымдыруеи ауаатәыҩса, аҭоурых акыр ҳнарҵахьоума! «Ихьӡ шәымҳәан, ефесаа, Герострат. Уи ацәгьара
бааԥс ҟаиҵеит. Зеиԥш бла иамбацыз, зеиԥш напы иҟанамҵацыз ахан хьыҵәцара амца ацраҵаны иблит Герострат.
Ефесаа дыԥҳәысыз дхаҵаз, аӡәгьы ишәҿыҵашәмыршәан
Герострат ихьӡ», – ҳәа шынарҳәа-нарҳәоз, иаҳагьы ԥсраӡра
ақәымкәа иҟарҵеит Герострат ихьӡ.
– Сшәыҳәоит, сшәыкәыхшоуп, Фриц ҳәа иашәымҳәалан
Самсон Григорич. Ицәаԥҽыгоу хьӡуп. Ҳаԥсадгьыл иақәлаз
афашистцәа игәаланаршәоит. Машәыршәа иҿыҵҟьеит Фриц
ҳәа. Фрицаа дырҿагыланы деибашьуан. Ишәымбаӡои, аҳаҭыртә ӷәаҿы ипатреҭ шашаӡа иахькыду, – ҳәа сааҟәымҵӡакәа
ишынарасҳәа-нарасҳәоз, иаҳагьы Фриц ҳәа наихьӡысҵеит
уи ауаҩ. Ихьӡысҵеит, аха изыхьӡысҵаз дызусҭада, Адица!
Ҳдиреқтор иаҵкыс зылшо.
Уаҟа саангыландаз. Сыҩныҵҟа, исызгәамҭаӡакәа, иҽӡаны
аус аура далагеит Шерлок Холмс. Схы сырҽхәом, Адица,
аха ашьжьымҭан сымшьацәхныслазҭгьы, агәра ганы сыҟоуп,
сусуеилкааҩхон. Исылазар ҟалап уи азыҳәан абаҩхатәра.
Изхысҳәаауа, Самсон Григорич иамхаҳәаз, иҿыҵҟьаз ажәа­
қәа акакала рызхәыцра салагеит. Ауаҩы иаалырҟьаны
дшәар, дзакәыҵәҟьоу аазырԥшыша ажәа иҿыҵҟьоит. Уи
ажәа ҵәа­хуп, ихҩоуп, ишыхту еиԥш аҩы зҭоу аҳаԥшьа.

65

Агәырӷьароуп, ма агәырҩоуп аҳаԥшьа ахҩа ахызҟьо.
Иаанагозеи, уара уакәым, Фриц иавчаркақәа сырзымфеит
ҳәа ииҳәаз? Излеиҳәо ала, афашистцәа анҳақәла инаркны
деибашьуан, аибашьра анеилга ауп даныхынҳә. Орденк, ме­
далк ҳәа акгьы имам. Уи егьоурым. Шаҟаҩы ҳамҭа ры­мамкәа
ихынҳәызеи. Аха асҟакҵәҟьа деибашьызар, ааигәа, Аиааи­
ра амш аназгәаҳҭоз, атрибуна дықәгыланы данцәажәоз,
иҟас­ҵаз ахаҵарақәа ҳәа иҳаиҳәақәаз иашазар, имҭашьас
иҟааз аҳамҭақәа? Будапешт ахы ишақәиҭаҳтәуаз, Реихстаг
аби­раҟ ҟаԥшь анахадыргылоз, Берлин амҵан дшыҟаз...
Абасҟак агәалашәарақәа аниҳәоз, изихашҭзеи афашистцәа
равчаркақәа ртәы? Ишсыжәырҵоз, сшырфоз, сышрыцәцаз
ҳәа налаиҵарауаз?.. Излеиҳәо ала, еснагь аибашьра аилашра
агәҭаҵәҟьа далан. Уаҟа иҟарҵозеи авчаркақәа? Урҭ ахьыҟаз
аконцлагерқәа рҿы акәын. Атҟәацәа зҷаԥшьоз аесесовеццәа
ирывагылан авчаркақәа.
Абас схәыцуа сышнеиуаз, Адица, аҵыхәтәан сзызкылсыз аҟны саннеи, сгәы иаанагаз, сыбжьы рдуны исҳәазшәа,
сшәан, саанаԥшы-ааԥшит. Иалҵуазеи, ииашам агәҩарақәа
рыла, аибашьра аветеран ицәа ԥысҽыр? Мап, уи уаҳа сазымхәыцроуп.
Аха, шаҟа абас сҳәоз, иаҳагьы схаҿы иааиуан.Дрытҟәахьан,
хымԥада дрытҟәахьан Самсон Григорич. Убраҟоуп авчаркақәа дырзымфакәа дахьрыцәцаз.
Схы агәра арганы салгеит уи дытҟәаны дыҟан ҳәа.
Убринахыс исызцәырҵит даҽа зҵаарак. Дрытҟәахьазҭгьы,
данцәажәоз, амитинг аан, иажәа изалаимҵазеи? Шаҟаҩы,
итҟәаны иахьыҟазгьы, афашистцәа ирҿагыланы ақәԥара
иаҿыз. Атҟәацәа шдыргәаҟуаз, агазтә камерақәа рҿы ауаа
шырхәаҽуаз, ишырбылуаз ҳаиҳәар, афашизм агәаӷ ҳаркра
азыҳәан уи еиӷьу иарбан ҿырԥштәу. Аха иара машәырынгьы
алагери авчаркақәеи рыӡбахә иҿыҵымшәац.
Абас санхәыцуаз, ибцәызӡом, сызгәык иаҳәоз даҽакын.
Ацәгьара ҟазҵо, ацәгьара зыӡбауа иоуп даҽаӡәгьы дуаҩы
цәгьоушәа, дыцәгьахәыцҩушәа... Амашьына атормоз аҿҟьартә иҟазҵада?! Дегьызеиӷьым ахаҵа, дуаҩыбжаны адәы
дықәзырхада? Ухатәы ӡбаны ӡбара уцала. Даҽаӡәы еили-

66

каалааит уи ихы-иҵыхәа. Аха, Адица, зныкыр аӡәыр ихы
дазхәыцны иҽникылахьоума! Уимоу, зыламыс цқьам иоуп,
дааҟәымҵӡакәа аламыс атәы иалацәажәо. Уигьы сзымдыруа
џьыбшьома, аха...
Дамшә анизыҭрыс иҿыҵҟьаз ажәақәеи Аиааира амш
аан ииҳәақәази сааҟәымҵӡакәа еиҿсырԥшуан. Урҭ анеиҿсырԥшуаз, слымҳа иҭаҩуан, Дамшә анизыҭрыс ибжьы зеиԥшраз, иԥшышьа шыҟаз. Ижьышо ақәыџьма. Иҟыруа алаҳәа
еиқәаҵәа... Арахь иара убри амш инаркны, иџьабшьаша,
сцәымыӷхара, ӷас сышьҭыхра ацымхәрас, мыцхәы ирхааны,
иблақәа амҵақьақьара рхыҳәҳәыла аԥсшәа саҳәара
далагеит, сара сгәаҿы уи иаҳагьы еиханаҳаит ицәымӷра,
иаҳагьы гәаарас дыснаркит. Иснаалом, абзиара снаалом.
Инықәырԥшшәа иӡбахә басҳәахьеит ҳаҩны актәи ае­
таж аҿы инхо апенсионер Петрович. Хәылԥазыла убрии
сареи агәарԥ аҿы ҳнатәалоит, ҳаицәажәалоит. Дамшәи
Пет­рови­чи, иара иҳәашьа, «взаимопонимание» рыбжьоуп,
еилибакаауеит. Алаԥш шынаиқәшәалак, игәырӷьа-гәырӷьо
ашаҵәышаҵәра иалагоит. Иҵыхәаршәшәоит, ишьапаҿы аҽ­
канаршәуеит.
Петрович иасҳәеит Самсон Григорич изыҳәан гәҩарас
исымақәаз.
– Уҽалаумгалан, иҵҩақәа ҽеимзаргьы, азауадаҿы иԥашәқәа ӷәӷәаны иҳахьеит, уара дузеицәахар ҟалоит, – аниҳәа,
гәҭахәыцраха исысит. Акәты ашьыга ашьапхыц иҵнахуеит.
Узшаз цқьа уимшеит, Алиас. Шаҟаҩы рыбзиабара реижьахьоузеи, аха ирхыргеит, ахәыҷқәа ишырхырго еиԥш аимҳәаршәаа. Аҳәсақәа ааргеит, инхеит, ахшара роуит. Уара
утәы аӡәы иналыдӷьалан, уналыдыԥсыла уцеит. Абар уахькылнагаз. Изхараӡамыз ауаҩы... Уҽынкыл, Алиас, ма уажә­­
шьҭа уҽынкыл. Убри аамҭа иқәырӡыха узҭада. Ахаҵара ҟау­
ҵеит, Алхас изууз иаахтны иоуҳәеит. Убасҵәҟьа игәаӷьны,
угәаарақәа иаҳәа Самсон Григорич. Убри акы. Аҩбатәи.
Ухы иадумҵеи, уԥсҭазаара азукуазаргьы, Адицеи уареи
шәеи­цәыӡра, шәыбзиабара ашәы ашәызҵаз адацԥашә аи­
л­каара? Уашьҭаз убри. Алаҳәа еиқәаҵәа абжьы ихоума,
ақәыџ­ьма аԥшышьа иԥшышьоума, «аснабженец» уара усс

67

илоузеи. Аибашьра иҟаз, ииашаҵәҟьаны Аԥсадгьыл зыхьчоз,
Аԥсадгьыл ҭины, зхы еиқәзырхаз, еилызкааша ыҟоуп. Абас
схы ҟажо, схы сазаӷьуа санаазхәыцлак аҭаца касы зны
иналхаҵо, нас иаалхыхны, лыжәҩахырқәа инарықәыршәуа,
сыбла даахгылон Маҵкәа. Амш лашара анубалак, уеизгьыуеизгьы изугәалашәарызеи аҵх лашьца. Фриц аибашьра
дыҟан, аџьабаақәа ибеит, аха уажәы иџьабаақәа ихашҭхьеит,
ихы-иҿы ихалашеит, иӡамҩақәа ҿыҟаԥшьааӡа, аԥсҭазаара
далагәырӷьо адәы дықәуп. Аибашьра еилгеижьҭеи шықәсык
ахылацыԥхьаӡа, иаҳа-иаҳа ирҭбаауеит имаҟа. Аибашьра
еилгеижьҭеи ашықәсқәа шаҟа инаскьо, Маҵкәа иаҳагьы
деиԥшхоит аҵла алҩаара иаҿу амахә. Уи иара ихароузеи?
Убри аамышьҭахьгьы, Адица, сгәаҵа иҭашәаз убри акәиц,
имцабзха еибазыркыша даҽакгьы ыҟан.
Баӡ ауаҩы данишь, инақәырццакны бара хаҵа банца,
ҳҩыџьегьы ҳалымгаӡакәа ашкол анкаҳажь, ибдыруазар акә­
хап, дысзеиқәырха, абааԥс ҳәа, саб сзиҭаз ахьча Гәдиса даа­
раӡа дуаҩ ҟәыӷоуп, уи исеиҳәақәоз ахаан исхашҭуам.
– Ушыбзаз уԥсит ҳәа ззырҳәода, дад? Ахьымӡӷ згаз
изыҳәан мацара акәу џьушьома? – ҿааиҭит уахык аҭыԥ аҿы
ҳаштәаз. – Даҽаӡәы игәырҩа угәаҵа имнеиуа уаныҟала, уԥсы
шҭаз уалгеит, дад. Итатаӡа, иҟәымшәышәӡа аҵла иадиаауеит
ацәымса злырхуа. Аԥсы ҭоуп. Амра ақәшуеит, ахьҭа асуеит.
Ишнеиуа, иҩаны, ицәымсаха аҵла иадхалоит.
Убас еиԥш сназхәыцит. Ашкол ҳанҭаз еиԥш, уажәы Адица
амҩа даныланы дышнеиуа Маҵкәа даалԥылар, илҳәарушь
ԥаса илҳәоз: «Алиас, суҳәоит, ҳамҩахыҵны ҳҽаҳҵәахып,
сгәы алабжышқәа аҭаԥсара иалагоит сналҿаԥшыр. Сара
сынасыԥ схы ахызбаауеит». Ҳқыҭаҿы иззымдыруада уи
лҭоурых. Лара дшыхәыҷыз лани лаби ԥсхьан, аха аеҭымра
даламырԥшыкәа, рнапы дықәыргыланы драаӡон лашьцәа.
Ус дшоуп ауаҩы, аҟәарҭ ыӡыр, рыҽшеидыркыло еиԥш акә­
ҷарақәа, зани заби зыԥхо ахшара, иаҳагьы рнапы еикәдыршоит. Лашьцәа рхаҵарԥысра ианааҭагылоз, аҽырба­
ра, анасыԥ ҳәа ианхәыцуаз аамҭазы иалагеит аибашьра.
Раԥхьа аибашьра дыргеит лашьеиҳабы. Аԥҳәыс дааигар
амуаз, Маҵкәагьы ҭацак длоурын, аха, ибымдыруеи, аиҳабы

68

дшыҟоу аиҵбы ԥҳәыс дааигом, дыӡӷабзар хаҵа дцом ҳәа
аҵас бзамыҟә иҳамоу. Аиҳабы ишьҭанеиуаз дыԥшын, аибашьра еилгап, сашьа дхынҳәып, дҭаацәарахап, нас саргьы
сыԥҳәысаагара сазхәыцып ҳәа. Аха аибашьра зыӡбаз ауаа
цәала-жьыла рышьра азыҳәан мацара акәӡам изиӡбаз, уи
иӡбеит ауаа рыгәҭыха ссирқәагьы амцабз зыцрасыз ахьычԥаԥыр амҵәыжәҩақәа иреиԥшнатәларц. Дшәозар акәхап
ауаа рыгәҭыха ссирқәа зегьы наӡо иалагар, насгьы дарадара рыгәра еибаго, иқәибамхуа еидгылар, иара иҟны
иҩеины ицәыргар ҳәа инцәа ҭыԥ. Аибашьра дыргеит Маҵкәа
лашьа агәыбжьанытәгьы. Шықәсык-ҩышықәса ааҵхьаны, урҭ
рымҩа днықәлеит аиҵыбӡагьы. Аибашьра ианналагоз лара,
Маҵкәа, жәиԥшь-жәохә шықәса ракәын илхыҵуаз. Лашьцәа
аӡәаӡәала амҩа ианнықәлоз, иларҳәон, абжа ҵабыргны,
абжа иашаны: «Ҳаҳәшьа хәыҷы, ҳара ҳцоит Аԥсадгьыл
ахь­чаразы. Ҳхынҳәуеит иаарласны. Бара баҳзыԥшы, ҳа­
наахынҳәлак, аҭаца маҭәа бзиақәа бзаҳӡахып, аҭаца касы
бхаҳҵап, ачара бзуны, хаҵа бҳашьҭып».
Аибашьра, Аԥсадгьыл ахьчара зегьы ирзеиԥшыз усын,
ишԥаҟалҵоз?! Агәылацәа аалхылаԥшуан, лымацара аҩны да­
хын аԥҳәызба ҵәрышкәа хәыҷы. Аибашьра цон, лара уахиҽни илызҳауан. Лықәлацәа зызхәыцуаз ларгьы дазхәыцуан – ирласны илызҳандаз, лықәра аҵанакуа дшааҟалалак,
ларгьы дцарын лашьцәа ахьыҟоу. Ашәҟәқәа лзырыҩуан,
хьаас иҟалымҵарц, ларгьы лыԥсҭазаара зызкыз убри
акәын – лашьцәа ргәы зырӷәӷәаша асалам шәҟәқәа рыҩра.
Ҳшаахынҳәлак, ҭаца маҭәала беилаҳәаны, ачара ду бзуны
хаҵа бҳашьҭуеит, анасыԥ бзаҳаԥшаауеит ҳәа иларҳәаз,
лысалам шәҟәқәа рҿы ирзанылҵон, сашьцәа, зыда ԥсҭазаара сымам, исашәҳәаз ажәа нашәыгӡароуп, аиааира шәыманы
шәшаахынҳәлак, шәашьҭалароуп аҭаца маҭәа ҳәа.
Аибашьра ианалага, шықәсык аҟара ааҵхьаны, дҭахеит
лашьцәа руаӡәк, аиҳабы. Ашәы лшәылҵеит.
Иҵит шықәсык. Лашьцәа ҩыџьа лзынханы иҟан. Шықәсык
аиҳа ашәы ныҟәбымган, ибзынхаз башьцәа ирԥырхагоуп
анырҳәа, илшәылхит. Аха мызкгьы ҵаанӡа, ашәҟәеиқәаҵәа
еиҭа иаагәышьеит. Дҭахеит лашьцәа даҽаӡәгьы. Убригьы

69

дылҵәуеит. Аншьан кҿалҵеит, лашьцәа ҩыџьа рпатреҭқәа
ашәы нарыкәыршаны икналҳаит. Иахаану ирхамышҭуа
ирҳәоит, лықәра ианаумшьартә, амыткәма ҳәаны, аншьан
иақәҵәыуарц инеиуаз, дрыкәшо, лашьцәа шылҵәуоз.
Аамҭа цон. Аибашьрахьтә иааҩуаз агәырӷьаҿҳәашақәа
гәырӷәӷәагас илзыҟалон, лгәахәра хәырбӷьыцны инақәлон – иаҳа-иаҳа аиааира ргон ҳаибашьыҩцәа. Иаҳаиаҳа игәышьҭыхгахон иаанхаз лашьазаҵә иҟнытә иаауаз
ашәҟәқәа. Ақыҭаҿы имҩаԥысуан агәырӷьаратә митингқәа.
Зегьы агәырӷьара анрымоу, згәы ахәра бааԥс анугьы, ихәра
аиааира изымариахоит, насгьы еиҳарак уи, ахәра зну агәы
қәыԥшзар, уаҳа ашәытақәа аннамҵацзар аԥсҭазаара. Сашьцәа ҩыџьа ҭахазаргьы, баша иҭамхеит, аӷа дықәырцеит
ҳадгьыл, уажәшьҭа, исзаанхаз сашьа иаарласны дхынҳәуеит
ҳәа дшыԥшыз, аибашьра аилгара мшқәак шагыз, дҭахагәышьеит ахҩыктәи лашьагьы.
Ибгәаламшәои, Адица, ҳара жәба рҿы ҳантәаз, аибашьра еилгеижьҭеи жәохә шықәса аҵра азгәарҭон ҳқыҭан. Аибашьра иалахәыз, рыгәқәа аорденқәеи амедалқәеи рыла
ирыԥхны еизеит. Ҳара, аиҳабыра класс аҿы итәаз ҳакәым,
актәи акласс инаркны, ашкол иаҭааз зегьы, ашәҭқәа кны,
ҳарҵаҩцәа ҳрыма ицеит. Исыздыруам иахьынтәааз, аха
рчынқәа брыхәаԥшызар, игәабымҭар ауамызт, рыжәҩахыр
иқәыз аеҵәақәа шыцырцыруаз аҽны уаҟа инеиз аинралцәа,
аподполковникцәа. Ҳарҭ, аҷкәынцәа, ашьыцреи агәырӷьареи
ҳаиманакуа, урҭ ракәын ҳазхәаԥшуаз.
Иқәгыланы ицәажәеит аӡәырҩы. Ҭаҳмадакгьы иажәа
даналгоз:
– Ҳаи, иҟарымҵаӡандаз, иаҳа еиӷьын! Ҳахәрақәа дырт­
леит, – иҳәеит ишьҭарҵаз ахаҳә азыҳәан, илабжышқәагьы
ааирыцқьеит.
«Абраҟа иргылахоит Аџьынџьтәылатә еибашьра дуӡӡа
аан иҭахаз аԥсараа рҵеицәа ирызку абаҟа» – ҳәа зныз ахаҳә
аҵкысгьы, зегьы адеизаланы, еиқәышьшьы, лахьеиқәҵа­рала
иахәаԥшуан, акласстә ӷәы еиԥшха, ахаҭа еиқәаҵәаны, ажәлақәеи ахьӡқәеи хьтәы нбанла иҩны ианҵаны игылаз аӷәы.
Уажәеиԥш усҟан рпатреҭқәа кыдрымҵацызт, рыжәлақәагьы

70

амармалташь аҿы иҭаԥҟаны ианырымҵацызт. Ибдыруеит,
иԥсаҭа бзиахааит, Маҵкәа лашьцәа, руа дарбану сгәалашәом,
ипатреҭ кыдӡам. Знызаҵәыкгьы, гәыхәтәхьымӡа, ипаҭреҭ
ҭимхӡацзаарын.
Исгәалазыршәаз, убасҟан амитинг аныҟаз, Ахьӡ-аԥша
аӷәы днадгыланы, Маҵкәа лашьцәа ахҩыкгьы рыхьӡқәа,
рыжәлақәа нагӡаны даԥхьон, лыбжьы ҭыганы, акыр-кырҳәа
дыччон. Зылабжышқәа зрыцқьоз раҵкысгьы, убри иаҳа
дрыцҳашьо, иналыхәаԥшуан. Ԥҳәыс быргк дналыдгылан
лнапқәа аалыкәлыршеит. Лызқәа лнапы кыдшьыланы ишьышьуа, дыргәыбзыӷуа, ус налалҳәеит:
– Маҵкәа, нан, ажәлар ирхашҭырц рҭахым башьцәа.
Урҭ Аԥсадгьыл рхы ақәырҵеит. Уажәы баша аӷәаҿы иануп
рыхьӡқәа. Уажәшьҭан, адгьыл иақәлахо, ахаҳә ҭаԥҟаны, рыхьӡ
анырҵоит. Иҭахагәышьеит, нан, урҭ.
– Излабҳәозеи ус. Иаҳагьы лгәы еиҭасуеит, рыԥсы ҭоуп,
ихынҳәуеит бҳәар, – лыбжьы рхәыҷны, Маҵкәа илмаҳартә,
уи иналҿалырхьит даҽа ԥҳәыск.
– Шәаҟәыҵ амц аҳәара! – илуамызт аԥҳәыс. – Лашьцәа
акәытҵара иҭакны иршьыз џьыбшьома, ахацәа ахьҭахоз
иҭахеит. Аиаша лдыруазааит, дҵәыуааит, икалыԥсааит алабжыш! Иаҳа далҵуеит. – Лыбжьы налырдуун, Маҵкәа илаҳартә, шәаџьҳәаҩык ишиҳәара: – Иршьит, нан, алемсаа
иршьит башьцәа. Урҭ уаҳа ихынҳәуам, – лҳәеит.
Сара исцәымыӷхеит. Раԥхьаӡа акәны иларҳәоз џьысшьеит.
Сыԥшын уажәымзар-уажәы аҳәҳәабжь гоит ҳәа. Ибдыруеит,
ҳаныхәыҷыз, аибашьра анцоз, ианеилга, шықәсык-ҩышықәса анҵгьы, иаалырҟьаны аҳәҳәабжь налыҩуан ақыҭа. Ҳаҩны
ҳаннеилак, аԥсы дыкҿамызт, зегьы ашҭаҿы еилагыланы,
рыхқәа неидкыло еибарҵәуон.
– Ҳа-ҳа-ҳа! – дааччеит Маҵкәа. – Сашьцәа... Ахҩыкгьы
исарҳәаз жәдыруама? Арахь шәааскьеи, шәааскьеи... Ишәаҳауама? Ачарахь шәсызнеи... Ҳа-ҳа-ҳа! Сашьцәа ачара сзуны
хаҵа срышьҭуеит. – Данаахьаԥшуаз, лылаԥш насықәшәеит.
Лӡа­ра лнапқәа акәыршаны илыдгылаз аԥҳәыс, лылабжы­ш­қәа
анхаҟәҟәала, илзымычҳазт, дналԥырҵит. – Уара? – Дсыхәаԥшуан. Схы ахьызгара сзымдырит. – Уаргьы унеи ачарахь. –

71

Сзыцәшәаша ҳәа акгьы рхысымбаалеит лыблақәа. Лымаҭәа
шкәакәақәа, ииашаҵәҟьаны хаҵа дцозшәа, ицқьаны иуанҭан.
Акы заҵәык угәахы зырҭрысуаз, уаҩы ишимбац, ԥшак налысыр дкаҳауеит уҳәартә, илыгын. – Умнеиуеи, счарахь
умнеиуеи? – анылҳәа, сыбжьы сыхәлашәеит.
– Умшәан, дад, уаҩы диԥырхагаӡам, – иҳәеит ибжьы ныҵак,
сааигәара игылаз хаҵак. – Лашьа, аиҵыбӡагьы дҭахеит ҳәа
ашәҟәы мыжда анлоу инаркны, абас дҟалеит, гәаҟцәгьа.
– Ҳа-ҳа-ҳа! – лнапқәа лқьышә иаԥыракны, лыбжьы хәаҽуа,
дцәыҵаччон Маҵкәа.
Уи закә ччаԥшьыз еилыскаартә сҩеидасхьан...
Адица, аҽны слымҳа иҭаҩыз Маҵкәа лыччабжь сгәаҵаҿы
инхеит, ақыҭа иналыҩлоз аҳәҳәабжьқәа иреиԥшха. Исзын­
хеит леилаҳәашьагьы. Лара заҵәык маҭәа шкәакәала
деи­­­лаҳәаны, аиҵбыратәи аклассқәа рҿы итәоу аӡӷабцәа
хәыҷ­­қәа реиԥш, лыхцәы жәпа, лыгәчама инахысуа, иԥаны
илы­­қәыз, рҵыхәақәа рҿы абант ҟаԥшьқәа алаԥаны... Иџьасшьоит иахьанӡагьы лыԥсы злаҭоу. Уи дзеиԥшроу... Аи­
башь­ра иазку акиноқәа рҿы избақәахьеит ҳсолдаҭцәа зхы
иақәиҭыртәыз, аконцлагерқәа рҿы иҭакыз атҟәацәа. Ма­
ҵкәа убарҭ шаҟа дреиԥшу сшазхәыцуа, амца иахакнаҳау
ашәха ахәша аналҵуеиԥш, иӡамҩа ҿыҟаԥшьаақәа аԥхӡы
рылыҵәҵәо, иҭчаа-ҭчааӡа, иҭахә-ҭахәӡа санынаиҿаԥшлак
Самсон Григорич, алаҳәа аҟырра еиԥшха, ианаасаҳалак
ибжьы... Аха иҵегьы деицәазаргьы, сусураҿы ҭынч сыҟазарц,
«кусок хлеба» сымазарц, ҳаинышәар акәын иареи сареи. Уи
азыҳәан мҩас иҟоузеи? Сан лшьа шсылоу ҩашьом. Абжьааԥны мыцхәгьы дуаҩы гәшаҭоуп, дҟәымшәышәуп, ухаҵкы
сцааит ҳәа лнапы ыргьежьны угәыдылкылоит, аха лгәы
ԥшқара данынахыс, иреицәоу абрагь диҩызахоит. Абарҵа
иқәгыланы аԥсҭақәа рахь иԥшуаз, уара, абзиара знымаало,
уца, ухынҳәы узлыҵыз ақәыџьмақәа рахь сҳәан, абна ҭызгоз
машьынак инақәҿаҳәаны исышьҭит Дамшә.
– Анцәа иџьшьоуп, ҭынчрахеит ҳаҩны, – дгәырӷьеит
зыҟны сыҟоу аԥҳәыс. Ахымш рыҽны, усура ҳцарц, амардуан
ҳналбаауаны, абз ҭҳәа, ицыркьыԥуа, аҳәынҵәа агәыдтатала
иааҳԥылеит Дамшә.

72

Салгеит, исылшараҳа Аԥсара ахаршҭра, аԥырҵра, еилыскааит, ҳуаӡәк адунеи ҳаныӡаанӡа, еиԥырҵшьа шҳамам
уи алеи сареи. Зны-зынлагьы убас сгәы иааҭашәоит: «Сықәымҵыр, Аԥсара сыҟазар иаҳа еиӷьзаргьы ҟаларын. Сызцәыбналарц исҭахыз, иаҳагьы исхьынҳалеит. Иҟазма даҽа
мҩакы, уаҟа сшыҟаз сацәцартә?» Абри саназхәыц, Адица,
иаасгәалашәеит уахык исыхьыз. Аҵх аҽеиҩнашахьан.
Усқәак сыман агараж аҿы. Аҩы ыжәны дсымбацызт бхаҵа,
Маџьгана. Аарлаҳәа агараж иҵаигалеит имашьына. Саниба,
акабина дышҭатәаз, инапы нҭырҳәҳәан, аҭаҳмада асаби
даниргәыбзыӷуеиԥш, схахәы инапы алшьуа:
– Усызгәааны уҟоуп, Алиас. Сара исҭахымызт угәы нсырхар, – иҳәеит иажәақәа еихҟьашо.
– Уара иудыруазма Адица бзиа дшызбоз? – сҳәеит, иара
иижәыз аҩы сара агәаӷьра сыланаҵазшәа.
Сгәы сынҭахәыцит: «Ижәны даныҟоу ауаҩы иаҳа аиаша
иҳәоит».
– Издыруан. Сара издырқәо рацәоуп...– ҿааиҭит ибз еилаԥаҭо.
– Уара зынӡаскгьы бзиа дубаӡомызт. Уара уакәӡам, лара лакәын
бзиа узбоз... Аха уаҳа бзиа улбаӡом. Лара лҿала исалҳәеит.
Бзиа улбон, аха уаҳа бзиа улбаӡом, избанзар... Избанзар,
уара бзиа дубаӡом... – наҟ сиԥырҵит. Агараж сдәыл-ҵит,
Шәантәылаҟа ацара, Алхас ибӷалара мызкаҟара бжьан усҟан.
Адәахьы сахьгылаз исаҳауан, дҟыжә-быжәуа аҳәара даҿын
сара зынӡаск схахьы исзаамгаӡашаз. Аӡы иҭыргаз аԥ-сыӡ еиԥш,
аҳауа сызхомызт, сҿы раҳаны исыхәлазгалон аԥсыԥ. Схынҳәны
сааҵалеит агараж. Аруль ихы нақәиҵан, дыцәеит Маџьгана.
Сеиҭандәылҵит. Саанаԥшы-ааԥшит. Аҷаԥшьаҩ дҭаҳәахаа
дыцәан ибудкаҿы. Сшьамхқәа аҵысра иалагеит срызнымкыло.
Аӡәгьы сибом. Агараж ашә асыркып. Аус асыруп амашьына.
Сцап ашьшьыҳәа сындәылҵны. Амашьына аус шаируаз
дыцәазҭгьы, азамеканиа ҟалеит рҳәап. Ицызжәуаз мҳәашьа
рымам иӷәӷәаны ижәны дшыҟаз... Абензин ацыԥхь наласызҭгьы...
Аҵх еимаҳаны илашьцан. Иқәарԥссон. Аҳауа сзымхо, аҵх
сшалагылаз, сгәы инықәҩит бжьык: «Игәаӷьы! Анцәа дуи­
ҭеит. Баша ахаҵа ҳәа аиқәа ушьоуп ианузымгәаӷь. Уаҩԥсы
изеилкаараны дыҟаӡам».

73

Сдәылҵуан, сыҩналон агараж. Иҭаҳәахаа ицәан ақыҭа.
Иаҳа-иаҳа икәадахон сшьамхқәа. Ацәа балан баргьы, Адица.
Акабинаҿы ихәда абжьы гон Маџьгана.
Аҵх сшалагылаз...
Аҵла гылоуп ԥашәла, ауаҩы иԥсы злаҭоу ауаҩы илоуп
ҳәа ирҳәо ажәаԥҟа убри ауха еилыскааит иаҵанакуаз. Ауха
сацәихьчеит, ашьҭахь иамуит акәымзар. Сыбла даахгылеит...
Дааины, даасыдгыланы дсацәажәозшәа... ахьча-ҭаҳмада
Гәдиса. Ашьха санигаз еиԥшҵәҟьа, аухагьы сеиқәирхеит.
Бара дыбдыруеит, ишыбдыруа еиԥш, аԥсаратәи аҭаҳмад­
цәа зегьы. Сара ибасҳәап уи зынӡаск дызлабзымдыруа.
Ибас­ҳәап иажәабжь. Схаҭагьы исцәымӷуп ихшыҩрҵагоу,
игәыԥҵәагоу ажәабжьқәа. Аха уи ииҳәақәаз... Иҟалоит ба­ргьы быԥсҭазаараҿы џьара ибыхәар... Аха аҭаҳмада иажәабжь
ламыс-еиқәырхага басҳәаанӡа...
Ауаҩы дишьит башьа, Баӡ...
Бан, Мсыгәда, ақыҭа даналырцоз аҽны, ашьжьымҭан бара
бнеит сара сҿы. Убри аҽны, аухаҵәҟьа хаҵа бцеит.
Ҳәарада, Мери ибалҳәеит, сылабжышқәа аласҵәахырц,
лчабра шыскыз, акласс сындәылҵны сцеит ашәахьаҽны.
Ихырҵәагаз уи амцабз, бара бышҟа исымаз абзиабара мацара акәын изхылҵуаз ҳәа басҳәар, еилазгеитоуп, ашәҟәы
бзызҩырц анысыӡбуаз, сахымԥо, иԥҟаны схазы ишьҭысхыз – исзеицәоуп, исзеиӷьуп ҳәа сазымхәыцкәа, иааҟалаз,
ишааҟалаз иаахтны аҳәара.
Сцеит ашкол ашҭа сынҭыҵны.
Уинахыс, Адица?
Баргьы ибыздыруам, илыздыруам Меригьы.
Мирон имашьына ҳақәтәаны, иҵегьы аҩызцәа сыманы
шаҟа ҳшәышьҭаз, аҳәара иаԥсам. Ибдыруеит, шәҳамбеит.
Шәнас­кьазгаз иҿала ишсеиҳәазгьы, агәра сызгомызт, аухаҵә­
ҟьа адәыӷба шәҭаланы шәышцаз. Уаҳа сызлеиҟажашаз ажәақәа анизымԥшаа:
– Алиас уакә сакәзар, слышьҭаланы, шьаҿакгьы ҟасҵомызт,
– иҳәеит Мирон.
– Улышьҭаломызт, избанзар уара бзиа иубо дуцәымӡӡац, –
инаиаҭаскит иаарымҽыӷны.

74

– Даԥсам, уи уара убзиабара даԥсам. Асабшаҽны лареи
уареи шәеицны, амҽышаҽны даҽаӡәы иццаз, бзиа лбара
акәым, аԥсшәа лаҳәарагьы даԥсам.
– Лара илҭахны дицымцаӡеит. Сара агәра згом лхала
диццеит ҳәа. Ма дымҵаирсит, мамзаргьы даҽа мчымхарак
дақәшәеит.
– Ажәытәан, аԥҳәызба дымҵазырсуаз, аҽыхәда длақәкны,
ауапа даалаҳәаны дигон. Уажәы дымҵадырсуеит машьынала. Иумаҳахьеи?!
– Бзиабара ҳәа акгьы рымаӡамкәа аҳәса ааргоит ҳәагьы
саҳахьеит, – сҳәеит сажәақәа ырымчны. Исҳәоз баша агәыԥжәара ишыснарҳәоз идыруан. Иақәҿимҭӡеит.
– Сара исмаҳац, дәыӷбала аԥҳәызба дымҵадырсит ҳәа.
Инаскьазгоз иуеимҳәеи, адәыӷба иақәсыртәеит, Адица лнапаҿы ачамадан лкын, дацклаԥшны деилаҳәан ҳәа?! Иуеиҳәеит, иумаҳаӡеит. Рыҩнаҭаҿы иҟалақәаз умдыруеи, дцеит,
диццеит Маџьгана...
Агәра сымгар исылшоз. Ибдыруеит, ари ҟалеит, Гагарин
акосмос ахь даныԥыр, мызкы ааҵхьаны. Даҽа мызкаҟара
аҩны сыҟан. Ашкол ахьгьы сзымнеиуаз, ҳҩызак дызбаргьы
сызцәырымҵуаз, сыбзиабара ахьсызхымгоз азыҳәан мацара акәмызт. Бара, ԥҳәыск, ибцәыцәгьахап уи аилкаара,
ахацәа роуп еиҳарак усеиԥш иҟоу гәнызго. Сара ашәҟәы
саныхын, ахьымӡӷ сырган, сларҟәын, сцәа ԥҽын. Сыбла
ихыԥшылоз, ҳгәы иалсит амчымхара узықәшәаз ҳәа акәын
ишсыхәаԥшуаз.
Ашкол агәхьаа зкыдаз. Сгәабзиара акәын хәыцырҭас ирымаз сани саби. Изхысҳәаауа, убасҟан, мызкаҟара анааҵ,
ааԥынра ниасны, аԥхынра анааи, асы ӡыҭны илеины, амҩақәа анаат, ашьхаҟа срышьҭит ахьча Гәдиса сицҵаны. Сеигәырӷьаны сиццеит саргьы. Сгәабзиара акәмызт хәыцырҭас
исымаз. Ԥыҭраамҭак салҵны сҟалон Аԥсара. Исаҳауамызт
быӡбахә, дызбомызт Маџьгана, рыцҳашьарала аӡәгьы дсыхәаԥшуамызт. О, Адица, ибықәшәира ихәаԥшлааит усеиԥш
иҟоу блала. Уажәааигәа, аус асырурц акәым, иара ус,
ԥшыхәҩыс сҟарҵазшәа, ашьҭыхга кран сыҩхалан, акабина
сынҭагылеит. Сыԥшуан Гәдиса сицны сахьыҟаз ашьхаҟа.

75

Абан, агаҿа аганахьала иаԥырагылоу ашьхақәа ирхыҳәҳәо,
уапа иаҵәала аҽҭаҳәҳәа иахьааԥшуа, зымҵан ҳгылаз
ашьха Лыхҭа. Аколнхара аԥсаса ҳацказцаз, амҩаԥгацәа
ҳнаганы, аҭыԥ ҳзыргыланы, ҩымшҟа рыԥсқәа анааиҭарк,
илбааит аҩныҟа. Арҭ ахәышықәсак рылагьы, иааныԥшыртә,
аҿар еиҵагылахьеит Аԥсара. Усҟан, хәышықәса уажәаԥхьа,
аибашьра еилгеижьҭеи уамак ахьымҵуаз аҟнытә, ҳқыҭаҿы
даараӡа имаҷын ахацәа. Агәыԥ аиҳабы далхны, рҽеибаркны,
ирацәаҩны ашьхаҟа ианцалоз, инеимда-ааимда ианыхьча­
лоз аамҭа цахьан. Имаҷмызт аԥсаса, хышә хы ыҟан. Ҵаны,
рбара уамак ицәгьамызт. Ашьжьымҭан иҩаргыланы, ма арҩаш
анырцә, мамзаргьы аҭыԥ аганаҿыҵәҟьа анаара инаҿаҳҵон.
Акруны акрыфаны, ашьыбжьы аныҩхыҳәҳәо, ҳцон арахә
ахьҳәуаз. Иааԥхьаҳцон. Рҿаархон аҭыԥ ахь. Збара цәгьоу
аџьмахьақәа роуп. Аӡарақәеи дареи еиҵухлароуп, хазы-хазы
иҭоуклароуп. Есышьыжь, есыхәылбыҽха иухьалароуп, ахш,
ашә рҭыԥ иқәуҵароуп. Ҳара иҳамаз ахьақәа ракәмызт. Урҭ
даҽа џьоукы рыцын, даҽа шьхак аҿы игылан. Ҳара иаҳфаша
змыҵуаз ракәын џьмахьас иҳамаз. Егьырҭ зегьы ашьтәқәа,
ақыжәқәа, аџьма ҵәырқәа, аӡарақәа...
Ҳаҟан абас ҳҩыџьа, змахәҿа мчыдақәа аколнхараҿы
уамак ирмыхәоз аҭаҳмадеи, згәабзиара уашәшәыраз арԥы­
си. Убасҟангьы, иахьа – уажәгьы шаҟантә сазхәыцхьоузеи,
ашьха санцашаз аламҭалаз, саб ииҳәаз:
– Угәнаҳа рзымгароуп, унасыԥ шԥарҿаҟәеи!
Уи имҳәеит ҷыдала бара ибызкны угәнаҳа лзымгароуп ҳәа,
мамзаргьы изкымызт Маџьгана. Изусҭцәадаз дызҿыз? Аамҭа
бжьысит уиаахыс, саб иацәажәашьа иаҳа издыруа сҩеи­
дасит, аха макьанагьы исзымгәыӷьыц, уара ишԥоудыруеи,
изусҭцәада, изҿаҟәада сынасыԥ, ҳәа иазҵаара. Усҟан, ашьха
саныҟаз, Адица, сара сзыҳәан адунеиҿ иаман ҩ-ԥшшәы за­ҵәык – ашкәакәеи аиқәаҵәеи. Ҩ-хықәк ирхықәгылан ауаа­
тәыҩса, рыгәҭа ирыбжьысуан аӡиас. Хықәк аҿы игылан ауаа
бзиақәа. Сан, саб, сҩыза Мирон, сызцу ахьча-ҭаҳмада, аԥса­
раа. Ахеивҟьа ҳәа изыхлафуа, ашәы еиқәаҵәа аҵкыс еицәа­
ха, аҭаца маҭәа шкәакәа аибашьра изышәнаҵаз Маҵкәа, нас,
дыбдыруеит, шаҟа бзиа даабоз, аҭоурых ҳзырҵоз ҳарҵаҩы

76

напызаҵә. Быԥшызар акәхап сҩыза Мери далаимҵаӡои ҳәа.
Уи зынӡаск даҽакуп, даҽа бзиабароуп. Аӡиас егьи ахықә аҿы
игылан ауаа хәымгақәа, адуне аҿы иааҟало анасыԥдарақәа
зегьы зыхҟьо. Урҭ раԥхьа игылан изыхәҭаны, ахьча-ҭаҳмада
иҳәашьа, алажә еиԥш иржыз Аруҭан, ақыҭа иалырцаз Мсы­
гәда, нас, бгәы иалсгәышьаргьы, бзыццаз Маџьгана. Ауаҩ
бзиа аӡиас дырны ауаа бааԥсқәа рахь даннеилак, гызмалрак
наиҵагаланы, ибзиара аадырхәашьуан. Аҵкыс еицәан ауа­
ҩы бааԥс аӡиас данырлакгьы. Ауаа бзиақәа еичирчон, ицә­
гьара шҳамха ианрылаиҵалак, иҟарҵара ирҳәара рзым­
дыруа, уҳахәаԥшыр, уҳазхәыцыр, ҳуаа цәгьақәамшәа
ҳа­­­ҟоуп, арахь, аныха ҳакызшәа, аӡәи-аӡәи ҳаибаҭахымкәа
ҳаш­ԥеилахеи рҳәо иаақәирхоит, рҳәатәы еиқәымшәо иааилаир­хоит. Ихаҭа днаскьаны днагылоит. Дааԥшуеит. Ибла­қәа
ҭылашьцаауп. Уеизгьы-уеизгьы иҭылашьцаазароуп, иҵҟәитҵҟәитӡа, аашьышь аблақәа иреиԥшзароуп. Схаҿы адунеихаан исзаамгацызт Фриц иблақәа иреиԥшны. Дыччоит,
дна­скьаны дахьгылоу ахәамга-гәыԥжәага. Дрыхәаԥшуеит
ауаа бзиақәа. Ибоит урҭ рыхәдацәақәа шҵибакааз. Иҟа­
ҵа­тәузеи ауаа цәгьақәеи ауаа бзиақәеи еиҭанамиааиларц
азыҳәан? Иацҵатәуп, аӡәгьы дызмыруа аҟынӡа инагатәуп
урҭ ирыбжьысуа аӡиас. Уинахыс адунеи иаҳа-иаҳа ицқьахо
аҿынанахоит. Насыԥ ҳаманы ҳҟалоит. Ҳаԥшып уаанӡа, ҳаԥшып убри амш аҽнынӡа. Абасеиԥш иҟоу амш дазыԥшны акәзар сабгьы бзиа изибо ажәаԥҟак аҳәара: «Згәы цаз инасыԥгьы
цеит». Сышԥазхәыцрыз? Бара бышҟа ииазгар, иаанхон акы
– сҩызцәа ҩыџьаҟа-хҩыкҟа ааизганы, машьынак ааԥшаа­ны,
бхаҵа иашҭа ҳанҭалар, амашьына бынҭажьны, схы ахьынахо,
уаҩԥсы ҳахьизымԥшаауа бгара. Уи аҩыза аҟаҵара улымшеит, Алиас. Ажәытәан хаҵарас иршьоз уара иуцәыӡит. Ус
анакәха, узыниаз уанышәа. Духаршҭ Адица. Илеиӷьу шаҟаҩы аҭыԥҳацәа ыҟоузеи иара абраҟа, ҳқыҭаҿыҵәҟьагьы.
Сара абас схы сацәажәо, абас санхәыцуаз, аӡыршьҭра ҿыц
аҭауа арҩаш мҩахызго иеиԥш, саб сызциҵаз ахьча-ҭаҳмада
даҽакала сыхәышәтәра даҿын. Сыхәышәтәра иаҿын иара,
шьхатәыла ахаҭа. Шьхатәыла аӡбахә збасҳәо, ухы-угәы уха­
наршҭуа, ублақәа хнакуа ишыԥшӡоу, ажәҩан иалашьшьуа

77

ахрақәа рымҵан уаннеилак, уара убасҟак уахьхәыҷу, уахьымчыдоу ушазхәыцуа, аныхабаа уҩнагылоушәа, гәнаҳарала
иҭәу адгьыл уаҟәыҭханы, ажәҩан ахь, иумбаӡац дунеик ашҟа
ушханагало, ушьа-уда иҭаланы Аиргьаа ран хәшәы ссирк
улыржәызшәа, аҳауа зҩыда ушарыцқьо, мамзаргьы сара
сзықәшәаз аҩыза иақәшәаз изыҳәан азаҵәра аҵкьыс еиӷьу
даҽакы шыҟам, уи азаҵәра шаҟа уҭаху ашьха ишуоуа уҳәа,
салаланы ибасҳәарц акәӡам, Адица. Ҵаны, урҭқәа зегьы уа
иҟоуп меигӡарахда.
Сыхәра дахькьысуамызт ахьча-ҭаҳмада, сара исыхьыз
даҽаӡәы ихьызшәа, ихшыҩ ааӡагаз иажәа ҟәышқәа инарылаҵаны дцәажәон арахә хьаас иҳамамкәа ҳанаатәалак.
Издыруан исыхьыз саб ишиеиҳәахьаз, аха аӡәгьы иеимҳәаӡаргьы аилкаара мариан гәыҵха хьанҭак сшаргәаҭеиуаз.
Ибасҳәеит, исцәыӡыз сыбзиабара мацара акәмызт имцабзха
исыӷраз. Схала аҭыԥ аҿы санаанхалак, иаакнысхуан Гәдиса
иабџьар. Ауаҩы исахьа аҭаны (ҳәарада, Маџьгана иеиԥшны)
исыргылон ацәаҳа. Скылԥшуан. Раԥхьаӡа санхысуаз, снап­
қәа ҵысуан, сыблақәа хызҩон. Исхыччо, имҵысӡо, ахаҳә
иавԥшны исыхәаԥшуан ацәаҳа. Ҽнак убас шыҟасҵоз дхын­
ҳәит Гәдиса. Сара уи дызбо сыҟамызт. Сгәыҭҟьара саиааиуан.
Сыбла шәыхгылан, амаалықьи аџьныши еидкылашьа рымоу
аҳа, еидкылашьа змамыз Маџьганеи бареи. Исгәалашәон зны,
ахысыбжь анга, акласс ҳдәылбӷьыжәааны ҳаннеи, башьа Баӡ
изыҳәан ирҳәақәоз:
– Ауаҩы дзиуа ахьӡи ахьымӡӷи рзыҳәаноуп.
– Уаҳа хыхшьа амамызт рыжәла иахылаз ахьымӡӷ.
Саб инарыцирӷызт:
– Ари аҩыза ахьымӡӷ хәыԥсас иамаз ашьа заҵәык акәын.
Маџьгана иеиԥшны иҟасҵаз ацәаҳа аихсра сшаҿыз,
исызгәамҭаӡеит Гәдиса данааиз. Ашьха инавҵалахьан амра.
Амра ус аҭашәаразы ашьха ианаавҵалалак, ашәахәақәа
аиҩхаара инҭаҳәазаны, рҽынҭшьны, ашьшьыҳәа анаара
иҩаҿалон, ашьхақәа рхыцәқәақәа рахь иҩхалон. Макьана
ахәлара акыр набжьан. Аҭыԥ аԥхьа, исгәалашәоит, ахаҳә
ҟьаԥс иқәын аҽықәҵаршә.

78

– Аҽы аԥхӡы афҩы ахыҵын, иумбои, амра афҩы ахылеит,
– даахан, аҽықәҵаршә днықәтәеит аҭаҳмада. Имбаӡозшәа
ҟаиҵеит аҭыԥ анаҩс, аџьарсахьа арсны, аҵәырасқәа, аасҵла
амахә хәыҷқәа ахарԥаны, агәышԥаҿы адырӡы бӷьы ҟьаҟьаӡа
иадҵаны исыргылаз ацәаҳа. Ашәақь сышьҭахь иавакны
сгылоуп.
– Утәа, дад, уабџьаргьы наҟ инышьҭаҵа.
Аҭыԥ сныҵалан, ашәақь ныкнасҳаит. Аԥхӡы исықәнаҭәаз
рыцқьо, схынҳәны сааин, иахьсирбаз снатәеит. Даӷьыр,
дсацә­ҳар ишәақь ахьыскыз азыҳәан... Исеиҳәалак сықәнагоит, исычҳароуп.
–Ажәак уасҳәоит, дад, иухоумыршҭын. Ҳашьха анаҩс иҟоуп
даҽа ҳәырҭак, ҭыԥ ргыларҭа бзиак. Иҵегьы саныҷкәыназ,
аибашьра ҟалаанӡагьы, ахьшьцәа ҳрацәаҩны ҳаицны убраҟа ҳахьчалон. Асыԥса ахьҭажьуҳәа иашьҭан. Ашьҭахь, убри
асыԥсаҿы Аԥҭа даныбӷала, Аԥҭа дахьҭахаз ҳәа азаҳҳәо ҳа­
лагеит. Изхысҳәаауа, убри анаара саҿаԥшуа, схала сахь­тәаз
акыр схәыцит. Сҵасымчала, исшәеит-изӡеит. – Сара издыруан,
акы сеиҳәарц аниҭаху, сара иансызкугьы, иажәабжь далагон
инархараны. – Изырҳәозеи, дад, ацәгьеи абзиеи рышьхәа
еивҵоуп ҳәа? Убарҭ аҩбагьы ауаҩы еицилоуп азыҳәаноуп.
Ирҳәоит, ауаҩы дызшаз раԥхьаӡа даниша, иааилаиҵаз зегьы
бзиара мацаран ҳәа. Шықәсык дихылаԥшуан. Шаҟа мшы,
шаҟа ҵхы амоу убоит ашықәс. Амш зны ишәшьуп, зны амра
ԥхоит. Аҵхгьы убас, зны иҵәцоуп, зны еимаҳаны илашьцоуп.
Ахьҭа бааԥс, ашоура цәгьа... Зегьы дыдиршьцылон ауаҩы.
Егьагмызт ашықәс нҵәарц дихылаԥшуеижьҭеи. Уахыкиҽнаки, дааԥсама, даҽа уск имазма, ишыҟалах здыруада,
ауаҩы ихала даанижьит дызшаз. Даакылсит убри аамҭазы
аџьныш-қаҷаа. Дыԥшызар, ауаҩы ихала заҵәык дыҟоуп. Амш
лашарагьы, аҵх лашьцарагьы ирзиуша издыруам, иҭацәуп.
– Сара иусырҵоит, ауаҩы, ари амши ари аҵхи рзыҳәан
иҟауҵо, – иҳәеит аџьныш-қаҷаа. Абзиара аамышьҭахь адунеи
аҿы даҽакы ыҟоуп ҳәа згәы иҭамшәацыз, асаби иҩызаз ауаҩы, иаармарианы дақәшаҳаҭхеит. Иирҵеит аџьныш-қаҷаа,
илаиҵеит аха изакәызеи илаиҵақәаз! Амцҳәара, амаҳагьара, аԥсахра, ацәгьахәыцра, аҳарамра, ажәакала, ишԥаҟалои

79

ауац иаҵыҵуа аӡы наганы ахш иалауҭәар, убас иҟаиҵеит
ауаҩы ишьа. Убриаахыс, ауаҩы ишьа-ида инарҭаланы, ихыигәаҿы рышьхәа неивҵарҵеит дызшаз ибзиарақәеи уахыкиҽнаки ирылагӡаны аџьныш-қаҷаа илаиҵаз ацәгьарақәеи.
Шеишықәсеи рыбжьара ауаҩытәыҩса имшқәа иҵхқәа зегьы дызшаз итәуп, амаалықь диҩызоуп, аха уахыки-ҽнаки
итәуп аџьныш-қаҷаа. Убри амши убри аҵхи рзыҳәан ауаҩы
днеины дынхықәгылоит бӷаларҭак. Шьаҿак ныҟаиҵеит, дцеит,
дыбӷалеит, дахысит иуаара. Ихы имч ақәхар, иԥсы ацәигар,
адырҩаҽны иҟаиҵарц игәы иҭашәаз ацәгьара ԥхаишьоит,
иахьыҟаимҵаз деигәырӷьаны, ихы игәы ақәыбзиахоит. Ус
акәымкәа, иҽизнымкылар, аџьныш-қаҷаа имч иқәхар, адырҩаҽны адунеи лашьцоит иара изыҳәан. Ихьымӡӷишьеит ҳәа
излаихәозеи, иҟаиҵашаз ҟаҵаны далгахьеит. Имшқәа иҵхқәа
рҿынархоит. Аџьныш-қаҷаа данитәыз иирҟаҵаз ацәгьамыцәгьарақәа хьаиршшалароуп, ихы-иԥсы ҿихроуп, ишьаида иалицароуп. Ашьакаҭәара ҟалазар, ашьаԥса ишәароуп.
Аҳы, уажәшьҭа сацәцеит, уф гәышьа, сҽысрыцқьеит, гәнаҳа
сымазар исхысхит шиҳәо, еиҭа иааихуеит ани, аџьнышқаҷаа дызқәиҭу амши аҵхи, еиҭа днеилеиқшоит, еиҭа цәгьарак
наиирҟаҵоит, ажәа бааԥсык наиирҳәоит, ма ԥсыҭбарак...
Ан­цәа уақәимыршәааит, дад, ухы умч ақәхалааит, – ахь­чаҭаҳмада даасҿаԥшит. Сара сазхәыцызшәа, схахьы иааз­
газшәа ҟасҵеит иажәа. Исаҳаҵәҟьоит ҳәа агәра анига, иажәа
ныхиркәшеит. – Абас имҩасуеит, дад, гәырӷьарала иҭәу,
аха агәырҩацәгьагьы зцу, Анцәа ԥсыцқьеи Аџьныш-қа­ҷааи
еимаркуа ауаҩы иԥсҭазаара.
– Ажәакала, ауаҩы данишоз ицишеит анасыԥдара... –
сҳәеит, иажәақәа сқьышә инықәҵашәа.
– Уи иара ишизырманшәало еиԥш. Дарбану насыԥ змоу?
– Зыбзиабара иалхәыдамхаз... – Сагьааҟаԥшьхеит, исы­
ҵидыраазар ҳәа сшәаны. Сгәы иҭаз сқьышәгьы иқәкын.
– Еи, дад, абзиабарада ауаҩы дхәарҭам, иашоуп, аха
уиадагьы инеиҳақәоу ыҟоуп. Уламыс аныцқьоу насыԥӡами?
Даҽакгьы суазҵаауеит. Дарбану ихаҵа ӷәӷәоу? – Сыбла
иаахгылеит Маџьгана исахьа аҭаны иҟасҵаз ацәаҳа. «Ихаҵа
ӷәӷәоу убри иоуп, ибла аԥыџь мҵысӡакәа зшьа зуа». Акгьы

80

иасымҳәаӡеит. Сыгәҭыха сыҵидыраар ҳәа сшәон. Ԥыҭрак
дхәыцуан. Аҭак аҵкыс изҵаарақәа схамышҭыр иҭахны: –
Иԥсыцқьоу ауаҩы дарбану, дад? Дарбану ихаҵа ӷәӷәоу? –
уажәы сара саҵкыс иара ихы дназҵааит. – Аџьныш-қа­ҷаа
данитәу амши аҵхи рзыҳәан зхы анкылара зылшаз. Шьа­
шәы дҭарыблыроуп! Уижьоит, уиргәыбзыӷуеит, иара итәы
аныҟауҵа, ууаҩра еиқәурхарашәа иуирбоит, аха уара уаниааи еиқәурхеит ууаҩра, ухаҵа ӷәӷәахеит. – Сара исықәкны ишиҳәоз симырдырырц акәу, мамзаргьы изымҳәашаз
гәыҵхак ихаҭагьы имазу, иажәа далгеит шысҳәоз, сшымгәыӷӡоз, даҽакгьы, схаҭа исыхьхьоу ҳәа, ажәабжьк наԥишьит.
Уи сара зынӡаскгьы схахьы иаасымгаӡеит. Аҭыԥ ҳныҵалеит. Ахәышҭаараҿы ҭынч ҳтәан. Аҵаа-ҵла амахәқәа
ааԥиҵәҵәан, аарла еибакыз амца инақәиԥсеит. Иажәабжь
усгьы сазхәыцуамызт, сахәаԥшуан сагьазхәыцуан аҵааҵла, сазхәыцуан уи ццышәызтәуаз амца. «Амца арцәоит,
даду, абӷьы аҿассы амахә аӡа амца иақәырҵома?» – ҳәа,
ишызымуаз, иҟанаҵалак убап ҳәа исыԥирҟеит аҵаа-ҵла.
Амца иагьнақәысҵеит, афархь-ҩа еиԥшха, иҩеибакит. Дтәан
уажәы амцабз иҿалашо. Ахәышҭаараҿы дантәозгьы икызар
акәын илабашьа. Сара саҵкыс амца дацәажәозшәа инапқәа
амҵакны: «Гәнаҳарак ансымпыҵҟьалак, амца иахәхартә,
ламысдарак ансыхьлак, адырҩаҽны, ихәашьыз аӡыхь ан­
залак еиԥш, схы аҭыԥ аҿы ианааилак, санхәыцлак, сыламыс
саргәаҟуа шаҟантә адәы сықәхахьоузеи. Убас сеиҳәошәа
саҳауеит хыхь иқәтәоу: «О, уанаџьалбеит, сара абасҟак аџьа­
баа удбаланы, ууаҩны уанысша, уара ишԥаулымшеи уахыкиҽнаки ухы ахьчара!» – ҳәа.
Аҭыԥ дныҵыҵит. Ианысгәалашәо, абыржәгьы иԥхасшьоит,
уи ибеит иажәақәа схахьы ишаасымгаз.Сара сызқәыларц
исҭахыз амҩаҿы исыхәоз абџьармызт урҭ ажәақәа. Амра
шынҭашәаз еиԥш, иаразнак ахәлара иалагеит. Саргьы сны­
ҵыҵит аҭыԥ. Ҵаҟа, аҩхааҿы иҵаӷаӡа иҭачхьан анаҟә. Усоуп
ара ишыҟоу, ишаахәлалак, анаҟә нҭачуеит, амра аныҩагыла­­­­
лак, анаҟә нҭаӡыҭуеит. Аҭаҳмада ажәҩан ахь инапқәа ҩы­
шьҭихын, ибжьы рхәыҷны, ииҳәоз сзеилымкаартә, ихазы
ныҳәаԥхьыӡк наиҳәеит. Дызшази аџьныш-қаҷааи сыздыр­уам,

81

аха ихаҭа ажәҩани адгьыли деимаркуазшәа збеит. Илашьца­
ӡа, ихьанҭаӡа ишьҭан адгьыл. Ишаалашьцаз еиԥшҵәҟьа, ае­
ҵәақәа аацәырҵын, еилыџьџьаауа, ауаҩытәыҩса ихшыҩ
ҳәаак амоу аҳа, ҳәаак, нҵәарҭак амаӡамкәа иаҳхагылан,
иа­ра ашҟа иԥхьоз ажәҩан. Уахьгьы егьыҟам иҳәозшәа,
инар­ҵауланы даақәыԥсычҳаит. Дхынҳәны аҭыԥ данааҵала,
иблақәа ирхыз амца ҿыцәаахьан, аха амца анҿыцәаалак
ашьҭахьгьы аԥхарра ззынхо ахәышҭаара еиԥшын.
Убри аухаҵәҟьа, агәалашәарақәа данрылархала акәхап,
гәнаҳак змам даараӡа имаҷгәышьоуп ҳәа дналаган, ихаҭа
ихьқәахьаз, иҟаиҵахьаз алахьаиршшарц акәхарын, даҽа
ажәабжькгьы сеиҳәеит. Уи даҽазны ибзанысҵап.
***
Ишбасҳәаз еиԥш, бхаҵа Маџьгана аруль ихы ақәҵаны
даныцәа, аҵх еимаҳаны ианылашьцаӡа, сара схы ахьныс-кылаз,
аҭаҳмада иажәабжь мацара иабзоуроуп ҳәа басҳәар, бызжьеит.
Уи амацара акгьы алшомызт. Даҽаӡәы ихигаз, дзызкылсыз,
уара уамак уанаҳәоны, уамак унарҵоны исым­беит. Еиҳараӡак
сҿазҳәаз... уара, зхада хы иазымхәыц-уа, уи злоугәалашәазеи
бҳәашт.Уи иарбану,Адица,бареи сареи ҳҷыдахаз,даҽаӡәы,идыр
акәым, гәҩарасгьы имам. Схы снацәажәеит: «Алиас, иаҳҳәап,
дҭаурхеит Маџьгана. Имашьына дышҭатәоу амца лацроуҵан,
дыблит, агәра га­ны уҟоуп адунеихаан уаҩы изеилкаауам ҳәа.
Уи башоуп, ацәгьара мышкызны ицәырымҵыр, ахы ӡырнамгар
ауам. Иаауҵыҵыр? Ииашоуп, уацәшәом абахҭа. Убасҟан акә­
хаҵәҟьоит уегоиступ ҳәа Адица иуалҳәаз аниашахо. Дзых­
урҟьазеи ҳәа иануазҵаалак иуҳәозеи? Амашьына сақә­
хны агараж ахь саниаргоз раԥхьа иара иахьиҳәаз... Уи
башоуп. Уиаахыс зегьы ирбо ираҳауа аԥсшәа еибышәҳәоит,
ачеиџьыка еицышәфахьеит. Аиаша уҳәароуп дзыхурҟьаз.
Сара исымҳәаргьы, бареи сареи ҳус здыруаз... Саргьы мҳәа­
шьас иҟасҵоз... Насгьы изысымҳәарызеи! Ушьа ууазар, иуу­
роуп инагӡаны».
Ибдыруеит, Адица, шаҟа дыгәрагоу Мери. Ибзынасышьҭуа
ари, ацәымӷреи абзиабареи рыла иҭәу ашәҟәы, бара, еиҭа­

82

басҳәахуеит, бшынаԥхьалак, амца илақәыжьны иблы, амца
илақәыжьны ишыбыблыз еиԥш уажәы абраҟа ибгәаласыршәо амши аҵхи. Иҟалап, уи хаҵарамзар, аха сара уи
амши, уи аҵхи рыда уаҳа акгьы ахьсымам аҟнытә, баргьы
ишаабгәалашәало здыруазар, егьырҭ амшқәеи аҵхқәеи рхыгара иаҳа исзымариахон.
Ахьча-ҭаҳмада ииҳәаз ҳхаҿы иааганы ҳазхәыцуазар,
шеишықәсеи рыбжьара, уахыки-ҽнаки аџьныш-қаҷаа ҳаитәуп, уинахыс егьырҭ ҳамшқәа ҳаҵхқәа зегьы убри, хҳы
анҳазнымкылаз амши аҵхи рзыҳәан иҳампыҵҟьаз ацәгьара
ҳхы-ҳгәаҿы арыцқьара иазкуп. Иаҳҳәап, егьыҟаҵәҟьоуп
ауаатәыҩса рзыҳәан убас. Аха, игәасҭаз убри ауп, сара сзыҳәан уи иааиҳәаз нарҳәы-аарҳәноуп ишыҟоу. Сымшқәа,
сыҵхқәа зегьы аџьныш-қаҷаа итәын усҟан, убри ашықәсаны...
Анцәа ԥсыцқьа ситәын уахыки, нас уахыки-ҽнаки анцалак,
сара исылшарц егьырҭ, нҵәашьа рымамкәа, аџьныш-қаҷаа
иитәу амшқәа аҵхқәа рхыгара. Ҳанцәақәан, Адица, уи аҽни
уи аухеи бареи сареи ҳхаҭақәа. Убри ауха дгьыли-жәҩани
еиԥылеит, еиниеит аԥсҭазаара алагамҭеи анҵәамҭеи...
Ибгәалашәоит, ҳаҟан ҳара ҳҿы, сани саби рыҩны. Ҳҩы­
џьегьы агәра ҳгахьан, сара сеиԥш, баргьы ибтәуп ҳәа уи
аҩны-агәара. Бареи сареи ҳакәым, агәра ргахьан уи ахәыш­
ҭаара еихәлазкызгьы.
Абыржәы, абри, уазк иаҩызоу ашәҟәы бзыҩра саналагаз
еиԥш, усҟангьы ҭагалара ниасуан. Ҩыџьа аигәылацәагьы
рышьтәа ашьышьа еиԥшым ҳәа,ибжьоузеи Аԥсарантәи араҟа, ҳзауад ахьгылоу амшын ахықәанынӡа, аха шаҟа еиԥшымзеи аԥсабара, шаҟа еиԥшымзеи аҳауагьы. Араҟа ауаҩы
иаҳа дхьанҭахоит, ауапа цәаакы ишәушәа. Иаҳа лассы-лассы
ақәа леиуеит. Ҭагалантәи аҳауа ишьамхы рҵарыгаха, амшын
иаҳа ашьхақәа рахь иааскьазшәа, иааигәаӡаны ицырцыруа
ианҭатәаз, ҳауаҩра ҳанҭысны, ҳгәы рҭынч, ҳажәра ҳанҭалеит, иумбои, ҳшышлаз рҳәозшәа, зхыцәқәақәа асы ҟәашӡа
ирықәҳахьаз ашьхақәа анааԥшуаз, ҽнак, мап, амш анҵәамҭазы, хәылԥазык, агәашә сынҭыҵит, анаара иаҿаланы иааи-уаз
ажәқәа снарыҵаҟьарц, ажәгәарақәа ирҭасцаларц. Бзиа избоит,
иара ианимбо, саб икәмызцәа хылԥа насхаҵаны, сабду, ԥсаҭа

83

шкәакәа, илабашьа аанкылара. Ианимбо зыс­ҳәаз, ицәымӷны,
имуаны акәым, аха ирлафны, дахычча-ахыхәмаруа:
– Уаб ихылԥа ухаҵареи уабду илабашьа ашьҭыхреи ус
иаармарианы азин уоуа џьумшьан. Уаԥсахароуп, уаԥсаха, –
иҳәоит. Изхысҳәаауа, убасҟан, анасыԥ аманы, ахәлара ақы­ҭа
ианаалалоз аламҭалазы, саб икәмызцәа хылԥа схаҵаны, сабду
илабашьа насыҵарсуа, аҩны аӡәгьы дахьыҟамыз аҟнытә, урҭ
зегьы иҟарҵақәаша схала иҟасҵоит ҳәа схы агәра арганы,
агәашә стыҵны сахьаанаскьаз, сыԥшызар, хәыцрак дҭанагалоу,
ишаԥу еиԥш, хаҵак дылԥылозар, усҟак диҿамԥшырц азыҳәан
акәу, лхы аарҟәны, аеҵәақәа зҵаԥсоу ажәҩан еиԥшха касык
лхаҵаны, саԥхьаҟа, дааиуеит ԥҳәызба ҵәрышкәак. Убасҟан
ада усеиԥш сыбзымхәыццызт, Адица, усеиԥш иҟаз блалагьы
сбыхәамԥшыцызт. Жәаа шықәса... Сара саниз сан убриаҟара
акәын илхыҵуаз. Аурыла, сара уаҳа иансзымҳа, сыҵкыс
деиҳахоит. Исзымдыруа тәымуаҩык дааиуашәа, мҵәыжәҩада
сзырԥыруаз сгәырӷьара ҵәахуа слабашьа сыҵарс, сыкәмызцәа
хылԥа сааханы, сыбла инҭажьшәа, ҭынч саагылеит. Ашьҭахь
ибҳәон, саб иакәыз џьыбшьеит, брызнымкыло икәадахеит
бшьамхқәа, иаҳагьы схы ларҟәны, бшьаҿақәа рысса,
баасывалеит. Быбжьы рхәыҷны:
– Хәылбзиақәа, – аныбҳәа, ччараха исысит.
– Убас, пату иқәҵа, «Шәара» ҳәа биацәажәала бабхәа!
Банаасҿаԥш, амцабз рҿықәлахьан бӡамҩақәа.
– Уф! Афы уҿасааит, узеиԥшроузеи!
– Иҳашәҳәар цәгьамызт, амра аҭашәамҭаз, ахәлара
иналакны, шәымҩа ахьхоу? – ирлафшәа исҳәеит, аха ииашаҵәҟьаны еилыскаарц сҭахын бахьцоз. Ахыбаара мыжда...
– Уара уда уаҩ дыҟам џьушьома! Рандеву... Иуаҳахьоума
усеиԥш ажәа? Маӡала аиқәшәара...
Алаф ҳҳәон, ҳаччон, ҳахәмаруан. Убас аӡышьҭра иҭакәашоит, иччоит, ихәмаруеит, ицоит, иццакуеит арҩаш. Иаздыруам аԥхьаҟа иазыԥшу, ишарҭынчуа, ишналаӡуа, ахра бганы
изықәҳаз ашәҭ ишаҩызанатәуа амшын.
Аҵыхәтәантәи ашықәс...
Иаарыцқьаны фымз бжьан ауаҩԥсы иԥсҭазаара далызхыз
ахыцаҳәцаҳә аҭҟьара...

84

Уи аԥхьа, уиаҵкыс иаҳагьы еицәаз, Мсыгәда...
Издыруада, Адица, ҳара иаҳзымдыруаз мчык ҳарц­ца­
кәазҭгьы?
«Уажәыҵәҟьа, баасзыԥшы, ажәқәа шынҭасҵалак бнаскьазгоит».
«Уажәыҵәҟьа, иаасараӡа, иаарласны ажәқәа схьоит,
нас...».
«Даҽа маҷӡак ирцәааит аҳәарақәа, нас иаарыҵхны ҳцоит
иахьаабҭаху».
Сымацара сыҟан аҩны. Ауха ишзымаауаз наҳәаны, сасра
ицеит сани саби. Бҩыза лахь ҳцара зсыргәагәоз, сазхәыцны,
заа џьара акы шәаны-изаны исыманы акәмызт. Акы заҵәык
акәын иаҵаз – аҽхәара. Ибымбои, ҭаацәарак ныҟәызгартә
сыҟоуп, ажәқәа гәарасҵоит, исхьоит, иҭаскуеит, сынхаҩуп.
Ҳнеит аҩныҟа. Усҟан, ибгәалашәозар, ҳаҩны ауаџьаҟ
амаӡамызт. Амаҵурҭа агәҭаҵәҟьа еиқәаҳҵон амца. Иахак­
наҳан архнышьна. Бара бшәон, быԥхашьон, бцарц бҭахын.
– Абысҭа аауны, акыршаҳфалак ҳцоит, – еиҭах аҽхәара.
Иб­бома асасцәа ҳаҩны ианымҩахыҵлак сара сшырԥыло.
– Еи, аԥшәмаԥҳәыс, бысҭак ааҳзеихьшьи. Абасоума бхаҵа
дыш­ныҟәыбго!
– Уажәыҵәҟьа, уажәыҵәҟьа! Абысҭа аауны, сыԥсы над­
кыланы инауҿасҵоит, схаҵа хәыҷы! – иччоз, ихәмаруаз,
иццакуаз арҩаш ашьшьыҳәа баашьҭнахит баргьы.
– Бара абысҭа ахьынӡабуа, ацәарҭаӷәы снықәиапишь.
Иабаҟоу амарҭақ?! Иабаҟоу араҟа иқәыршәыз аупыжә?!
Шаҟантә ишәасҳәахьоузеи, суапыжә шәаламкьысын ҳәа! –
саб иажәақәа ракәын урҭ.
– Абар, саҳ ухаҵкы, амарҭақ ахьыҟоу, абар иахькнаҳау
аупыжә, – аха ауапа кнысхит снапала. Быжәҩа инҭарԥаны
иаабыкәсыршеит. Бхахәы, быџьымшьқәа, ауапа, рызегьы
ԥшшәык акәын ирымаз. Убри аҵх еиқәара иалԥхон шарԥиеҵәа иеиԥшыз аеҵәақәа ҩба – быбла гәыӷрақәа. Убасҟан
аҟара идуны, ишеишеиуа исымбац урҭ. Амца иацрыҵуаз алашара бҿахәмаруан. Убри ауха быблақәа ирыԥшышьаз, убри
ауха ибхалашоз бхы-бҿы, иахьа-уажәгьы исзаанхеит. Иҟалап,
уи зыхҟьаз даҽакгьы ыҟазар. Убри ауха еиҩшахеит бареи

85

сареи ҳабзиабара, ҳаизыҟазаашьа, бареи сареи ҳаԥсҭазаара
зегьы. Еиҩшахеит уаанӡеи уинахыси ҳәа.
– Абас, аа, быԥши, абри ауапа абас ишбыкәыршоу, бызгоит, Адица, баамҵарсны...
– Сабоуго, уҩны сыҟоупеи... Сара уара умҵасырсыр? –
ауапа сара инасшәыбҵеит. Сара уи ацәарҭаӷәы инықәсыршәит.
Ҳаргьы, ҳнапқәа еикәырша, ҳнықәтәеит. Ҳара ҳаман ҳат­
ҟәаны, дгьыли-жәҩани ҳхазыршҭыз насыԥк. Уажәшьҭан,
аамҭа шаҟа инаскьо аҟара, иаҳа-иаҳа ихьанҭахо ихынҳәларц
азыҳәан, инаҳаҵышшан ицеит, ҳаннажьит адгьыл. Уажәа­зы
сара араҟа смыцхәуп аҳәан, иӡыҭит, аҽаӡеит ажәҩангьы.
Уаҳа аӡәгьы данацымхыраа, иақәыз амҿқәа нхыблаан,
амч маҷхо, ашьшьыҳәа инҿыцәааит амца.
Аҵх лашьца иалагылан ҳанасыԥ ахан хьыҵәцара –
амаҵурҭа.
Ашара адәы иқәымлацызт бара амца аиқәҵара баналагаз.
Ибымакны, сара еиқәысҵоит сымҳәеит. Сгәы иахәон бара
иахьеиқәыбҵоз. Ибҳәоз ажәақәа цқьа схахьы инеиуа сыҟамызт, цқьа смылбаацызт ажәҩан. Сгәанала баргьы ибҳәоз
ажәақәа уамак брызхәыцуамызт, ус, џьара акы ҳәатәуп ҳәа...
Издыруада, акырӡа базхәыцны ибҳәазар?
– Алиас, еиқәӡамызшәа ицәеит амца. Абзиара иазҳәам,
Алиас, амца ахьыцәаз, абзиара иазҳәам, – быбжьы агәыҭҟьа­
ра аҵазшәа збеит. Усҟан сазхәыцит ҳәа басҳәар бызжьеит,
аха уажәы, абри ашәҟәы аныбзызыҩуа, иаасгәалашәеит аԥ­
сараа иҳамоу ҵаск. Хаҵеи-ԥҳәыси анеибагалак, раԥхьатәи
ауха, рҩызцәа, рықәлацәа, ашәаҳәареи акәашареи рыла
иҩнырҭәаауа, иаашаанӡа, амца иакәшаны итәоит амаҵурҭаҿы. Издыруада, убри аҵас бгәаларшәаны акәзар усҟан изхыбҳәааз?
– Бара адунеи бықәнаҵы, Адица, сара схәышҭаара ҿы­
цәаауам, – сҳәеит, сажәақәа рҵакы сазхәыцыртә сыҟазшәа.
Издыруан шәҟәы бызшәала санцәажәо шыбцәымӷыз. Бара
еиҭа ицәырыбгеит амца аӡбахә. Ахәышҭаараҿы аимдара
салагеит. Аԥырӷқәа неидкыло, амца неихәласкит. Ацәарҭа­
ӷәы бықәтәан ауапа быкәыршаны. Бнапқәа аанкыланы,
исҳәац ажәақәа:

86

– Бара адунеи бықәнаҵы иҿыцәаауам схәышҭаара, –
анысҳәах, схаҿы иааит урҭ ажәақәа ахьынтәаауаз. Зны ир­
лафны, ҽазны аныҳәаҿа иналаҵаны, сан илеиҳәалоит саб.
Ибдыруеит, усҟан ада ибасымҳәацызт усеиԥш ажәа ҳаракқәа.
Иараби, исҳәарауаз сгәы иааҭаз зегьы. Зегьы заҭахыз, исҳәандаз ииашаз ажәазаҵәык. Исҳәандаз ԥсҭазаара шсымам
бара быда. Усҟан, убри, бареи сареи иаҳтәыз, амаалықь иԥсеиԥш ицқьаз аҵх анниас, хыбрак аҵаҟа ҳанеицаԥыла амш
лашара... Амра ашҟа ҳҿы нарханы... Усҟан акәым, сара, зыбз
зыхәлашәаз, ҽазынгьы исызҳәама. Уажәшьҭа иҳәала шаҟа
узҳәо. Егьа уалҵны убналаргьы, аԥсаратәыми, ус уагьаанхоит. Уажә иаабама аԥсараа, иԥсы ахьынӡаҭаз ажәа ҟәандак
зарымҳәацыз, аҳалал анирҭо дынцәартәуеит.
Амаҵурҭа агәҭаны аԥхарра ацрыҵуан амца. Уигьы ашара
иаԥылон. Ҳара ҳҩыџьа ҳамца, ҳхәышҭаара...
Ҳара ҳҩыџьа, Адица, ҳҩыџьа заҵәык ҳнапы иакуп, ҳара
ишаҳҭаху иҳаӡбуеит ҳхәышҭаара алахьынҵа ҳәа агәра
ганы ҳаҟан. Ус акәын ишаҳдырҵоз: «Дасу инасыԥ иара
инапы иакуп». Иабаадыруаз, ҳара ҳиаанӡагьы, ҳхәышҭаара
алахьынҵа ӡбаны ишалгахьаз даҽа џьоукы.
Ианакәу здыруада, мҩасҩык днеиуан амҩа даныланы.
Ицҳафыруа ихны, ижәҩа иқәын аиха. Дышнеиуаз, инаим­
ҩатәны, ицәагоз, имҩаниҵеит аиха. Аҵла агәыцә аҿынӡа
ихә­ны днаԥырҵит. Хьаа-баа имаӡамкәа, игәырҿыхагоу ашәак
ҳәауа, имҩа ианыршәланы дцеит амҩасҩы.
Сара ибасҳәап, Адица, бара иџьабшьаша. Бареи сареи
ҳаицәыӡра зыхҟьаз, аԥашәқәа ахьыҟоу аԥшаара...
***
...Ашәҟәы бзыҩра сшаҿыз, ипапка иҩыҵрак, плашь цәышк
ишәҵаны, ибласаркьақәа цырцыруа, аус ахьызуа даакылсит
Фрици сареи ҳус еилызкаауа. Ихарагәышьоузеи, сара соуп
уи ауаҩ абри аҩыза аус пылҳаҭ аилыргара иқәзыршәаз,
арахь аусеилкааҩ санааиҿаԥшлак, сыблақәа даарыхгылоит
иара, Самсон Григорич (Фриц) ихаҭа, слымҳа инҭаҩуеит
алаҳәа еиқәаҵәа аҟырра еиԥшу ибжьы.

87

Иҵегьы еилкаатәқәак иман. Изҵаарақәа рҭак ҟасҵеит. Ис­­
ҳәаз иашоуп ҳәа снапы наҵазҩит. Драцәажәеит даҽа ҩы­џьаҟа
аусуцәа. Днеит, дааицыԥхьаӡа дахьнеиц – апарторг иҿы.
Сшьара сықәҟьан, аҽны уаҳа бара бзыҳәан акалам
сзымкит.
Сабаанҿаси... Ааи, бареи сареи ҳаицәыӡра зыхҟьаз
аԥашәқәа ахьыҟоу аԥшаара... Аԥсара сықәҵаанӡагьы убри
азхәыцра салагахьан. Схы иҭазыршәазгьы уиоуп...
Ибасҳәап аханатә.
Дықәышәцеижьҭеи, Аԥсара лшьапы налалмыргылац бан,
Мсыгәда. Усами бара ишыбдыруа? Акинолента шьҭахьҟа
иааргьежьны даҽазнык ҳнахәаԥшып.
Бан ақыҭа даналышәцаз аҽны, мап, аухаҵәҟьа бара хаҵа
бцеит.
Иниасит ааԥын.
Аԥхынра аналагамҭаз, ашьхаҟа сигеит Гәдиса.
Убри ашьҭахь арра сыҟан.
Схынҳәит Аԥсараҟа. Маџьгана изыҳәан исыргылаз ашьацҳәа даҿашәеит Алхас. Иҟасҵаз ахьхәра аҭахым. Аԥҳәыс
лышҟа абзиабара иахҟьаны, аҳәынҭқаррақәа ықәибахуеит,
абзиабара зегьы ариашоит. Ашәҟәқәа, аҭоурыхтә фақтқәа...
Ирацәан аҿырԥштәқәа. Урҭ исырҭон ахақәиҭра. Сеидара
санаҵыҵлак, сызԥылалак блеиҵыхла сырҿаԥшуан. Иауамызт,
сашьаҳауан аԥсараа ҳҵаск. Ахаҵа иаҭәам, абзиабарагьы
иазырқьиом, иҟауҵаз шәыргәындароуп. Ахаҵа дкылатәаны
дхысуам. Уажәшьҭа инхазеи? Иаахтны Маџьгана иацәажәара.
Ицәырҵит даҽакгьы, уаанӡа зцәаарагьы сахьымԥшыцыз.
Маџьгана иакәушь зегьы зхароу? Дзухашҭзеи Мсыгәда? Абас
санхәыцуаз, ашара адәы ишаақәлалак, усгьы сзыцәомызт,
сҩагыланы агараж ахь сцон. Уаҟа аихатәы шьқаԥ иҭагылоуп
ма ауатка, ма аҩы... Аԥара сџьыба ианҭамгьы, Анцәа илыԥха
лоуроуп, уалла исылҭоит ҳадәқьанхьча. Бгәы иаанамган
имцабзха исыцраз, сзыргәаҭеиуаз былабара сахьалхәыдахаз
мацароуп ҳәа. Исыздыруам иарбан ҳәаау, аха сыбзиабара,
ҳәаак иахысны, даҽа дунеик сзаартра иалагахьан.
Абри аҩыза санҭагылаз аамҭаз, ҽнак, шаанӡа аҩны
сындәылҵит. Ихәшәуп, аиашазы, амҩа. Ухы-угәы уханар-

88

шҭуеит. Иара уатәнатәуеит. Ажәҩан ишагәылсуа еиԥш асар
рымҩа, адгьыл ду иқәданы инагоуп уара узну умҩахәасҭа
хәыҷы. Наараны унҭалоиҭ, усҟан ажәҩан иаҳа иҭшәахоит,
адунеигьы еизыҵәоит, уаныҩхахалак, уара уда аҳ дамам
аԥсабара. Агаҿаҟа унаԥшыр, иҭаслымха, ицәиаҵәааӡа иҭатәоуп амшын. Инкахәыцуа ажәҩан иаҵагылоуп ашьхақәа.
Ҳара ҳҳабла аҟнытә, ибдыруеит, сгараж ахьыҟаз, ақыҭа
агәҭахьы укылсырц азыҳәан иҟоуп ҩ-мҩакы: уажәы амашьынақәагьы анныҟәалалартә иҟарҵаз, амҩадуи ашьаҟауаа рымҩа ҳәа изышьҭоу амҩахәасҭеи. Сыццакуамызт, насгьы бзиа избоит амҩа санықәу. Сҿынасхеит амҩаду ала.
Уи амҩа аԥсараа ҳаԥсыжырҭақәа ирывсуеит. Ашьаҟауаҩ,
анышәынҭрақәа имбаӡакәа давсыргьы ауеит аԥсабара бӷьы
иаҵәала иҩычазар.
Ҩажәак еихысҳәаалоит. Ажәытәан иҟаз зегьы бааԥсын,
икажьтәуп ҳәа мап зцәаҳкыз ируакуп, сгәанала, ирӡтәымыз
ҵаск. Здунеи зыԥсахыз рызқәа ҭыԥ аԥшаашьаҵәҟьагьы ҳақәымшәо ҳалагеит. Иԥсы анҭаз иҭыԥ шидыруаз еиԥш, изқәа
аҭыԥгьы идыруан, насгьы аԥсараа ҳгәырӷьареиԥш, агәырҩа
дугьы мыцхәы иӡыраагомызт. Даҽаӡәы имамзар ҳара иҳамоу
агәырӷьара, ҳара ҳхы ахаабаауан. Даҽаӡәгьы игәы инархьыр
ҳәа ҳшәон хара иаҳҭааз агәырҩа. Уажәы, ҳагәқәа ҵаӷахоу,
ҳгәырҩа ҳаманы амҩаду ҳанылеит. Ҭынхагьы-ҭынҵгьы, баша
мҩасыҩгьы, зегьы ижәдыруаз, ҳрыцҳашәшьа рҳәошәа, аԥсы
анышә дамардо иалагеит амҩақәа рҿықәқәа рҿыҵәҟьа, ма
рашҭа аԥынҵаҿы, ргәашә ушынҭалалак, уччаԥшь еиқәаҵәахарц рҭахушәа. Сара сыԥҳәысызҭгьы, есышьыжь абарҵа
сшаақәгылалак, анышәынҭра агәы снықәыԥшлар, быпату
схы иқәуп, аха адунеихаан хшара дсоуамызт. Изхысҳәаауа,
усҟак игаӡамызт, унымҩахыҵны умнеикәа, анышәынҭра
узықәымԥшуа, инаханы аԥсыжырҭақәа ҟазҵаз ажәытәтәи
аԥсараа.
Исгәалашәоит, аԥхынра аниасымҭазы акәын. Аҭырас камҳацызт. Аҽуаҩ дзылымсуа, аандақәа ирывҵиааны, асабеи
аԥшеи амхырҭақәа ацәыхьчо, ииаҵәаӡа игылан. Уҽыжәымзар,
аҭырас уахыԥшны, амҩаду аҟнытә, анышәынҭрақәа убаӡомызт. Уаҟа анышә иамадоу сандугьы сабдугьы налаҵаны,

89

аибашьрахьтә ахәрақәа иманы даныхынҳә, шықәсыкгьы
мҵыцкәа иԥсыз саб иашьа иоума, Мирон иаб, Аԥҭа, иара, лаж
иржыз Аруҭан уҳәа, ибцәызӡом, аӡәгьы схахьгьы дыҟамызт.
Сбызхәыцуамызт баргьы. Амшын ахь илаҟәны, азыбжак
амырффа, ишкәакәаӡа икыдын, изықәшоз амза. Ашьхақәа
иаарывҵуан, уи иахьӡарц иццакуаз амра. Ҳаиӷьхартә аҽеиҭакра ҳалымшозаргьы, ҳаҟаз ма иара ус, уажәы ҳшыҟоугьы,
амала иҳамаз абни амшын, абарҭ ашьхақәа, абри ажәҩан
гәыцқьа, ҳахыбаамыз, ҳангәаалак ҳаззаӷьло, асаба зынчылоу
абри ҳқыҭа мҩаду. Макьанагьы иԥшааны ҳалымгац, амаџьыраа анықәырцоз зҿышәҭақәа ршәаҳаз аԥсараа ҳӡыхьқәа.
Анышәынҭрақәа снарывсуан, амҩа аҿықәан, машьына
ласык сылаԥш нақәшәеит. Акыр агхама, ицәыбжьысма, ма­
мзаргьы машәырк ҟалама сҳәан, уахь сҿынасхеит. Ашь­
ҭахьтәи ашә аартуп. Хаҵак дҭаиоуп. Абасҟак шаанӡа, абраҟа,
анышәынҭрақәа рааигәара даазгазеи сҳәан, иаасцәымыӷ­
хеит. Сназхәыцит даҽакгьы. Сара арра сахьынӡаҟаз егьаҩы
рдунеи рыԥсахит, егьа нышә ҿыц ԥырҟеит аԥсараа, иҟалап,
ааигәа здунеи зыԥсахыз аӡәы иҭынхацәа анышәынҭра
иаҭаазар, аха асҟак шаанӡа, амра жәҩанаҿы аԥшәымара
анамуц аамҭа­зы... Амашьына сынҭаԥшит. Инапқәа ихы иа­
ҵа­ҵаны, игәы ҩарха, ҭаҳмада хачачак дҭаиоуп. Дыцәа­
заап, сара дыԥсыз џьыс­шьеит. Дыԥсыз џьысшьеит, арахь
иԥаҵақәа санынарыхәаԥш, Адица, ччараха исысит. Ԥаҵам­
зар избахьоузеи, егьырҭ зегьы ракәым, Гәдиса иԥаҵа маца­
рақәагьы убаны уаҳа иуҭахузеи, рҵыхәақәа ашәақь аԥсеиԥш,
имхәаӡо, «абарҭ ирымаҿоуп» ҳәа данықәуа иааникылоит.
Ари аҭаҳмада хачача иԥаҵақәа аҭыӷь атәыҩақәа реиԥш
рҽеикәарҳәны, иулакьакьарц рҭахушәа, наҟ-ааҟ иԥынҵа
иавагылан. Убринахысгьы, убри аҭаҳмада даазбацыԥхьаӡа,
аԥсраҿы сгылазаргьы, исзын­кыломызт, ачча садыркуан урҭ
аԥаҵақәа.
Сыбжьы наиқәсырган, даасырԥшит.
– Аа, ҳцоума, уажәыҵәҟьа, – иҳәан, илақәа рҟәыҷуа, дҩагылеит.
– Уабаанагеи, узусҭада? Шаанӡа, анышәынҭрақәа рааигәара...

90

Атрымтрым дышьҭыԥо, ахьҭа наиԥырицан, ацәагьы
далҵуа, анышәынҭрақәа рахь даанаԥшын:
– Иумбои, дсыҳәан, даазгеит, – иҳәеит днапырҟәыҷышьа­пырҟәыҷуа. Саанаԥшит анышәынҭрақәа рахь. Аӡәгьы
дсымбеит. – Лареи сареи изаҟаразаалак акала ҳаизыҟам,
ауада дахьыҩноу лааигәара сынхоит ауп. Шаҟа мааҭ уҭаху
усҭоит,амала ақыҭа ҿыхаанӡа,ианаацәылашо убра ҳаҟазароуп
лҳәан... – дшышьҭыԥац деиҭашьҭыԥон ашышкамсқәа дыркызшәа.
Амҩа иавгаз ажра снахыԥан, аҭырасқәа цқьа иаарҽны,
санынаԥш, ԥҳәыск лцәаара снахьыԥшит. Илҭынхоу аӡәы
ины­шәынҭра даҭаазар акәхап, сусс иалоузеи.
– Изаҟаразаалак акгьы сзеилымкааит. Дызусҭада ауада
қьырала иҩноу, дызусҭада ақыҭа ҿыхаанӡа анышәынҭрақәа
ирҭаауа? – снаиазҵааит.
– Исҭоубоуп дшысзымдыруа... Унеи, уара дудыруазар.
Шаанӡа, аӡәгьы ҳимбароуп лҳәан...– Аҵыхәтәантәи иажәақәа
ацимҵазҭгьы, иҟаларын, дызусҭаз еилымкааӡакәа, снаивсны
сцаргьы. Ашьыжь шара шаҟа ибзиаз, аҳауа шаҟа изҩыдаз
ала, агәхьаагьы скуамызт ҳҵас – аӡәыр анышәынҭра дықәны
дубозар, унымҩахыҵ, анышә иамадоу унаиеихырхәа, аха
уизыҟала угәырӷәӷәаганы анышәынҭра иқәу аҭынха, зыԥсы ҭоу. – Сара издыруеит аԥсуаа шәҵасқәа. Цәгьарак, ма­
ҳагьарак ҟазҵаз, аламыс зырхәамгаз, иԥсы ҭазар акәым,
дыԥсхьазаргьы ианашәыжьуам. Анышә иамадара даԥсам
ззышәҳәаз, дыҵхны дкашәыжьуеит. Сгәы иахәоит шәыдгьыл
ус пату ахьақәышәҵо. Исҭоубоуп, ари аԥҳәыс џьара акала
дсуам, акгьы ҳзеилам... – даҿын аҭаҳмада ԥаҵа-кьатрацә.
Сааҭгылеит. Амра ашьхақәа иаарывҵын, аӡаӡа акәабара
ианалага, адгьыл ахылҩа-ԥсылҩа ахылҵуан иҵаӷаӡа. Ижыда,
исхамышҭи, аԥҳәыс дахьықәу анышәынҭраҿы? Мирон иаб,
аԥсараа зыхьӡ ҳалаҽхәо Аԥҭа. Аха Мирон иан, ԥҳәыс кьаҿк,
насгьы асҟак шықәса анҵы, анышәынҭра дықәло... Иганаҿы
иржыз... Акгьы сзеилкаауам. Аруҭан, амаҳагьа Аруҭан.
Иаасгәалашәеит уаҟа анышә дахьамардоз азыҳәан изакә
ҭыӡшәаз иҟаз. Хымԥада иаҳәшьцәа руаӡәк лоуп анышәынҭра иаҭааз. Ауаа ианраҳауа, рашьа инышәынҭра ааигәара

91

имнеиӡозшәа, уимоу, дрымҵәуаӡазшәа рҳәоит. Ашәгьы
ршәырымҵаӡеит. Маӡала анышәынҭраҿы иааны... Бара,
Адица, уахь неишьас ибымаз, сара сыҟан Аруҭан даныржуаз,
Мирон иаҳаҭыразы снеит. Уи иргәыбзыӷра, инкылара ҳаҿын
иҩызцәа. «Зегьакоуп дыҵысхуеит, саб иааигәара дыжны!..»
– Ари иахьӡу лаж дыржитоуп, ихьааумган, дад, – иҳәеит
саб. Анышәԥҟара зхы иаҭәазшьодаз. Ҟьалацәақәак аарган,
аԥара рыҭаны иддыржит. Аҭоубыҭ дҭамҵакәа, уапыжәк
дылаҳәаны, дынҭарыжьын, анышә наиқәрыжьит. Аԥсадгьыл
зыԥсахуагьы аҵкыс еицәаны дыржуам. Ихы ишьапы ахьхоу
еилукаартә ҵәыгәыгәыкгьы ихарсымызт. Анышәынҭра хыз­
каауадаз. Алақәа дәахьцарҭас иҟарҵеит, гәыгәырҭас ирыман
аҳәақәа. Ирласны адгьыл иалаӡыр, ирласны ашьац, аҳәира
ахиаар... Уажәы сыԥшызар... Амра ашәахәақәа анақәыԥха,
иҩеижь цырцыруа, ихьӡыркны Аруҭан ихьӡи ижәлеи ануп
иханы ишьҭоу ахаҳә еиқәаҵәа. Анышәынҭра акәзар, раӡ­
ныла ишәны, аихатә гәара акәыршоуп, иҭбааны, даҽаӡәы
диваржуазаргьы иҭыԥ ааныжьны. Иганаҿы ижу, ҳакласс
аҿтәи апоет ажәеинраалақәа зыхьӡниҩылоз сҩыза Мирон
иаб Аԥҭа инышәынҭра аҵкысгьы еиӷьны иҟаҵоуп.
Ибдыруеит, анышәынҭрақәа ирыкәыршаны игылоуп
аҳәар­ԥсарқәа. Руак ашьапы савагылоуп, сыԥшуеит. Макьанагьы схаҿы иҟоу Аруҭан иаҳәшьцәа роуп. Исгәаласыршәоит
арра сцаанӡа урҭ ирзырҳәалоз. Усҵәҟьа ҟарымҵар акәын.
Ауаагьы акы рҳәоит, дара ртәгьы рдыруазароуп. Мгәарҭак
ирыцҭшааз рашьа иԥсы иамеиканыр ауан. Ихьыз ихы ахҭниҵеит. Инышәынҭра ҵәҩанқәак накәыршаны, лартҟақәак
наадырхар. Аха, Адица, ибдыруеит, аԥсҭазаара усоуп ишыҟоу.
Аԥсы инаихырҳәҳәаны, абзацәа рнапы еибадыркуеит. Ару­
ҭан иҭынхацәеи шәара шәҭынхацәеи ишәыбжьалаз ахҟа
даҽа ԥсҭбарак ахылымҵырц, Аруҭан мап ицәыркыр акәын
иҭынхацәа. Ус егьиашан. Даҽа ажәоуп, дара, аԥсы инаи­
хырҳәҳәаны знапқәа еибазыркыз, рхаҭақәа гәнаҳа рымоу
иры­маму, рхаҭақәа рыламысқәагь ахьынӡацқьоу. Ҳагәна­
ҳа­қәа ҳаԥ­сы иахмырӡаауа, уимоу, гәнаҳа ҳамаӡамшәоуп
еимакны, аршәха ҳаибамҭо ахаҳәқәа шлышьклаҳҵаз
Мсыгәда.

92

Аруҭан ихьӡи ижәлеи анҵаны игылаз ахаҳә аганаҿыҵәҟьа,
амармалташь иалхны, ашьапгьы хаҳәла иҟаҵаны игылоуп
стол ԥшьыркца хәыҷык. Аирыӡ, ашәҭқәа зҭагылоу аваза,
аӡәыр днеины ихиҭәалошәа, аҵәцақәа аваргыланы
арыжәтә... Акыр ҵхьаны еилыскааит, аҽны иара, лаж иржыз
Ару­ҭан имширазаарын.
Лхы-лҿы умбаӡо, лкасы лашьҭны, анышәынҭра зрыцқьоз
аԥҳәыс, лхы дааҩахан, иахьынӡаҩеихьоу гәалҭарц, амра
даннахәаԥшуаз, сналҿаԥшит. Сгәахы ныҭӡыӡаан, иаас­
цәымыӷхеит, цәгьарак шыҟасҵоз сақәыркызшәа. Сналҿаԥ­
шит... Анышәынҭра иқәыз бан лакәын, Адица. Башьа иишьыз,
бареи сареи ҳразҟыдара зыхҟьаз, Аруҭан ины­шәынҭра
дықәын, ақыҭа иалырцаз, шәара илыхшаз мап зцәы­шәкыз
аԥҳәыс ламысда...
***
Уажәраанӡа ибасҳәон, сгәы ахәра хәрыбӷьыцс иақәиҵарц,
ахьча-ҭаҳмада исеиҳәақәоз. Даҽакгьы бзанысҵап.
Ҳаҟоуп ашьха. Санылбаалак иҟасҵаша ӡбаны салгахьеит.
Шьхабжаҳәын ашыла, аџьыка уҳәа, афатә рыманы иҩеит
ҳанышьхнылоз аҭыԥ ҳзыргыланы ихынҳәыз. Аԥсара ажәабжьс иҟоу, ацәгьеи абзиеи ишрылацәажәоз, ҳәарада, иаацәырыргеит шәара шәыӡбахә. Сгыланы сцар, схы сраргамар
ҳәа сшәеит. Исмаҳаӡозшәа стәан.
– Сгәы далоуп Арсана. Дзеиԥш хаҵа бзиоузеи, ԥсышьацәгьа лоуртә, зылахь ада ԥылҵәаз, – иҳәеит аӡәы баб изы.
– Иқәақәра сцааит иҷкәын, Баӡ. Уи иеиԥш зеиԥшу ахацәарԥар ыҟанаҵ, иӡуам аԥсараа ҳаламыс.
– Лыԥҳа иҟалҵаз шԥоубои?! Лан мап лцәылкит, ашҭа
дҭылцеит.
– Уи иашаны иҟалҵеит. Дахьиашам, аҽныҵәҟьа, иаалырҟьаны хаҵа дахьцазоуп.
Арҭ ажәақәа ансаҳа, сгәы иаахәеит. Аха уи ишьҭахь егьырҭ
инацырҵаз...
– Иџьасшьо, дмазеины дгылазма Маџьгана?
– Дзимгарыз, ахаҵеиба, қәрала аумаӡа деиҳабны, лара
аԥшӡара дыкны даго. Аеҵәа кыдшәаны икәа иҭамшәеи.

93

– Уаанӡагьы аигәаԥхеибашьара рыбжьазар акәхарын.
– Аигәаԥхеибашьара акәу... Ҳа-ҳа-ҳа! Лан длыԥҳазар...
Ан лкалҭ аԥҳа илҿацәхоит...
Сара даасҿаԥшит Гәдиса. Ирҳәақәоз имаҳаӡозшәа ҟаиҵеит. Ражәа рҿасырхьит, мамзаргьы сгыланы сцеит ҳәа басҳәар бызжьеит. Стәан бысзымдырӡозшәа. Быхьчашьа сымамызт. Ҳамаӡа – бареи сареи хыбрак аҵаҟа ашьыжь шара
ҳшеицаԥылахьоу – жәдыруандаз, егьа шәҳәарын сгәахәт.
– Исзеилымкаауа, Аруҭани лареи анеидырбала, ианаргамаха, дықәҵны дзымцазеи? – ҿааиҭит аӡәы.
Сеигәырӷьеит ацәажәара Мсыгәда лышҟа иахьиеигаз.
– Лара дықәҵны дзымцазааит, аха иара, Аруҭан дигарауаз
ԥҳәысс, дцандаз диманы... Иахьагьы иԥсы ҭазаарын.
– Иҟалаз аиаша аӡәгьы издыруам. Ауаҩы иқәыӡбара
мариоуп, иеилкаароуп ицәгьоу, – ҿааиҭит Гәдиса. Дантәоугьы дангылоугьы импыҵимыжьуаз илабашьа адгьыл иналаиқшеит. – Сара исҳәо убриоуп, иҟалаз, аԥсараа иҳахьыз
акыр ҳархәыцроуп. Мсыгәда дықәырцеит, Аруҭан дыршьит,
аха иаанхаз? Ҳара ҳхаҭақәа ламысдарак ҟаҳҵахьазар,
ма цәгьара ҳгәы иҭазар... Ашьха, ишыжәдыруа ус ыҟам,
ҳтәоуп, ҳцәажәоит. Ажәабжьк шәасҳәоит. Хацәа бзиақәак
зегьрыла ҳуаа бзиақәоуп, зегьрыла ҳуаа ԥсыцқьақәоуп ҳәа
зхы зыԥхьаӡоз, ԥҳәыс-ласык ишакәым лхы шымҩаԥылгоз
дақәыркызаап. Лымахцәа данкны, абри аԥҳәыс-ласы ҳлырԥхашьеит, ауаатәыҩса ҳцәа ԥылҽит, дахьурхәыроуп ҳәа
днаргазаап ҳазшаз иҿы. Ишԥаҟаиҵоз, ҳазшаз? Зхаҵа
дзыԥсахыз, аламысдара ҟазҵаз, ишлыхәҭоу длызныҟәароуп,
дахьирхәыроуп. Аха аԥҳәыс лымахцә данкны дназгазгьы
закә уаау ибоит, рыҵҩақәа идыруеит. «Шәарҭ шәахьтә аӡәы,
гәнаҳара ҟазымҵац, ахаҳә аашьҭыхны илгәыдиҵааит! » –
иҳәеит. Аӡәгьы ахаҳә изышьҭымхит, измыршәит. Гәнаҳарала
дҭәуп ҳәа инаргаз аԥҳәыс наҟ иналԥырҵит. Рыҩныҟақәа
ицеит, иҳәеит. Ари аԥсҭазаараҿы, сара ахшыҩ шәсырҵом,
зыламыс ззеиқәырхаз, ижәдыруама ирзутәу? Рбаҟақәа
ргылатәуп.

94

***
Абарҭқәа сгәалашәоит, срызхәыцуеит, зны лгәаӷ хышхыҵәаны инасыжәло, ҽазны, ишысҭахӡам, рыцҳашьарак
сгәаҵаҿы иҳәыцымыцуеит. Лара лхы-лҿы ҭаҳәҳәаны, лыҵ­
кы еиқәаҵәа асаара ишьҭасуа, ҳаскьынқәак ныҵхуа, анышә
неихырԥхьо, лнапқәа нықәылшьуелт, гәлымҵәахк анышә
дамадоушәа, дықәуп анышәынҭра.
Сцарц сышьҭахьҟа саахынҳәит. Уаҳа ишԥаҟасҵо? Лара
лзыҳәан сгәы иҭоу сызлаҳәом, лцәыԥхашьара агәхьаа скым,
уи саиааип, аха ҳәашьас иамоузеи араҟа, анышәынҭраҿы?!
Имашьына мҵадырсыр ҳәа дшәозшәа, иҽадырҟәыҟәла дгылан аҭаҳмада ԥаҵа-кьатрацә.
– Уара аратәума? – днасазҵааит. Даазгазгьы лара улеи­
ԥшуп ҳәа аанаго сыблақәа ҵырхәны снаихәаԥшит. Мсыгәда лзыҳәан исыцралаз агәаӷ, акыр ихаразшәа, иара иахь
иниазгеит.
– Уара уеиԥш иҟоу роуп ауаа ахҟа рыбжьазҵо! Иарбану
думаны узааз? Шәҩыџьегьы шәшьапқәа шәыҵаԥыҵәҵәазар
акәын! – сҳәеит.
Днеиџьит, иҵегьы дхачачаха.
– Сара дсыздыруам араҟа ижу дызусҭоу. Иаазгаз аԥҳәысгьы цқьа дсыздыруам. Аԥара сылҭоит, даазгоит, дызгоит...
– Акырынтә дааганы дугахьоу?
– Анышәынҭра зегьы зны шаанӡа, зны уахынла ислырҟаҵеит. Амашьына ашьҭахь дынҭатәоит, дцәажәаӡом. Лылабжышқәа анаауагьы, шьҭыбжьык лыхәылшәом. Дҵәуоит
ҿымҭ, аӡәы иаҳар ҳәа дшәошәа. Дбашьоума уаҟа ижу сҳәан,
ҿылымҭӡеит, дыбхаҵазма сҳәан, ажәак лымҳәеит.
– Бзиабаҩыс длыман. Дылхыршьааит. Уҽырҭынч! – сҳәеит
сыԥсахы еилало.
– Аиаша уасҳәап, ари аҩыза абзиабара!.. Абас бзиа сыз­
бо аԥҳәыс сылхыршьаар, џьанаҭ сцазшәа збон. Лықәра
шмаҷымгьы, уажәгьы ԥшӡак лоуп. Амашьына ашьҭахь дахьҭатәоу, сшыҭаҳмадоугьы, сызқәа чыхә-чыхәуеит, – иҳәан,
алакәымҳа лабыҵә ҩақәа иреиԥшха, ихаԥыц ӷарԥшарқәа
аарԥшуа, дааԥышәырччеит.
– Унапы аалыхьшьы, мап лҳәар ҳәа умшәан!

95

– Шаҟа гәаӷла уҭәузеи...
– Гәаӷла сҭәу, сгәы ахәра ану!..
– Ахаҵа иаҭәам усеиԥш аԥҳәыс лыхцәажәара. Аԥсуаа
шәакәӡами изҳәо ала бзиа аԥҳәыс илеишуам ҳәа?
– Ари дыԥҳәысӡам, дыџьнышуп.
– Илхыршьааз уара дуабызма, мамзаргьы дуашьоу? – илабыҵә хаԥыцқәа збар ҳәа дшәозшәа, инеихаирԥсит иқьышә
кыҷқәа. Исҳәарц егьаасыгымхеит, сқьышә иаақәыххит:
«Уара иабоудыруеи, абни, анышәынҭра иқәу аԥҳәыс сара
данаасԥылалақ, сзымцәажәо сыбз шсыхәлашәоз, сан лаҟара
пату шлықәысҵоз. Абни лыԥҳа лызхәыцралоуп адәы сшықәу!» Исхәаҽит имҳәакәа. Иаасгәалашәеит зны саб ииҳәаз.
«Иҟам, шәанаџьалбеит, адунеи аҿы қытак, Аԥсара еиԥш,
аџьныши амаалықьи ахьеиваржуа, диашан Мирон, иаб дыҵхны даҽаџьара дижыр акәын». Иганаҿы Аруҭан дахьжу
азымхошәа, лара, Мсыгәдагьы дааны... О, Адица, ианԥслак
аџьныши амаалықьи ахьеиваржуа акәым ихьаау, рыԥсы
ҭаны адәы иахьынӡақәу урт ангәыдеибакыло ауп уаҩы
изымчҳауа.
– Дахьаазгаз азыҳәан аԥара лымсхӡом. Иаҳагьы пату
лықәысҵалоит, – ҿааиҭит ашофер хачача. – Егьа дыԥшӡан...
Сҭакәажә лҿы днаганы, абасоуп ишаҭаху абзиабара ҳәа,
еибасырдырроуп. Саргьы аԥҳацәа сымоуп, смаҭацәа... Ари
аҩыза абзиабара... Илхыҵуазеишь?
– Илхыҵуеит 47 шықәсеи хымзи хымши, – сҳәеит хәам­
гашьарала иҭәны сажәақәа. Сцарц сҭахын, мчык сааннакылон. Мчык акәым, гәаӷк сҳәар иаҳа ииашахап. Хымзи
хымши ҳәа исзымдырӡақәоз наԥысшьит. Аха илхыҵҵәҟьоз,
ибдыруеит, ииашаны исгәалашәеит. Сымчи сыхшыҩи, аԥ­
сараа аӡәырҩы реиԥш усгьы аицныҟәара рцәымӷуп. Схы
сызнымкылазт, убриала сшьа зуазшәа, инеиқәырццакны
рҿаасырхеит.
– Иуасҳәап иҵегьы лбиографиа? 1939 шықәсазы хаҵа
дцеит. Усҟан аинститут дҭан. Хаҵа дцеит иаалырҟьаны.
Убасҵәҟьа ҟалҵеит лыԥҳагьы. Урҭ ирԥырхагоу шьацәгьак ры­
лоуп. Дзыццаз Арсана ихьӡуп, лара лаҵкыс акыр деиҳабуп.
– Иԥсы ҭоума?

96

– Динвалидуп. Аҩны дтәоуп. Иҵегьы уасҳәарыма? 1940
шықәсазы аԥа длыхшеит. Уажәы уи абахҭа дҭакуп. Лыбзиабаҩ дишьит. 1943 шықәса, сентиабр 6 рзы длыхшеит аԥҳа,
илыхьӡуп Адица. Уаҳа? Ларгьы уаргьы даҽазны аб­рахь шәанаа,
шәшьапқәа шәмыхәо ишәыцрахар ҟалоит. Еилукаама?!
– Аԥсараа шәшықәибахуаз здыруазҭгьы, шәқыҭа инахараны савсуан.
– Ҳақәибахуоу, ҳаиқәзырхо акы ахьчаразы ашьа каҳҭәауоу,
уара усс алам. Уара иаҳагьы иузеиӷьӡами, аа, дугоит, дааугоит,
аԥара урҳауеит. Уалачала ҳрыцҳара,– сҳәеит, исгәалашәеит
аԥсараа ҳаԥсадгьыл ахьчара азыҳәан аҟараҵәҟьа ҳаламыс
ахьчаразы ашьа каҳҭәахьеит ҳәа саб ииҳәахьаз.
– Уара ма гәала дуӡӡак умоуп, џьоукы угәы ндырхан,
изыхҭнуҟьара дуздыруам, мамзаргьы гәаӷла уҭәноуп ушиз, –
иҳәан, наҟ дынхьаҳәит аҭаҳмада ԥаҵа-кьатрацә. – Иуасҳәан
иумаҳаит. Уаҳа аԥара лымсхӡом. Сгәы иаанагомызт асеиԥш
абзиабара ыҟоуп ҳәа. – Изеиҳәоз сара сакәӡамшәа, наҟ
дыԥ­­шуа даҿын. Аҽы иазымиааиз акәадыр дасуан ҳәа, ари
дзыхсырҟьозеи ҳәа сгәы сааҭахәыцит. Саҭаимҵарц, ажәа
ҟәандақәак аниасҳәа, игәы аахьаԥссан:
– Аҟәа, Красни мост азааигәараҵәҟьа сынхоит. Ацҳа
аҟнытә иубарҭоуп ҳаҩны. Басла ихықәгылоуп. Агәылацәа
унаразҵаар, лара лзыҳәан шаҟа абзиарақәа уарҳәо уаҳап,
– иҳәеит зҭынха бзиак дзыхьчо ибжьы ихаҵаны. Саргьы
сыҩныҵҟа иҿыханы иҟаз аџьныш-қаҷаа иҽиҵәахит, амра
аҿаԥхар аҽшаҵәахуеиԥш ацәыслампыр.
Усҟан Аԥсара сықәымҵыцызт, аԥшаара саламгацызт
бареи сареи ҳанасыԥ иаԥышькласуаз аԥашәқәа. Схахьы
иҟамызт, Мсыгәда дахьынхо ҳәа аԥаҵа-кьатрацә исеиҳәаз
џьара исыхәап, исҭаххап ҳәа.
– Ари аҩыза абзиабара, ари аҩыза! Ашәҟәқәа рҿы
саԥхьахьан акәымзар, аԥсҭазаараҿы исымбацызт, – ихазы
иҳәозшәа даҿын ашофер. – Ауада дахьыҩноу шҭа хәыҷык
амоуп. Абнаҟа иааганы илыргылеит анышәынҭра иакәлыршаз
аихатә гәара, агәашә. Раӡныла ицырцыруа илшәит. Изакәызеи
бара ҳгәыла иҟалҵо ҳәа слазҵааит сҭакәажә. Издыруазеи,
слазҵаан, дыхәмарны илҳәоу, снышәынҭра хыскаауеит

97

ҳәа салҳәеит. Ҳахыччеит. Ҽынла аус луеит, уахынла аҩны
дӡахуеит, иаалырҳауа бзиа илбоз инышәынҭра инахҭнылҵоит.
Дыԥсижьҭеигьы...
– Дыршьижьҭеи, – еиҭасҳәеит. – Данҭакыз дҭахазҭгьы... –
наҟ иацсымҵаӡеит, аха исҳәарц исҭахыз бхала ибдырп.
– Данҭакыз уҳәоу? Данԥсы ариаҟара ҟазҵо, иԥсы ҭаны,
абахҭа данҭакыз, лара данизыԥшыз... Ажәытәан акәын
абзиабара аныҟаз рҳәахуеит...
– Мышкгьы дизыԥшымызт... – сҳәеит. Усҟан, абас анысҳәаз,
Адица, исҳәеит ус, џьара акала Мсыгәда дласырҟәырц, лцәа
ԥысҽырц. Иабаздыруаз, ииашаҵәҟьаны ишысҿашәаз. Мап,
исҿашәаҵәҟьаны акәӡам ишысҳәаз. Ус, аихшьаала ҟаҵаны
акы сазкылымсыцызтоуп. Амала снаԥшны иахьызбоз, азхәыцра салагахьан... Рыԥшшәы шырхаҳахьазгьы, инахараны уаԥхьартә иҩежьӡа иуҿаԥхон, амармалташь еиқәаҵәа ҭаԥҟаны
Аԥҭа ибарелиеф аҵаҟа ианыз ацифрақәа. Урҭ ацифрақәа, нас
ихьӡ ижәла ирҿыцит, ишәит иҷкәын Мирон. Ирҿыцит Аруҭан
уаҟа данырж.Аԥсараа иргәалаиршәеит уаҟа ижу дызусҭоу,дара
рнапала анышә дшамардаз, дара ишдыргылаз ихьӡи ижәлеи
зну ахаҳә. Уажәы ишәхашҭма, иважәжуа дызусҭада?! Убарҭ
ацифрақәа сышрыхәаԥшуаз... Ианбыкәу, данбаҭахеи Аԥҭа?
Абан иахьану 1939 шықәсазы. Убри ашықәсаноуп аԥсараа
ҳкасса рҳәны ҳусҳәарҭа анырыблыз. Урҭ аҩба шықәсыла
ианеизааигәаха... Сзызхәыцлак бара иахьбыдыскыло аҟнытә... Хаҵа данбацеи Адица лан, Мсыгәда? Уигьы убри
ашықәсан. Ԥхынрак азыҳәан, акы, аԥсараа рҳәны, амца
ацрарҵеит ҳусҳәарҭа, ҩба, ашьха дахьцаз дҭахеит Аԥҭа, хԥа,
Аруҭан абахҭа дҭаркит, ԥшьба, хаҵа дцеит Мсыгәда. Абарҭ
ахҭысқәа зегьы еидҳәалоушь џьара акала? Ииашаҵәҟьаны
машәырла дҭахоушь Аԥҭа? Исгәаласыршәеит ахьча Гәдиса
уи иҭахашьа шыҟалаз ҳәа исеиҳәаз. Ашьха иҟан. Аколнхара
аԥсаса ирыцын. Ҽнак асыԥса иқәлеит аԥсаса. Аҽны амра
ӷәӷәаны иасхьан, итҟәацыр ҟалон асыԥса. Аколнхара аферма,
ажәлар рмал...
Ишырымуаз, умцан, машәыр ҟалоит ҳәа шизҿырҭуаз,
асыԥса дықәлеит Аԥҭа...
– Мчыбжьык аԥшаара иаҿын аԥсыбаҩ...

98

– Дшахыршьаауа лдыруазаргьы илуам, даҭаауеит аны­
шәынҭра, – ихазы акы аӡбара даҿын аҭаҳмада ԥаҵакьатрацә. – Иҟалоит, дҭаркаанӡа, ианқәыԥшқәаз бзиа еи­
бабозҭгьы, иҟалоит, ааӡаб цәгьа ихыганы даныхынҳә,
дрыцҳалшьаны...
– Лара бзиа сылбеит ааӡаб ахьысхызгаз азыҳәан, сара
бзиа дызбеит лгәаҵа иахьнеиз азыҳәан сгәаҟрақәа! – сара
стәала еиҭасҳәеит зны, ибгәалашәозар, ҳкыҭан инеиз атеатр аҟны ақтиор еиқәаҵәа цәымҟырк иҳәоны исаҳахьаз
ажәақәа. Избон ашофер иԥшышьа. Ушқәыԥшыз ибажәхеит
угәи-угәаҵәеи. Уара ухы-ухшыҩ иазеилымкаауа акы ыҟоуп
араҟа. Ииҭаху игәы иаанагалааит, сара уи иаха сымам уажәы.
Аԥсаҵла ашьапы саадҵит. Дхынҳәны дызлаауаз амҩахәасҭа
снангылеит. Сыԥхашьазшәа, ма сшәазшәа иарбану сара
сызцара! Сылбааит, дыԥхашьааит, дықәҵааит лара. Исԥырҵшәа, ихҽшәа иҟаз гәаӷ-шьоурак еиҭа исзыхынҳәит. Ашықәс
акәым, амзагьы сгәалашәоит. Жәиԥшь шықәса сырҭагылан.
Абри аԥҳәыс лыхәаԥшра салагеит адунеи иқәу анацәа зегьы дреиӷьны, зегь раҵкыс дҟәышны, зегь раҵкыс аламыс
лыманы. Дарбан ану лара илыхшаз дзыхшахьоу. Сылжьон.
Лажәақәа мцын, лыччаԥшь мцын. Лхаҵа имацара иакәӡам
илыԥсахыз. Сылнаԥхеит саргьы. Скәаҳаны днасхысны дцеит.
Иарбану сара сзылцәыԥхашьара. Аиаша ҟалҵеит Адица. Сара бсаным, сыбла бҽабмырбан ҳәа лалҳәеит. Уажәраанӡагьы
сҽыԥхьакны сышԥагылеи. Лымҩа саԥгылан. Ажәак аалҳәар,
сгәаҵа иааҭоу зегьы аҿаасырхап. Абас сгәы сынҭахәыцуа,
сгылан сыԥшуан анышәынҭрахь, кәашарҭа ҭыԥк еиԥш иԥхьаӡауа. Сыгра аусымдырхуа. Ԥхашьараха ианаасыслак, сыб­
жьы насыхәлашәоит, ӡышьшьырак сынҵаакәкәала сагоит.
Аха знык иара аҵкыс саниааи, иреицәоу ацәгьацәыԥхамшьа
сиҩызахоит. Убас сҟалароуп уажәы.
Дсывсны ада цашьа лымаӡам. Исуалуп, исыхәҭоуп. Адицеи
сареи ҳзыҳәан мацара акәӡам. Аԥсараа зегьы иаҳуалуп Аԥҭа инышәынҭра ахьчара. Ҳара ҳзыҳәан иԥшьоу ҭыԥуп. Ҳарҵаҩцәа ҳаԥхьа иргыланы, ашкол аҿынтә ҳааны, шаҟантә игәы
ашәҭқәа ықәаҳҵахьоузеи! Аруҭан дахьиваржыз азмырхакәа,
уажәы лара, Мсыгәда лхаҭагьы...

99

Сӡара ҭарс, дымҩахымҵкәа дызсывымсуа лымҩа саԥырагылоуп. Амра ашьхақәа иҩархыкны икыдлахьан. Аӡаӡа
карбаны иалгахьан. Аҳауа иалаӡхьан, адгьыл иахылҵуаз
ахылҩа-ԥсылҩа.
Анышәынҭра иакәыршаз аихатә гәараанда агәашә ҿан.
Дынҭыҵит. Аӡәыр ааигәара днеиуазшәа, абарқәам нҿал­
ҵан, ацаԥха налыркит. Иласҳәақәаша... Сымцәажәар иаҳа
еиӷьзар? Исымҵәахып сыблақәа. Дырхыԥшылааит. Ир­хыл­
баалап дзыԥсоу – ацәымӷра, ахәамгашьара. Сгылан, сгы­­
лашьала илырдыруа – Аԥсара дықәызцаз среиуоуп сар­­­­гьы.
Данынасывсуа слықәыжьцәап. Дааиуан лыҵкы еиқәа­­ҵәа
шьҭассы, лхы рҟәны. Сааигәара дааиаанӡа сгәалымҭаӡеит.
Лхы дааҩахан, днасҿаԥшит. Иаасыӡбаз зегьы нхыбгалеит.
Саҭабымҵан, Адица, сыԥсықәара, бгәы ишалсуа здыруеит, убри
лакәын сыздумкылацыз бҳәашт, аха ишԥазури... Сара сыбла
иаахгылеит, снархыԥшылеит... ба­ра быблақәа. Бара бакәын
саԥхьа игылаз, бара бакәын исыхәаԥшуаз. Уажәы, абарҭ
ажәақәа аныбзызыҩуа, цқьа саз­хәыцны исгәаласыршәоит.
Усшәақәа избазар? Мап. Иҭ­баа-ҭбааӡа, ианухәаԥшуа иҭышеишеиаауа, рҵыхәақәа рҿы рҽааидхало, агызмалреи аҳалалреи
рхыҳәҳәыла, зны рҽуцәырӡарц рҭахушәа, рҽыҵәахуа, нас аԥҭа
иацәцаз амреиԥш еиҭаацәырҵуа, уажәы избама быблақәа.
Урҭ ракәын исыхәаԥшуаз. Иахьырҳәогьы смаҳац, ани ԥҳаи
ракәым, еициз аиҳәшьцәагьы убас рыблақәа еиԥшны.
Мсыгәдеи бареи шәеидкыланы шәыӡбахә алацәажәара...
Еидкылашьас ирымоузеи аџьныши амаалықьи. Аха, Адица,
саазқәылаз даҽакалагьы ахәыцра салагеит. Иҟазар акәхарын
аамҭак, аџьныш зегьрыла даныџьнышыз, амаалықь зегьрыла
данԥсыцқьаз. Амҩа хара иахьынӡақәыз... Зны дмаалықьны
иҽы­ҟаимҵар, адыд-мацәыс дашьуан аџьныш, амаалықыгьы
зны дыџьнышымхар, иҵаԥҵәон аҵларкәыкә иаҿаҟәаз ацҳа.
Уажәы, Адица анышәынҭраҿы данызбаз аахыс шықәсык
егьаагымхо ианҵы, исзымдырқәоз акыр анеилыскаақәа,
сахьхәны сыҟоуп, усҟан лакҭа хаак дахьҭасмырԥшыз. Сыбла
даахгылоит: деиқәара-еиҵараха, ашьшьыҳәа саԥхьа дниасит.
Лныҟәашәа убас иҟан, игылаз ауаҩы, ашәҭ икызма, ишьҭахь
иавакызма аиха, лара лзыҳәан зегьа какәын. Дсывсны дцоит

100

сҳәоны, дааҭгылеит. Даахьаҳәит. Адица, уи аԥҳәыс лыблақәа
ирхысымбаалеит ахьхәра, илыхьыз, лшьаҿа-хьымӡӷ азыҳәан
аԥхашьара. Иҟаҵатәыз, ԥсыхәа змамыз акы ҟазҵаз ауаҩы
иԥшышьа лыман.
– Ԥҳәыс улыхшазар, – лажәақәа ҭышәынтәаланы, дмыццакыкәа ҿаалҭит, – исанажь, нан...
– Аԥҳәыс слыхшеит, аха сара сзыхшаз... – сажәақәа еилаԥаҭеит. Лара инацылҵеит: – Сыԥҳаи уареи шәеинасыԥхар
сара ишызбоз, Анцәа сибааит. Исыхьыз шәаргьы шәысзацлеит... Уара иухароуп...
– Ишԥа?! Сара исхараны... – сыԥсы ааины сыхәда икылахеит.
– Усҟангьы иузеилымкааит, уажәгьы иузеилымкаац. Сы­
ла­хьыцәгьара сзымхозшәа... Иухароу шыҟоугьы, насыԥ
бзиа Анцәа иуиҭааит, – ажәҩан днаҵаԥшит, шәыҩны саннеилак ишыҟалҵалоз еиԥш, ухаҵкы-уԥсаҵкы ҳәа лнапы
аалыргьежьын, лхы днас-насит. Амашьынахь лҿыналхеит.
Аҳкәажәк лымаҵ иуазшәа дхырхәа-хырхәо, ашә налзааиртит
аҭаҳмада ԥаҵа-кьатрацә. Ашьҭыбжь ныҵабеит, ицеит ақыҭа
мҩа ианыршәланы амашьына, сара сахьгылаз, иахьаанага
сзымдырӡо, слымҳа инҭаҩит исабҳәалоз ажәак – аегоист.
Азхәыцра сналагеит раԥхьаӡа иансабҳәаз.
– Уара уда даҽаӡәы даасыхәаԥшыр,иаразнак уеилашәоит.
Уи иаанагозеи? Уегоиступ.
– Дызбыхәаԥшрызеи?!
– Дсыхәаԥшыр... Сиццар?
– Бзиа дбаны биццар, иҟасҵарызеи, саргьы даҽаӡәы
даазгап, аха мчыла банига...
– Мчыла аӡәгьы сизгом.
– Бзимгозеи! Ажәытәан ауапа шәныларҳәон, аҽыхәда
шәнықәыркуан. Уажәы иаҳагьы имариахеит. Амашьына
шәын­ҭа­дыртәоит, шәаалгеит. Уахыкоуп, нас уаҟа шәаанхоит.
– Уахык акәым, шықәсык сыҩнакны симазаргьы, исҭахым
иҿы саангылом.
– Иббома ибҳәаз?! Бхала бшьапы ашьацҳәа иаҿабыр­
шәит. Бара биегоисткаӡами? Бзиа бибозар иара, игәы ибмырхьырц азыҳәан, бхы бхаршҭны...

101

Усҟан, Адица, бареи сареи ҳааԥын иахьымкьысцызт аҵаа
хьшәашәа. Агәра ганы сыҟан, сара бшызбо еиԥшҵәҟьа,
баргьы убас быҟоуп ҳәа сара сзы. Уи иаанагозеи? Баргьы,
сара сеиԥш, ибцәыӡхьан ахақәиҭра. Бахьынӡаздыруаз... Анцәа иумҳәан ииашахо сан лажәақәа: «Уаҳа дзеиԥшрахоз
Мсыгәда лыԥҳа!» Ибҳәақәози, иҟабҵази...
Ибҳәақәози ашьҭахь иҟабҵази еидкыланы сыш­рыз­
хәыцуаз, даасгәалашәеит ҳқыҭаҿы Ахеивҟьа ҳәа хьыӡшьа­
рас изырҭаз ақьачақь.
Аԥсара санықәҵуаз, ибасымҳәеи, сарҭмаҟ сызқәа икыдҵа,
акаҵкәыр иҭартәаны Дамшә, ҳқыҭа агәахьы скылсит. Аусҳәарҭа ашҭаҿы быргцәақәак, ҿарацәақәак тәоуп, алаф
рҳәоит, иччоит ихәмаруеит. Абасҟак изыргәырӷьозеи ҳәа
рааигәа снеизар, Ахеивҟьа рыгәҭа дгылоуп. Днапырхаха
шьапырхахоит. Зны ажәҩан ахь ирԥшуеит зегьы, даҽазны
шәеихырхәала ҳәа реиҳәарц иҭахушәа, инахәаирԥшуеит
изықәтәоу, изықәгы­лоу адгьыл. Иреиҳәо саҳаанӡа, аччаԥшь
насҿықәлеит. Инхара-инҵыра сзымдыруандаз. Нхаҩык ишь­
ҭахь дгылаӡам. Иԥсаса, ишьамаҟа... Хык иҭиргьы уаҩԥсҵас
иҽеилеимҳәои, аха, иаҵоу сыздыруам, иреицәоу ананамга
иеиԥш ауп дшеилаҳәоу. Алақәа ицрыхозшәа, акалҭқәа
хьыжәкәыжәуп, иқәыршә-ҵаршәуп, кәрыжәаа ирықәлоу
икәымжәы, ишьаргәацәқәа ашәарҭлеиқәа рыкәыршоуп,
алым­ҳақәа ҿахыҵәҵәоуп амра иабылхьоу ихҭарԥа. Ихы­
ҵуазеи, саб иаҵкысгьы деиҵбуп, арахь аԥсараа зегьы дреи­
ҳабушәа, ижакьақәа аушьҭны, ихахәы ихәда иҭассы, дпапу
џьушьап, Гәдиса дааиԥыларгьы, ушԥаҟоу, дад, Гәди­са иҳәоит.
Исхашҭуам зны ииҳәоз: «Ауаҩы иԥшреи-иса­хьеи ииҳәои
еинаалозароуп». Иԥшра-исахьа ҳәа дызҿыз иҽеилаҳәашьа
акәын. Санаарыдгыла, инапы илахь иаԥы­ракуа:
– Шәиԥыл, шәиԥыл, шәиеигәырӷьа, даҽа бзамыҟәк
дшәыцлеит, – иҳәеит. Сгәаар еицәастәуан. Исыхирччаз сна­
рылаччеит. Иара иажәа инациҵеит. – Адунеи зегьы нарҳәыаарҳәноуп, дадраа, ишыҟоу. Шәарҭ аԥсараагьы, шәыхшыҩқәа
аарҳәноуп шәхы ишҭоу.
– Уара узусҭада, ирыланҵәаз, аԥсаратәӡами? – иныбжьаиршәит аӡәы.

102

–Умыццакын.Ашьауардыни аҟәараани еиҩызцәашәтәуеит.
Ибзиоуп, саргьы уахь сшәылаз. Зашхәа уҭоу иашәа уҳәароуп.
Аҵх ҳара ҳзыҳәан имшы каҷҷароуп, амш – ҵхы лашьцароуп.
О, сара, сараӡәк, зхы аҭыԥ иқәны иишаз... Уи сҳәаргьы, шәара
шәымацара шәоума, иара, аԥсабара азакәанқәагьы нарҳәыаарҳәноуп ишыҟоу.
Аӡәы исымашәкуама ҳәа дааҳалаԥшит. Имак ухаҵазар,
убас еиԥш иҟоу хьӡыртәрак аҿааирхап, уара уакәым, умаҭацәагьы ирхымҵуа. Ақтиорцәа реиԥш инапқәа ҩышьҭихит:
– О, хыхь иқәтәоу, иаҳхыччаз! Уналбааԥшны абарҭ, иум­
ҵатәоу абзамыҟәқәа, исызраҳәа, сара сакәым, дара рхаҭақәа
рхы шеивҟьо, зегьы нарҳәы-аарҳәны ишырбо, ианҵәуатәу
ишыччо, ианыччатәу ишҵәыуоу. Цәгьарас иршьо – шыбзиоу,
бзиарас иршьо – шыцәгьоу.
– Иҟаҳҵазеи ҳара гәаҟқәа? Хабжь иаԥхьа хабжь уаҩы
изҳәом.
– Сароу? Сара Анцәа сааишьҭит шәыхшыҩ аҭра иҭа­
сыртәарц. Аа, абри уара, – инапы наиқәикит, уԥҵәазар
уеи­ԥишьуеит ззырҳәо абз зҿоу, хшыҩлагьы аӡәы ишьҭахь
ид­мыргыло быргк. Абырг ибла аԥыџьгьы мҵысит. Ихы
дақәгәыӷуан, иҵҩа цқьан. – Аԥсараа иҳаиӷьқәоу дреиуоуп
абри, усами?
– Усоуп ишаадыруа...
– Жәаха ҽнак акампаниаҿы ҳантәаз, ҭамадас иҳамаз,
слымҳақәа кыдҵаны сизыӡырҩуан, уара уныҳәаҿа аниклак
ииҳәарызеишь ҳәа. Иажәа иналаиҵеит аџь еиԥш уӷәӷәоуп,
абахәаԥшь уаҩызоуп ҳәа.
– Ииашоуп, ахацәа ӷәӷәақәа усоуп ишырзаҳҳәо...
– Уара утәала уирҽхәеит ус уазҳәаз? Иажәақәа хәшаха
игәы инықәлеит иаргьы. Иԥаҳҟап аџьҵлақәа жәаба. Убри
аҟараҵәҟьа ԥаҳҟап алҵлақәеи ашәқәеи. Иаабап иҭыкка
иҭацәу хыԥхьаӡарала иахьеиҳау. Аџь аҟара зыҩныҵҟа ҭацәу
ҵла ыҟаӡам. Иуеиҳәазҭгьы ашәҵла уеиԥшуп ҳәа, ашьа улаӡам,
узхарамфоуп ҳәа уеиҳәазшәа угәаап. Ашәҵла аԥшшәы убас
иҟоуп.
– Абахәаԥшь? Уи иахьзеи? – Аҵкыс еицәоуп. Абахәаԥшь
уаҩызоуп, шәышықәса убас инаугӡааит иҳәахит. Асаршьҭ-

103

ра иҭысуа, аарла инеиуа аҩарӡы нымҩахганы, абахә ашҟа
аҿылархеи, иарбану иаҳа иӷәӷәоу убап. Убахә рбганы
илканажьуеит.Иаҳәишь аԥсаратәык аҩарӡы уаҩызоуп ҳәа,ухы
ԥҽны улкаижьуеит. – Еиҭа инапқәа ажәҩан ахь иҩышьҭихит.
Даҵаԥшуан ԥыҭраамҭак, аӡәы диацәажәозшәа гәаныла. – О,
сара, сараӡәк, аԥсараа снарылкааны, схы аҭыԥ иҭартәаны
сзушазеи?! – Ҳаргьы, аччара иахашәалаз, ԥыҭҩык уахь
ҳшы­наԥшуаз, ажәҩан аҵан, ашьхақәа иҩархыкны, ҳалаԥш
нақәшәеит ашьауардын. Ихәыҷӡаны, ҷынҷак иаҟараны ажә­
ҩан ҵамҵамра инаҵаӡит. Иаҳцәыӡит шаҳҳәоз, иаҳа-иаҳа иаз­
ҳауа, зны ҳәыҳәк иаҟарахо, нас апҟа еиԥшхо, даҽа ԥсаатәк
салашәмырҩашьан аҳәозшәа, ҳхаҿыҵәҟьа иаҳхагьежьит.
ҳаршанхеит, ҳалаԥш адхалеит. Аӷба ус изхыӡсаларым ам­
шын, уи шаҟа аҽырҭынч, мыцхәы аҽмырҵысӡо, ишаҵаз иа­
раӡәзаҵәык аҳас измаз ажәҩан.
– Ахеивҟьагьы иблақәа аарҳәшәа, ашьауардын дышнахәаԥшыз, дҿаҳахазшәа, ажәак ихәлымшәо даанхеит азнык
азыҳәан, нас аҿааирхеит:
– Шәыԥшы, шәыԥшы, о, шәарҭ, зыхшыҩ аарҳәны иҭоу аԥ­
сараа! Шәаҵашьыцуеит, шәыхшыҩ мҵанарсит, шәгәы ҭна­
геит ашьауардын?
– Иашоуп!
– Узҵамшьыцшоума, аԥрышьа, аԥшӡашьа!
– Уаҳа ишԥазышәҳәақәо? – аӡәаӡәала икылкааны днарыхәаԥшит. Аԥсараа зны иара иахь инхьаԥшуан, даҽазны
инаҵаԥшуан иӡса-ӡсо ажәҩан иаҵаз аԥсаатә. – Аҽхәаԥхьыӡ
агшәырхом, ус акәӡами?
– Ииашоуп. Сара, иаҳҳәап, ашьауардын абла ухоуп ҳәа
соуҳәар, сгәы иахәоит.
– Сара саҟара сыцлоит ашьауардын ахшыҩ ухшыҩуп ҳәа
соуҳәар.
– Ашьауардын агәы изҭоуп ҳәа ззырҳәаз уаҳа ҽхәаԥхьыӡс
ииҭахузеи!
– Ишәымбои, иаразнак ишеилашәыԥсаз, аҳәаха шәибаҭом.
Ашьауардын абла ухазар... Ибзиами? Иашоуп, ашьауардын
абла ҵаруп. Аха изызкузеи алаԥш? Ажьышара. Ашьа акаҭәа­
ра. Ашьхақәа изырхаԥыруазеи? Зыԥсы зыхнахша џьара акы

104

иашьҭоуп. Сшәазҵаауеит, зыхшыҩ аарҳәны иҭоу аԥсараа,
акәты шәаҩызоуп ҳәа аӡәы ишәеиҳәар шәышԥаҟалои?
Шәҟа­­мақәа ҭышәԥаауеит. «Акәтеиԥш длашәуп, акәтеиԥш
дгаӡоуп, акәтарцынеиԥш дшәыргәындоуп». Иреицәоу цәҳа­
гас ишәымоуп. Арахь уԥшыр, акәты ада ԥсыхәа шәымаӡам.
Асас дышәҭаар, иҽҳәарҵәины, иҟаԥшьӡа иӡны акәты на­
им­­­­ҵашәҵоит, акәтаӷь џьны, ма ихырпҟаланы, даҽазны
ижәны ишәфоит. О, сара заҵәык зхы аҭыԥ аҿы иҟоу, изус­
ҭцәада сызланагалаз! Шәыҽхәаԥхьыӡ ашьауардын иазкуп.
Ицәаԥҽыгоу ажәақәа – шәныҟәызго акәты. О, шәарҭ, ацәгьа
ибзианы иахцәажәо, абзиа ицәгьаны аӡбахә зҳәо! Шәара
саншәырҽхәо, схы-сгәы ахшәоит, саншәырџьо – саҟара
сыцлоит. Срыцҳашьа, сшамкәа сызшаз, саргьы схы еивҟьа
сызлоу аԥсараа реиԥш! – иччон аԥсараа, срылаччон саргьы.
***
Иахьа уажәраанӡагьы рыччабжь слымҳа иҭаҩуеит. Аԥсара саналхәдаха, Адица, усгьы агәаларшәароуп исзын­
хаз. Ҳқыҭа сшазхәыцуа, Ахеивҟьа ииҳәоз алафқәа анаа­­
сгәалашәалак, зны сарччоит, аха даҽазныхгьы сархәыц­лоит.
Шәеилкаарақәа, шәеиҿырԥшрақәа нарҳәы-аарҳәуп иҳәоит,
аха, издыруада, ҳхы-ҳгәаҿы урҭқәа мацара ракәымзар
инарҳәы-аарҳәу? Дара, аԥсараа аӡәырҩы, зыԥсы ҭоугьы,
иԥсхьоугьы, излаадыруа акәӡамкәа, зынӡаск даҽа џьоукы
ракәзар? Изхиҳәаазеи ахьча-ҭаҳмада Гәдиса, ҽнак, Аԥҭа
иҭахашьа шыҟалаз шсеиҳәоз, иныҵакны инациҵаз? «Аиа­
шаҵәҟьа ҳҳәар иабаҳахәо, дҭахеит, дфырхаҵоуп, ус иҟаз
ихьӡ-иԥша». Хара ҳазцарызеи, инцәастәуаз бара? Бара
бхаҭа, Адица? Дасу инцәа, ихаҭа дишоит. Бынцәасымтәыкәа,
бшыҟаҵәҟьаз сбыхәаԥшуазҭгьы... Исҳәап, исымҳәап ҳәа
алакҩакра саналагалак, ус сгәы сынҭахәыцуеит.. Сажәақәа
усгьы акгьы рылшом, ихәаҽуа изысҵәахрызеи! Сыбзиабара
азыҳәан исҳәо ажәақәа... Абри аҿы ииашаҵәҟьаны се­
гоиступ. Исҳәоит сгәы иааҭоу зегьы, уинахыс иаҭахызар...
Иаҭахызар нцәа дсымамкәангьы сықәхааит адәы.

105

***
Сара дызбарц сҭахуп убри, дарбану ахаҳә аашьҭыхны
Мсыгәда лгәыдҵара згәаӷьуа? Ахшгьы еиқәаҵәак хшәалозар,
дарбану зыламыс шәытакгьы амаӡамкәа зымҩа ианысны
ицаз амҩасҩы?
Ҽнак, Аԥсара сықәҵаанӡа, агараж аҿы аусура ашьҭахь,
ԥаҭлыкақәак адәқьанаҿынтә иааҳган, хыжәлақәакгьы ҳаԥшаан, ҳтәоуп, ҳцәажәоит, ҳаибаныҳәоит. Бхаҵа, Маџьгана, ус
ҿааиҭит:
– Сшәыҳәоит, даҽазны, сара сахьтәоу, убри лыӡбахә
шәа­­ламцәажәан, – зыӡбахә имаз ианхәа, бара бан лакәын,
– сара сакәым, аҩны иҟоу, лыԥҳагьы илҭахым иахьлаҳауа
уи лыӡбахә анцәырыргалак. Бан блеиԥшуп ҳәа зны иаасҿыҵҟьан, ддәылҵны дцарц акы аалыгымхеит. Быԥшра-бсахьа
азоуп изысҳәаз ҳәа дыргәыбзыӷуа дныскылеит. Уи азыҳәан аҵан ҭыԥҳа дылҩызоуп, аҵан чычиақәа ирыхшаз ҳәа
Анарҭ ианлаҽԥниҳәа, лымгәа аарҟьаны, асаби даалыӷрыхны
дынкалыжьын, дықәҵны дцеит...
– Аԥшра-асахьа акраҵанакуама! – инхьаиршшеит аӡәы. –
Аус злоу, агәаҭоуп, аламысоуп. Ламысла еиԥшымхааит, ԥшрасахьала закәыхи. Аа, сара сгәыла, азганк илахь инҭаҳауа,
ихахәы анааиҩишалак, Гитлер ихы аахҵәа ихагылоуп.
Арахь иара, ауаа ишьы акәым, акәты ахы ахьхырҵәо ибар,
дыбналоит, игәы иазычҳаӡом.
– Убри ауми исҳәо, ларгьы илцәымӷуп, саргьы шаҟаҩы
сдыргәаахьоузеи! Уԥҳәыс лан длеиԥшуп рҳәоит, – еиҭах
зегьы дааҳалаԥшит Маџьгана. Сара ҿысымҭӡеит. Схы ларҟә­
ны, ашьшьыҳәа стәан. Уажәы иансгәалашәогьы гәахәараны
сгәаҵа инҭысуеит убасҟан аџьныш-қаҷаа иаҵкыс сахьиааиз.
Ицәгьоуп, Адица, ахаҳә аршәра, агәаӷьра цәгьоуп. Иааҳәны
уара ухы иаахар ҟалоит. Усеиԥш ухьыр, иухаразар, иучҳап.
Илоуҵазоуп иааурыхыз. Иаҳа ихьанҭоу даҽакуп. Ибасҳәап
зыӡбахә сымоу. Акәты ашьыга ашьапхыц иҵнахуеит ҳәа,
сара сакәзар сыбзиабара аԥашәқәа аҵаԥызҟаз? Шәеибазырдырда Маџьганеи бареи? Хымԥада уажәы, бхаҵеи бареи,
ишәгәалашәыршәоит уи шыҟалаз.

106

Усҟан жәба рҿы ҳтәан. Аурокқәа ҳанрылга ҳаицны ҳаа­
уан. Ишыҟаҳҵац, ҳҩызцәа рышьҭахьҟа ҳҽынкыло, ҳхала
ҳааизынхеит. Шьыбжьышьҭахьын. Ишӡынразгьы, амра кацеиуан. Бышәҟәыҭра зны бхы инықәыбкуан, ҽазны иаабывабкуан. Ишкәакәаӡа асаба рықәтәан ҳаимаақәа.
Машьынак абжьы геит ҳашьҭахьҟа. Ҳаахьаԥшит. Ҳқьышәқәа аччаԥшь рықәын, аӡәыр аҳамҭақәа иманы даҳзаауазшәа.
Амашьынақәа ргәыблра сгәаҵан иҿыхахьан усҟангьы. Баша
исҳәазар ҟалап, сыбзиабара сшьапы сықәнамҟьазҭгьы,
ашкол исыцҭақәаз џьоукы реиԥш, саргьы ҵара дук сҭалон
ҳәа. Уи иазаауазеи. Санаахьаԥшҵәҟьа издырит Маџьгана
«ипалутарка». Ҳқыҭан усҟан ашоферцәа акосмонавтцәа
абыржәы пату шрықәу еиԥш акәын ишырбоз. Сыҽхәарц
сҭахын бара бҿаԥхьа:
– Сара ибзиаӡаны дыздыруеит ари «палутарка» иақәтәоу.
Ҳаҩны изныкымкәа днеихьеит, имашьына арульгьы зныкҩынтә исиркхьеит, Маџьгана ихьӡуп.
– О, Алиас! – инапы нҭирҳәҳәеит акабина.
– Иббома, шаҟа иааигәаны ҳаибадыруа.
– Шәааи, шәҭатәа, шәызгап.
– Сымацара сыҟам, Маџьгана.
– Дсымбои, анцәахша дуцуп. Дааг, дҭалааит уигьы, – ака­
бина ашә ааиртит. Амцабз анабалак, иазнауа азымдырӡо,
иԥырны ишнеиуа еиԥш ахьычԥаԥыр, ашырҳәа акабина быҩҭалан, бнаиватәеит. Саргьы сынҭалеит.
Атама ыфаны даналга, агәаӷь ыршәны инкаиршәит ам­
ҩасҩы. Шьапы иамкәаҳацызт агәаӷь ахькашәаз адгьыл.
Аамҭа акыр бжьысит. Ихашҭит амҩасҩы. Имҩа харан, ашықәсқәа хьанҭаха изқәа иқәлахьан. Днеиуеит илаба наиҵарсуа.
Ажәҩан аҵаԥшра ицәыхьанҭоуп. «Амҩасҩы, уаасыхәаԥш,
иреиӷьу шәыруп сымахәҭақәа ирҿоу. Иҿых реиҳа итатоу,
реиҳа иҟаԥшьу, реиҳа ихаау атама». «Умахәҭаҿы сзынаӡом.
Исылшом сыбӷа аиҵыхра». «Иухашҭит, амҩасҩы, сара сызхылҵыз агәаӷь, адгьыл ԥсыла ишылауршәыз. Уааскьа сышҟа».
Атама амахәҭа ашьшьыҳәа изылаҟәит.
Убасҟанҵәҟьа, акабина ҳҭатәаны ҳанцоз, сгәы иҭашәеиҭ,
ҳагәҭа бысмыртәар акәын ҳәа. Имашьхәылҵқәа ааԥшуа,

107

змаӷрақәа ҿахҵәаз кьаҿк ишәын Маџьгана. Исыздыруам
цас иҟаиҵоу ицәыҟалоу, аха игәасҭеит, инацәкьарақәа аруль
ишакәыршазгьы, знык-ҩынтә бгәыԥҳәы ишахькьысыз има­шьхәылҵ. Бцәа бҭаӡыӡан, амцабз быхькьысызшәа, бҟаԥшьхеит.
– Дызусҭада, дзыԥҳада, Алиас, ари аԥҳәызба? – бара
дбыхәаԥшит.
Иасҳәеит. Қәрала еиҳабу ирҳәац, ахәыҷқәа шаҟа ирласны
ирызҳауа, унхьаԥшны уаахьаԥшаанӡа хаҵа ицаша, аҳәса
аазгаша ракәны ишааҟало ҳәа дналаган:
– Иахьеиԥш исгәалашәоит баб Арсана ԥҳәыс данааигаз, – имашьхәылҵ еиҭа бгәыԥҳәы ишахькьысыз анызба, абыржәыҵәҟьа амашьына аанкыл, наҟ ҳҭыҵуеит, уара уламысдоуп ҳәа иасҳәарц аӡбара сналагоны, қәрала
ихы­­­ҵуа даналацәажәа, амца исыҵаз маҷк иааихсыӷьит.–
Шәыҩны ашьҭахь, аиҩхаараҿы ахьаҵлақәа иҭагылоу, аӡын­­­
ра аныцәгьахалак, аԥсҭа иҭаланы абнаҳәақәа шаауа, ашәа­­
рыцаҩцәа зегьы ирдыруеит. Аха Арсана иаԥхьа аӡәгьы
дыз­неиуамызт. Уажәы илабақәа кны, аарлаҳәа дныҟәо, ашҭа
дықәуп. Шәарыцара убраҟа снеицыԥхьаӡа даасгәалашәоит, –
бара бахьтәаз бшаҵәышаҵәуан. Амца исыцраз инацлеит.. Ҳам­
ҩа иҵегьы шынабжьаз, амашьына уахь ахы шхазгьы, исым­узт,
ҳҭыҵит. Арҭқәа зегьы акакала ибгәаламшәозаргьы, ҳәара­да,
акабина банынҭыҵуаз ииҳәаз ажәақәа бхашҭрымызт:
– Бара насыԥс бзауз ахаҵа, иԥсы шҭоу џьанаҭ дцеит.
Ахаҳә шьҭысԥаарц снаԥшы-ааԥшит. Ииҳәашаз иҳәахьан,
бгәаҵа иҭашәахьан. Сара сыԥшышьа шыҟаз аныбба:
– Уара уегоиступ, – бҳәеит ибҳәац ажәа. Ҿысымҭӡеит.
Маҷк ҳнаскьеит. Сшьара санаақәла, алаф ахь ииазгарц:
– Ибзиоуп, сара сегоистыз, аха бара ибхабмыршҭын Са­
ҭанеи Гәашьа шбакәым. Саҭанеи Гәашьа иаалгәаԥхаз ахаҵа
лара дылтәын, – сҳәеит.
– Шаҟа иԥшӡаны дԥышәырччоз гәоумҭаӡеи? – сгәы ԥыб­
жәарц ибҳәеит.
– Иԥҳәыс бара баҵкысгьы дыԥшӡоуп. Иԥҳацәа ракәзар,
зынӡа анцәахшақәа! – иԥҳәыс иԥҳа ҳәа аӡәыр дызбахьахын­
даз, ҳаҩны даныҟаз саб даниныҳәоз иажәа иналеиҵеит
аҟароуп. Уажәааигәа сазхәыцит; ииашаҵәҟьаны бара Саҭанеи

108

Гәашьа џьара акала былзыҟаҵәҟоушәа, цәыкәбарқәак лшьа
былоуп. Баша изырҳәом Маџьгана, иԥҳәыс қәыԥш лкалҭ ды­
ҵахылҩеит ҳәа. Саҭабымҵан, аҭаацәа аҵәы шәыласҵо­шәа
иҟалеит сажәақәа. Издыруеит. Усоуп. Изхарада? Бара... Мап,
ихаҭа ихароуп. Дзыҟамыз аԥсраҿы бан анышә данамардоз?
Исгәалашәоит шаҟа баргәааз даҽазны имашьына бақәымтәан анысҳәа. Бсырбаандаҩызшәа, бҿасҳәазшәа ббеит.
Зхы џьаргьы илазмырҟәуа, Адица, ирзааигәоу ауаа ракәым,
аԥсабара ахаҭагьы раӷахоит, илаҟәны рықәыӷәӷәара иалагоит ажәҩангьы. Бсыцәцар, бысцәыӡыр ҳәа сшәаны, шаҟа
бҿасҳәоз, бсырбаандаҩуаз, сара, амдыр, иаҳагьы исыр­
ласуазаарын ҳаицәыӡра. Баша ирҳәом ажьырӡы џьбара аҭра
ԥнажәоит ҳәа. Маџьгана имацара иакәызма, ашкол аҿы аӡәы
даабацәажәаргьы...
Ԥшра-сахьала зан илеиԥшу, гәыла-ԥсыла Саҭанеи Гәашьа
илыхшаз...
Ани ԥҳаи ирыхҳәааны ажәабжьк сеиҳәеит, ашьха симаны
даныҟаз, Гәдиса. Даҽаӡәы илыхҳәаазшәа, бан илықәкны...
Уажә иббама аԥсараа ҳцәажәашьа, ацә иақәкны – ажә.
Адица, ани аԥҳаи ирыхҳәааны аҭаҳмада исеиҳәаз бзанысҵарц сшаҿыз, саҭабымҵан...
Алышькьынтыр иахәхароуп Дамшә!
Уи алеи сареи ҳшеизыҟоу басҳәап... Анцәа иумҳәан, аха,
иаҳҳәап, аԥсҭазаара угәы ахшәар, уагьзаԥырымҵуа, уамышьҭуа, арахьгьы иуҭахымкәа ушықәхо еиԥш, исыҭ ҳәа аӡәы
исеиҳәар, егьзлоуҳәаӡазеи ҳәа сизгәаауа, арахь бжеиҳан...
Сықәҵит, сацәыбналеит, икасыжьит Аԥсара. Уахьцалак иуцзааит ҳәа, сан лнапала, Аԥсара Дамшә ааснаркит амҩа
саннықәлоз. Азауадаҿы исызноухьаз азымхозшәа, аҩнгьы
аҭыӡшәа аасыланаҵеит.
Зыҟны сыҟоу аԥҳәыс, (агәылацәа излардыруала, сыԥҳәыс),
хаҵарԥыс ҩызак длымоуп, дҭаацәароуп. Аҩны дааилааит,
дцалааит, сара дабасԥырхагоу сҳәеит. Дамшә алаԥш
наиқәшәеит, абга афҩы аҿасызшәа изыҭрысуеит. Аҩны
аҩныҵҟа данаба, дааҩҵәа днышьҭанаҵоит.
Уара араҟа уааиаанӡагьы иара тәарҭас, гыларҭас иман.
Улагьы уаргьы игәы ншәырхар, шәҩыџьагьы шәдәылҟьҟьа-

109

ноуп шәышцо ҳәа иаахтны исалҳәеит ани, зыҟны сыҟоу.
Асеиԥш «аультиматум» аныҟалҵа, ҳхы аҭыԥ иқәзар, ашь­
шьыҳәа ҳаҟазароуп Дамшәи сареи, ҳҩыџьагьы акыдтәа­
лаҩцәа. Ахы ахьныҟәнагаша, иҭәы иԥха иахьыҟалаша аз­
хәыцра ацымхәрас, абзиара знымаало Дамшә, лҩыза иш­­ҟа
иамаз ацәымӷра, ифҩы лыхнакаауа, лара лышҟагьы ина­
наго иалагеит. Базхәыц ари сара шаҟа ихьаазгоз, шаҟа ис­
зеицәаз. Лара лыбзиарақәа раԥхьа игылоуп лчеиџьыка.
Агәыла дааима, дсасума, унхьаԥшны уаахьаԥшаанӡа, астол
лырхиоит. Афатә бзиаӡаны иҟалҵоит, избанзар шеф-поварс
аус луеит, ахәыҷбаҳчаҿы. Убри аганахьала акызаҵәык
грас илымоу, абысҭа, афара акәым, аушьагьы лхашҭхьеит.
Сара ҩымш исычҳаргьы, ахымш рыҽны ианаасҿамшәа,
арыжәтә дшашьҭало еиԥш аҩыжәҩы, сыҿҟьаса снашьҭалоит.
Ахәыҷбаҳчаҿы ахәыҷқәа абысҭа рҿашәҵалар, иабаԥырха­
гоу ҳәа ласҳәан, ахәыҷқәа аҳәынҭқарра иааӡоит, ус анакәха,
ир­ҿаҳҵогьы ҳәынҭқарра чысуп лҳәеит, ажәак сзымҳәо са­
ҿалырхеит. Изхысҳәаауа, схазы абысҭа сара изулар акәхеит.
– Ашыла зааухәоузеи, ҳара аџьықәреи агарҭа ҳамам,
– иҳәан, аҩны сыҟаны санаауаз, ааҵәа дук азнаҵәҟьа саб
аџьықәреи сиҭеит. Ишлапҟьаз иҟан, иаазгеит машьынак
илҭажьны. Сан иҿҳарпып лҳәан, исымуит. Сара иаҳагьы еиӷьы­
с­шьоит аҿырпра. Ааҵәа ишҭаз, Дамшә ахьықәтәоу абарҵаҿы
инықәсыргылеит. Дамшә аҩны иааныжьны санцо, ахәда адаҷ
нахасыршәуеит. Абарҵаҿы илеиҩеиуеит, абыркьыл ашьапқәа
нықәыргыланы, ахы ыркьынаауа инаԥшы-ааԥшуеит.
Изакә фҩу аԥынҵа иҭасыз бара идыр, аџьықәреи зҭаз
ааҵәа абарҵаҿы иансыргыла инаркны, ашаҵәышаҵәра иа­
лагеит. Гәырӷьараха, хәмарраха иасит. Аҽарҭынчып сҳәеит.
Ианаасгәыдԥала, ахы аасшьышьын, иаасыргәыбзыӷит. Усура сцеит, амыждараз, иааныжьны. Схынҳәаанӡа, аԥшәмаԥҳәыс дааихьан. Сааҩналазар, аибашьраҵәҟьа ыҟоуп ҳуадаҿы. Ацқәа хырџьаџьан абарҵа акәакьаҿы икҿагылоуп
Дамшә. Ашвабра рыхха илкуп аԥшәмаԥҳәыс. Абарҵа зегьы
иԥсаҟьаны иқәыԥсоуп аџьықәреи. Егьи, иҟанаҵалакгьы,
ааҵәа ахьгылазынӡа инаӡан, икны иахазаап. Иканажьит.
Иԥнартлеит. Алапҟьақәа ирылахәмаруан. Ауаҩԥсы иеиԥш

110

иҿнарпуазшәа... Иаасцәымыӷхеит. Ашвабра ахаԥыцқәа ианыҵалықшалак, убас иҭрысны иҵҟьон, ларгьы ӷәӷәак лоуп,
аха адаҷ ԥнаҵәар, изланукылозеи, гәаҵаӷара иааиуа... Дааи­
хнахуеит. Иараби, Адица, сара сзыҳәан ишԥаиӡби «инар­
мышьҭуа лак ицуп» – ҳәа раԥхьаӡа изҳәаз.
Иргәыбзыӷны, идәылызгарц ашәахь исыма сҿанынасха,
агәырӷьара шыҟаз ала, издырит исанаҳәарц иаҭахыз. Ҳара
иаҳҭыԥым араҟа, уаала, ҳақәҵып...
– Улагьы уаргьы шәеиԥшуп, абзиара знымаало, – инасышьҭалҳәеит.
Ҳтәан Петрович иҿы, ҳаицәажәон. Сара исгәалашәон дасу
иҽи илеи иара иеиԥшхоит ҳәа Гәдисагьы исеиҳәахьаз.
Аиԥшхара...
Ашьха симаны даныҟаз, «сыхәышәтәра азыҳәан ахәшә
сыржәра» аамҭа анааилак, ажәабжьк, ма лакәк, днахыкәшааахыкәшо схәыцрақәа саарылигон. Ҳзыхшаз рыцәгьа, рыбзиа, рыгәнаҳа, рыԥсыцқьара, ҳара иҳашьклаҳәуа ишҳашьҭоу
ҳәа дналаган ҽнак:
– Насыԥ змоу Мирон иоуп, – сҳәеит. – Иара иакәым,
има­­ҭацәагьы ныҵагылап иаб, Аԥҭа ихьӡ-иԥша иацрыҵуа
ашәшьыра. – Мышқәак убри аԥхьа Аԥҭа дахьҭахаз сирбан, схы иҭагьежьуан. Ҳанқәыԥшу бзиарак аҟаҵара иазымхәыцуада, шьыцра бзиала снаиҵашьыцит жәлар рмал
ахьчара зхы ақәызҵаз Аԥҭа. Саргьы убас жәлары, ргәы иахәаша фырхаҵарак ҟасҵазшәа сыҟандаз. Аԥсараа рнапы
сықәыргыла сымҩаԥыргарын. Амитинг ҟарҵарын ҳқыҭа
агәҭаны. Инеимда-ааимдо ажәақәа анырҳәалак ашьҭахь,
исыхьӡынҩылоу ажәеинраалақәа ирыԥхьарын. Аруҭан наҟ
дыҵхны дыҩкажьны, изыхәҭоу, араҟа изаҭәоу абри иоуп
ҳәа анышә самардарын сара. Убасҟан Адица еилылкаарын
икалыжьыз дызусҭоу, дегоисту, мамзаргьы жәлар рус ихыиԥсы ақәиҵоу...
Бԥырҵшьас иҟаны избоз акызаҵәык акәын – сгәаҵаҿы
бгәаӷ арбыжкра. Ииашаны илҳәеит сан, ииашаны илҳәеит:
«Мсыгәда лыԥҳа уаҳа дзеиԥшрахоз». Бзысҭоз аӡы кәапеик
налеиҭәон Гәдисагьы. Аха ԥсаҭала исҳәозар, уахык бцәа
бхыхра (ҳәарада, быхьӡ мҳәакәа, бара ибықәкны, аха иа-

111

ра изымдыруа дыҟазма сажәақәа зызкыз бара шбакәу),
ишакәӡам быхцәажәара санаҟәымҵӡа, ламысла иаҳҳәозар,
ҳахьиашам ыҟагәышьоуп, игәоумҭаӡаци, дад, абаарраҿгьы
ашәҭыц ииуеит ҳәа дналаган, ан длыхәаԥшны аԥҳа лыхә
ашьара иахҳәааз ажәабжь хәыҷык сеиҳәеит. Уи араҟа
ибзанысҵомызт бара быхьчара иазкымызҭгьы.
– Аԥсаратәи арԥыск ԥҳәысҳәара дцеит, – иҳәеит. – Ажәы­
тәан ишԥаҟаз, аҳәса шԥааргоз? Ауапа даалаҳәаны, аҽыхәда
длықәк, еес, дрыма ицон. Аӡәы дрымаикыр, аҵықьҳәа илаи­
гәыдҵаны дыршьуан, – снаԥшит, агәаӷьра сыланаҵарц
сзеихслоз ацәаҳа ахьгылаз ашҟа.
– Амҽеиқәа ажәытәангьы иҟан, уажәгьы иҟоуп, урт
ықәызхуа аарҩарагьы ҟалом, дыды-мацәысгьы. Уӡырҩла.
Иҩызцәа ицны ԥҳәысҳәара дцеит арԥыск. Аԥшәмацәа ҳа­
ҭырла ирԥылеит. Рхәы ҟарҵеит. Иччоит, алаф рҳәоит. Лара,
аԥҳәызба ԥшӡа, аԥҳәызба ссир дықәгьежьааны, рымаҵ луеит.
Имацара акәасқьа абарҵаҿы дтәоуп ԥҳәысҳәара инеиз.
Дааҟәымҵӡакәа абаҳчахь дыԥшуеит. Аԥҳәызба ари ангәалҭа,
ус днаиазҵааит:
– Ҳасас игәаԥхазаап абаҳча. Ииашаҵәҟьаны, уаҟа аҵәақәа
ҟаланы иҿоуп... Иаҳа дызхәаԥшуазеи?
– Аԥшӡа-ссир, абаҳча акәӡам сызхәаԥшуа. Бнаԥши,
абаҳчаҿы иҿаҳәоуп сҽы. Абни аҽы ан лакәушәа иҟан. Аҵла
иқәланы иҳәуан. Сахәаԥшуеит, аригьы ус ҟанаҵарушь
ҳәа.
Аԥҳәызба ҟәыӷак лакәын. Лан дыԥҳәыс ласын, лыҵҩа­
қәа ҽеимызт. Ари зиҳәаз сара сԥишәарц азыҳәаноуп, сан
слеиԥшхозар еиликаарцоуп лҳәеит, илдырит. Аҭак даҽакала,
иара ишигәаԥхашала иҟалҵаргьы амуаз аха...
– Ан аҵла иқәлозҭгьы, иаргьы аангылашьас иамоузеи!
Ан ианарбаз ҟанамҵои, – лҳәеит. Дҟәыӷазҭгьы, дналҿаԥшыр,
илҳәази лгәы иҭази шеиқәымшәоз аилкаара мариан. Дҩагылан, шәаала, араҟа ус ҳамам иҳәан, иҩызцәа иманы ашҭа
дынҭыҵит. Уаҳа ԥҳәыс дизаамгаӡакәа иара днеимгәажәит.
Лара? Лара хьӡи-ԥшеи лыманы, рнапы дықәыргыла анышә
дамаздаз лмаҭацәа руаӡәк уаԥхьа дтәоуп. Изхысҳәаауа.
Усҵәҟьа...

112

Сара схы-сгәы иҭыҵуам, сазхәыцуеит Аруҭан инышәынҭраҿы данызбаз, Мсыгәда исалҳәаз. Иаанагозеи «сна­
пала дысшьит?» Уи аилкаара сзыцәгьахаргьы, избан, изыс­
зеилымкаауазеи иаанаго: «Иухароу шыҟоугьы, насыԥ
бзиа Анцәа иуиҭааит», – ҳәа исалҳәаз? Сара исхароузеи?
Анышәынҭра аҟаҵара... Дымшәа-дыԥхамшьа... Уахь анеира...
Абзиабара мацара акәушь? Адица, сара сҭысит абзиабара аҵ­
кыс еиҳау акгьы ыҟам ҳәа анысҳәоз аамҭа. Еидкылашьа ры­мам,
издыруеит, аха аԥсрагьы убасоуп. Аԥсра аҵкыс еицәоу егьыҟам
ҳамҳәои? Башоуп. Анцәа иаҳзааумган акәымзар, иҟазаап
аԥсра аҵкыс еицәоугьы. Сара исыздыруам дарбану иаҳа
ирыцҳашьатәу, иԥсыз Аруҭан иакәу, ԥсым-бзам адәы иқәхаз
Мсыгәда лакәу. Бгәы иаанамган уи лзыҳәан сгәаҵа иҭаз агәаӷ
аамҭа иагеит, иҭаӡыҭит, лгәыбылра сызцәырҵит ҳәа басҳәарц
сҭахушәа. Иланасыжь акәым, иаҳагьы иацлеит лгәаӷ исымоу.
Исыхьит, сыԥсит, аиакәым ҟасҵеит ҳәа акәым­кәа, дазхәыцны
лшьаҿа еихылгазшәа, илыхьызгьы дахьхә­ны дыҟамызшәоуп
уи сара дшызбаз. Абзамыҟә аламысдара ҟаиҵар ишԥаизууеи?
Уаҳа изеилкаауамызт уҳәоит. Аха даҽакуп зхаҿы зегьрыла
зыхшыҩ ыҟоу, иҟаиҵо закәу здыруа иеихиго ашьаҿа.
Иауам, исԥырҵуам анышәынҭраҿы исалҳәаз ажәақәа.
Исгәаласыршәоит уи аус аҵыхәала саб исеиҳәақәаз, уи
иҟнытә еилыскаақәаз.
Ибдыруеит, ахьымӡӷ бааԥс ақыҭа ианрылаҩҩ, уаҩшьрак
ахылҵыр ҳәа ишәан, жәытәнатә аахыс ҳқыҭаҿы еиҿкаау
абыргцәа рхеидкыла еизеит. Урҭ дрылахәын саб. Усҟан иара
ҩ-мцакы дрыбжьанакны дыҟан. Абыргцәа рхеидкыла дызлалаз
ала, уи иуалын ашьакаҭәара ҟамлартә еиԥш аус арманшәалара.
Аха убас ҟаиҵарц азыҳәан, уи даиааир акәын даҽа цәанырра
дук. Ихаиршҭыр акәын еишьцәак реиԥш ишеибабо ахьымӡӷ
здыз баб Арсанеи иареи.
–Ажәытәан аҩыза ишьа иуан аҩыза.Аиашьа гәакьа иаҵкысгьы
ашьа зыдхалоз аҩыза иакәын,– аниҳәа ҽнак, игәасҭеит, сан шаҟа
лыԥшшәхәы лыԥсахыз. Уи иажәеи иуси хҭак ишеицҭадыршәуаз
лдыруан. – Сара соуп зегьы зхароу, дзырҩашьаз сара соуп ҳәа,
илзынаҳашьҭыз аҳәса рҿала иаҳзаалыцҳаит лара, Мсыгәда.
Дзакәытә ԥҳәысузеи! Даҳзымдырӡозаарын! – даҿын саб.

113

– Схаҟара пату лықәысҵон... – лҳәеит сан. – Уара суз­
гәаалахуан, иакәым ажәа шԥеиҳәеи, асеиԥш ажәа ауаҩы
иарҳәома ҳәа... Иухашҭма, Арсана уи данигоз иауҳәаз?
– Дсызхәыцма! Иуазма, иԥсы лылаханы дыҟан.
– Уажәы ас лыхьӡ ангоуп акәымзар, усҟан илыгыз?!
Иарбану дзимгарыз, – лыӡбахә лаҳар шылымуазгьы, уажәы
дналыдгылеит сан.
– Диццеит, аха дышԥаиццеи! Усеиԥш дуццар аҵкыс, уԥсы
ахьынӡаҭоу унасыԥданы уҟазар иаҳа еиӷьуп. Ишынеибакәу
изхароу иара иоуп. Ишԥеизеилымкааи, усҟан Мсыгәда дыз­
иццаз, – ихаԥыцқәа аҿҿа рыҵгон саб.
Ҿысҭуамызт. Исгәалашәон, шьхатәылан, аҳәымца иадтәаланы, бани баби рзыҳәан ахьшьцәагьы ирҳәақәоз.
– Ақыҭа далаҳцеижьҭеи дыжәбахьоу Мсыгәда? – ҿааи­
ҭит аӡәы. – Амца егьа ацәа ахнаблааргьы, агәаԥшь азын­
хо­заап аҵла бзиа. Лгылашьа, лныҟәашьа, дыззымдыруа
дна­лыхәаԥшыр, игәы иаанагом ахлымӡаах дақәшәахьеит,
қәра­лагьы амаҭа длоухьеит ҳәа.
– Уара избо, улеилаҳаит ҳәа сыҟоуп. Иҳазҳәом акәымзар...
Лхаҵа Арсана, аинвалид, ишьапқәа имыхәо аибашьрахьынтә
дхынҳәит. Ламысдароуп, иара изыҳәан цәгьарак аҳәара,
аха, ишәҳәа, аибашьра ҟалаанӡа, Мсыгәда данигаз, иара
диқәнагозма? Иԥшра-исахьа ыҟамкәа, қәралагьы акыр
длеи­ҳабны. Ииашаҵәҟьаны ирҳәоит, ауаҩы шықәсык знык
деилагоит ҳәа. Уажәы, Аруҭан иҿы аус анлоуз акәӡам, убасҟан, Арсана даниццауазоуп Мсыгәда данҩашьаз.
– Аӡәыр иҳәо шәаҳахьазма Арсана иԥҳәыс ҳәа, зегьы
ишаҳҳәоз Мсыгәда лхаҵа ҳәа акәын.
– Дзыццаз лара лаҵкыс деицәан, уи сақәшаҳаҭуп.
Аха иџьоушьаша, бзиабаҩыс ишьҭылхыз? Уи дзеиԥшраз
зышәымҳәозеи? Дануацәажәоз иқьышәқәа инапы рԥыраимкыр, угәы хынҳәрын. Ихаԥыцқәа... Иӡамҩақәа? Алҩа иарҩаз
ажәцәеимаа. Ирҳәоит, аԥҳәыс ԥшӡа, еснагь лара дҳаракны
дгылазарц, ԥшра-сахьала лыҵкыс еицәоу далылхуеит ҳәа.
Иԥшра-исахьа ухы иқәукып, ихьӡ-иԥша узымдыруазар...
Лыблақәа хҩазаргьы, ллымҳақәагьы дагәахама...

114

Сара сақәшаҳаҭым, Адица, аџьныш-қаҷаа изыҳәан ахьчаҭаҳмада ииҳәаз. Хҿыхгас иӡбоу акоуп. Џьара акала иуаҩра
ихьчар акәын. Ибзиоуп, иаҳҳәап, шықәсык ахь уахыки-ҽнаки
аџьныш-қаҷаа дитәызааит ауаҩы, ауаҩ бзиа. Егьырҭ имшқәа
зегьы итәызааит дызшаз. Усҟан ишԥаизаҳҳәо ауаҩы бааԥс?
Абзиа уахыки-ҽнаки дҩашьоит. Уаанӡатәи ибзиарақәа
убри амши аҵхи наԥышькласуеит. Ацәгьа? Уи шеишықәсеи
рыбжьара аџьныш-қаҷаа дитәуп. Иаалырҟьаны уахыки-ҽнаки деиҭаауеит Анцәа. Убасеиԥш иҟоу бзиарак иирҟаҵоит,
егьырҭ амшқәа раан иҟаиҵахьаз ацәгьарақәа зегьы
наҵанарӡыртә, «амрагьы шәытак амоуп» рҳәартә еиԥш.
Ауаҩԥсы, Адица, сара рыцҳа сакәым, дызшаз ихаҭагьы
дибар дизеилымкаауа аҟара иҽеиҭеикхьеит. Сара исзеи­
лкаандаз сыбзиабара аԥашә аҵызҟааз, аҟәыӷацәа зегьы
раҵкыс сҟәыӷаны схы сыԥхьаӡарын, сраԥысрын аусеил­
кааҩцәа зегьы. Дзыԥсоузеи, шьыри, акомиссар Мегре!
Абар, аусӡбарҭаҿы иҵәаху, башьа Баӡ иус. Ианалагаз
бдыруеит. Маи мза, 1961 шықәса. Мызкгьы иадымхалеит...
Дсымбацызшәа, акраамҭа сахәаԥшуеит Баӡ ифото. Дзакәыҵәҟьаз сзымдырӡозаарын, схәыҷаахыс издыруаз ауаҩы.
Ҵаны, ҳаиҩызцәаны, ҳаицныҟәо ҳаҟамызт. Аха ашкол аҿы
мацарагьы маҷ аамҭа ҳаицҭазма. Бареи сареи ҳаҵкыс
х-класск рыла деиҳаны дтәан. Уажәы, адокументқәа рылоуп
ишеилыскааз Баӡ Аҟәа аиндустриатә техникум дшалгаз
ала ақьаадқәа. Ҳқыҭаҿы ааба даналга, дабацеи ҳәа сыҟан.
Сара исгәалашәом, уи ашкол аҿы аӡәы диеисхьаны. Убасҟак
дҭынчын, дуаҩы ҽыԥхьакҩын, дцәылашьшьума уҳәартә, амала,
ибзианы исгәалашәоит, ампыл асраан, аӡәгьы дихьӡомызт,
амба дҭагыларгьы, ацыӷ еиԥш акәын дшыласыз. Ашкол аҿы
иҟарымҵацызт афымцатә ҵәҵәа. Абарҵа абаҟәқәа амасар
рыдчаԥаланы икнаҳан асаркьал. Аҩажәатәи ашықәсқәа
раан, ҳқыҭан игылаз аныхабаа андырбга, ашкол адиреқтор
асаркьалқәа руак, уамак идуцәамыз, иааганы ашкол
абарҵаҿы, харантә унаԥшыргьы иахьубашаз иныкнеиҳаит.
Ашаха ацымхәрас, ахәыҷқәа иԥырҵәон аҟнытә, агәыцә
иадкнеиҳалеит, ахьхьаҳәа еилаԥсо, адаҷпа хәыҷы. Арҵаҩцәа
руада аҟнытә, рҵаҩык, ма иара адиреқтор ихаҭа, икабинет

115

даадәылҵны, ажәакгьы мҳәаӡакәа, инапы ааирҵысуан,
аперемена нҵәеит, аҵәҵәа шәас ҳәа. Шәарҭ, аӡӷабцәа уахь
шәназышьҭуадаз. Ҳара еимаҳкуан. Џьоукы аҵәҵәа ишаҵагылоу
мацара, имыхәмарӡакәа, иаандырҵәон аперемена, асаркьал
иасырц иԥшны. Ҽнак сара снамҵасуа­ны, Баӡ иааникылеит
асаркьал агәыцә иацраҳәаз адаҷ. Знык-ҩынтә раҟара
агәыцә ыргьаланы дасхьан. Насыԥла, аӡәгьы даҵагыламызт.
Ирӷәӷәаны дахама, мамзаргьы цқьа иҿаҳәамызма, ишыҟалаз
сыздыруам, асаркьал ахаҭа ахькнаҳаз иҩамҟьеит. Абыркьыл
иаахеит. Илаҟәыҩрын, агәараҳәа аҩаршьҭра илҭаҳаит.
Еилагьежьрахеит.
– Машәыр ҟалама, машәыр?
– Ишԥаҟалеи?
– Иԥҽыма?
Машәыр шыҟамлаз аниба, иԥсы илалан, асаркьал ахьы­
шьҭаз инарҳәы-аарҳәуа дахәаԥшуан адиреқтор. Иҟалап,
уи изыҳәан, асаркьал, аурокқәа ҳанрылгози, ҳанрылагози
ахь­ҳанаҳәоз аамышьҭахьгьы, ианаҳәақәоз ыҟазҭгьы. Шаҟа
деигәырӷьазеи иахьԥымҽыз.
– Аҭоурых... Ҭоурыхтә реликвиоуп ари! Шәара ижәдыруама шаҟа шәышықәса ахыҵуа!.. Иказыжьда? – дааҳалаԥшит. Аӡәгьы ҿаҳамҭӡеит. Дааҳалҵын, ҿымҭ иаԥхьа днагылеит
Баӡ. – Уара уоума?
– Машәыруп. Исҭахымызт, исцәыҟалеит, – иҳәеит Баӡ.
Убасҟан иҟаиҵаз, иҟазшьа аилкаара азыҳәан акыр санаҳәомашь ҳәа сазхәыцит уажәы. Дшәыргәындоума уҳәартә,
еисрак зҽалазымгалоз, ибла неихамҟәысит, сара соуп асаркьал казыжьыз ҳәа адиреқтор ианиеиҳәоз.
Убасгьы сгәы сынҭахәыцит: «Аснабженец» Фрици сареи
иҳахьыз аус аҿы, сара сҭыԥан Баӡ иакәызҭгьы, ихы шԥамҩаԥигоз,
ишԥаҟаиҵоз?» Сыбзиабара аус аҿы, сгәанала, ишыҟаиҵоз
сымҩашьахуа издыруеит. Сара саҟара ихы иргәаҟуамызт.
Иӡбуан иаармарианы, иӡбуан жәлары ишырбо, иаахтны.
Бзиа иибоз аԥҳәызба дицәызгаз изынаицҳауан, дшугаз еиԥш
унапала даархынҳәны, ашьшьыҳәа сашҭа дынҭаҵа ҳәа. Иажәа
акгьы аналымҵлак, деиқәных абџьарла иҽааибыҭаны днеины,
иԥсықәара днаиаԥца, диманы аҩныҟа даауан.

116

Ибдыруеит, ақыҭа далҵааит, сыбла иҽеимырбааит
ҳәа знык изынаицҳаит Аруҭан, изынаицҳаит ҩынтә.
Дегьызеиӷьымыз ауаа изынаишьҭит. Ашьҭахь иҟаиҵаз
бдыруеит.
Сахәаԥшуеит иус аҿы, акьаад иадырҷабланы, иаӷроу
ифото. Бара, иаҳәшьа, иаҳа бнаӡааӡоуп, иара кьаҿк, имахашьаха еилаҟацаӡа, дҭынчӡа дахьгылоу, усыламкьысын, сулакьысуам рҳәоит иблақәа. Инапала идирбоит данхысуаз
дахьгылаз. Адәқьан аԥхьа, агәашә дахьааҭалазоуп.
Ашаҳаҭцәа руаӡәк, ахәаахәҭҩы ԥҳәызба, абар илҳәаз:
«Аруҭан адәқьан дыҩнан. Аҭаҭын ааихәеит. Дызусҭоу сгәалашәом, аӡәы днаидгылан, акы наиеиҳәеит. Аруҭан ихы-иҿы
аҽаԥсахит. Дгьежьыхынҳәуа ԥыҭраамҭак дгылан. Адәахьы
саанаԥшит. Ҳадәқьан ашҭаҿы агәашә ҿоуп. Агәашә дҭаланы,
дааскьаны, иџьыбақәа инапқәа рҭакны ашҭаҿы дгылан Баӡ.
Иԥшышьа злаҟаз ала, сгәанала, уи убраҟа данааи ауп Аруҭан
ааигәа дшыҟоу аниарҳәа. Сҩыза ӡӷаб, ахәаахәҭҩы, уҽыҵәах,
ашьҭаҵарҭахь уҩнал хәа иалҳәеит. Ҳара иаадыруан урҭ
шеиӷацәаз. Илакҩакрақәа рышьҭахь, аҭаҭын амца наиркын,
ашьшьыҳәа дындәылҵит Аруҭан. Ашҭа аҵыхәахь аҟара
днеихьаны... ахысыбжь геит».
Адәқьан данаадәылҵ, иџьабшьаша, дыҩ акәым, иныҟәашьагьы иацимҵеит. Иҟан аҽыԥхьакырҭа. Аанда агана­
хьала игылан агаз зҭарҭәоз абак ду. Иҽнаваикыр ҟалон.
Ауаа ишырбо дшәар, дыҩыр ԥхеишьама, мамзаргьы... Исыздыруам иахысҳәаара.
Иагәыларҷабны аус иаӷроуп даҽа фотокгьы. Уаҟа Баӡ
афымца ҭел хаҽрак еикәарҳәны ижәҩахыр ихшьуп. Амаганеиԥш, рԥынҵақәа ырхәаны, аҽышькыл еиԥш ишьапы акылхырҭа рышьхәақәа рҿы иаҭаны, инапаҿы икуп абаҟәқәа
дызларықәлоз аихацқәа. «Ҳирлашеит, иԥсынҵры ҟалааит,
Арсана иҷкәын», – рҳәон аԥсараа.
– Абри аус аамышьҭахь, уаанӡа ишԥеизыҟаз Баӡи Ару­ҭани?
Аиӷара рыбжьазма? – Аруҭан иаҳәшьа длазҵааит аусеилкааҩ.
– Баӡ изныкымкәа ҳаҩны днеихьан. Иаҳагьы далкааны
пату иқәиҵон сашьа. Афымцалашара анаҳзыҟаиҵа, ишимуаз,

117

ахә ииҭеит, еидтәаланы акреицырфеит, – ачеиџьыка пату
шақәимҵаз, Баӡ дышуаҩым ҳәа уинахыс иацылҵақәаз
бара изыбҭахузеи. Ауаа иахьраҳауа, лашьа диқәыӡбуазшәа
дцәажәон, аха аус аҿы шаҟа лылшоз лашьа длыхьчон.
Леилкаара мариоуп. Бхаҿы иааг абри еиԥш асахьа. Аруҭан
инхара-инҵыра бзианы ибдыруеит. Шьамханынӡа иҩышь­
ҭыхны игылоуп аӷәтәы кәасқьа. Аҩны ахышәара-ҵы­шәара
иавоуп абарҵа. Аџьтә ҟауар, излахыбу, убасҟак ахылҵуеит,
акалҭкәа рҿы ашыцламҭә ақәиаахьеит. Абарҵа азыбжаранӡа
иахьынҳаланы иақәуп аҳардан ӡахәа. Иҟалоит, ажь анҿалашаз
аамҭазы акәзар. Усҟан ишәҭуеит аӡахәа. Аԥаҵа хәыҷқәа
амышәшәаны икаԥсоит. Ашьхыҵә ихҭаркуеит. Иахылҵуеит
убасеиԥш фҩы хаак, ухлахаҵ аргьежьып. Иҟалоит, ҭагалан
акәзар. Иҩежьхоит, аԥсы алҵуеит аӡахәа абӷьы. Ихьархьаруеит
аԥша ахьасуа. Излиааз, иарԥшӡоз аӡахәа амахә, иаԥырҵыр
аҭахым, аха урҭ еиҟәнамыкәкәаар ауам аԥша. Зны ашьхарахь
иарнаауеит, ҽазны иаанарҳәуеит агаҿаҟа, зны мчыла иажәлоит,
ҽазны иаргәыбзыӷуеит, аха агәҭакы акоуп – иааит, абӷьы,
уаамҭа, уҿшәа, иааныжь умахә гәакьа.
Абри акәасқьа абарҵаҿы итәоуп ҩыџьа ахацәа. Афатәажәтә рымҵагылоуп. Руаӡәк иуаҩра днахыҳәҳәахьеит. Иблақәа цқьа урхыԥшылар, убас еиԥш угәы иаанагап дышҭиҵаара дыҭҵааны далгахьеит ауаҩы, егьа иоуҳәаргьы, иара
изыҳәан акгьы ҿыцым, иара изыҳәан акгьы џьашьатәым.
Ицәхаԥшь-цәиқәароуп иаанханы изықәу ихахәы. Абахҭаҿынтә дхынҳәижьҭеи шықәсқәак шҵхьоугьы, ихы-иҿы
иацәымӡыц ахьҭеи аҵаа цәгьеи рышьҭамҭа. Даныччо, аҳәса
реиԥш, иччаԥшь дацәыԥхашьошәа, иҵәахуеит, иҿы инапы
наԥыраикуеит. Дырцәыԥхашьоит ахәышҭаара иҽҳәыргазшәа, ихыжәжәа-ԥыҽҽны, ихыблаа-ҿыблааӡа иҟоу ихаԥыцқәа. Дааҟәымҵӡакәа аҭаҭын дахоит. Иныԥшыр иҭахым
игәаҵа ҭызблаауа агәалашәарақәа. Убри ахаҵа иаԥхьа
дтәоуп зҭәымҭа иҭагылоу арԥыск. Уи иӡамҩақәа ашьеиахши еилаҭәоушәа еилыԥхаауеит, иблақәа ихалашоит.
Урҭ аблақәа рҽахьыргара рмоуа, зны иԥхашьоит, ҽазны
инархыҳәҳәылоит агәадура. Изҳаит, дхаҵахеит уажәшьҭа
уи арԥысгьы... Аруҭан дызҭаркыз, иҟаиҵаз шҽеим, ишҵаура

118

усым иаҳахьеиг Баӡ, аха зегьакоуп гәыблрак, ҳаҭырқәҵарак
изцәырҵуеит. Днаиазҵаауеит.
– Абасҟак шықәса абахҭа... Ахьҭа, амла, аҵаа! – хылахшыҩла иеиликаауеит уи шхаҵарам. Иауам, изыхәаҽуам
игәаҵан иҿыхаз агәыблра. – Ицәгьазу, Аруҭан? Аҩныҟа
гәхьааугозу?
– Ишԥоуҳәеи? «Аҩныҟа гәхьааугозу?» Иуҭахума аиаша уасҳәар? Мап, зынӡаскгьы игәхьаазгаӡомызт, – Баӡ
изеилкаауам ари аҩыза аҭак. «Иаанагозеи? Агәаҵәадара?
Агәахшәара? Мамзаргьы...» Баша игәы дҭахәыцуеит. Убасҟангьы, убри ашьҭахь абахҭаҿгьы аҭак изымԥшаазт, наҟ
ихаиршҭит арԥыс. Аха, аҭак шизымԥшаазгьы, ихамышҭуа
иаанхеит убасҟан иеиҳәаз даҽакы. – Абахҭа акәӡам ицә­
гьоу, зегь реиҳа ицәгьоу ахьымӡӷоуп, дад, ахьымӡӷ. Даҽа
убриаҟара сықәырҵахгьы, цәгьак, бзиак аҿы сызнеиуа,
сыбла сызцәырго сыҟандаз. – «Хымԥада, ихьыз гәнигоит,
иҟаиҵаз шҽеим еиликааит. Ачарахь уҳазнеи хәа иарҳәар,
мамзаргьы шәаџьҳәаҩык иашҭа дҭалар, ииҳәо акоуп...
Иҭабуп иахьсеиҳәаз, сара џьара снеиуа-сааиуа сыҟам...»
Аҩныҟа имҩахыҵуа мыцхәы диеигәырӷьоит Аруҭан.
Асасдкылара иаҵанакуа аамышьҭахьгьы, иҩныҟа имҩахыҵыз, ичеиџьыка мап ацәызымкыз, ианаижьитоуп иху ахьӡ
бааԥс. Урҭ асасцәа аӡәгьы диеиԥшым уажәы иаԥхьа итәоу
арԥыс. Дҭиҵаауашәа, дихәаԥшуеит, мызқәак анаабжьыслак,
илеигәыдҵаны дызшьраны иҟоу. Уи имбарц залшомызт
ари арԥыс убри аҩыза агәаӷьра шилоу. Аха зегь реиҳа
дзызхәыцуа, игәаланаршәо... Ицәажәашьа... Иашоуп, Баӡ
зегь реиҳа иан дызлалеиԥшу ибжьалоуп. «Абасҵәҟьа акәын
ари иан лыбжьы шыҟаз...»
Усҟан, иаргьы абасҵәҟьа, абри арԥыс иеиԥш, ихаҵарԥыс­
ра данҭагылаз аамҭазы, агәра анигоз уи абжьы, азыӡырҩра
ԥсҭазаарас ианишьоз... Реиҳа игәалашәауа, аҵыхәтәанӡа
акәны...
Аныҳәаҿақәа иҳәоит, аҭаҭын днаҿыхоит Аруҭан, аха
игәанала дазхәыцуеит, акакала игәалаиршәоиҭ, абри, иаԥхьа
итәоу, арԥыс ибжьы изнарҿыхаз... Уинахыс, убри ауха
нахыс...

119

...Амза убасҟак иҭҭәааӡа ишеи-шеиуан, ашәытақәа ианыз
уԥхьаӡарын. Ашьхара аганахьала ақыҭа иахагылоуп уи ахәы,
дара ахьеиқәшәалоз. Уантәи Аԥсара уахынла уалаԥшыр,
инеибанеиԥшны, иуарҳал еиқәаҵәаха ишьҭоуп ақыҭа.Ажәҩан
иалышәшәаны, ауарҳал еиқәаҵәа иқәыԥсазшәа, анаҟа-араҟа
икәеицеиуеит аҩнқәа иркылԥхо алашарақәа. Алашарақәа
ахьарку бзиа илбон аԥҳәызба, иаҳагьы еиӷьишьон арԥыс;
аҩнқәа зегьы рҿы, алашара шаадырцәалак, инеиԥырҵны
ицоит рыҩныҟақәа. Уаанӡа, ҩнык аҿы алашара аркнаҵы...
Амҩа нымҩахыҵ, адәҳәыԥш аҿы иқәгылоуп аџьҵла. Ақыҭа­ҿы
ианыҟоу, уброуп иахьеиқәшәало. Убри, аҵыхәтәантәи аухаз,
нанҳәа мза ҩажәиак, 1939 шықәсазы, аҩнқәа зегьы рҿы
алашарақәа дырцәахьан. Уаҟа инхоз насыԥ роуртә, асааҭ хԥа
инархысаанӡагьы ҩнык аҿы алашара аркын.
– Уажәшьҭа сцароуп, Аруҭан, аҩныҟа. Ас аҵх цахьаны,
аҩны, сан, саб, сашьцәа, аӡәы сааибар...
– Мсыгәда, дара ирдыруеит сара ишыздыруа, сара
ишыздыруа дара ирдыруеит, дара акгьы сарҳәаӡом, сара
акгьы расҳәаӡом, ҳазегьы бара акгьы баҳҳәаӡом, – ажәақәа
ырхәмаруа алаф иҳәоит арԥыс, нас рыҵаҟа ишьҭоу ақыҭахь
днаирԥшуеит. – Абни аҩнаҿы алашара дырцәаанӡа баангыл. «О, баанҿас, баанҿас, сылашара, аԥхыӡ беиԥшха, бым­цан,
бымцан, бысцәымӡын!» Иахьынтәаагоу бдыруазар арҭ ажәақәа?
Урҭ иӡбеит, агеницәа ргени Аруҭан, аԥсуа Пет­рарка!..
– Мсыгәда лыхьӡ камшәо, Беатриче лыхьӡ еиԥшха еиқәзырхаз, – Аруҭан илаф лыҽнақәыршәаны инаиаҭалкит
Мсыгәда.
Иаҳа-иаҳа иҭтәаауан амза. Рыблақәа ҭыџьџьаауа, ауаатәыҩса ишеимаркло еиԥш адгьыл, ажәҩан еимаркуан ае­
ҵәақәа. Арԥыси аԥҳәызбеи еицәшәа-еицәыԥхашьо... Ир­
зымгәаӷьит аибагәӡра. Убри аҵх дара рыбзиабара азы­ҳәан
ишҵыхәтәантәихоз рдыруазҭгьы, рынарцә мҩа иқәыр­га­
лаша, еибагәӡрак ма иацәыргарын... Ақыҭа ацәа иҭа­нагалон.
Аҵыхәтәантәи аҩнаҿгьы алашара анҿыцәаа, Мсыгәда лгәашә
аҿынӡа днаскьеигеит Аруҭан. Уаҵәынӡа ҳәа инеиԥырҵит
еснагь ишеиԥырҵлоз еиԥш.

120

Аруҭан иаԥхьа итәаз, Мсыгәда лыҷкәын дихәаԥшуа:
«Уамашәаҵәҟьа иан лыбжьы ихоуп ари арԥыс», – иҳәеит
игәанала.
***
Убасҟан, ааԥнума, ҭагаланума, акәасқьа абарҵаҿы Аруҭа­ни
Баӡи анеидтәалаз, Аруҭан иаҳәшьа илҳәан еиԥш, ҭынхацәақәак
реиԥш ианеибаныҳәоз, мамзаргьы даҽазны, урҭ рыҩны Баӡ
афымцалашара анирҽеиуаз, иаҳҳәап, Баӡ ибазҭгьы, акәасқьа
азал аҿы, ажәытә патефон аганаҿыҵәҟьа иқәу афотоқәа
ральбом... Уаҟа иагәылоу афотоқәа дыргәылаԥшуа иҿынаихар...
Иибақәоз фотоқәас? Ҩажәижәабатәи ашықәсқәа раан Аԥсара
ақыҭантәи акомҿарра ақтивистцәа. Ачаи аҿыхраҿы реиҳа
ахьӡ-аԥша змақәаз. Ашкол еицалгаз гәыԥ­ҩык ашколхәыҷқәа.
Урҭқәа зегьы, иаҳҳәап, усҟак илаԥш рыдымхалеит, хәыцырҭас
ишьҭимхит. Аха Баӡ илаԥш адым­халарц залшомызт фоток. Уи
ҭыхуп Аҟәа, асасааирҭа «Абхазиа» аԥхьаҵәҟьа. Еидгылоуп
арԥыски ԥҳәызбаки. Алаба рхыршьылазшәа, аҩыџьагьы
еиҟароуп, инаӡа-ааӡақәоуп. Лаԥхьаҟа ииаганы, (дырхыҽхәозар
акәхарын), ҩбаны иԥа­ны, лӡара инахысуа, аԥҳәызба, лгәышԥы
иадуп лыхцәқәа. Лыблақәа лхаччоит. Аныха дамҵагылоушәа,
ихылԥа ихыхны икуп арԥыс. Реидгылашьа ианубаалоит ацәшәацәыԥхашьара, аҳаҭыреиқәҵара, аиҽырбара. Реизыҟазаашьа
азыҳәан шаҟа уанаҳәозеи реидгылашьа.
Абри афото аҿы Аруҭан дидгылоуп, Адица, Баӡи бареи
шәан, Мсыгәда. Убри ибахьазҭгьы, урҭ реизыҟазаашьа идыруазҭгьы Баӡ, дымхыскәа, итапанча днахарызушь?
Ирҳәоит, раԥхьаӡа адгьылаҿы зшьапы еихызгаз ауаҩы,
ишьапы иаҵамҟьыцызҭгьы ашышкамс, ауаатәыҩса ҳамҩа
асҟак ишьаарҵәырахомызт ҳәа. Изхысҳәаауа, Баӡ инапы
инахашаз аӡәы диқәшәазҭгьы аҽны, бареи сареи ҳажәҩан
шәыла иҭалаҳахомызт.
Баӡ дмырхыскәа аҽны днызкылашаз уаҩԥсы дышԥаиқәымшәеи анысҳәа.... Зныкыр аԥсаратәык иҳәо баҳахьоума,
Баӡ ауаҩы даниҳаршьыз ҳәа, зегьы ишырҳәо Баӡ Аруҭан
данишьыз ҳәоуп.
Дишьу, дидыршьу?

121

Ауаҩшьра ҟаларц сааҭк аҟара шагыз, хәҩык арԥарцәа
еицны, ҳқыҭан, адәқьан азааигәара иҟоу акрыфарҭа иныҩналеит. Иаармарианы акы инацҳаны, аҵәыцақәак аанкыла­ны,
русқәа рахь ицарц акәын. Аколнхара арахә рыҭраҿы афымца
неигон убри аҽны Баӡ. Егьырҭгьы усқәас ируаз, изҿқәаз,
ирыхьӡқәоу, ирыжәлақәоу ануп, аха бара изыбҭахузеи аус
аҿы иаҳәақәо зегьы. Ибзагәылызҩаауеит аӡәык-ҩыџьак
ашаҳаҭцәа ирҳәақәаз рахьтә акык-ҩбак.
«Мап, ижәны ҳаҟамызт. Ԥатлыкак ауатка ҳамҵагылан
хәҩык. Исгәалашәом дарбану раԥхьа Аруҭан иӡбахә цәырызгаз. Аҵәца ааникылеит Баӡ. Уи ииҳәазу? «Сара ахьымӡӷ сыдым.
Ҳқыҭа абыргцәа, аҟәыӷацәа неит Аруҭан иҿы. Ақыҭа уалҵ
ҳәа иарҳәеит. Аҵкыс еицәоу иарбану! Уара, Баӡ, хьымӡӷ удым
ҳәа сарҳәеит». Сара слымҳала исаҳаит Баӡ абас шиҳәаз. Уи
дишьырц зынӡаскгьы игәы иҭаӡамызт».
«Абыргцәа Аруҭан ақыҭа далырцеит, сара уажәшьҭа
хьымӡӷ сыдым» аниҳәа Баӡ, аӡәык-ҩыџьак ахьтәаз инцәыҵаччеит. Баӡ дгәааит. Ажәақәа еимаркит. Арԥарцәа Баӡ ихыччара иалагеит. Еилыскааит. Акрыфарҭаҿы аисра ҟаларц
егьаагымхеит. Изыхҟьазеи?.
– Аруҭан ақыҭагьы далымҵит, уаҩысгьы уимшьеит. Узеиԥшраҵәҟьаз гәаҭаны, уан диман, – иҳәеит аӡәы. Дыкшарц
аԥаҭлыка шьҭихит Баӡ. – Сара узсысуазеи, узықшозар,
ахьымӡӷ узыргаз, абнаҟа адәқьан дыҩноуп, ихы уас! – Изҳәазу? Дысгәалашәом. Мап, даанысымкылаӡеит Баӡ. Аруҭан
дипҟааит, ихьымӡӷ ихихып сҳәеит. Ааи, ҳаиҩызцәоуп. Мап,
дишьуеит ҳәа зныкгьы сгәы иҭамшәеит. Аҳәызба, атапанча ахаан акгьы ныҟәимгацызт. Дызлахысыз атапанча
иара итәымызт. Уи Аруҭан импыҵиԥааит. Сара исымбеит
ианимпыҵиԥаауаз, аха зегьы усоуп ишырҳәо».
Ари, аҩбатәи ашаҳаҭгьы, иахьынӡаилшоз Баӡ дихьчон.
Брызхәыцма иажәақәа «ахьымӡӷ ихихып», «ҳаиҩызцәоуп?»
Иџьабшьаша, Баӡ акрыфарҭаҿы идтәалаз, амца иҵаҵаны
Аруҭан дижәызҵаз, аусеилкааҩ данразҵаауаз акәзааит, сара
ҽырмашьца ҟаҵаны санрацәажәоз акәзааит, аӡәызаҵәык­
гьы инаиҿыҵымшәеит ҳаргьы иаҳхарақәоугьы ыҟоуп ҳәа.
Убри аҟнытә, гәҩарас искит, иҟалап, дара, убарҭ рахьтә аӡәы

122

ииҭазар ҳәа Баӡ дызлахысыз атапанча. Руаӡәк, реиҳа гәҩа­
рас исымаз сҽыргызмалны снаиазҵааит:
– Аус уанақәшәалакоуп аҩыза данеилукаауа. Баӡ ихьымӡӷ
ихихырц азыҳәан иҩызцәа шәицхрааит, – сҳәеит.
– Ҳазлаицхраазеи? – иааџьеишьеит.
– Аҽны акырицызфоз шәуаӡәык атапанча ишәымҭазҭгьы,
ихьымӡӷ злаихихуаз! Уи ҩызараӡами?
– Ахеивҟьа иҳәалоит еиԥш, сыхшыҩ аарҳәны иҭан убри
аамҭазы. Сгәы иҭаз нарҳәы-аарҳәны исҳәон. Еибаҳҳәаз
зегьы зыбҭахузеи.
Мап, урҭ аӡәгьы иимҭеит атапанча, уи агәра згеит. Дара,
ииашаҵәҟьаны, Баӡ адәқьан дшыҵалаз анырба, ахьӡи
ахьымӡӷи ҳәа Баӡ амца наиҵарҵан дрышьҭит, ауаа ишырбо,
диҿасырц, ианеиҳаха, шәахсҭак иниҵарц. Атапанча Аруҭан
имамызт, имазаргьы иҭимгеит ҳәа агәра злазго, ашаҳаҭцәа
зегьы ирҳәоит, Баӡ уи иааигәара зынӡаскгьы дымнеиӡеит,
днаскьаны дгыланы ҿиҭит. Ибжьы инақәырццакны дхысит.
Ажәа ииҳәазгьы ахымҩас иаҩызан, иҭирҟьаз ахызаҵәгьы
ԥсҭыхгахеит. Ауаҩ ҭынч, аҽыԥхьак, ашьац змырҟьыцуаз,
кәтык зымшьыцыз ҳәала, нас бара!
Иџьабшьаша, аусеиҿкааҩ ихшыҩ азымцаӡеит, дазым­
хәыцӡеит, мамзаргьы агәхьаа имкӡеит. Ибзиоуп, Баӡ излеи­­ҳәаз
ала, аџьармыкьаҿы аӡәы дааидгылан, атапанча уҭахума ҳәа
днаиазҵаан иирхәҳазааит, уажәы дибаргьы дизымдыруазааит
дызусҭоу. Ианааихәазгьы, рыжәла адунеихаан иахымҵуа
ахьымӡӷ анахыла ашьҭахь акәзааит. Аха аҽнышьыбжьон,
ааԥынраз, аԥхын мшы еиԥшха, ианԥхарраз, сарочка заҵәла
деилаҳәаны, амаҟаҵәҟьа зыҵдамыз аиқәа анишьаз, иабаҟаз,
иҵәахны иабаимаз атапанча? Абас акакала еиҿыршәшәаны
сазхәыцуа сҿыласхан, агәра згеит, атапанча шимамыз Баӡ.
Имамызт акрыфарҭа дандәылҟьаз. «Баӡ Аруҭан данишьыз
аҽны адәқьан аԥхьа уара уда иҵегьы игылақәадаз?» –
ҳәа снаиазҵааит саб. Ибдыруеит баби иареи еишьцәак
реиԥш ишеибабо, убри аҟынтә, ари аус иаадҳәалоу зегьы
игәалашәоит. Аҽны уаҟа игылақәаз ҳәа, аӡәаӡәала рыхьӡқәа
ансеиҳәа, иршәыз ирхаз ҳәа саниазҵаа, ицәаԥҽыгоу жәак
иасҳәазшәа, дгәааны дсыҵаҟьеит.

123

– Иуаҳахьоума акәты ашьыга ашьаԥхыц иҵнахуеит ҳәа?!
– дызласымбаӡацыз ала, иблақәа ҵархәны днасыхәаԥшит. –
Ухы иазеицәоу аамышьҭахь, даҽакы уимырҟаҵо, ушԥеишеи,
уара, анасыԥда, узшаз!– зегь реиҳа сгәы иалсыз «анасыԥда»
ҳәа ииҳәаз ажәоуп, аха сгәы иалымсызшәа ҟаҵаны, иаа­
сычҳан, лаф хәыҷыкгьы наҵасҵан:
– Акәты иахароузеи, иазымдырӡо, изгаша ахәшә ад­
гьыл иҵарҵахьазҭгьы, – сҳәеит сҽырҟәышны. Сыгәгьы сын­
ҭахәыцит. «Ҳаӷацәа ргәы ԥаҳжәаларц анаҳҭаху, ҳхала ацә­
гьара ҳхы иазаҳаулап. Ацәгьара сара изызуп ҳәа акәын, ҳаи,
аҟаҵаха шԥасаимраӡеи, ихала ихы ишԥазиуи ҳәа иԥсахы
ԥыжәжәо даанхоит». Ҳаицәзырӡыз еилысымкаакәа гәҭынчра
сауам, исыхьыз аҵкыс еицәоу исыхьуа здыруазаргьы. Изури,
иумыртҟәацкәа, агьежьра изаҟәыҵраҳа адгьыл, ари аус
артытра, азхәыцра иаҟәыҵраны иҟаӡам, исхагылоу акәым­
пыл. Сыбзиабараҿы мацара акәызҭгьы, изулак исҟажарын.
Аҵкыс еицәоуп ацәымӷраҿгьы.
Аԥсара уқәҵышьа шыҟалаз удыруеит, Алиас. Ҵәахышьа
амамызт. Алхас имашьына ахьыбӷалаз уара ишухароу ақыҭауаа ирылаҩхьеит. Уааит араҟа. Иҭынчӡа, икәаԥӡа, уахьалымԥсааша ҭыԥк уԥшааит. Ахыҵакырҭагьы умоуп. Изуҭаху­зеи
узҿқәоу, изуҭахузеи иузеицәоу? Иузеицәоу анысҳәа, раԥхьа
игылоуп Дамшә. Абзиара сзаазго, ацәгьара сзызуа... Бзиара –
ҳәа акыр сзаанагама, Адица, бара бышҟа исымоу абзиабара?
Исылшозар ббоит, ацәыбналара, схаршҭра. Еиҿырԥшышьас
ирымоузеи бҳәашт, аха, убри, бара бышҟа гәыҵхас исымоу
иаҩызахеит Дамшә ашҟа исымоу агәыбылрагьы. Аҩбагьы
цәгьамзар бзиара сзаарымгац. Аха аҩбагьы сынарцәымҩа
инықәызгало исыдхалеит.
Сзықәтәаз амахә раԥхьаӡа Дамшә ианаҿаҟәаз...
Ишбасҳәаз еиԥш, Самсон Григорич азауад ашҭа дшаа­
ҭнабаалак, абгыӡ афҩы аҿасызшәа, аӷыӷра, ашра иалагон. Саргьы сшынаихәаԥшлак, сыбла даахгылон Маҵкәа,
ашәеиқәаҵәа аҵкыс игәыҭшьаагаха, акасыш лхаҵаны. Ҳидызцалазеи бҳәарауеи. Ашьа ицаша ада иалагылом. Сҿы
иҭагыломызт схаԥыцқәа, уаҳа акгьы. Амаҭ зыршьуа абз
азыҳәаноуп. Ирҳәоит, амаҭ ашҳам хәшәуп ҳәа. Аха ашҳам

124

даҽаӡәы ихәап, аԥсы ҭазааит ҳәа дхәыцны, иара ицҳар, ахы
мырҷаҷакәа дарбан аԥсаратәу иаанзыжьхьоу! Иџьабшьаша,
схаԥыцқәа лабыҵә ҩак аҟарагьы иӷәӷәамызшәоуп ишныҵышәшәаз. Иахьбасҳәогьы ԥхасшьоит, аха иаҳагьы еиӷьуп.
Дахькасыжьыз иашаны иҟасҵеит, ишьа изымуит, даԥсамызт
бҳәалап. Баша сазгәаауеит, акгьы ахарагәышьамызт Дамшә
раԥхьаӡа Самсон Григорич данаӷрасыз. Аҽеикәарҳә итәаны
ицәан. Днавсуаны, ахы ианааҩаха, убас амгәацәа дҭасит,
азныказ абжьы азҭымкааит, нас иҵәааит. Слымҳақәа скит.
Ишьӡарауаз убри аҽны.
Ҩажәак еихысҳәаалоит. Дамшә исызнауқәахьоу саназхәыцлак, иаасгәалашәоит Гәдиса иажәабжьқәа даҽакы.
Ихымхәыцкәа, агәнаҳа иҟарҵаз иахырҟьаны, Нани Дади
џьанаҭ баҳча иҭицеит, иҳәеит, изшаз. Ԥхӡашала, џьамыӷәала,
иааурыхлааит уҿаҵахәы ҳәа ахаҵа диқәшәиит. Ашәиԥхьыӡ
лыгимырхеит, ахаҵа дхызхыз аԥҳәысгьы. Хьаацәгьала
ибоулааит ахшара иҳәеит. Убриаахыс ауаҩы изыҳәан
инеицылеит аԥхӡашеи ахьаацәгьеи. Даниуа – ахьаацәгьа,
адәы дықәзарц азыҳәан – аџьамыӷәа. Абри аҟны еиԥшуп
ауаҩи аиашеи. Адунеи зегьы еицырзеиԥшу иаша дуӡӡак
акәым, аӡәызаҵәык дзакәыҵәҟьаз аиаша ааԥшырц
азыҳәан, сара схаԥыцқәак ныҵҟьҟьар акәхеит. Нани Дади
џьанаҭ ианҭицоз дышрықәшәиз еиԥш, саргьы Аԥсара
санықәҵуаз исыцын, сан лнапала акаҵкәыр инҭалыртәан,
исыманы сааит шәиԥхьыӡк. Иаазгеит ахы шьышьуа, агәы
шьышьуа. Зыҟны сыҟоу аԥшәмаԥҳәыс илҳәан еиԥш, сыԥсы
иарҭаҵәҟьандаз!
Уиаҟара зысҳәарызеи!
Ишбасҳәаз еиԥш, Фриц (Самсон Григорич) раԥхьаӡа
данӷыӷнагаз, абна аазго «американски студебеккер» дақәтәан. Хәыҷы-хәыҷла маҵурала деиҳахон. Зны абнаԥҟаҩцәа
дрыман бригадирс, ашьҭахь «снабженецс» дҟарҵеит азауад зегьы азыҳәан. Уи маҵурала деиҳахацыԥхьаӡа сара
сгәаҵаҿы иаҳа-иаҳа иазҳауан ацәшәагәыҭҟьара-гәыблра,
аха Дамшә агәаҵаҿы иазҳауан даҽакы – нышәашьа змам
агәаӷ-цәымӷра, иаҳагьы ицәымшәара. Аплан анынаҳагӡалак,
апремиа анҳауа, раԥхьаӡа ихьӡ ҳәаны, адиреқтор зҿаԥхьа

125

дхырхәоз Самсон Григорич иакәын. Ҳазегьы иаҳуалԥшьаны
иҳаԥхьаӡон, апремиа шааҳаулак, Самсон Григорич, ҳаԥсы
знапы иаку Самсон Григорич, «всемогушьчи» Самсон
Григорич кониакк, ма «Московскаиа» изықәыргылара. Аха
схаԥыцқәа аныҵирҟьҟьаз аҽны, апремиа ахьҳауз азыҳәан
иҟасҵаз «макарич» столмызт ҳазхатәаз.
Хырқьиара ицаз, ҽадаиала дааргеит ҳәа, аинышәара
иазкыз астол ҳнахыргеит, ахҟа зыбжьоу ҳнарҩызаха. Саб
иҳәан еиԥш, усгьы схы саӷаны Анцәа сишеит. Синышәарц
сшаҿыз... Аинышәара сҳәеит, ибамҳәаӡакәа аиӷарара иҳабжьалаз зыхҟьаз, ишыҟалаз.
Зны-зынла ишыҟаиҵалоз еиԥш, ҽнак, ақыдқәа анааига,
ихынҳәны аԥсҭаҟа амашьына анцоз даццеит Самсон Григорич. Ауха уаҟа, аԥсҭаҿы дыҟан. Дзацәажәаз, дышрацәажәаз, ириҭаз, ирымихыз, дара, иеиԥш зеиԥшу рҳәашьа,
«обшьчии иазык» шиԥшааз, сара сусс иалоузеи! Адырҩаҽны
данаауаз, дызлацаз амашьына ду азнаҵәҟьа ақәҵаны
иааигеит... Иааигеит, Адица, аха изакә бноузеи иааигаз!
Аԥсҭаҿынтә иаарго, зыхрагьы азин ҳамоу ашә-ҵлақәа роуп.
Ари убасеиԥш иҟаз аа-ҵлақәак ҳәа ааигеит, имфа имжә
сахәаԥшландаз уҳәап. Апартком амаӡаныҟәгаҩ, ԥсшьара
даныҟаз иақәиршәеит акәымзар, уи дыҟаны иааигазҭгьы,
убасеиԥш қҭык ҟаиҵарын, уаҳа азауад ашҭа дҭармыжьло.
Ианааигаз аҽныҵәҟьа ихыр акәын, мамзар, иара иҳәан
еиԥш, џьара «клиаузникк» ибар ҟалон. Хԥа-хԥа метр инаӡон
ақыдқәа. Акрановшьчик илымҳа дынҭахәыҭхәыҭын, иаарласны инақәихит. Ацех иҵаргалеит. Сара исымбаӡошәа,
ҿымҭ, сҽырҭынч, сҭыԥ аҿы стәоуп. Иаасгәалашәақәо нанысҵоит абри, бара бзыҳәан изыҩуа, атетрад.
Ашәарыцаҩ бзиа сиеиԥшуп. Стәоуп амҩа кны.
– Аҩбатәи асменаҿы ҳаангылозаргьы, иузаҳхуеит, –
рҳәеит ахьархь иадгылақәаз. Ишбасҳәаз еиԥш, ахьархь
ианаҿыҵлак, амаҟа ҟьаҟьа инықәҳауеит. Уи анапы ианҵаны,
сара сахьтәоу, ацех ашәаҿы иаанагоит. Аура сшәоит ӷәык.
Егьырҭ, уинахыс аметр нықәҵаны, шаҟа сантиметр икьа­кьоу
аагәаҭаны, ақьаад инанысҵоит. Ауреи аҟьаҟьареи анааи­
хушьалалак, иалҵуа ала иудыруеит шаҟа кубометр ыҟоу.

126

Ахьархь инаҿарҵеит аа-қды. Аҟәартәрақәа нхарҟәало
иааныскылеит амҿтәы сантиметр. Сусуга қьаад ахаҿы
ина­нысҵеит «Красное дерево» ҳәа. Аганвых насывсит.
Исымбазшәа ҟасҵеит. Амаҟа иаманы аҿаанахеит иҟаԥшьӡа,
иуҿаԥха-уҿаччо аӷәыҵәҟьа. Ажәпашьала харантәгьы из­
дырит, «пиатидесиаткан». Саԥхьа ианниасуаз, сметр нақәсыр­
шәын, шаҟа сантиметр иҟьаҟьоу аагәаҭаны инанысҵан,
сцәы­ҵыԥшны иара, «ҳзауад аԥсҟы зкыз» иахь саанаԥшит
сгәеимҭаӡоишь ҳәа. Ахьархь иадгылаз аӡәы днаидыххылан,
сара ихы сықәкны, илымҳа дынҭахәыҭхәыҭит. Даасыхәаԥ­шит Самсон Григорич.
– Иҟауҵозеи, Алиаа-сик?! – иҳәан, сара сышҟа иҿааихеит.
Усоуп араҟа ишсыԥхьо – «Алиасик». Ихәда ԥсылара иҭыҵны
ибжьы ахьаауаз амҩа алхра азыцәгьазар акәхарын, иан­
ԥыҵәҵәа-ԥыҵәҵәалак, «ҟыр-ҟыр-ҟыр» ҳәа алаҳәа аҟырра
угәаланаршәон. Хәаџьа Шьардын иџьмақәа еимҵәаны иры­
ма иандәықәла, иаргьы акы мҵарсны деихеит. Усгьы иԥиҟеит,
ихуеит, иҭиуеит, шьапык ԥуҟар уҭаркуа аҟынӡа, азакәан
иахьчо, аа-ҵла. Изԥирҟаз, изақәызҵаз, изаазгаз, изызхуа
уҳәа, арысҟаҩык амҳаҵәқәа ахьырҿишьуа, сара сзеицәада.
Саргьы сҿы амҳаҵә анымаало иҟоума. Ухы уаӷоуп имҳәои
сзыхшаз саб, схы саӷазар ибап.
Снапала исырбеит Самсон Григорич, исшәоит, ақьаад
ианысҵоит ҳәа.
– Ани, думдыруеи ани, апарторг? – сҳәан, азауад анап­
хгаҩцәа ахьтәоу акорпус ахь снапы насырххеит. – Ақьаад
инанҵаны исҭоит, «красное дерево» кубометрла... – убас­
ҟаноуп ианигәалашәаз, саргьы амҳаҵә шысҿышьтәыз.
– Ушԥасхашҭи, – иҳәан, ихы днасит, сиҵәуозшәа. Санԥслак симҵәыуар, иаҳагьы еиӷьасшьоит, амала сыԥсы шҭоу,
сылақәа шааԥшуа, сихамышҭааит. Имгәацәа инапы ахьшьуа,
даасыдгылеит. Иҟалашоуп акәымзар, данаасыдгыла, ашә
асыркырауаз Дамшә зҭатәаз алаҭра.
– Сара акгьы суԥырхагам, Самсон Григорич. Инанҵаны,
апарторг инаисҭоит, нас иареи уареи шәеицәажәа, – сҳәеит
сҽырмашьцаны.

127

– Али-аа-сик-к! Уара ҳа-ҳа-ра уаҳтәуп, ууаҩы бзиоуп.
Уаԥхьаҟа азыҳәангьы ҳгәы иҭа-ҭақәоу ыҟ-ҟоуп. Адиреқтори
сареи ҳшеи-зыҟ-ҟоу удыруеит, ибзиара аҟнытә, их-хаҟара
пату сықәи-қәиҵоит, – иҿы акуа, рхала иԥыҵәҵәон ажәақәа,
ихәдаҿы далақьк ҭагыланы иԥнаҟозшәа. «Ҳаи, шәанаџьалбеит, алаҳәа аҟырра ишԥеиԥшҵәҟьоу ибжьы!» – Зны-зынла
иуҳәақәо наҟ уааҟәыҵыр, абригадирра, азавскладра зҳәаз
иеиԥш, адолиа бзиа ахьуоуша уаҩ дазхәыцып.
– Сара сахьыҟоу сызхоит, – сҳәеит, уиала сузхыхуам ҳәа
аанаго. Изеилымкаауа дыҟамызт.
– П-по-нимаешь, Ал-иас-ик! Аҟәа уаҩ дук изыҳәан исҭа­
хуп. – Иҵегьы иҽынасзааигәаитәит. Аҩфҩы иҿҟьон. Иаҳа­
гьы сгәы ԥнажәеит. Иара далаԥшны ииҭаху ижәуеит, сара...
Инапы дааҩахеит, Анцәа димҵаныҳәозшәа. Цқьа еилыскаарц
дсыхәаԥшуа, – двухетажни аҩны далгеит иргыланы. Уи
акыр зылшо уаҩуп. Араҟа, апенсионерцәа рҭыԥаҿы уан­
банӡатәоу...
– Сара, Самсон Григорич, иуасымҳәеи, ақьаад инанҵаны
апарторг исҭоит. Уии уареи «обшьчи иазык» шәыԥшаа.
– Ҳаи, абнаршәыра ушылҵыз ушԥанхеи! Аибашьраан
«иазык» аагара иаҳа имариан, ҳпарторг иҟны «обшьчииазык»
аԥшаара аҵкыс. Настоиашьчи клиаузник. Уара, Ал-иас-ик,
ауаҩразы... – иџьыба инапы нҭаиршьшьит. Игылашьа убас
иҟан, адунеи аԥшәма иара иакәны, сара сшышкамсушәа.
Иккаӡа иеилыскааит убри аамҭазы: «исҿишьуа амҳаҵәгьы»
шысҭахым, сгәы иалазгьы зынӡаск уи шакәмыз. Сланарҟәуа­
ны исыԥхьаӡеит сахьгәеимҭаз, уаҩыс сахьимшьаз. Сара,
реиҳа игәоумҭаӡо, зегьы среицәаха саԥгылап умҩа. Усмыҳәар
ада ԥсыхәа умамкәа уҭасыргылап. Уажәшьҭа, уаанӡа данназга, исҭахыз акызаҵәык акәын – ииҭаху ҟаиҵааит, са­ра
рыцҳа сакәым, Абрыскьыл мчык аҿаԥхьа ихьамҵуа, адыр­
ганҵыхәа хәыҷӡа аиааира илымшеит. Сара соума аду­неи
еиҟаразтәуа, сара исылшо акызаҵәыкоуп, схы аи­қәыр­
хара. Саӷагәышьазааит схы. Аха схы-сгәы ахымшәааит.
Сиԥырҵыроуп сыԥсы сыманы. Абас сгәы инҭасҳәан, иџьыба
инҭаиршьшьыз инапы снамҵасит, уаҟа иҭагәаны иааныскыларц, аха уи сара сымч абақәхоз. Еидгәаланы ԥарақәак

128

ааҭигеит. Абар, сџьыба инҭаиҵоит, саргьы акгьы сылшом.
Исыздыруам, Адица, иҟалаз... Ҳанеиндыршәоз:
– Акгьы ахараӡам Дамшә. Уара ҿуҭит: «Дамшә, возьми!»
ҳәа, ҿуҭит акәым, уҵәааит, – рҳәеит изаҳауаз аҩызцәа.
Аԥхыӡ салоушәа исгәалашәоит, ииашаҵәҟьаны бжьык
саҳаит, аха агәра ганы сыҟаӡам, сара сыбжьы шакәыҵәҟьоу.
«Дамшә! Дамшә, усыцхраа!»
Сҵааҟәрылозшәа...
Изласгәалашәо ала, аӡәгьы имбартә, арахь уааскьа ҳәа
Самсон Григорич снаигәыдиҳәҳәалашәа, аԥарақәа зкыз
ина­пы сџьыба ианынҭаиршьшьуаз аамҭазы, иара ахьҭатәаз, алаҭра ашҟа ҳнаскьеибагоу, мамзаргьы адаҷ ауцәаны
иҿаҳәазу, Дамшә ҩыҵыҩрын, ишьҭахьҟала инаигәыдԥалан,
имашьхәылҵ ацқәа ҩаланаршьшьит.
– Дамшә! Дамшә! Держи! – ҳәа сыҳәҳәазаап. Уажәааигәа
аусеилкаарахь (ишыббо, ҳара ҳус аилкаара сшашьҭаз, схаҭа аусӡбарахь исыԥхьо, аусеилкааҩ сҭиҵаауа саақәхеит)
исыԥхьаны, схынҳәны санааи, усуҩык, алаф аҵаҵаны, ус
ҿааиҭит:
– Уи зегьы бзиоуп, аха Дамшә ахаԥыцқәа Григорич
имашьхәылҵ ианаланарҟаца, доушьҭ ҳәа акәымкәа, держи
ҳәа зҿуҭызеи?
– Дшәеит азыҳәан. Дамшә иакыз ицнапык акәын, егьи
инапы аҿыларханы, ихәламшәа ааикызҭгьы, иԥсы хәыҷы
наихиршәон, – амца наҵаиҵеит иҩыза. Уик зынӡа икьатеиах
ԥҵәо дыччон. Дара изырымҳәозеи. Аҵла иалыҩрыз, амаҭ ицҳаит хәа, Аԥсара иҟасҵахьаз, исыхьхьаз сзымхозшәа, араҟагьы аӡыблара сҩалаҳаит, иаапкны, Алышькьынтыр иаго
ббааит Дамшә.
Дыргеит ахәышәтәырҭахь. Инапы ҿарҳәеит. Агәырқәа
иларҵеит. Адырҩаҽны шаанӡа снеит азауад аҿы. Иҟасҵара
сзымдыруа, сгьежьыхынҳәуа сгылан. Аусура амш иналагоны,
иааит ацех аҩныҵҟа аус зуа ҩыџьа аусуцәа. Ҟәрышьқәак ансымоу уарашк рзықәсмыргылацзар, уаҳа бзиара рзызымуц,
ҵаны, цәгьаракгьы рыҵасымгалац. Аҩыџьагьы насыдтәалан,
сацәажәара иалагеит:
– Алиас, иаха ҳаҟан Самсон Григорич иҩны.

129

– Дышԥаҟоу игәабзиара? Иахантәарак смыцәаӡеит. Иаапкыша Дамшә, абз шҳамума, ишьа бжьнахма?..
– Дамшә аӡбахә уаҳа иуҿоумыршәан. Ҳиҳәеит уара
узыҳәан Самсон Григорич.
– Сара сзыҳәан шәышԥаиҳәеи, сара акгьы сҭахӡам, –
сҳәеит, изиҳәаз сзеилымкаазт.
– Уԥшы, акгьы иҭахӡам. Ахақәиҭра угәы ахшәама, арԥыс?!
Ушьапы уақәиҭны, иахьуҭаху уцо-уаауа, адәы уахьықәу угәы
ахшәазар, иуҳәар уажәраанӡагьы... Ҳа-ҳа-ҳа!
– Уара, Алиас, абахҭа ушьапы шҭаургылаз уаҳа иумбаӡои?!
– Иҟасҵазеи цәгьарас, абахҭа сҭаркыртә? Аԥсара саныҟаз
сара исхараны машьынак бӷалахьеит, аха уи иақәтәази са­
реи ҳаицәажәахьеит. Уи дашшуам, – инасҿыҵҟьеит.
– Аԥсара иҟауҵахьоу ҳара иҳаздыруам. Ҳара иаха
ҳааицәажәан, дрыцҳауп, уажәоуп ақыҭаҿынтә данааз, уаҩы
гәыԥшагьаҭҳак иоуп, дынкылахәаша дыӡуеит ҳҳәан, ҳцеит
Самсон Григорич иҿы. Иаҳҳәаз, иҟаҳҵаз зегьы зуҭахузеи,
уажәы уусқәа абасоуп ишыҟоу. Астол урхиароуп иахьаҵәҟьа.
Зегьы ишҳаҳауа аминауаҭра шьҭоуҵароуп.
– Сароу? Сара иҟасҵазеи аминауаҭра шьҭасҵартә еиԥш?
Аҵарҭыша сиҭарц далагеит, исымуит, сыҳәҳәеит. Ала ицҳаит...
– Превышение самозашьчиты... Уи иаанаго удыруама?
Аҵарҭыша уиҭозар, дӷьычуазар, уашшындаз, уара азин узҭада, асовет уаҩы, аибашьра амца қьоуқьад далагыланы,
аԥсадгьыл зыхьчоз, ала ижәҵаны ирцҳара. Учеиџьыка афара
дахьақәшаҳаҭхаз, унасыԥ иакит.
– Аҵарҭыша сиҭарц даҿын, аҵарҭыша. Уи дӷьычҩуп! –
изуамызт.
– Агәра згода? Избада аҵарҭыша уиҭарц дшаҿыз? Данааудгыла, Дамшә, возми уҳәан, ала иурцҳаит. Уара иуҳәаз
аамышьҭахь, иара, иуеиҳәазгьы уаҩы имаҳаит, иҟаиҵазгьы
уаҩы имбеит. Ала ахьиирцҳазгьы изымхо, он ешьчо и кле­
ветвик рҳәоит. Уигьы наузаԥыршьуеит. Ҳара урыцҳашьаноуп
изуаҳҳәо. Ухы урӡуеит.
– Ажәакала, ҳиҳәеит, дақәҳаршаҳаҭит. Ачеиџьыка ҟауҵоит,
аминауаҭра шьҭоуҵоит. Убриала шәеилгоит, мап анакәха, ухы
иавба, – иҭабуп ҳәагьы раҳәаха смоукәа, инасыдҵны ицеит.

130

Схы сыкәажь стәан. Ииашаҵәҟьаны, сгәы иалоуп ала ахьицҳаз, аха, Анцәа ибоит, мчыла исмырцҳаит. Дысҭахымызт,
данызбалак сгәаҵа ҵаахьшәашәак ҭалон, слымҳақәа алаҳәа
аҟырбжьы ҭыҩуа иалагон, аха сара исцәымӷу зегьы Дамшә
дсырцҳауа салагар, ахаԥыцқәагьы ххаап. Иаапкыша Дамшә,
ишызымуаз исиҭаргьы, знык амҳаҵә сыҿшьны даналгалак,
иҟалаша аныҟалалак, ацқәа аланарԥарауаз имашьхәылҵ.
Исҭахымызт иансиҭоз, уажәшьҭа ишԥаҟасҵари, иабазгари
сҳәарын сыламыс аҿаԥхьа.
Астол рхиатәуп...
Аҳәара мариоуп, аха аҟаҵара? Иабаазгои астол зласырхио
аԥара? Уаӷа дуаминауаҭааит ҳәа аӡәыр диныҳәахьазар,
иныҳәаԥхьыӡ ишԥақәшәеи уара?! Аиашаҵәҟьа рҳәеит аусуцәа. Сеимгәаххаа сҭеикуеит. Сара исымҳәахьаз, мшәан, уи
ихы даӷаны Анцәа дишеит иҳәоит сабгьы. Акыс, аҵыхәтәан
ҳанеибабоз, Баӡ данхысуаз уаргьы уаҟа ууапа уҭашьшьы
угылан, атапанча изҭаз дудыруеит, иуҳәом акәымзар ҳәа
иасҳәан, зынӡа игәы сыхшәаны, дгәааны дыҟоуп.
Шаҟа еидысхәыцлаз зыбҭахузеи, уара шәышықәсаҟа
шьҭахьҟа унхеит, уара ишуҳәо сныҟәар, Аԥсара сахьацәур­
ӡызгьы азымхакәа, сызқәаҭыԥ Аԥсны иҟамло, сурӡуеит ҳәа,
сыламыс, изхәаҽышаз, ажәа џьбарақәак наҿасықшан, ас­тол
зласырхиаша, аԥара сашьҭалеит. Сара суалафахәы, ишаа­
соулак, ибасҳәахьеит, мааҭк ахымхкәа, зыҟны сыҟоу аԥҳәыс
иналысҭоит. Шьыжьымҭанла, шьыбжьон иуфаша ҳәа, мааҭк,
ма мааҭыбжак наслыркуеит. «Шәҩыџьегьы акрышәҿасҵоит,
ахыбра шәымоуп, уаҳа ишәҭахузеи!» Егьиашаҵәҟьаны, уаҳа
акгьы ҳҭахӡам Дамшәи сареи. Мызкы исылҭо еизызгаргьы,
уиала астол рхиашьас иамоузеи! Аха уаҳа ԥсыхәа ыҟам,
исыԥсахуама, ауал сықәысҵома, иҟаҵатәуп. Алаҳәа аҟырра
иеиԥшха, зыбжьы слымҳа иҭаҩуаз, Самсон Григорич иҿаԥхьа аминауаҭра шьҭасҵароуп ҳәа ӡбаны саналга, уаанӡа, иара данызбалак, сыбла дыхгылозҭгьы Маҵкәа, уажәы убри,
зашьцәа ргәырҩа иагаз аԥҳәыс лхаҿсахьа инасзацлеит да­
ҽа... Ибасҳәар агәра бгашам, избанзар еидкылашьа рымам...
Инасзацлеит Мсыгәда лхаҿсахьагьы. Аҩбагьы исарҳәоз акакәын – уақәӡыргьы, ухы лоумырҟәын убри иҿаԥхьа.

131

Ҳахшыҩ аҵкыс еицәаны иҳамазаап, Адица, ҳгәырҵҟәыл,
цәгьагьы-бзиагьы ахьаҳхамышҭуа. Ҳани ҳаби џьанаҭ баҳча
ианҭицоз, сгәанала, ҟәадас ауаа ирықәиҵақәаз иреицәоуп
акгьы ахьырхамышҭуа. Анцәа иџьшьоуп издырқәо ахьмаҷу,
ус анакәха, исгәалашәақәогьы уамак иахьырацәам, акәымзар, сара сыбз сҿы излаҭамгыло, схы сызлаӷоу ала, издыруа рацәазҭгьы, урҭқәа зегьы схамышҭуа, ихышхыҵәаны
рҿаархалар, схаԥыцқәа ҩба ракәым, агәра ганы сыҟоуп,
ишамырҟьоз сыцламҳәа зегьы шеибгоу. Изхысҳәаауа, астол
сырхиарц, афатә-ажәтә сахьынӡашьтаз, Маҵкәеи Мсыгәдеи
сыбла ишаахгылалак, рацәажәара сналагон: «Изиҿыҵҟьа­зеи,
уара уакәым, Фриц иавчаркақәа сырзымфеит ҳәа? Авчарькақәа ахьыҟоу алагерқәа рҿоуп. Аконцлагер аҿы дыҟан
Самсон Григорич. Аесесовеццәа дырҷаԥшьон. Урҭ ирыдгылан
немецки авчаркақәа. Ижәрымҵартә, дрымкратә иҽыҟаиҵеит. Изла? Бзиа дызларбазеи афашистцәа?»
Абарҭ схы иҭагьежьуаз азҵаарақәа, Адица, схы ахьынӡастәыз, схи сымчи ахьынӡеиқәхоз, изулак, исхәаҽуан. Дысхәаҽуан аџьныш-қаҷаа. Аха уи, дысхыччо, дысзыԥшызаарын.
Аминауаҭра зумҳәарызеи Анцәа иуциҳәозар. Уара иуӡбуа,
уаҩсҭаахә дахыччозар, иулшозеи! Аҩсҭаа ичысхә – арыжәтә
мыжда... Ижәла сара срыжәтә. Шаҟа ужәуа, убриаҟара сара
устәхоит иҳәон.
Аусуцәа ҳакрыфарҭаҿы жәаҩык рхәы сырхиеит. Ҳаигәылацәоуп, дҟәыӷоуп, ажәақәакгьы насхиҳәаап, деиҳабуп
сҳәан, иасҳәеит, даасыԥхьеит сгәыла Петрович.
– Сара уара узыҳәан исылшо убри ауп, Самсон Григоричи
уареи шәахьынӡеинышәо, иуԥырхагамхо, Дамшә уҟәыскуеит, – иҳәеит абжа лафны. Иаахтны имҳәеит, аха ишигәамԥхаз збеит. Дымнеиӡеит.
Ахәыҟаҵаҩ, угәы нсырхом ҳәа аниасҳәа, дацклаԥшны
иҟаиҵеит афатә. Ҳзауад ааигәара дынхоит агыруак. Лартҟак,
ӷәык уҳәа, инхараҿ џьара акы аниҭаху, мап ицәаҳкуам.
Насгьы иаргьы асасцәа (акомиссиа) анаҳҭоу, мамзаргьы
аныҳәарақәа раан, ҳаԥсы ҿихуеит. Аҵәца ашәуа аҳардан-ҩы
имсхит.

132

Аусура амш анынҵәа, ишеибаҳҳәахьаз еиԥш, анҭ, сара
сзыҳәан иацәажәаз аусуцәа ҩыџьа дрыманы инеит Самсон
Григорич.
Ачеиџьыка ҳнахатәеит. Ҳнапы аҳмыркыц. Ҳнеихәаԥшыааихәаԥшуеит. Анҭ аҩыџьа рыблақәа сдырбоит иухәҭоу ҟаҵа,
иахәҭоу ажәа уҳәароуп ҳәа.
Сҩагылеит. Схаԥыцқәа еибган, сқьышә снапы адкылатәыс
исымамызт:
– Ҳатыр дуӡӡа зқәу, Самсон Григори-иԥа! – сналагеит.
Ирласны исҳәароуп. Иара ажәак иҳәар, ибжьы алаҳәа аҟыр­
шьа аасгәаланаршәар, сыбла иаахгылар анҭ, илахьыцәгьахаз
ҩыџьа аҳәса, сыбжьы насыхәлашәоит. – Сара уара уҿаԥхьа
ахара дуӡӡа сыдуп. Уара абзиара сзууан, сара саԥсамхеит.
Абарҭ аҩызцәа ишраҳауа аминауаҭра шьҭасҵоит уҿаԥхьа, –
инасықәлашьцеит, сқьышә иқәыххит Фриц ҳәа иасҳәарц, аха
исхәаҽит. – Суҳәоит, исанаужьырц.
– Али-иас-иик! Сеигәырӷьоит ҳахьеилибакааз, – иҳәан,
дҩагылеит. Акызаҵәык иҟасҵаз, сара сышҟа иҿанааиха,
сахьгылаз сымҵысӡеит. Схы аныстәыз исылшаз убри ауп.
Аминауаҭра анышьҭасҵа, уажәшьҭа акрыфара азин ҳамоуп
иҳәан, дназыцҳаз аҳәаҵыс амаха шикыз, иқьышә ԥсылақәа
ашша рықәыҵәҵәо, дааин сӡамҩа днагәӡит.
– Уара уакәын иара ишҟа инеишаз, – игәасымҭеит изҳәаз.
– Дыҷкәыноуп, уажәада дақәымшәац, иаԥхьаҟа цқьа
иҵап, – ибжьала дыздырит «аточильшьчик».
Ҳалагеит акрыфара, акрыжәра.
– Аҩыжәра азыҳәан саб ииҳәало шәасҳәап, – иаацәырызгеит. Иабасҭахыз, иабасгәалашәеи! – Аҩы, иҳәеит, ауаҩы
ицламҳәа абруқәа аркәадоит. Исмаҳац ацламҳәа абруқәа
рыла иҿоуп ҳәа. Аха иҷкәын абруқәеи агаикақәеи рҿы аус
ахьсымаз азыҳәан акәхап ус зиҳәаз. Иаҳа еилыскаарц.
– Ацламҳәа абруқәа... Уи бзианы иҳәоуп. Зны иркәа­
далатәуп, аиаша уамхаҳәарц азыҳәан. Анцәа иныҳәароуп
Дамшә! – аҵәца аашьҭихит «аточильшьчик». – Самсон Гри­
горич имахәар иамыцҳазҭгьы Дамшә, абри аҩыза астол ҳа­
хатәараны ҳаҟазма. Шәааи иаҳныҳәап.

133

– Дамшәу? – саарылаԥшит. – Шәызегьы ишәылшоит сышә­
наԥхар, Дамшә – адунеихаан... – иабасҭахыз уҳәарауеи ари
аҩыза аҽырҟәыӷара! – Аԥсшәа наиасҳәар амҽеи, аҳарам,
аԥсахҩы, Дамшә изыҵҟьоит.
– Уара излоуҳәо ала, Дамшә Самсон Григорич изицҳаз...
– рҿааирхеит, ахьархь анихуа ихаԥыцқәагьы рыцихуашәа,
«аточильшьчик».
– Самсонгригоричфрицу?! – абруқәа анкәадаха, зегьы
леимасырҩызит. – Самсонгригоричфриц, Дамшә уазымгәаа­роуп. Дамшә арентген уҭоушәа, угәы, угәаҵәа... Уара уи
ианухәаԥшыҵәҟьа! – ишҟа сҿынасхеит дгәыдыскыларц. –
Сара сакәӡам, Дамшә ауп Фриц ухьӡызҵаз. Исшьуеит убри
азыҳәан. Уара, Фриц Григорич, узларыцәцазеи алемсаа рав­
чаркақәа?! Аконцлагераҿы... фри... – иаадыды-мацәысит.
Ҵаҟа иҭабганы акәым, иҩышьтыԥан, аҩада ицеит адгьыл.
Иара аҩада ицеит, сара – ҵаҟа.
Астол схәыҵыҵаанӡагьы игәасҭахьан схаԥыцқәа ҩба
шы­ҵыҟьҟьаз. Анцәа иныҳәароуп днызкылаз. Ишьапы убас
ахыӷәра иқәикшеит, схы илаахазҭгьы, илықәҟьыцуан. Ад­гьыл
гарыгаҽо, астол санаахәыҵыҵ, сыҳәҳәеит ишсылшоз:
– Дамшә! Дамшә! Думышьҭын! Алагераҿы дыҟан! Афа­
шистцәа дрыдгылон! Держи, предатель, убиица!
***
Уажәы, Адица, абарҭ ацәаҳәақәа аныбзызыҩуа, убас
сназхәыцит, ауаатәыҩса агәреибагара ахьҳамам иахҟьаны
ҳашнибарҵәало еиԥш, еицәшәаны акәзар алақәеи ақәыџьмақәеи зықәибахуа?! Ибасҳәахьеит, аӡәыр ишьра сылшозар,
дысшьуан Самсон Григорич, дысшьуан сицәшәаны.
Схаԥыцқәа џьаҳаным ртыԥхааит, ихьааума, ҟәрышьқәак
сыԥшаап, иҵасыргылап. Аус пылҳаҭ салаҳаит. Дҭаркит
Самсон Григорич. Ашшыԥхьыӡ смоуӡеит. Уимоу, «аучасткови» дансацәажәоз, исхароу рацәоуп, ауаа ишраҳауаз ицәаԥҽыгаз ажәақәа иасҳәеит ҳәа слалаган, иааиасҳәаз акгьы
ицәысымӡеит. Зегьакоуп еиликаауан. Иахьынӡасылшоз
дсыхь­чеит. Сара аӡәгьы изыҳәан цәгьара сҭахым. Аусураҿы,

134

Адица, схы сырҽхәом, пату сықәырҵон. Зегьы хылагәыла
ҳнеилалеит. Сызҭахугьы, адиреқтор ибар ҳәа ишәаны, ха­
рантәоуп аԥсшәа шсарҳәо. Рҽыршеит. Раԥхьатәи агәыԥ:
«Аиашаҵәҟьа изууит. Азауад ихы иҭарԥаны, иааиҭахыз ҟаиҵон. Ԥхьаӡашьа амам ииҭихьоу абна. Уи абра даанагаанӡа
инаԥхы цқьан ҳдиреқтор. Иара диҟьашьит. Аибашьра дцаанӡа дызҿыз... Шаҟаҩ иԥсы иеиҭахьаз... Аибашьраҿы сахьыҟаз
иҟасҵақәаз ҳәа ииҳәақәо еиқәшәом. Умшәан, Алиас, иудгы­
ло ҳаҟоуп». Даҽакуп ирҳәо аҩбатәи агәыԥ: «Уаргьы афашьа
уздыруам, акрызфогьы акриҿоуҵом. Абзиара унаалом,
Алиас. Иузиуз уқәнагоит. Уара иухҟьаны апремиа ҳцәыӡит».
Рыбла ихызбаалоит, савагаланы срымазар, схаԥыцқәа иаанхазгьы рыҟәшәара сықәшәон. Аха зегь реиҳа сзызгәааша,
исцәымыӷхаз даҽа гәыԥкгьы ыҟоуп. Урҭ, сара иаасыдгылан,
инхьаԥш-кәаԥшны, рыбжьы ныҵакны, исыцәнымхошәа,
ажәа­қәак анырҳәалак, инацырҵоит: «Убас, убас, Алиас!
Аиа­ша уазықәԥаҩуп. Убас, маладец!» – нас аиқәыԥхьаӡара
иналагоит иҵегьы исҳәақәаша, иҟасҵақәаша. Инасыдҵны
адиреқтор иҿы ианнеилак, инапырҟәыҷы-шьапырҟәыҷуа,
аҳәара иналагоит: «Иҳабаргәыз Алиас дҳаланагалаанӡа!
Амыждараз дудукылон. Дзеиԥш уаҩузеи, иара ихҟьаны,
аба­хҭа иҭашәаз. Уи дҿухышт, аха избан, мышкгьы абахҭа
аҭатәара зиқәшәазеи!»
Ладагьы-ҩадагьы ихьатыруа аҵла, аԥша иазыхжәаӡом
рҳәоит. Иҟалап, убарҭ, ахԥатәи акатегориа иаҵанакуа ракәзар, аԥсҭазаара иаҳагьы ианаало. Уи сара сусс иалоузеи! Сара сзызхәыцша, схаҭа аԥсҭазаара азыҳәан сԥаԥсаны сахьыҟамлашоуп. Уажәазы избаз убри ауп, снапаҿы аҵәыцак азна
ицқьакәакәараӡа ахш ааныскылар, ажәха соуаанӡа, ма мҵык
аҽынҭаршәны аҽашьуеит, мамзаргьы, ажәҩан ҭуанушәа,
лҩақк налшәаны еиқәаҵәаӡа инхаҳалоит.
Шаҟа сгәырӷьаз бдыруандаз уажәааигәа...
Исазҵаарц, еиҭа ианбасыԥхьои, ҳанбеиҿадыргылои
Самсон Григоричи сареи ҳәа сынкахәыцуа сшыԥшыз,
сшымгәыӷӡоз, дҿаԥха-ҿаччо, сыгәхьаагара
иблақәа
ирхыҳәҳәыла, азауад агәашә дааҭалеит Мирон, аԥсараа
ҳатрақторист, аԥсараа ҳколнхара амал, ажәлар рмал

135

ахьчара зхы ақәызҵаз, знышәынҭраҿы зыхьӡи зыжәлеи
ҭаԥҟаны иану, зхаҿсахьа барелиефны иҭасоу, Аԥҭа иҷкәын,
сара сҩыза бзиа Мирон. Ақыҭа салҵырц, сықәҵырц ӡбаны
ишсымаз идыруан, аха схы зыхсырҟьоз иасымҳәаӡеит.
Иидыруа, бара сшыбзыҟоу заҵәыкоуп. Егьирахь, уаҳа
иаҳәашьа сымамызт. Акгьы зхараӡамыз Алхас изызуз,
аринахысгьы Маџьганеи сареи... Алхас иԥсы анеиқәха,
Маџьганагьы дналаҵаны, ауаатәыҩса зегьы рышҟа
иаасызцәырҵыз – ацәгьара ранажьра, уаӷа чысла дшьы ҳәа,
аԥсуаа ирҳәо ақәныҟәара...
Аԥсшәа цқьа еибаҳҳәаанӡа:
– Уалга, уалга, ҳдәықәҵа, сыццакуеит, – иҳәеит агәырӷьара
игәы иҭаз инамырҳәо.
– Ҳабацои?
– Амҩан иуасҳәап. Уҭыԥаҿы аус зуша аӡәгьы дузымԥшааӡои?
– Дсыԥшаап. Абригадир иасҳәап. Бзиароума?
– Бзиароуп, уалга!
Имашьына хәыҷ азауад агәашәаҿы игылан. Изныҟәымцар
ҳәа бшәозу, амашьынақәа рзыҳәан дынцәоуп. Шаҟаҩы ирҳәо
саҳахьоузеи, Мирон дшысабиӡаз иаб дҭамхазҭгьы, ианаамҭаз
ацхыраара иоузҭгьы, амашьынақәеи атрақторқәеи рныҟәцара
акәым, ихала атрақтор ҿыцқәа, уаҩы иимбац амашьынақәа
иӡбуа дҟалон ҳәа.
Амҩа ҳақәуп, ҳцоит Аҟәаҟа. Ицнапык сызқәа инкыдишьылоит, игәырӷьара саргьы сшьа-сда иалалар иҭахушәа.
Егьиашаҵәҟьаны, изакә гәырӷьароу шысзымдыруагьы, ихышхыҵәо, Мирон дзымҽхазкыз агәырӷьара, сара сахьгьы ииасит.
Акыс сгәырӷьара, схаԥыцқәа инарыдкыланы, исылицазшәа,
Самсон Григоричи сареи «ҳаинышәазар» аахыс, аарҩара
иқәнакыз аџьықәреи иаҩызаха акәын ишыҟаз.
– Сабоуго, Мирон, иҟалазеи?
– Ԥҳәыс дузаазгоит, – амашьынаҿы иареи сареи ҳхала
ҳашҭатәазгьы, ихы аарнааны, слымҳа инҭеиҳәеит. – Уҭаца
ахшара длоураны дыҟоуп..
– Уара уԥҳәысу? – снаиазҵааит, дызҿыз иԥҳәыс шлакәыз
сзеилымкаазшәа. – Аԥсара санықәҵуаз лцәалтәымкәа...

136

Ишԥацои аамҭа мыжда.. Ҳаи, Анцәа иџьшьоуп. Ухаҭа уаби­
ԥазаҵәын, хшара думамызт. Шаҟа сургәырӷьазеи! – Убас
дысгәыҵасыҳәҳәеит, амашьына ицәымҩахҟьарц акы ааи­
гымхеит. – Акы уасҳәашан, лара ахшара длоузар, ҳара уажәы
ҳабацои? Аҳақьым даҳгома аҩныҟа? Аԥсарагьы иҟами, уара,
ахәышәтәырҭа. Умыццакын, ҳкыдуҟьоит.
– Лан Аҟәаҟа даҳгар лҭаххеит. Ҳрыхьӡароуп. Ҳаԥхьаҟа
машьынала инеиуеит. Лангьы уаҟа дҭатәоуп.
– Уанхәоу? – сҳәеит аҵәы налаҵашәа.
– Зашәа анхәа уаргьы дуоуша, ахьҩежь!
– Еилыскааит. Уԥҳәыс ахшароураз... Арахь уанхәа... Ма­
шьынак аҿы...
– Ианаалыгха, днаҳгеит Аԥсара ахәышәтәырҭаҿы.
Цас иауазшәа, араион ахь дцан, дыҟамызт аҳақьым. Амедсестрацәа ҳазларықәгәыӷуазеи, амашьына ҳамоуп, ҳцап
Аҟәа­ҟа лҳәеит лан. Сара уаҟа сабарыцҭатәарыз. Машьынак
ааныс­кылан, лани лареи нҭасыртәеит. Амҩаноуп саназхәыц
уара ушьҭысхырц. Санхәеи сареи ҳаицәыԥхашьо, акыр рҭаххозаргьы, иаҳзеибымҳәо... Иаасымҩатәны сныдыххылеит
уара уҿы.
– Уи бзианы иҟауҵеит. Мирон, усымбеижьҭеи, шаҟа
угәхьаазгаз... – сыҽныскылеит. – Имариангьы уақәшәеит аус
ахьызуа.
– Исоумҳәахьаз. Анаҟа анеишьа уажәы избазма! Егьараан
аҩнымаҭәахәқәа рымысххьеит.
Сқьышә иаақәыххит Самсон Григорич иоума иузҭаз ҳәа
сиазҵаарц, аха сыҽныскылеит. Иара иоуп, дыздыруеит иҳәар,
схаԥыцқәа ирзиуз, иаргьы дышҭаку, иааҟалаз зегьы иасҳәар
акәхон. Ауаҩы агәырӷьара анимоу аамҭазы, Фриц иӡбахә
цәырганы, игәалаҟара зыбжьысхрызеи.
– Амҩа ҳанықәлоз, Ахеивҟьа... Дугәаламшәои шәыхшыҩ
аарҳәны иҭоуп ҳәа ҳазҳәалоз? Ахәышәтәырҭаҿы днеины
дыҟан, дҳақәшәеит. Исеиҳәаз удыруандаз. «Ҳазмырҿио
удыруама аԥсараа? Аԥсабара агәы нҳархеит азыҳәаноуп»,
– иҳәеит. «Иҟаҳҵазеи, уара, агәы зынҳархазеи аԥсабара?»
– сҳәан, ихы еивҟьоуп ҳәала, исеиҳәаз даара сархәыцит.
«Аԥсабарагьы аԥҳәысгьы аӡәы роуп. Ауаатәыҩса зхылҵыда?

137

Аԥсабареи аԥҳәыси ирхылҵит. Ҳара, аԥсараа, ҳашԥалзыҟоу
аԥҳәыс? Дины данынкашәо инаркны, ӷас дышьҭаҳхуеит.
Аҷкәын дир, аҵықьҳәа ҳхысуеит, ацә лкажьны ишьны, ачара
изаауеит. Аӡӷаб дир, иакәымк ҟалазшәа, ҳнапырҟәыҷышьапырҟәыҷуа ҳаагылоит», – иҳәеит.
– Диашоуп. Ахшара дзауша аԥҳәыс дҟалар, ахацәа умоур
ҳәа ушәома. Аӡӷаб данилакоуп иаҳагьы ианхыстәу, ача­
ра анутәу. Мирон, ухаҵазар, аԥҳа дуоургьы, ачара ҳазу,
ашәақьгьы ҭырҟьа, ма уараӡәк агәы ҟаҵа аԥсабара, – сҳәеит.
– Аиашазы, аԥа сизгәаҟгәышьоит. Иумдыруеи, саб са­
ра сшысабиӡаз дҭахеит. Сан уаҳа хаҵа дымцеит... Сабиԥа­
заҵәуп...
Иаб иӡбахә анцәырига, иаасгәалашәан, амҩа ҳахьықәыз,
иасҳәеит иаб изыҳәан исаҳахьаз.
– Ахьча-ҭаҳмада Гәдиса сицны ашьха саныҟаз, Мирон...
– Угәы ахәрақәа анухәышәтәуаз... – иҳәеит дааԥышәырччан. Ус имҳәандаз сгәахәт, аха данаасыхәаԥш, иҳәашьеи
иԥшышьеи убас иҟан, ианасыжьит. Иара, сшымгәыӷӡоз, инаԥишьит:
– Адицеи уареи шәахьеинасыԥымхаз, сыгәра га, иаҳагьы
иузеиӷьуп. Иҽеиӡам лхаҵеи лареи реизыҟазаашьа. Агараж
аҿы, ишудыруа, лассы-лассы ҳаиқәымшәалар ауам Маџьганеи сареи. Ашьжьымҭан ахаҵа снаиҿаԥшыр, иҩны аҩныҵ­
ҟа бзиа дыҟоу, цәгьа дыҟоу, иаразнак издыруеит.
– Еицәоугьы иқәнагоит, игәахы талырҷаҷо Анцәа исирбеит!
– Агәнаҳа Анцәа иуимырҳәааит. Иара иакәу, лара лакәу
изхароу дсыздыруам. Аха унасыԥдарала ишьақәдыргыларц
излагаз аҭаацәара егьалымҵит ҳәа сыҟоуп. Ахшарагьы
дшырмоуа умбои!
– Аҳәынаԥқәа рыхшо Анцәа исирбеит, – ианысҳәаҵәҟьа
сахьхәит, схаҭа сшыланарҟәуаз здыруан. Аха ааигәа азауад
аҿы исыхьқәазгьы, Маџьганеи бареи иахьшәывызбо аҟнытә,
сыҽсызнымкылеит. Ицәымыӷхеит сцәажәашьа Миронгьы. Уи
дшыҟоу уажә избама. Ауаатәыҩсагьы аԥсабарагьы рҿаԥхьа
ауал уқәны уиит, уқьиара шәашьа амам убри ауал ҳәа илахь
инанҵаны дыршазшәоуп дшыҟоу. Ишиаҳауа шәиԥхьыӡк

138

уҿыҵҟьар, цәгьарак ҟауҵазар аҟара, иблақәа алашьцара
нархаҳалоит. Мирон абас дшыҟоу анысҳәалак, ахьча-таҳма­
да Гәдиса, еснагь ииҳәоз акакәын: «Анцәа днаигӡааит, иабду
ихаҭаԥсаҭа».
– Агәнаҳа Анцәа иуимырҳәааит, Алиас. Усымбеижьҭеи,
гәаӷла уҭәуа уалагазаап. Уи ҽеим, аҩыза, – иҳәеит Мирон,
дыхәмаршәа. – Анцәа дхасҵаӡом, иудыруеит, аха агәра згоит,
ишыҟоу убасеиԥш мчык, аиакәым зҳәо, аиакәым ҟазҵо,
ихьызыгӡо. Уара ухаҭа иухьымӡаргьы, иухшаз ирыхьӡар
ҟалоит. – Еиҭа даасыхәаԥшит. Арҭ, аҵыхәтәантәи иажәақәа
аниҳәа, сыбла даахгылеит Алхас. – Иӡбахә анцәырызга, уи
аҵыхәала ҳаицәажәап. Сеилумкаауеи? Уаби сареи ҳгәы
иҭақәоу ыҟоуп. Ажәытәангьы ибзианы иҳамақәаз ыҟан, ҵас­
қәак, қьабзқәак... Ахҟа зыбжьоугьы, аишьцәа реиԥш еибабо
иааҟарҵон.
– Уи уаҟәыҵ уажәы.
– Еилыскааит.
– Ишуасҳәоз саҟәыцит, Мирон. Ахьча-ҭаҳмада исирбон
уаб дахьҭахаз.
– Аиаша уҳәома? Уара ублала иубама? Ихоуҵару, сара
иахьа уажәгьы сымнеиӡац уаҟа. Шаҟантә иақәыскхьоузеи
сцап, избап ҳәа. Сан илуам. Иааласҳәеит, саашьны сынкаумыжькәа усышьҭуам лҳәоит. Иламҳәакәа, уааи, ҳаиццап уареи
сареи. Сыблала избар сҭахуп. Џьара хаҳәк ҩны иҟасҵаргьы
сҭахуп, ма ацаҟьа лҭаԥҟаны, ихьӡи ижәлеи нанысҵар...
– Ишашьҭоу удыруоу уи аҭыԥ уажәы? Аԥҭа дахьҭахаз ҳәа
ахьӡҵаны ирымоуп.
– Сгәы иҭоу удыруама? – аӡәыр иаҳауазшәа, еиҭах
иқьышә слымҳа инадикылан, маӡала, – Аԥа дсоур, уаҳа хьӡык
ихьӡысҵом, саб ихьӡ ада.
– Уи бзианы иуҳәеит. Аҵкыс еиӷьу ахьӡ узыԥшаауам,
– сҳәеит сара гәыкала. Гәҩарақәак схы иҭашәахьан, Аԥ­
ҭа данҭахаз, Аруҭан данҭаркыз, Мсыгәда хаҵа данцаз, иаа­
џьоушьартә иахьеиқәшәоз шықәсла, мзала, аха усеиԥш
уажәы акгьы саламцәажәеит.
– Ҳаицәажәап абас, аԥа дсоур, саб ихьӡ ихьӡысҵоит,
акам­паниагьы ҟасҵоит, аԥҳа дсоур, ахьӡгьы уара илыҭ,

139

акампаниагьы уара иуқәыз. Илыхьӡуҵо усгьы издыруеит.
Ԥҳәыс хьӡыс иааҟоу зегьы иреиӷьу иарбану? Адица, ус
ами? Сабхәында ҳәа баша иуалҳәома уҭаца. Абан, ҳаԥхьа
иахьнеиуа, изҭатәоу амашьына, – Кьалашәыр ацҳа ҳанаақәс,
иҽизнымкылазт, азныказы ҳнарывсит. Ианхәа дылбар ҳәа
дшәо, арахь иԥҳәысгьы дналзыԥшит дынцәыҵыԥшшәа. Сар­
гьы сналыхәаԥшит асаркьа сналԥшны.
– Лан дылҿаччо, лтәашьа злаҟоу ала, иахьа сыздыруам
аха даҽа мызкгьы хшара длоурц лгәы иҭаӡам ҳәа сыҟоуп,–
сҳәеит, иаарласны хшара дзоуран иҟоу сналҿаԥшыр дыз­
дыруашәа.
– Уччозу, утәарҭа акәтаӷь аџьуазу убара уҟан, ахшароура
уқәындаз, – иҳәеит абра-ԥара иацу анасыԥ уажәнатә ихыиҿы иқәыҳәҳә Мирон. Сара убас сгәы иаанагеит: ҳназго
«Москвич», иаалырҟьаны иаҳҳәап, иаанҿасыр, амашьынагьы саргьы ҳаашьҭыхны, ахшараурҭа хәышәтәырҭа аҟынӡа
ҳаигоит ҳәа абри ахаҵа. Амч мацара акәындаз, иԥшрагьы
бзиахозаап ауаҩы анасыԥ илыжж данцо. Амра рхылашаауан
сҩыза иблақәа. – Иҟоу уасҳәап, Алиас, адунеи аҿы цәаныррас иааҟоу егьы иреиҳау иарбану удыруазар? Абзиабароуп
уҳәашт. Уи ачымазара саргьы исхызгахьеит...
– Ачымазара уҳәоу? Абзиабара ас азырҳәо...
– Ааи, агәыхь чымазара... Уара уда, даҽаӡәы абзиабара...
Ахаан исхашҭуам, абни, уҭаца данызгоз, лыҩны ааигәара,
амашьына мҩахыганы иҵәахны, сҩызцәеи сареи ҳанԥшыз
сшыҟаз. Дааирц ианеибаҳҳәаз аамҭа иахыԥеит сааҭк, иахыԥеит ҩ-сааҭк. Адунеи аҭшәахара иалагеит, шәыта еиқәаҵәак
иаҩызахеит амза. Ашарԥазоуп дандәылҵ. Убриаҟара сгәы
цеит, ҩымшгьы агәра сызгомызт деибга-деизҩыда дшааз,
сааигәара дшыҟоу. Аха иҟоу уасҳәап, адунеи аҿы иааҟоу
зегьы иреиҳауп уԥҳәыс ахшара длоурц уанԥшу аамҭазы
иузцәырҵуа ацәанырра. Уаҟа еилало рацәоуп. Иужәлоит
агәырӷьара, уамҽханакуеит агәыҭҟьара, ҭаха унаҭом агәалашәара. Угәырӷьоит уахьабхо азыҳәан, угәы ҭӡыӡаауа
ушәоит дманшәаланы ахшара длоурымашь ҳәа. Даҽакгьы.
Иџьоушьашт. Иудыруеит, сан лыԥсы ҭоуп. Хаҵагьы дымцаӡеит.
Лыԥсҭазаара зегьы сара исыхҭнылҵеит. Саб данҭахоз, сан

140

излалҳәо ала, сгаранҵан. Аха саб ихаану убасҟак иӡбахә
сарҳәахьеит, дсацәажәошәа ибжьы саҳауеит. Изхысҳәаауа,
уҭаца ианаалыгха, иаразнак саб даахгылеит сыбла, –
саргьы дсацәажәон, уажәы-уажә даанаԥшуан, зны ҳаԥхьаҟа
инауишьҭуаз, ҽазны зышьҭахьҟа иҽааникылоз амашьына
ашҟа. Ибцәызӡом, Адица, сара маҷк аччаԥшь сызнарҵысуан
уи ииҳәақәоз. – Иҟам, иҟам уԥҳәыс ахшара длоураны
ианыҟоу аамҭазы иузцәырҵуа аҵкыс еиҳау даҽа цәаныррак!
Уаԥхьаҟа иубап уи...
– Сара сыԥҳәыс ахшара длоуны далгахьеит...
– Ус умҳәан, – сыжәҩа днас-насит, аха иара иҭагылазаашьа
егьа еилыскаарц сҽазыскыргьы сара ишысцәыцәгьаз еиԥш,
иаргьы сара сҭагылазаашьа изеилкаауамызт.
Аԥсабара иамамызҭгьы, Адица, ахатәы закәанқәа, ауаатәыҩса иазаҳаӡбыр акәхон. Урҭ азакәанқәа иахьынӡабзиоу, мамзаргьы иахьынӡацәгьоу сара сыхшыҩ хәыҷы
иазеилыргом. Акызаҵәык, избаз убри ауп, иара, аԥсабара,
иузԥнаҵәаз уанынахыҳәҳәа, иаразнак уахьнархәуеит. Иҟалап, даҽа ԥсабаратә закәанкгьы аус ауазар Мирон иҟны, аҳа
аҽныҵәҟьа иалагӡаны, аус зуны избаз убри ауп, аԥсабара
иуананамыжьуазаап амцхә угәырӷьацәар. Ииашаны иҟарҵоит аԥсараа, агәырӷьара дугьы, агәырҩа ду еиԥшҵәҟьа,
усҟак иахьӡыррымго.
Ақалақь ҳанналала, раԥхьаҟа ҳцап иҳәан, ҳара ахшараур­ҭа
ахәышәтәырҭаҿы ҳнеир акыр ҳаԥсоума ҳәа алаф шилсхуаз,
иԥҳәыси ианхәеи ҳашьҭахьҟа иаанҳажьит.
Басла ацҳа ҳаннықәсуаз, даасгәалашәеит, иԥаҵақәа кьатрацәӡа, Мсыгәда анышәынҭраҿы дназгаз аҭаҳмада хачача.
Уи излеиҳәаз ала, Басла ацҳа унықәгыланы уаанаԥшыр,
Мсыгәда дахьыҩноу аҩны лаҟә хәыҷы ашҭа унҭаԥшуеит.
Аӡиас ихықәгылоуп. Сгәы аҭҳараҳәа аисра иалагеит. Абраҟа
ааигәаӡа дыҟоуп, ҳара ҳаицәыӡра зыхҟьаз аԥҳәыс, ан ламысда. Лымацара лакәушь уи зегьы зхароу? Издыруада, лара лхаҭагьы... Уаҳа лызхәыцра сҭахымызт.
Ахшара дзоураны иҟаз аԥҳәыс ҳашьҭахьҟа дааныжьны,
ахшараурҭа ҩнаҿы Мирони сареи заа ҳнеит. Мирон усгьы
шаҟа дуаҩы еилҟьа-еилӷәыцәу бдыруеит. Али-ԥси рыла,

141

илԥылартә, ршьапы иқәиргылахьан акушеркацәа, драцәажәон аҳақьымцәа. Изықәтәаз амашьына ахәышәтәырҭа
агәашә ишнадгылаз, иаразнак дрыма ицеит. Ианхәагьы
ахәышәтәырҭа аҩныҵҟа, ашҭахь дынҭалеит. Ҳара агәашә
ҳҭыҵны, адәахьы ҳгылоуп. Мирон иакәым, лара, анхәагьы
амаҳә дицәыԥхашьоит. Сара уи ахьызбо ччараха исысуеит.
Ҳаԥшуп. Аҭаҭын дахоит, длеиҩеиуеит Мирон. Игәы зла­
сырӷәӷәаша џьара акы сҳәақәарц салагоит, аха башоуп.
Ианхәа лзыҳәан: «Анигьы амла дагеит», – иҳәахуеит уажәыуажә. Ҳаннеиз акыр иҳаракны икыдыз амра, ашьшьыҳәа
илаҟәуа, инҭашәеит. Алашарақәа каххаа иадыркит. Усҟак
зыбҭахузеи, атақси днақәсыртәан, лҭынхацәақәак рахь дызгеит Мирон ианхәа. Уаҟа данаансыжьуаз:
Нан дукәыхшоуп, шәара шәцаанӡа, ахшара длоуны дҟа­
лозар, усырааԥсоит, аха уаадгыланы исаҳәа, сара сышь­
ҭалаӡом, – лҳәеит. Ажәа лысҭеит, уеизгьы-уеизгьы ишласҳәо
ала. Аресторан, ма акрыфарҭахь ҳцап иҳәеит Мирон, аха
исымуит. Ҳцан алауашь ааҳхәеит, аԥаҭлыка иҭаз уарашк
ҳамԥыхьашәан, уигьы аашьҭысхит. Ҳҭатәоуп амашьына.
Аҵх агәы еиҩнашоны, ахалаҭ лышәҵаны, ахәышәтәырҭа
даадәылҵит акушерка.
– Ҳара ҳахьоуп дахьаауа, дыздырит, абри лоуп сзацәажәаз, дызгазгьы, – иҳәан, амашьына дынҭҟьеит Мирон. Саргьы снаишьталеит.
Лааишьеи лҳәашьеи сгәамԥхеит. Сҽааныскылеит. Анцәа
уҟазар, дырманшәал сҩыза. Уи даԥсоуп иара.
Амедицинатә еиҳәшьа, Мирон дшынаидгылаз, ажәақәак
иаарласны инаиалҳәан, ашырҳәа лышьҭахьҟа даахынхәит.
– Ур-ра-а! – иргеит Мирон. Дҩышьҭыԥеит. – Аԥа дсоуит,
Алиас, аԥа! – сгәанала, уажәраанӡа дыԥхашьаны зыҟны
дцәырымҵрыз ианхәа иааигәара дыҟазҭгьы, даашьҭыхны
дгәыдикылон. Зны сара сахь иҿааихеит. Иҽааникылеит.
Иџьыбақәа еимдо, аҭаҭын дашьҭалеит. Сара амедицинатә
еиҳәшьа лышҟа сҿынасхеит. Ахәышәтәырҭа дныҩналоны
даа­хьасырԥшын:
– Гәырӷьаҿҳәашас, – сҳәан, ирмазеины искыз ԥарақәак
лџьыба инҭасҵеит.

142

– Мап, – иааҭԥааны инаслыркит. Исгәамԥхеит лцәажәашьа.
– Асоума ауаҩы ишидырныҳәало. Беигәырӷьоу бамеигәырӷьоу аилкаара уадаҩны, ччаԥшьк бқьышә иқәӡамкәа...
– Уара узлаизыҟоузеи? – лҳәан, ҳааигәара дыҟоума,
лыбжьы иаҳауамашь ҳәа Мирон иахь даанаԥшит. Избоит
ҳәатәык шлымоу, аха аҳәара шылцәыцәгьоу.
– Ҳаиҩызцәа бзиақәоуп. Аԥа!.. Иҭабуп, агәырӷьаҿҳәаша...
– еиҭа аԥарақәа лысҭарц сналагеит.
– Аԥа диоуит, аха...
– Исзеилкаауам, аԥа диоузар диоуит, аха ҳәа зацҵатәузеи? Ахәыҷы игәабзиара, лара иԥҳәыс?
– Игәабзиара, икапан, зегьрыла дхәыҷы бзиоуп, иангьы
лыхшароура мариан, далҵхьеит...
– Ибымҳәо закәызеи?
– Ахәыҷы... Ахәыҷы диит длашәны... Сара исызиаҳәом...
Саргьы исызиамҳәеит, Адица.
Ианхәа лҿы ҳныдгылан, бжа иашак наласҳәеит. Ҳахьаауаз, алымҩанык, амашьынаҿы сахьидтәалаз, зны ацәа сҭанагалазшәа ҟасҵон, ҽазны ацәажәара даҽаџьара иахызгон.
Мирон игәырӷьара хышхыҵәо, дааҟәымҵӡакәа дызлацәажәоз иҵеи иӡбахә акәын. Дшыхәыҷу маха-шьахала дыӷә­
ӷәаны, хыла-хшыҩла дыбзианы дшиааӡо, аҽықәтәара шиир­
ҵо, дшәаҳәаҩны, дкәашаҩны дшыҟаиҵо...
– Исаҳәеи уаҳа изыҟасҵара? Ибаргәузеи! Сара саб
данҭахоз, нхара-нҵырас иҳамааз? Маҵурҭа заҵәык. Уажәы
акәасқьа, аказарма, ацаҵәҟьа ргылатәыс имам. Сара ирҳаны
исымоу аҩызцәа, аҭынхацәа, изацымҵаргьы, дара ибар уа­
ҳа иҭахӡам, иҩны асас дагхом. Иумбои сара саб изакә малу
исзынижьыз. Ихьӡ-иԥша, уи ишәшьыра... Уара иудыруеит,
Алиас, ақыҭаҿы, рыбзиара аҟнытә, пату сықәырҵоит. Саныхәыҷыз, сан иахьагьы илҳәоит, аџьықәреи еилаԥсаны
илырҭон, ҳара ҳмал ахьчара зхы ақәызҵаз Аԥҭа иҭаацәа ам­ла
иаҳаркуам ҳәа. Саргьы, срыхәартә саныҩеидас, иахьаасылшо
схы рхызбаауам. Ҳџьабаа уаԥсахеит ҳәа, сахьнеилак, ачеиџьыка ахьсызцәырырго, сгәы иахәоит. Уи аҵкыс еиҳау малс
ииҭахузеи уаха ииз... Уцәама, уара?

143

– Сышԥацәо, уара бзиа збаша...
– Исҳәоу умаҳаӡозшәа утәоуп...
– Зегь реиҳа бзиарас уҷкәын изыҟауҵаша уасҳәап... Даҽа
ҷкәынак духшар, еишьак диоур....
– Знык ахшараура далагазар, лхаҵкы сцааит, сыԥҳәыс,
ҟоҳ, зынӡак сыламыс сфаӡеит, уҭаца хәыҷы... Уаргьы ԥҳәыс
данааугалак, уаргьы дануоулак аԥа, абыржәы уштәоу еиԥш,
схырсысуа стәозар убап... Иубалап иҟасҵақәо...
– Уара агәра ганы уҟоума сара насыԥ сыманы сшыҟало?
– инахызгеит.
– Иауазеи агәра сымгакәа. Уԥшра ыҟа, усахьа, ухшыҩ баа­
ԥ­сымкәа... Дарбану раԥхьатәи зыбзиабара зыцныҟәахьоу?
Зегь ааухаиршҭуеит аԥа дануоулак, зегьы...
Мирон агәра гаҵәҟьаны дыҟоуп сара мышкызны насыԥ
сыманы сҟалоит ҳәа. Саргьы агәра зысымгарызеи, мышкыз­
ны иблақәа ирбо дҟалоит ҳәа уи ихшаз аҵеи.
Иаҳагьы еиӷьзар Мирон аиаша ахьиасымҳәаз?
Убри ауха, Адица, Мирон аиаша шиасымҳәаз еиԥш,
аиаша басымҳәаӡеит баргьы, Мирон аԥа даниоу ашьҭахь,
мчыбжьык ааҵхьаны, бареи сареи ачараҿы ҳанеиқәшәаз.
Ибасымҳәаӡеит аиаша, избанзар, сазхәыцуа салагахьан акы…
– иахьатәи аиаша уаҵәы имцхар ҟалоит, мамзаргьы, иҟалоит,
иахьатәи амц, иреиӷьу иашаха иаақәгылар уаҵәы. Сааԥшып,
иаасычҳап. Ибгәаламшәои, ҳаицыкәашаны ҳанаақәҵ, бна­
сыхәаԥшын:
– Иуҭахымзаргьы, ус иаԥуп ҳәа, уааԥышәырччар, иухьзеи,
уқьышәқәа еихарԥсны, – аныбҳәа, сыччаԥшь иаҳагьы исҵәахит. Сгәы мыччозшәа, убри аҟнытә сқьышәқәа аччаԥшь
рықәҵашьа амамшәа ҟасҵеит. Усҟацәа иччон сгәы, бара
бахьызбоз уаҳа исҭахыз, аха ччашьа змамыз сқьышәқәа
ракәын. Сааԥышәырччар, Фриц иԥсы иеиҭаз схаԥыцқәа
шыҵагыламыз ббон. Убри адагьы, сҿымҭрала исҳәеит даҽа
мцыкгьы. Ибцәызӡеит ачара саҳәаӡамкәа сышнеиз.
Даанӡа бымнеиааит, Чаҵә Чагә ҳәа дыҟазаарын. Исаҳахьеит уи абас иҳәалон ҳәа. Схаҵоуп ҳәа аиқәа ушьаны,
Аԥсны ҟьаҟьа дуӡӡа уқәны, амц шԥоуҳәои, узырԥхашьаша,
ашәыргәында ииҳәо амц. Аха иамуӡакәа, амц умҳәар ада

144

ԥсыхәа умамкәа уҭагылозар, иҳәа убас еиԥш иҟоу мцык,
ҩбаҟа-хԥаҟа шықәса иуҵымҵыша.
Сара уи ачараҿы исымҳәаз аиашақәа ҩба-хԥа шықәса
ракәым, ҩымш-хымш рылагьы иаасыҵыҵуеит. Схаԥыцқәа
шыҵхыз бара ибымбартә сқьышәқәа еихасырӷәӷәазаргьы,
избаз инабарҳәап. Ачара саҳәамкәа сышнеизгьы балҳәозар
акәхап Мери, избанзар ауха, лысаби дыкны данаасыдгыла,
ус наласҳәеит, заа иӡбаны исымазшәа:
– Мери, сышԥаббои, схаҵаӡами уажәы?
– Иҟауҵазеи хаҵарас?
– Ишԥасабҳәеи... Аԥҳәыс бзиа дызбо ахаҵа, ихы ахьлы­­қәиршәаша дашьҭазароуп, уара зынӡаск дахьумбаша,
лыӡбахәгьы ахьумаҳаша уқәҵны уцеит ҳәа сазҳәада? Бара.
Абар сахьааз. Сзаазеи? – ллымҳа инҭасҳәеит: – Ачара саҳәаӡамкәа сааит, аӡәы иааиаҳар, сшыбзоу сыԥсит.
– Маладец! Уаазааит. Иаԥырхагам иахьуаҳәам. Мирон
уицуп. Уи азхоит, насгьы баша крыфаны усгьы уцарым.
– Уахь бысцәымшәан, иахәҭаз ахаршә иацҵангьы исшәеит.
Снеира шыҟалаҵәҟьаз бдыруама? Ишбасҳәаз еиԥш,
сгәырӷьареи хьаас исоузи неилаҭәо, ҿымҭуа, сиҵаӷьычызшәа,
сҩыза иблақәа рхыԥшылара сцәыхьанҭаха, ахшараурҭа
аҩны аҟнытә ауха ҳанаауаз , ус ҿааиҭит Мирон:
– Иааиуа асабшаҽны умнеиӡои Аԥсараҟа?
– Иҟоузеи, сызнеиуазеи?
– Ишԥа, иумаҳаӡаци?! Сенсациа, ЧП ҟаланы иҟоуп, уара,
Аԥсара! Ԥҳәыс дааигеит... Дарбану зугәахәуа? Ахеивҟьа
ԥҳәыс дааигеит, Ахеивҟьа! Баҭал-иԥа Бақьыр! Ихьӡҵәҟьа
ҳҳәалароуп уажәшьҭа, акәымзар...
– Ԥҳәыс димаӡамыз, уара, уи?
– Еилыҵижьҭеи хышықәсаҟа ҵуеит. Иумаҳаӡаци уи иԥҳәыс
дызилҵыз?
– Усҟан арра сыҟан.
– Иуздырӡом? Ассир уасҳәоит. Игәоуҭахьоу, дхьыжәкәыжәны иҽеилеиҳәоит, ихы ирҟәыдуам, иԥаҵа исом, аха
еснагь ишәу цқьоуп, ихаҭагьы дпашәӡа дыҟоуп, ианигәаԥхалак, убас дацклаԥшны иҽеилеиҳәоит, дарбану ицымцара!
Абз иара иҿоуп, иаармарианы дхихуеит аӡӷаб. Иҵыҵны ицаз,

145

раԥхьатәи иԥҳәыс, аԥсаратәын. Ииҳәац умдыруеи? Аԥсараа
шәыхшыҩ аарҳәны иҭоуп, иаашәҳәо зегьы нарҳәы-арҳәноуп
ишеилкаатәу ҳәа леиҳәеит знык, илеиҳәеит ҩынтә. Акы
аныбҳәо, инарҳәы-аарҳәны иҳәала, нас иаҳа ииашахоит аниҳәа, сыхшыҩ аарҳәны иҭоума лҳәан, ааи иҳәеит. Амц сҳәар
ииашахома? Ииашахоит. Аиаша сҳәар, имцхома? Имцхоит.
Ус акәзар, сыԥсахаара, адунеихаан укасыжьуам, уахгьыҽынгьы уҩны агәҭа сыҩнагылоуп, умш аабзиахааит лҳәан,
лымаҭәақәа аашьҭыхны, еес, уцаларгьы уцала. Бхынҳәы
иҳәан, уԥшыз лҳәеит. Дыԥшын хышықәса раахыс.
– Ачара сеимҳәаӡеит. Ҳаиуацәам, ҳаигәылацәам...
– Издыруеит. Адица длуоуп лхаҵа ила, еизааигәангьы
инхоит.
Амашьына аҩныҵҟа илашьцан. Избандаз иԥшышьа шыҟоу, изакә блақәоузеишь дызласыхәаԥшыз?
– Алакә уҳәоит, Миронхеит. Маџьгана ихаҭа дахьызбо
сзычҳахуам, иара дахьиуоу азыҳәан, аӡәы ичараҿы сышԥацои!
– Ачарахь ицо аҩыза диго умаҳаӡаци? – иҳәеит. Игәы
иҭаҵәҟьаз шимҳәаз аилкаара мариан. Уқыҭан ачарахь уцозар, аҩыза дабоуҭаху, умаҳәымзар.
Иҵит мышкы. Ҩымш. Иааигәахон асабша. Сааҟәымҵӡа­кәа
сазхәыцуан. Мери схы иҭалгалеит ашәҟәы лзызҩырц Адица.
Из­­бан? Ҳаинасыԥымхаӡаргьы, ма еиҩызцәаҵас ҳаицәым­­­ӡырц.
Уаҳа иаҵанакуазеи? Ибзиоуп, уи убри азыҳәан акәыз. Ми­рон?
Абыргцәа реиԥш, ҩыџьа ргәы нибархар иахьеиниршәаша,
ламысрак ахьыҟаиҵашаз иашьҭоу Мирон, иҭаацәароу аԥҳәыс
лзыҳәан ачараҿы дҟалоит, унеи, шәеибабап ҳәа саҳәара...
Иаҵоузеи? Иаанагозеи? Дызлаздыруала акәӡамкәа, даҽакала
дааҳәызар? Дааҳәызар сара сеиԥш? Сара сзыҳәан акәӡамыз
акласс аҿы изырҳәоз «ҳашәҟәыԥхьаҩ, ҳинтеллигентик» ҳәа?
Разҟыла деиқәхеит акәымзар, убри ашәҟәыԥхьаҩ, аинтеллигентик ауаҩы дҭаирхон. Ибаҳахьоума, Адица, шьапык
иарҟьыцит ҳәа амыӷ? Зегьы идырҟьыцуа ашьац ԥшқа ауп.
Абри еиликаазар Миронгьы?
Шаҟа еидысхәыцлаз зыбҭахузеи. Ҭынха бзиак иишәашаз
ахаршә аашьҭысхын, сыббеит, ачараҿы сыҟан.

146

Ииашаны игәабҭеит, ачараҿы иааҟасҵоз зегьы цасҳәа
иҟасҵон, иаасҳәоз зегьы, гәы аҵаӡамкәа, цасҳәа исҳәон.
Ахаршә анысшәоз зегьы ираҳартә ҿаасҭит:
– Иахьа анасыԥ зауз, аԥсараа ҳҟәыӷа ду, ҳуаҩ қьиа Ба­
қьыр, сара дсаншьам, дсаҳәшьаԥам. Аха иареи сареи ҳаи­
днакылоит ажьрацәара аҵкыс еиҳамзар еиҵам – гәылаԥсыла аибаҭахра, аилибакаара,– ианбыкәыз Ахеивҟьеи сареи
гәыла-ԥсыла ҳаибаҭахны, ҳаилибакаауа ҳаныҟаз. Сажәа
ҭацәқәа сшырмеигӡоз еиԥшҵәҟьа, ахаршәгьы самеигӡакәа
ианысшәа, сажәа ҭацәқәа, акәапеи аӡы инҭушьыр еиԥш,
ҵакыла ихыхәхәа иҭәит.
– Аҵеи замана димами, аха иабаҟоу, аҩы мыжда иԥыр­
хагоуп акәымзар, – лҳәеит ԥҳәыск сара цқьа исаҳартә саб
ихьӡ нацҵаны.
– Бзиа избоит, ди, иҟасҵарызеи! – сҳәеит сҽамариашаны,
аҵәыцак ыжәны сшыҟамызгьы.
Бара, ишбыхәҭаз еиԥш, амаҵ буан ашьаԥа аҩныҵҟа. Асаан
фатәқәак анҵаны банааҳавсуаз:
– Сахьшьа, – сҳәан, сыбжьы насыргеит аҳәаанхыҵтәи
аԥсуаа рҳәашьа ҟаҵаны, – инабго афатә ҳара иҳабҭондаз,
иаҳфо ҳамаӡамкәа ҳтәоуп, – исыватәақәаз, игаӡазма, ир­
дырит, исҳәаз даҽа ҵакык шаҵаҵәахыз, избанзар, асаан
ақәыргыларҭа умоуа, афатә ҳамҵагылан, ҩбагьы, банаасыхәаԥш, бхы-бҿы аахәацы-хәаԥшьхеит. Иаҳагьы еиӷьын.
Маџьгана бибарауаз убри аамҭазы. Ҳанеицыкәашозгьы
даара снаԥшы-ааԥшит ҳаибомашь ҳәа. Ҳаибааит, аҭыӡшәа
шәоуааит. Ашәа анцәырызгаҵәҟьа, саԥхьа даагылан, ашкол
аҿы ишеицаҳҳәалоз еиԥш, иаасыцлырӷызит Мери. Актәи
аҩбатәи абжьы ҳәа ҳнацәақәа рыла инеибаҳарбеит. Лара
усгьы дшыҟоу бдыруеит, иаразнак аҷкәынцәа, аӡӷабцәа
налыдеизалоит. Еизылгеит ашәа зҳәашаз. Укәашароуп ҳәа
дсыҳәеит Мери. Иансалҳәаз бдыруама скәашарц? Бара усгьы
амаҵ аура баҿын. Еиҭах афатәқәа быманы аҭамада ишҟа бхы
рханы банааҳавсуаз, бара днабышьклаԥшны, даасыхәаԥшын:
– Еиҩызара ҳзеилазар, усыцкәаша, – лҳәеит. Ашырҳәа
астол снахыԥеит. Знык аҟара ҳаақәгьежьаахьаны, бара
бхынҳәны бҿанаабха, Мери бара бнықәҵаны, лара ауаа дна-

147

рылашәкәа дцеит. Аӡәыр бла ҵарыла дҳахәаԥшызҭгьы, ҳшьа­
ҿа анеихааго инаркны, ҳаиқәшәаны ҳазлакәашо ала, ҳәара­
да, еиликаауан, уажәадагьы ҳшеицыкәашахьаз. Ашкол аҿы
ҳанеицыкәашалоз, ибыкәашашьаз сгәаласыршәон, исылшоз
ала, бсырманшәалар сҭахын. Ибзианы, ииашаны иҟабҵеит
ибзымдырӡо аӡәы бицкәашозшәа ахьыҟабҵаз, ишьҭыбхыз
убри ароль аҵыхутәанынӡа ибзынамыгӡеит акәымзар. Ахаҵа
имацара иакәӡам, дынхырхәашәа, иҭабуп уахьсыцкәашаз,
насгьы ибзианы укәашеит ҳәа аԥҳәысгьы ажәада аҳәара
луалуп икәашаны ианаақәҵлак. Сара исабымҳәазааит иҭабуп
ҳәа, аха ашәа зҳәоз, иаҳзеинызҟьоз? Урҭ бреихырхәар
акәӡамыз? Бара ҳшаақәҵыҵәҟьаз, быблақәа ҵәахны, ауаа
бнарылаӡ бцеит. Кәашара банықәлоз бԥыраҳәа аабымӷыхны
избыркыз аԥҳәызба, илымпыҵаханы ишылкыз анызба, убас
сгәы иааҭашәеит: илымсхып аԥыраҳәа, саԥхьа инықәҵаны
снатәап... Ибдыруеит, уаҟа, ачараҿы шаҟа ирацәаҩны иҟаз
бареи сареи ҳтәы здыруаз...
Ианаамҭаз схы снапаҿы иаазган, Мирон снаиххәыцын,
ҳцеит имашьына ҳнақәтәаны. Исхашҭыз, агәашә ҳанынҭыҵуаз, Мери даасыхьӡеит.
– Усгәаԥхеит, – лҳәеит.
– Бхаҵа дкажь, бсыцца, – сҳәеит алаф ахь иниаганы.
– Адица дшәаны дыҟан...
– Уажәшьҭа бызҭахыда ҳәа лаҳәа... Сказыжьуа срыхьҵәуаӡом.
– Угәы иҭаӡамоуп иуҳәо. Аҩгьы мыцхәы умжәит, ажәа
мыцхәгьы умҳәеит, – слымҳа инҭалҳәеит. – Изуасҳәаз ашәҟәы
ҩны уалга. Уара, агаӡа, иузеиӷьуп. Мамзар ас, нанду лгәанала
дкәашон ҳәа...
– Бара иабаабгеи бҩыза бзиа дызбоит ҳәа? Дысхаш­ҭхьеит.
– Духашҭхьеит? Ашьаԥаҿы уантәаз, Адица даниас-ааиаслак иуԥшышьахоз убандаз... Сара сакәым, Маџьганагьы
игәеиҭан, ашьаԥа дыҵыҵны дцеит. Усҟак ауаҩы деиликаауеит, дыгәшаҭоуп ҳәа сыҟамызт.
– Дыбзиоуп азыҳәанами дызбымаҳәу... Уи акәын ибыгыз,
бааины лхаҵа дсымарҽхәала... – аҩы ишыснарҳәаз здырит,
аха иҳәаны салгахьан.

148

Схынҳәны санаа, Дамшәи сареи ҳааигәара иҟоу абаҳча
ҳшыҵаз, иаалырҟьаны сназхәыцит, шаҟа агәыҭҟьара бақәсыршәаз убри ачараҿы снеирала. Мап, сахьыббаз шыбцәымӷымхаз аҟара сымбартә сгаӡам, слашәым, аха сцәымшәашьа бымамызт. Бара излабдыруала, аррахьтә саныхынҳә,
аколнхараҿы сзықәтәаз амашьына саақәхны, агараж аҩныҵҟа аусура саладыргеит сҩыжәра иахырҟьаны. Ашьҭахь,
аҩы­жәра санаҟәымҵ уаҟагьы аус сзымуит, сықәымҵыр амуит.
Сара исҳәом, аҩыжәра сахьалагаз быламыс баргәаҟааит, бхы
иавба ҳәа. Абасала дааҳәит ҳәа ибдыруа ауаҩы, ачараҿы
аҩы ижәыр, бхаҵа ибла данаахгылалак, изымчҳар, ҭаҷкәымла еизыҵҟьар, хаҵаҵас еилгап, аха иҟами аҭаҷкәым аҵкыс
еицәоу – ажәа бааԥс. Сыбз, саб иҳәашьа, абруқәа кәадахар,
иҟам-иным леицҵаны... Иарбану иҟам-иным зеицысҵара,
исҳәар аиаша? Улазҵаа, Маџьгана, уԥҳәыс, улазҵаа ауаа
ишраҳауа, лареи сареи хыбрак аҵака ҳаицаԥымлацзар
уалҳәап ашьыжь шара. Бара ибдыруеит, аԥсараа рзыҳәан уи
иаҵанакуа – хыбрак аҵаҟа аҵх еицырхыганы, амш лашара
аицаԥылара. Агәыргьын рхарҵар иаҩызоуп. Ишԥарҳәоз
иӡырыҩуаз? Ухаҵам, уламысдоуп, ууаҩым рҳәааит, ирҳәааит
ирҭаху сара сзыҳәан. Аха бара? Бара ишԥабзырҳәарыз?
Игәырӷьаҵәа ҿырҭуан Мсыгәда лыԥҳа уаҳа дзеиԥшрахоз
ҳәа. Ачараҿынтә санцоз, бара бнаскьаны ашҭаҿы бгылан,
ижәны сахьынӡаҟаз бызгәамҭеит. Мери ибалҳәап, ачараҿы
сыҟазу сыҟамзу узымдыруа аҟынӡагьы ижәны сшыҟамыз,
амала Мери иласҳәаз ажәа џьбарақәа сзырҳәаз... Сара ус
сишеит сызшаз, аԥсҭазаара шаҟа азқәа сеианархо, сара
иаҳагьы сшьапы рыӷәӷәаны аргылара салагоит. Цәгьамзар
бзиара сзаанамгеит сызхылҵыз Аԥсара, аха сгәанала,
иусырбап сара усҵәҟьа усылахәмарыр шызымуа, иусырбап
ухаҭа узеиԥшроу сҳәеит.
Ақыҭа амҩаду ианыршәланы ҳнеиуан Мирон и-«Москвич»
ала. Амш лашара ҿыцәааны, аҵх шаҟа ақыҭа иахатәоз аҟара,
иаҳа-иаҳа аԥсы ахалон, илашон, амшын ахь илаҟәны икы­
дыз амза. Мирон саҳәара даҿын, сара сшабиԥазаҵәу, сани
саби рымацара аҩны ишаху, макьаназы, Анцәа иџьшьоуп,
рхы иахәартә иҟоуп, аха имажәуа дызусҭада, избода, ирхы-

149

лаԥшуада, нхара-нҵыра дук қьаԥҭаха иахьықәымхаша саз­
хәыцырц.
Ииҳәозгьы саҳауан, аха сара сзызхәыцуаз даҽакын.
– Аусҳәарҭа ҳанаавала, Мирон сиҳәан, амашьына аани­
кылеит. Сынҭыҵит. Афымцалашарақәа ахьаркымыз иа­
ҳа­гьы еиӷьын. Урҭ абаҟә аҿынтә ианылашо, аҵх егьа
илашьцамзаргьы, инахараны акгьы убаӡом. Ишырҳәо еиԥш,
агәыр каршәзар иубартә иарлашон амза. Аеҵәақәа еи­
лыџьџьаауан. Исыздыруам Аԥсара ахаҭа ахьысцәыӡыз шаҟа
сгәы иалоу, аха аԥсаратәи ажәҩан аҩыза... Мап, ажәҩангьы
зегьынџьара еиԥшым, ишеиԥшым еиԥш адгьыл.
Гәалашәарак изҵысызаап, ихала даанхар иҭахуп иҳәазар
акәхарын, амашьына дҭымҵӡеит, ихы кыдҵаны дхырсысуа
дҭатәан Мирон.
Абан, абнаҟа, уажәы акультуратә хан ахьгылоу, убасҟан
игылан аусҳәарҭа. Анаҩс, уахьаанаскьо, наараны илашьҭуп.
Аԥхьаҟа, адәы уаннықәслак, абнара унылалоит, усҟан иаҳагьы
ибнаразар акәхарын. Убраҟа илданы игоуп амҩахәасҭа,
ашьаҟауаа, нас, ааигәа инхо рырахә ирныҟәарҭоуп.
Амрагыларахьала, километрак аҟара уанцалак, ақыҭа зегьы
уалаԥшыртә, хәаданы уҩхалоит. Убраҟатәи аҳаблаҿоуп
иахьын­хоз, Мсыгәда лан, лаб, аибашьра иҭахаз лашьцәа.
Ларгьы, ҳәарада, хаҵа дцаанӡа, уи аҩнаҭаҿы акәын
дахьыҟаз. Убри ахәаҿы, убри аҩны азааигәара, иҟалап
уажәгьы игылазар урҭ ахьеиқәшәалоз аџь-ҵла, акгьы
еиҭаҳамкәа, ишыҟац уажәгьы иҟазар, урҭ ааԥшны, ақыҭа
иахьынтәалаԥшлоз адәҳәыԥш. Убрахьынтәи даауан
Аруҭан. Аусҳәарҭа давсны, абнахьхьи, адәы анаанҵәалак,
абнара инылало амҩахәасҭала дцеит. Дцеит убри ауха,
акасса рҳәны, аусҳәарҭа анырблыз ауха... Ианырблыз акәу,
ианиблыз акәу?
Схынҳәны сааин, амашьына санынҭала, џьара акы ҳәатәын
аҟынтә:
– Аруҭан дахьыршьыз аҭыԥ сахәаԥшуан, – сҳәеит адәқьан
аԥхьаҟа снапы нарххашәа.
– Иӡбахә уаӷоу иҳәеит, дабоугәалашәеи! Ишԥаҟасҵари,
ала бзиа аԥҳәыс илеишуам рҳәоит, иласҳәарызеи ԥҳәыск,

150

акәымзар, саб дахьиваржызгьы азмырхакәа, Аруҭан инышәынҭрагьы ҟалҵеит, уара, Мсыгәда. Иамуӡозар, дыжәжгәышьа сҳәеит уаҟа даныржуаз, ашьҭахьгьы шаҟаҩы исар­
ҳәаз удыруама, дыҵхны дкажь, уаб ицәа ԥиҽит ҳәа, аха
аԥсы симеиканит, исычҳаит. Уажәы саб инышәынҭра аҵкыс
еиӷьума уҳәап, ихьӡ ижәла ҭаԥҟаны ахаҳә ианҵаны, еихацла
ихкааны... Уажәшьҭа уазхәыц, иахаану ԥсышт. Абзиа еиԥш,
ацәгьагьы рхашҭуеит. Мышкызны џьоукы нахәаԥшып саб
инышәынҭра. Инахәаԥшып Аруҭан инышәынҭрагьы. Инеи­
дыркылап. Изеиԥш уааԥсы бзиақәоузеи Аԥсара иаԥхахьоу
рҳәап, – иԥсахы ԥыжәжәон Аԥҭа иԥа.
– Нышәынҭрала аԥсы ихә ршьондаз, иумбои, Нестор
Лакоба дахьжугьы ҳаздырӡом, аха Аҟәа агәҭа еихаххаа
идыргылеит ибаҟа, – сҳәеит иахьынӡасылшоз сажәа ҳарак­
ны, арахь, убри аамҭазы ибцәызӡом, иара иабгьы, Аруҭан­гьы
зынӡаск срызхәыцыр сҭахӡамызт. Зны-зынла, бысхыччар­­гьы,
уаҩы дахьыҟаӡам саманы ицоит, иԥыруа ажәҩан иалалоит,
ис­хагылоу амҟәыба кәымпыл. Сара ҽаџьара сеихон, Аԥсараҟа сирхынҳәуан Мирон. Уаҳа Аԥсара самышьҭуазар, изысҭахузеи урҭқәа зегьы рызхәыцра, сыԥсықәара, бара бшыҟоу. Аха
башахеит. Иҳазгәаҭаӡом, ҳрышьҭуам, иаҳхьынҳалоуп иԥсхьоу
рынаурқәа. Урҭ, рцәа-ржьы аҭыԥ анылнахлак ашь­ҭахьгьы,
акраамҭа аҭыԥ ԥшаауа иашьҭоуп ргәы-рыԥсы, рыхьӡ-рыԥша.
– Мирон, уара дышԥаугәалашәо, дышԥоудыруаз Аруҭан? – иааџьеишьеит саниазҵаа. – Иумбои ушсыхәаԥшуа!
Абахҭахьтә даныхынҳә инаркноуп уареи сареи данаҳгәалашәо...
– Уҿы иаҭәашьаны ихьӡ злоуҳәаӡазеи.
– Ҷыдала сароу? – иааџьасшьеит.
– Ааи, уара. Убзиабара уалхәдаха адәы уахьықәу зхарада? Лан ахьӡ бааԥс лхымҩызҭгьы, угәы иаанагома, Адица
Маџьгана диццон ҳәа? – сызқәымгәыӷӡоз ажәак иҳәеит,
Ади­ца, абри ауха Мирон. Егьа исымжәызаргьы сшьа еила­
нар­шыртә аҟара сқьаф уеизгьы иҭан.
– Улҟәаҵ, лыӡбахә сумырҳан Адица ҳәа узҿу! Дасу дзыԥсоу Анцәа ииҭоит насыԥс, – сҳәеит иаахжәаны, уаҳа уи
лыӡбахә алацәажәара иаԥсам хәа аанаго.

151

– Ахаҵа иаҭәам, иара ихароу, аԥҳәыс лыхҭынҟьара... –
дызласымбаӡацыз ала, даацәажәеит Мирон.
– Сара исхараны иубазеи? Исхароу убри ауп, амцхә бзиа
дызбон. Аӡын агәҭан аҵыҵындра иеилаҳаз сиҩызахеит,
ҳара ҳаамҭазы, ари аҩыза абзиабара... Егьоурым, саргьы
сҽысхәышәтәыхра сыҟоуп...
– Убасҟаноуп иухароуи иухарами иаҳа ианеилукаауа,–
дхьаҵуамызт Миронгьы. – Ҳаҟәыҵып уи. Ҽазны ҳалацәа­
жәап.
– Убра уиашоуп. Исзынхаз сара издыруеит – ашьоура.
Аҩы изжәыз иснарҳәаз џьишьеит Мирон. Исымаимкит.
Дааԥышәарччеит.
– Ашьоура ануҳәа, – ҿааиҭит иажәа рҭынчны, – ажәак
уаҳәатәыс исымоуп. Ишәыхьзеи Алхаси уареи? Ақыҭаҿы
ирылаҩҩит...
– Ииашаны ирылаҩҩит. Иареи сареи еибаҳҳәахьеит, ҳара
ҳаибабап.
– Уара уацәажәашьа ыҟамзаап уаха. Адица дануцкәашоз
дуцҳама? – алаф иҳәарц иҽыназикит. – Уара, агаӡа, ачарахь
узаазгаз узеилымкааӡеи?
– Иаҳагьы еицәоутәит.
– Уаҟәыҵ. Еилукаахра уҟоуп. Уажәы сызлацәажәарц
исҭаху, Алхаси уареи шәус ауп.
– Ишьа иуааит, саргьы сшьапы ԥиҵәааит. Уаҳа ишԥаҟасҵа­
ри, иаахтны иасҳәеит, сиаминауаҭит.
– Уи заҳада, издыруада?
– Уи еиԥш ишәзымдырқәо рацәоуп аԥсараа. Иаанкыл
амашьына.
Иқәшәазеи ари ауаҩ ҳәа, сџьашьо дышсыхәаԥшуаз, ама­
шьына анааникыла, сынҭыҵит.
– Уабацои, уара, араҟа? Угәы нсырхазар, саҭоумҵан... –
ицәымыӷхеит Мирон.
– Мап, Мирон, уара уоуп згәы нсырхаз, саҭоумҵан. Сара
уск сымоуп. Сымҩахыҵуеит Гәдиса ишҟа, – аԥсшәа карҵәаны
инаиасҳәан, ҳааиԥырҵит амҩаҿы. Усҟангьы исызцәырҵхьан,
ашьҭахь сгәаҵаҿы итәырԥсаз, акраамҭа зыхәаҽра сықәшәаз.
Изҽыҵызгалакгьы, џьара акы дахырҟьаны, игәы нсырхароуп

152

Мирон. Аиҩызара даԥсамызт ҳәа сзиҳәароуп. Ус иаҳа
еиӷьуп.
Имашьына анынаскьоуп иансгәалашәа иасҳәаша акы –
сиҳәар акәын сахьынижьыз саб иеимҳәарц.
Аҭаацәа ду анааилатәо еиԥш инаскьахьан аҵх. Анаара ақыҭан иналыҩуан алашыбжьқәа. Схала амҩаду аҿы
санаанха, акраамҭа сынкахәыцуа сгылан. Уаҵәыҵәҟьа Мирон
дыԥшааны, уахатәи ҳаицәажәара ихашҭыртә, ихьасыршшартә
сиацәажәароуп. Ииашаны иҳәалоит саб. Ишәиу ауаҩы, иара
изыҳәан абзиа зҭаху ӷас дышьҭихуеит. Исықәшәазеи уаха?
Меригьы ирымчны слацәажәеит, Мирон иакәзар, игәы
нсырхеит. Адицеи сареи ҳаицәыӡра зхароу ҳәа сшазхәыцуаз,
изхараӡамызгьы, рызгәаара... Сыҽныскылароуп. Ииашаны
иҟасҵома уажәы сахьнеиуа?
Саанаԥшит Гәдиса имаҵурҭахь. Ашә аартын. Амца иацрыҵуаз алашара, ашҭа агәҭанӡагьы иарлашон. Иаасгәалашәеит, аԥсаса ахьаҿаз анаарахь ҳаицны ҳнеиуан ҽнак.
Илабашьа наиҵарсуа, саԥхьа дгылан Гәдиса. Усҟак илаӷьарамызт анаара. Инхаҟәалан, ишьамхы ҩыҵасит. Снеидыххылеит, сицхрааны дсыргыларц.
– Усҟәаҵишь, дад, усҟәаҵишь, – иҳәеит. Егьи изшьамхыкгьы наирсит. Ихы ҩышьҭихит. Саргьы саанаԥшит наҟ,
ашьха ҳаракқәа рахь. Еилаарцыруа, игәышьҭыхгаха, игәыҭҟьагаха иааԥшуан Ерцахә.
– Шәымш аабзиахааит, сынтәанахыс ҳаиԥырҵит шәарҭ,
ашьхақәеи сареи. Шәымш аабзиахааит, шәымш аабзиахааит!
Даарыцҳасшьеит аҭаҳмада. Ҳанышьхыҵгьы, шаҟаҩы
иреиҳәазеи, ишьамхы дазнымкылакәа, адгьыл ианықәс инаркны, уаҳа дшымцо ашьхаҟа.
Зхы зҭаху ихы рыдиныҳәалартә иҟоу ҭаацәароуп. Иҷкәынцәа, иӡӷабцәа, иҭацацәа, имаҭацәа...
Ишысԥылаз, схәы шдырхиаз, сшиныҳәақәаз зыбҭахузеи.
Ибасҳәап, санрыҳәа, ҳхала ҳанеизынрыжь, амца агәгәаҳәа
еиқәҵаны, аҵх ашарахь инықәлаанӡа уи, аԥсараа иԥсхьоу­
гьы зыԥсы ҭоугьы аӡәыр ижәытә иҿатә еилукаарц уҭахызар,
иреиӷьу архивк иаҩызоу аҭаҳмада исеиҳәақәаз, зегьыҵәҟьа
ракәымзаргьы, акык-ҩбак.

153

– Даду Гәдиса, суҳәоит, умыццакыкәа, акакала иугәалауршәарц абри еиԥш. Аибашьра иалагаанӡа, Аруҭан иус
анырӡбауаз, шаҳаҭцәас шәыҟан Аԥҭеи уареи. Архивтә
документқәа срыхәаԥшхьеит, ишәҳәақәаз здыруеит.
– Усҟан, дад, Алаҳәа Еиқәаҵәа ҳәа ишьҭан, араион аҿынтә
аӡәы даалон. Уара узыҳәан сара ацәгьа сҳәазшәа, сара
сзыҳәан уара уашшызшәа ашәҟәқәа леиқәдырҽаҽон. Ауаа
шәаны ргәы иҭоу рызҳәомызт.
– Аԥҭагьы уаргьы ишәымҳәақәаз ыҟоуп... – исықәшәа
сыздыруам, Адица, аӡәы сиеигӡо, иаҳаҭыр збо сыҟамызт.
Сгәанала, сшьара сықәырҟьеит ачараҿы, бара, сыԥсықәара,
ԥаса аҵкысгьы беиӷьханы, быԥшӡаханы, арахь сара быстәымкәа бахьызбази, нас, исҳәо гәнаҳароуп, аха бхаҭа
исабҳәахьеит аегоист ҳәа, шьыцрак сызцәырҵит, абасҟак
насыԥ лыманы дахьызбаз Мери. Деиҳабуп, игәы шаҭатәуп
Гәдиса... Акымзаракгьы. Згәы шаҭатәу аиаша заҵәыкоуп. –
Ашьха шәеицыҟан Аԥҭеи уареи. Шьхабжьҳәын аҽқәа рыла
иаажәгеит ашә. Аҳәынҭқаррахь иалашәҵеит. Шәанцоз
иамхны ижәгар акәын шәҩызцәагьы шәаргьы шәԥара.
– Уаҵәы амҩа ҳақәлараны иахьеиԥш аусҳәарҭаҿы ҳаԥшны ҳгылан, – илабашьа, ахәышҭаараҿы дахьтәазгьы иван,
иаашьҭихын, ахәышҭаара инхәыҵишьаа-хәыҵишьит. Игәаларшәаны еиҭасҳәеит ашьха ҳаныҟаз исеиҳәақәахьаз, шықә­
сыкахьтә уахыки-ҽнаки ауаҩы дшаанижьуа аԥсыцқьа, дшитәу
аџьныш-қаҷаа. – Издыруада, дад, шәҩык рахьтә аӡәы илшозар
иаҩсҭаахә иҽицәыхьчара? Усҟан Аԥсара ақыҭан арахә
рацәаны иаҳзанын. Ҳрацәаҩын ахьшьцәагьы. Гәнаҳа сҳәозар,
сара исымаз. Еилыскаарц исҭахқәаз исырҳәаанӡа инарцәымҩа дықәлеит, дҭахеит Аԥҭа. Схаҭагьы исзеилымкаақәаз...
Уара иаҳарак еилукаарҵ иуҭаху иарбану дад?
– Уаҵәы шәхынҳәны ашьхаҟа амҩа шәықәлараны,
иахьеиԥш аусҳәарҭа ашҭаҿы акассир шәизыԥшны шәгылан.
Урҭқәа здыруеит. Ауха.... Шәеицызма Аԥҭеи уареи убри ауха?
– Ҳаицӡамызт, – иҳәеит иаарымчны, харак идысҵаны,
мамзаргьы гәҩарас дҟасҵазшәа.
– Ауха дахьыҟаз уздырӡом?
– Мап, исыздыруам.

154

– Адырҩаҽны шәанбеиқәшәеи?
– Шаанӡа снеит иҩны. Иара иоуп исазҳәаз аусҳәарҭаҿы
иҟалаз.
– Суҳәоит, даду Гәдиса, цқьа иугәаларшәа, уи акырӡа
аҵа­накуеит. Ашьжьымҭан уаннеи дгылахьазма, дызҿыз,
дышԥоубеи?
– Ибзианы исгәалашәоит. Арасаҭра дыҵаланы дааиуан
ажыга кны. Нанҳәа мза азыҳәан ажыга зуҭахузеи, шәыр
узеи­ҭаҳауам, уҭра узбаҳауам анысҳәа, аԥсшәагьы еибаҳҳәаанӡа, дшанхашәа даасыхәаԥшит, сажәақәа ицәымыӷхеит.
Ажәытәан, иудыруеит, аныҳәа ҳаԥшьақәа ыҵарҵон абаҳча­
қәа рҿы. Ирасаҭраҿы убас аҳаԥшьа жызаарын. Иҵхны
еиҭаганы ижызаап.
– Еиҭаганы ижит уҳәоу?
– Ааи, аҳаԥшьа хәыҷы еиҭаганы изжит, аҳәақәа ачычеит
иҳәеит. Ашьҭахь, исгәалашәоит, данҭаха, ахьшьцәа ирасҳәан,
дахымныҳәакәа, шьак камҭәакәа иахьыҵихыз азыҳәан ҳазшаз дизгәааит рҳәеит.
– Арасаҭраҿы ҳаԥшьак акәызма иҵаз?
– Мап, акы шԥакәыз. Уаҟа иахьагьы иҵақәоуп, иҷкәын
Мирон аҩы рҭеиҭәалоит. Аҽныҵәҟьа дҭаркит Аруҭан, ҳаргьы
аҽныҵәҟьа иҳаԥхьаны ҳаргеит шаҳаҭцәас. Мчыбжьыкгьы
мҵыцкәа иҳаҳаит Аруҭан иҿиқәшаҳаҭхеит ҳәа. Ҳамцаӡандаз
ашьхаҟа, иахьагьы иԥсы ҭазаарын Аԥҭа. Изқәикыз, ихы
иҭашәаз ҟаимҵакәа дхьаҵуамызт. – Иныҵакны инациҵеит, –
Араҟа абзиа ҳҳәааит, аха ацәгьа ихы иҭашәаргьы... Амала,
исгәалашәоит, иԥсаҭа бзиахааит, рыцҳа, иҳаԥхьаны шаҳаҭцәас ҳанырга, иԥшшәы леихыггеит, убасҟак игәы цеит,
сицәшәеит, ианиазҵаауаз иԥсы маҷхар ҳәа. Иаарҳәоз
дақәшаҳаҭхон. Ашьхаҟа ацара азин анҳарҭа, амҩа ҳа­
хьықәызгьы, уаҟа ҳаннеигьы ишьара дзықәломызт, уахын­ла дцәырҳаны дааԥшуан. Иубалап, Гәдиса, ҳанышьхыҵлак Алаҳәа Еиқәаҵәа ҳаргьы ҳҭаимкуазар иҳәон. Аҿа
ҳадубалома шаҳҳәоз... Ихаҭа иаџьал ааины иҟазаарын.
Аруҭан иеиԥшҵәҟьа, ҳаргьы ҳалкылахәаша ҳдырӡуан Аԥҭа
дҭамхазҭгьы, иара иԥсрала ҳара ҳаиқәирхеит. Аиаша уасҳәап, сара ҳаиуаныжәқәак схы сызрыхҭынҵагәышьомызт.

155

Асыԥса иқәлазар, ма иқәҵрын, ма иҭахарын. Иҳалшоз
иара изы? Ихьӡ ҭаагеит. Аҽны Аԥҭа идын рыхьчара ҳҳәеит.
Урыԥхьеи усҟантәи агазеҭқәа иара изыҳәан шаҟа ҳҳәаз уаҟа
иануп. Исгәалашәоит, рыцҳа, ԥҳәыс дааигеижьҭеи шықәсык
аҟара акәын иҵхьаз.
– Мирон дгаранҵан.
– Уахынла данызмыцәалак, уԥҳәыси ухәыҷи гәхьааугеит
ҳәа алаф илырхуан ахьшьцәа.
Сзызҵаауаз аҭаҳмадеи сареи ҳаиԥырҵаанӡагьы исеи­
ҳәақәаз еиҿыршәшәо рызхәыцра салагахьан. Ирацәан
исызцәырыргаз азҵаарақәа. Аныҳәа ҳаԥшьа еиҭаганы изижызеи? Амҩа данықәгылаз, шаанӡа убри далазыргазеи?
Шаҳаҭс иԥхьазар, цәгьарас иамааз, ишьара усҟак дзықәҟьазеи? Ицәа зҭынчымыз ашьха дахьыҟаз? Иара изыҳәан
узазҵаалак, агазеҭ иануҵарц урыдгылоушәа, еиқәыԥхьаӡаны
аҳәара иналагоит иҽхәаԥхьыӡқәа. Ус иахәҭоуп, ус иҳәалатәуп.
Ишәҳәогьы саҳауеит, ибзиоуп, аха ҳәа... Аԥсараа рныхача­
ԥак иақәԥалаз уиҩызахоит, ухы кны уқәҵыр акәхоит. Аԥҭа
изыҳәан бзиарамзар цәгьара шааумаҳауа еиԥшҵәҟьа, Аруҭан изыҳәан цәгьарамзар бзиарак машәырынгьы аӡәгьы
иааиҿыҵшәом. Аиқәыԥхьаӡара иналагоит уи иуаҩымрақәа.
Сара, Адица, хықәкыс исымамызт алаҳәа еиқәаҵәа апҟа
шкәакәа иаҩызастәырц, мамзаргьы апҟа шкәакәа лаҳәа
еиқәаҵәастәырц. Ибасҳәахьеит сыԥсҭазаара ззыскыз.
Маҷк еихысшьалап. Срылагап аӡәаӡәала. Аԥҭа. Бзиарамзар цәгьара аӡәгьы иҳәом уи изыҳәан. Зегьакоуп, санизхәыцуа исызцәырҵуа азҵаарақәа ирацәаны рҭак ҟаҵам.
Аруҭан. Дзакә уаҩыҵәҟьаз, дызусҭадаз абри? Аусӡбарҭа
адокументқәа, ашаҳаҭцәа...
Иԥшра-исахьа еиԥшҵәҟьа, ииуаз-ииҳәоз, иҟазшьа уҳәа,
зегьрыла дзыхшаз ианҵәҟьа аарла дылдыруа дхынҳәит
абахҭаҿынтә. Гәаартыла уаҩԥсы диацәажәомызт, ҩыза
димамызт игәра ганы игәҭыха зеиҳәоз. Лафк иҳәозаргьы
аԥышәырччараҵәҟьа ицәыцәгьан, илахь еиқәын инеиԥынкыланы. Дықәҵны дцарц далагеит. Иан илымуит. Убасҟан
дцазҭгьы, агәра ганы иҟоуп иаҳәшьцәа, иааҟалаз акгьы
ҟаломызт. Избан, дықәҵны дцарц зиҭахыз? Ақыҭауаа иа-

156

нармыжьзар, дрыдрымкылазар? Ирҳәазеи абыргцәа? Ажәа
бзиа иарҳәеит: «Ихьымӡӷумшьан. Шьацәхнысларак ухь­зар­
гьы, ааӡаб ухугеит. Унха-унҵы, ҳацәгьа-ҳабзиа еилаз». Абри
ашьҭахьгьы ақыҭа рыцәгьа-рыбзиа иҽалаимырхәт. «Ԥҳәыс
даага», – дыхҭаркуан иҭынхацәа. «Исыхшо, аԥсараа зырҳәыз
иԥацәа ҳәа рзырҳәаларц» – инараҭеикуан. Абри азыҳәан
мацара акәзушь ԥҳәыс дзааимгоз? Дызҿыз ақыҭаҿы дахьыҟаз?
Аҭаҭын ааирыхуан. Ихала еиҭеиҳауан, ихала иҿихуан, имацара
аказарма дыҵатәаны ирыԥхуан. Ииашаҵәҟьоумашь иаҳәшьа
илҳәаз? «Ианқәыԥшыз бзиа еибабозаргьы, дихашҭхьан сашьа.
Сара издыруеит, Мсыгәда лыԥсы ҭазаргьы иҭамзаргьы иара
изыҳәан зегьакакәын. Лара лакәын ҭаха изымҭоз. Избеит зны
лара дҵәыуо иҭаҭынырҭа дҭыҵны дышцоз. Слымҳала исаҳаит,
сыбла бҽабмырбан ҳәа шлышьҭаиҳәоз. Убри ашьҭахьгьы
ҳаҩны днеиуан лара. Аҩны даннеилак, ишԥаҟаиҵарыз, сасык
леиԥш дидикылон. Ақыҭаҿы ишакәым рыхьӡ анга, ҳарҭ,
аиеҳәшьцәа ҳиашьапкит, ҳиҳәеит ԥҳәысс дга, аамҭала шәықәҵ
ҳәа. Диҭахымзу, ирызмырҽеиу, исыздыруам, димгаӡеит. Амала
лыԥшаара даҿын, лара дырҵәахит».
Схаҿы исзаагомызт акы, Адица. Егьарыла иуаҩра аԥсахзаргьы абахҭа, зынӡаск ихашҭрымызт аԥсараа ҳҵас. Иара
ихьыз аҩыза зыхьыз, мышкы иадамхаргьы, дышԥалагылои
ақыҭа. Ԥсҭбара ҟамлазҭгьы... Бареи сареи насыԥ ҳаманы
ҳаҟазаауан ҳәа басҳәо џьыбшьазар? Мап, Адица, уи ҟалашьа
змамыз усын, иаҭәанашьомызт аԥсабара. Дара, ауаагьы
иҳанарыжьуамызт усеиԥш анасыԥ. Абз ҳазымгаргьы, алаԥш
ҳадыргон.
Шәыҩнаҭа ахьымӡӷ анахыла, иара, Аруҭан ақыҭа далҵны
ицара азыҳәан иаҳәшьа аусеилкааҩ иалҳәаз бзианы иханарҭәаауеит саби сареи ҳаицәажәара. Ибдыруеит, ԥсҭбара
ҟамларц ишәыбжьаҟазақәоз дрылан иаргьы.
– Абыргцәа шәхеидкылагьы башахеит, саб. Ахҟа рыбжьалаанӡа ишәырҽеиуазароуп акәымзар, знык ашәақь анҭҟьалак ишәҳәо акыр иаԥсоума?! Баша акрыфараз, акрыжәраз
шәеизоит, – сҳәеит сажәа шҳамқәак налаҵаны.
– Ауаҩы ибызшәа змаҳауа убасоуп ишихьуа! Аруҭан
иқәнагаҵәҟьаз изиуит Баӡ. Ишԥаҟарҵеи, сара исзууазеи,

157

аха аҟәыӷацәа, акыр инасеиҳабу абыргцәа? Саргьы срылан
ишудыруа. Хҵәара-былрак аҵкыс еицәаха Мсыгәдеи иареи
рыхьӡ – аҩыџьагьы рыхьӡ ыцәо Анцәа иуирбааит! – ақыҭа
ианналаҩ, аҽныҵәҟьа, сара ишԥаҟасҵеи? Сцеит иаразнак
сҩыза Арсана иҿы. Иаргьы саргьы, ҳидқәыланы днаҳкылеит
иҷкәын Баӡ. Арсанеи сареи ҳаныхәыҷыз аахыс, аишьцәа
реиԥш ҳшеибабо зегьы ирдыруеит. Иара ихьымӡӷ саргьы
исыхьымӡӷуп. Уажәы ҩынтәынгьы исыхьымӡӷуп, избанзар,
ишудыруа, иара динвалидуп, ишьапқәа ихәом, ихы изыхьчом. Сара аҽныҵәҟьа сцеит аусҳәарҭахь. Ҳқыҭа анапхгаҩцәеи сареи ҳаицәажәеит. Иҳаӡбеит иҟаҳҵашаз. Абыргцәа
ҳхеидкыла иалоу рыдагьы, хар змам ҳәа иҟақәаз еизаагеит.
Раԥхьа ҳнеит Арсана, ахьымӡӷ здыз иҿы. Лара, акаҳԥы
дауцәырҵыхуаз.
– Арсана иҿы ҳәатәыс ишәымаз?
– Уи иаҳҳәаз ажәа аҵкыс еиҳау иарбану! Уара ухьымӡӷ
ҳара иҳахьымӡӷуп. Ҳара ҳадгылоит ҳәа иаҳҳәеит. Ашьҭахь
ҳиацәажәеит ичқәын Баӡ. Ажәа иҳарҳәеит, дҳарқәит абџьар
шьҭимхырц. Аус дуҵәҟьа ҟаҳҵеит!
– Иабатәи ус дуу, саб, ауаҩшьра ишәзахмырԥазар?
– Изхарада?! Аруҭан иҩны ҳнеины, учеиџьыка ҳҽаҳарҟьашьуам, умаҳагьоуп, ақыҭа уалҵ ҳәа иаҳҳәаз наигӡазҭгьы,
иахьагьы иԥсы ҭазаауан.
– Иузымдырӡои дзымцаз? Лҽылҵәахыма, дырҵәахыма,
ишакәхалак, Мсыгәдеи иареи еиқәшәашьа, еицәажәашьа
рзыҟамҵеит.
– Уи уидгыланы узцәажәозеи, уара?
– Сара аӡәгьы сидгылаӡом. Аиаша еилыскаарц сҭахуп.
– Аиаша ҟазцаз Баӡ иоуп.
– Уара уеиныршәаҩу, уеичырчаҩу, саб?! Ақыҭаҿы
хәышҭаарак мыцәандаз, ԥсҭбарак ҟамландаз ҳәоуп,
абырг­­цәа зыҟоу. Арахь уара, урҭ ирылоу, ауаҩы
илаигәыдҵаны дызшьыз аиаша ҟаиҵеит ҳәа... – сҳәашьа
убас иҟалеит, бареи сареи ҳаицәыӡра зхарақәоу ҳәа гәҩарас
искқәахьаз рыгәҭаҵәҟьа дналасыргылеит иаргьы. – Акгьы
сзеилкаауам...

158

Сеилыркаара иҽагьазимкит саб. Бара, Адица, ухы мацара
уашьҭоуп бҳәеит, саб ухазгьы акгьы уаԥсам, ухы уаӷаны Ан­цәа
уишеит ҳәоуп ишсеиҳәо. Баӡ иҟынӡа уара уабаҟоу ҳәа аанаго,
сыжәҩа днас-насын, дцеит иусқәа рахь. Инаишьҭасҳәеит
сгәанала: «Уажә шәызбама аԥсараа. Иԥсхьоуи зыԥсы ҭоуи
ус бааԥсык еицырузар, ҳшьамхы иахысаанӡа иаҳауеит,
аха ҳәа шәналаганы, зыԥсы ҭоу дыхьчауа, ихароугьы ихарамгьы иԥсхьоу инаиқәшәыжьуеит». Ихароугьы ихарамгьы
шынаизырҳәо, уажәы ҽырҵысра змам, зхаԥыцқәа еихарӷәӷәаны изычҳауа Аруҭан иҭынхацәа, ахаҳә уршыргьы
иԥжәоит... Ибдыруеит ҳара, аԥсараа ҳакәӡами изҳәало
ашьажә баауам иԥсуам ҳәа? Ҳаԥхьаҟа, мышкызны ҳшьа
ҳуроуп ҳәа Аруҭан ижәлантәқәак ҩагылар, уи ашьҭахь ашьа
зыдхало еиҭа... Ҭакәажәык ацуҭа зегьы лхьаан, лара аӡәгьы
дигәалашәомызт ҳәа, сеибганы уаҳа Анцәа исумырбан ҳәа
икажьны сықәҵзаргьы, ауаҩы ихәыҷра дшазхьаауеиԥш,
имцаха, ихьухьууа сгәаҵа иааҭалалоит ҳқыҭа. Уахык, сыцәарц саннышьҭалоз, слымҳа инҭаҩит, ԥсаҭа шкәакәа,
санду ацәа лҽанамалдоз илымаз аныҳәаԥхьыӡ: «Улԥхаугәыԥха ҳаҭ ҳазшаз, иаҳзымдыруа ҳаҭанаумҵан». Азхәыцра сналагеит; ҳамдырра акәу, ҳачҳара ахьмаҷу акәу
ҳрыцҳарақәа зыхҟьо? Издыруада даҽа «чмазарак» ҳама­
зар? Ихәыларкааит ҳгәылара Дали Ҵабали иҭанхоз Мар­
шьанаа. Дара-дара анықәибахуаз Аԥсны иахәашаз акыр
ҟарҵар, хьӡы бзиак ма ирыҭнымхоз. Иршьқәашаз маҷ­
ҩызма. Иааргәыдҵо иршьындаз, иқәырхындаз Чачаа. Из­
хыршьаауазу? Дара, Маршьанаа ахьеичдырчоз, ашьоура
хаҵароуп ҳәа иахьазыҟарҵоз азыҳәан, егьырҭ зегьы ракәым, ишьтәӡамыз асабицәа ӷьычны, амшын нырцәҟа рыҭира
азин ахьыҟарҵаз азыҳәан мацарагь?! Дарбану, дызусҭада
ҳаиҭахызшәа иҽыҟаҵаны, ахьымӡӷ хәыԥсас иамоу ашьа
заҵәыкоуп ҳәа раԥхьаӡа изҳәаз? Ахы зықәшәаз аҳәагыла
даҩызартәит иныҳәаҿа ыжәуа Баӡ идтәалақәаз. Аха иара,
џьаҳаным зҭыԥхаша Аруҭан? Ақыҭа далҵны дзымцазеи?
Даҽа зҵааракгьы. Ихы зыԥхьаимкызеи? Баӡ иҟаиҵаз иашоуп, иқәнагон ҳәа еиҳарак ақыҭаҿы идзырҳәаз, Аруҭан ашҭа
дахьҭымҵызоуп. Базыӡырҩы, ахы иқәшәан, ахәышәтәыр-

159

ҭаҿы даннарга, аусеилкааҩ даниҿцәажәоз ихаҭа ииҳәаз:
«Адәқьан ашҭаҿы дызбеит Баӡ. Игылан иҵегьы нхацәақәак.
Урҭ рышҟа иҿынеихеит. Данаарыдҵуаз, инапаҿы ицырцырит
атапанча. Ааи, исылшон адәқьан аҩныҵҟа сҽысҵәахыр,
мамзаргьы ашьҭахьҟала сдәылҵны сцар. Избан сзыбналарыз? Ирасҳәеит сықәны, ирасҳәеит аҟәыӷацәа-абыргцәа, сара
сан хатәы ԥҳәысс даасхәааит уи аԥҳәыс лҿы ус сымазҭгьы!
Ақыҭа салҵны сцазҭгьы, ирзырҳәаз иашамындаз дыбналозма
рҳәон. Убри акы, ҩбагьы, лара, ииашамкәа ахьӡ бааԥс зхырҵаз
аԥҳәыс, дкажьны сызцомызт. Сышьра... Баӡ имацара иакәӡам
сара сызшьыз. Насгьы уажәакәӡам сара иансеихсыз. Уажәы
уи арԥыс дхыс-дымхыс сара сзыҳәан зегьакакәын. Ахьымӡӷ
ииргеит, дихыччеит, уигьы азмырхакәа, ибла дыхгыло,
диԥырымҵуа, дымхысыр ада ԥсыхәа имоуа аҟынӡа днеигеит,
зегь зхароу Аруҭан иоуп ҳәа анҵа. Рыԥсы ршьап аԥсараагьы.
Сара сыхьчара акәым, дара рхы рзыхьчахуам».
Арҭ, аҵыхәтәан иациҵаз ажәақәа, усҟан, санаԥхьаҵәҟьа,
схахьы иаасымгаӡеит. Ариаҟара ианиаз иакәым, сараҵәҟьагьы егьарааны аԥсараа рзыҳәан саӷьхьеит. Иҵегьы
еиӷьзар иҭахыноуп, уаҳа акгьы. Уажәы даҽакала срызхәыцуа салагеит урҭ ажәақәа. Гәҩарас искит даҽакгьы.
Убри бара базхәыцхьоушь? Мсыгәда лхаҵа, бара баб...
Аибашьрахьтә даныхынҳә, шықәсқәакгьы, уажәеиԥшҵәҟьа
ихы дзамыхәо дыҟамызт. Лабҷашь хәыҷык кны дныҟәон, аха
аамҭа цацыԥхьаӡа, ахәра имаз иаҳа-иаҳа аҽарӷәӷәо мацара,
алабақәа иҩыҵра иҵакымкәа ашҭа дызҭымҵуа аҟынӡа
днанагеит. Ҳаргьы уи еснагь динвалидызшәоуп ҳашихәаԥшуа,
еснагь дҭаҳмаданы, ижакьа игәышԥы инахькьысуа ҳхаҿы
дшааиуеиԥш, иаҳҳәап, Толстои. Еилкааны, агәра ганы
салгеит, Мсыгәда данқәыԥшӡаз инаркны, бзиа дшылбоз
Аруҭан. Ус анакәха, уи бзиа дылбомызт бара баб, Арсана.
Иаргьы мдыршьа имамызт бзиа дшылымбоз. Қәрала лара
лаҵкыс деиҳабын, иеилкаара иаҳа иҟан, дзигазеи? Ихы
имч ақәымхазар? Уажәы лабада изымныҟәо ауаҩгьы, зны
деибгамыз, иҭәымҭа дҭагыламыз зны, баша ақәтәара акәым,
аҽы урагьы анибжьалоз аамҭак ыҟамыз. Изхысҳәаауа,
дымҵаирсзар? Уамак иаҭахыз лымҵарсра. Хыбрак аҵаҟа

160

уахык ирзеицыршар, уаҳа аҭахӡамызт. Дцар дызҭахыдаз.
Иаҳҳәап, ихы имч ақәхан, – иҟаимҵеит уи аҩыза, дым­
ҵаимырсит. Уаҳа иреибагашьахазеи? Лара лҭаацәа дир­
ҭазар? Усеиԥшқәагьы ҟарҵон ажәытәан аԥсараа. Аԥҳәызба
зын­ӡаскгьы илазҵаауамызт. Уаҳа? Иҟамкәа, иҵегьы иҟақәоуп.
Дангараз лгара рҿаҟәазар?
Абарҭ азҵаарақәа ҭаха сырҭомызт, Ахеивҟьа ичара ашь­
ҭахь, иҩны саннеи, ҳшеицәажәоз, ашара адәы иаақәлоны,
Гәдиса иашҭа сынҭыҵны, шаанӡа, ақыҭа амҩаду саныланы
саннеиуаз.
Егьа слакҩакзаргьы, исгәаӷьит шәыҩныҟа амҩахыҵра.
Шәашҭа санынҭаԥш, Адица, исгәалашәаз басҳәар быс­
хыччап.
Ҽнак, шәыҩны сшыҟаз, ашәҟәы саԥхьозшәа ҟаҵаны,
сцәы­ҵыԥшны сышбыхәаԥшуаз:
– Алиас, ирыхьи уӡамҩақәа? – иҳәеит баб.
– Акрыздыруоу, ирыхьзеи?! – сҳәан, сыҩнапык рыла
сӡамҩақәа ааныскылеит.
– Идыршыз акыцхыр еиԥш, амгьал ақәҵаны иуӡып, –
аниҳәоуп сӡамҩақәа, ииашаҵәҟьаны амца анрықәла.
– Игәнаҳа уқәымшәааит, уиҟәаҵрауазеи, – лҳәеит бан
дԥышәырччо.
– Даҟәыҵӡеит, бымбаӡои ашәҟәы аԥхьара!
Ԥсҭазаарак захҭнумҵарызеи, Адица, убас сӡамҩақәа
аныхәацыхәаԥшьхоз аамҭа хынҳәырц азыҳәан!
Изҭахыда, сыблақәа цәшәа-цәыԥхашьарак рыхӡамкәа,
зыгәхьаа укӡам рҵаҩык иеиԥш иацәажәара, аха уимазҵаакәа
ԥсыхәа ыҟамзар, ишԥаҟауҵо. Ҵаны, исзынхеит арыцҳашьара,
тәымуаҩык, еиҳабык иеиԥш, аҳаҭыр иқәҵара. Абас сшы­
ҟазгьы, ибцәызӡом, сшьамхқәа кәадахеит, Адица, шәашҭа
агәашә анаасырт. Ԥаса зныкыр сахәаԥшхьазу шәынхашьа?
Рыҩны зеиԥшроузеи ҳәа аӡәы дсазҵаар, ишԥасҳәоз? Ишԥахәаԥшуеи ажәҵыс, шықәсык аԥхьа иннажьыз, изааӡаз аҭра
ашҟа ианыхынҳәлак? Цәала-жьыла мацара узааӡаз аума,
ухатәы ҩны? Ирҳәоит, ауаҩы дызшьыз, ашьра ахьыҟаиҵаз
аҭыԥ ашҟа, мчык иханы днанагоит ҳәа. Дышԥаҟалоишь
убри аҭыԥ аҿы даннеилак? Абри ашҭаҿы иит, абраҟа

161

егьыршьит сара сыбзиабара. Шәкәасқьа снагәыдыԥшылеит.
Маҟҿаҳәаранӡа иҩышьҭыхны, ахьатәӷәы иалхны, аҩны
ԥшӡа замана. Инагӡа-аагӡаны иамоуп абарҵа. Ԥсаатәқәак
рсахьақәа ҭаԥҟаны иануп, абарҵа аханы иаҿыкәыршоу
арашьиа. Аҽноуп ианеилыскаа, баб инапала иширгылаз, аи­
башьра дцаанӡа дшуасҭоз. Илаба иааигәа икыдыргыланы,
ацәарҭаӷәы, иҽынкыдҵашәа, дықәтәан.
– Ҭакар, Ҭакар! – ҿиҭит шәла сеишра ианалага. Схахьы
имааиӡеит алаба шыктәыз. Ԥаса, шәыҩны саннеилоз, бара
ибеишуаз аҳа, саргьы исеишуамызт азыҳәан, лаба мкыкәа
шәашҭа аҭалара сашьцылахьан.
Сааигәара иааиуан аҽааннакылеит. Садырит, Адица, иха­
бҵару?!
Ԥаса, бара хаҵа бцаанӡа ишсалҳәалоз еиԥш акәымкәа,
иаҳа иаархьшәашәаны аԥсшәа насалҳәеит бҭаца, ҳахьеиуацәамхаз зхароу сара сакәу џьыбшьап.
Шәҟәык даԥхьозаарын баб, агазеҭ акәыршаны, наҟ инаивеиҵеит. Гәамҭашьа имамызт, сӡамҩақәа ҟаԥшьра ҳәа
акы шаарықәымлаз. Баӡ ихабар иҟоузеи, ишәыхьқәаз сгәы
иалоуп ҳәа, иҳәатәыз, иахәҭаз шыздыруазгьы, ибцәызӡом,
сзаламгеит аҽхырцәажәара. Имарианы ихы ансиҭа, инахараны гәалашәарақәак еилыскаарц исҭахыз иадҳәалаӡамызшәа, сҽынарыласхалеит:
– Иахантәарак ҳаицәажәон Гәдисеи сареи. Бзиа избоит,
ажәытә ажәабжьқәа здыруа рацәажәара, – Мсыгәдеи иареи
реибагашьа атәы инаркны, иара, Арсана иҭоурых зегьы уи
исеиҳәеит ҳәа гәҩарас икыр, издыруада иаҳа иаартны дса­
цәажәар.
– Иуеиҳәақәазеи? – днасазҵааит. Абас дсазҵаар, аҭак
иҟасҵаша сазымхәыцит. Схала ашьацҳәа сшьапы аҿасыршәит.
Анкьа исеиҳәахьаз џьара акы сгәаласыршәароуп.
– Исеимҳәакәа... Ажәабжь ссирк сеиҳәеит. Схы иҭыҵуам.
Нарҭаа ракәым аха аҵан роуп аԥсуаа ҳазхылҵыз иҳәеит.
Иабаазгеи, иабасыӡбеи бҳәарауеи!
– Ус убахьоу! Убриаҟара ҳуаассақәоума?! – иааџьеишьеит
Арсана. – Иаанкыл фырџьанк. – Инапы нақәикит, ахыжәлақәа
адыргыланы, бҭаца иаалгаз ауатка.

162

– Саргьы убасҵәҟьа сгәы иалсит азныказыҳәа. Аҭырас
иқәланы иказҿоз аҵан ҳашԥархылҵи сҳәеит. Аха иара из­
хиҳәаазеи? Нарҭаа раҵкысгьы иуаа-ԥагьақәан аҵан иҳәеит.
Уаагьы нцәагьы аӡәгьы иҿаԥхьа рхы ладырҟәуамызт аҵан,
арахь рхаҭақәа рымч маҷны аниҳәа, иаҳа иаахьашшеит
сгәаара. Уажәы убри аҭаҳмада дысгәалазыршәаз, из­ны­кымкәа
исеиҳәахьан, ауаҩы шықәсык зны деиласуеит, уа­хыки-ҽнаки
аџьныш-қаҷаа дитәуп ҳәа. Егьиашаҵәҟьаны, заҩ­сҭаахә
дызԥырхагамхац иҟада, – игәасҭеит, ахшыҩҵак ама­цара
акәымкәа, сҳәашьагьы акырӡа ишеиԥшхаз Гәдиса ицәа­
жәашьа. Акыр игхазар, насгьы Мсыгәда илыхьыз хьар­шшашьак
амазар... Сара исаҳахьан ирҳәо, алым уеиԥ­шхарц азыҳәан,
амҩа уахьықәу, зынгьы убгахәыҷхароуп ҳәа. Аха ирҳәонгьы
исмаҳацызт, аиаша еилукаарц азыҳәан, зны угызмалхароуп,
уҽурмашьцароуп, амцҵәҟьагьы ухы иаурхәароуп ҳәа.
– Ауаҩы иқәыӡбара мариоуп, дад, иеилкаароуп ицәгьоу
акәымзар, – изеилымкаауа дыҟамызт сажәа ахы ахьхаз. Иха­
ла дналагеит. – Лара, лахьыцәгьа, лара лаҟарагьы аламыс
лымоуп ҳәа ззырҳәодаз, аха...
– Уажәшьҭа, усгьы даргамахеит, аиаша зумҳәозеи?.. –
сҳәеит. Даасыхәаԥшит. Иблақәа ирхызбаалеит бангьы баргьы шәыблақәа знык иадамхаргьы ирхысымбаалаз. «Ахара
сыдуп, Алиас, уара уҿаԥхьа, ахара сыдуп убзиабара нагӡара
ахьамоуз».
– Аиаша зегьы уаӷоу иҳәеит. Ҽаӡәы изыҳәан акәым, схаҭа
исызку аиаша зегьыҵәҟьа саҳаргьы сҭахым. –Иаашьҭихын,
инеихирԥхьеит ашәҟәы. Днаханы инықәиҵеит. – Иучысхәым
уашьҭалар, сара исыхьыз аҵкыс еицәоугьы ухьуеит. Сҩыза
бзиа, уара уаб сизхәыцызҭгьы... Думган, уара улҭахны акәӡам
дызуццо иҳәеит. Саргьы исзымдыруа сыҟамызт ус шакәыз. –
Сара сахьыҟаӡамыз, наҟ, ашьхақәа рахь даанаԥшит.
Уажәадагьы, хымԥада, ихазы иҳәақәахьан арҭ ажәақәа.
– Шәыбзиахәха шәыҟан, аламысда Аруҭан дшәыбжьам­
лазҭгьы... – џьара акы ҳәатәын. Иаақәысԥаан, инҭасырпҟеит
фырџьанк. – Уҷкәын, уҭаца, ашкол исыцҭаз уԥҳа... – быхьӡ
сымҳәеит. Еилыбымкааи банхәыԥҳа лыхьӡ зысымҳәаз, уи
лыхьӡ аҳәара иаԥсам ҳәа аанаго, бҭаца сналыхәаԥшит.

163

Сгәыӷуан дсыдгылоит ҳәа. Цәымӷрала даасыхәаԥшит. Дынхьаҳәын, ашҭаҿы ихәмаруаз ахәыҷы иахь дцеит.
– Иҟоуп иҳәатәым аиаша.
– Акгьы ыҟаӡамкәа, ауҳәансҳәан...
– Иҟаҵәҟьаз сара саҟара издыруада, аха хьчашьа лымаӡам. Дсыхьчарц салагар, иаҳагьы исхыччоит. Зегьы зхароу
сара соуп, аха сыламыс злацқьоу, Аруҭан абахҭа дҭыҵны
данаа, уажәыгь бзиа дыббозар, ҳаилыҵып уаҩҵас, бицца ҳәа
ласҳәеит. Уара иухароузеи, узкасыжьуазеи лҳәеит. Илымуит.
– Убри аамҭазы, Адица, еидкыланы снарызхәы­цит Мсыгә­­­
деи иареи. Аҵыхәтәан илыхьыз ахьымӡӷ ҳхаҳаршҭыр,
Ан­­­цәа гәна­ҳа сумырҳәан, аха уи баб диқәнагагәышьомызт.
Еива­гы­­ланы изланыҟәоз, лҩыҵраҿынӡа дымнаӡаӡо. Иажәа
инациҵеит: – Иуасҳәап, дад, цқьа еилукаарц азыҳәан. Уи аԥ­
ҳәыс са­ра сылҭахымызт, дсыццаанӡагьы, данызга ашьҭахьгьы. Дыз­ласыццазу? Уаҳа ԥсыхәа лымамызт. Улацәажәар, лара иуалҳәон. Изакә усыз, изакә аамҭаз... Сыԥсҭазаара ашәарҭа
иҭаргыланы, лара леиқәырхара... – дынхьаҳәит еиҭа. Игәаҵа
иҭаԥсоз алабжышқәа дырцәыԥхашьеит. Мсыгәда лцәымӷра
убасҟак самҽханакит, исҳәеит сгәанала: «Ииашоуп, лара
лакәын иишьышаз зҳәақәо!» Иажәа инациҵеит: – Иҳақәшәира изцәырҵааит, иҳақәшәира игәаҵәахы акааит сара
исымаз абзиабара аҩыза... Удам здам аӡәгьы иасымҳәац
абри аҩыза ажәа...
– Абзиабара азыҳәан асеиԥш рҳәауа... Иҳақәшәиуа ду­
ныҳәахите... – Сааԥышәырччашәа зуит.
– Иахылҵыз умбои дад, сара убри аԥҳәыс дышқәыԥшӡаз,
саҩсҭаахә дысԥырхагахан, ахы ҭашәартә, сгәы ахьлызцаз.
Лара даниз, сара ҳқыҭаҿы аҽыҩ сақәтәан, убасҟак ҳабжьоуп
қәрала. Илхыҵуан жәаҩа, жәаха шықәса, раԥхьаӡа сгәы
данҭашәаз. Сзықәгәыӷуаз ҳәа акгьы сымамызт. Сара ԥшькласск абраҟа, ҳҳаблаҿы саналга, џьаргьы сымцеит. Ақыҭа­
ҿы саангылеит. Бзиа избон анхара-нҵыра, аибашьра мыжда
алабақәа сыркны адәы сықәнаҵеит акәымзар, нхаҩык ишь­
ҭахь сгыларц сгәы иҭамызт.
– Ишәыбаргузеи, шәхыбрақәа бзиоуп, шәбаҳча еихашьшьы, шәырахә-шәышәахә, Анцәа ишиҳәара...

164

– Лара, иудыруазар акәхап, ашкол даналга, Аҟәа дҭалеит.
Сгәыӷрақәа зынӡаск инасыҵаҟәалан, сышьны саман, илыцҭаз... – ихьӡ аҳәара шиҭахымыз анызба:
– Аруҭан, – сҳәеит.
– Аԥҳәыс илхымҟьо ҳәа иҟоузеи! Аҳәынҭқаррақәа
ықәи­­бахуан, ахацәа нибарҵәон аҳәса ирыхҟьаны. Аԥҳәыс
убас угәы лызцар ауеит, ухьӡ-уԥша, уламыс, ууаҩра мацара акәым, уԥсҭазаара ахаҭагьы акапеи кылҵәа еиԥш
им­ԥхьаӡакәа илыхҭнуҵар ҟалоит. Сара аӡызлан ԥҳәысс
даазгаз сиҩызахеит. Лара лаҵкыс иара, Аруҭан сиқәгәыӷуан,
ихы иаҭәаишьом сҳәеит, аха иаргьы ихарагәышьаз. Ишьа
иуит.... Иара иитәыз, дины данынкашәа насыԥс думаз ҳәа
аԥсабара адәы иқәнаҵаз... Димпыҵызхыда? Аԥсараа ҳа­
зегьы. Усҟангьы агәра сызгомызт, иахьагьы агәра ганы сы­
ҟам, Аруҭан ииашаны, ихараны дҭакын ҳәа. Сара саҟара
издыруада уи Мсыгәда шаҟа бзиа дибоз. Сара издыруеит
абзиабара закәу. Асеиԥш ацәгьоуреи асеиԥш абзиабареи
гәык аҿы... Исызхаҵом уи. Изысымҳәазеи, сзымцазеи иус
анырыӡбауаз усеиԥш ҟаиҵомызт Аруҭан ҳәа? Акгьы иха­
раӡамкәа иӡуаз дысгәалашәо сыҟазма, сшымгәыӷӡоз аеҵәа
кыдшәаны сыкәа ианҭашәа. Сара сзырлашәыз акыҟан,
аха ирыхьзеи егьырҭ? Издыруада иҿы иқәыԥҽит анырҳәа
агәра ргазар? Уаҳа умԥсит. Ауаа узжьаӡом. Урҭ амшын аӡ
хыланы ицар, ашьҭа дырхоит. Зҿырымҭзеи? «Иаргьы акгьы
иҳәом, изҳәогьы баша...» Уи ламысызма? Уажәы иаҳҭаххеит
ҳаламыс дықәныҟәар иара, Аруҭан. Мсыгәдоу? Мсыгәда
аԥсра иацәшәаз ихьыз, лыхьит. Аԥсра иацәшәаз, абзацәа
ахьыржуаз днанагеит иҳәеит. «Сара сымацара сакәым,
саб, сашьцәа зегьы ақәӡуеит!» Ашәыргәында ихырқьиагоу
ажәақәоуп. Иаҳхарамыз акгьы ҳмыхьӡеит ларгьы саргьы.
Дшызбоз, сшылзыҟаз уасҳәеит, уажәы иуасҳәап уи аҵкысгьы
иџьоушьаша... – маӡажәак сеиҳәозшәа, ихы даахеит. Сара
издыруан аԥсараа ҳҟазшьа хадақәа руак, ацәанырра шаҟа
иӷәӷәоу аҟара, иаҳагьы аҵәахра. Ԥыҭк саныхьшәашәоуп
саргьы ари ашәҟәы аҩра сылшо саныҟала. – Шьацҳәа
мыждак ҳакит, жәытә ҵас бааԥсқәак, инаԥшуа иаҳзырҳәозеи
ҳәа ахәыцра, акәымзар... Уҿы иааҭыхны аӡәы ианиоуҳәа,

165

сунаԥхеиҭ, схыччара иалагоит. Ишихыччоз еиԥш сыҷкәын Баӡ,
Аруҭан дишьырц игәы иахьҭаӡамыз азыҳәан... Ихауҵару?..
Иланасыжьуан.... Аус рымаӡазаргьы иланасыжьуан... Аҩныҟа
дсырхынҳәуан. Рыхьӡ бааԥсны ианга аухаҵәҟьа дықәҵны
дзымцазеи? Дысмышьҭит. Ауаҩшьраҵәҟьа аныҟала... – иҵегьы ажәақәак сеиҳәарц игәы ишҭаз, бҭаца акыр шәҭахума ҳәа
дааин, иҽааникылеит. Сажәа саԥыҩланы ибасҳәап санцоз,
агәашәаҿы снеихьаны, иныҵакны бҭаца исалҳәаз: «Мап
ацәкрақәа узымариоуп, ҳаргьы мап ҳцәумкуазар, уааила,
убара дшеигәырӷьаз убоит аҭаҳмада», – қьышәқәҵарала
даасыхәаԥшит. «Мап зцәыскхьада, бара?» «Дуздыррымызт!»
– иаахылҵәеит. Иажәа инациҵеит баб:
– Уҷкәын ахьымӡӷ ухихит рҳәоит. Аӡәгьы издыруам иҟалаз
сара иахьынӡасхароу. Абахҭа дҭыҵып, дынхап-дынҵып Баӡ,
аха ибзиоума, дад, ауаҩы дышьны адәы ақәлара. Ашьажә
баауам иԥсуам зырҳәо ашьоура азыҳәан мацара акәу
џьушьома. Издыруада ианҳахьӡо, иахьҳахьӡо. – Ԥыҭрак
игәы дҭахәыцуан. – Уара иутәым, иуҿаҵахәым, ахала уаԥхьа
икашәаргьы, ишутәым удыруазар, ишьҭумхын... Убасҟаноуп,
иабаҟоу акәымзар, ахаҵара анаҭаху...
– Иухароузеи, анасыԥ зҭахымда...
– Аӡәы инасыԥдара ухы иархәаны, уара унасыԥ узычаԥом. Уажәы акәӡамызт, саргьы сналыдкыланы, убасҟан,
ҳанеибагаз акәын ақыҭа ҳаналцатәыз. Иаԥсам урҭқәа зегьы
рҳәара... – сзыхькьысыз ахәра шаҟа ихьааигаз збан, иҵегьы
сызиазҵаарц исҭахқәаз, исзеилымкаақәаз шыҟазгьы, сыҽ­
ныскылеит.
Еилыскааз еихысшьалап. Мсыгәда дзыццаз, бара баб,
бзиа дылбомызт. Дицымцар амуа дзықәшәазеи? Ажәлар
рыбзгьы еибнаҭахьаз, Аруҭани Мсыгәдеи ракәын. Ус ирҟазшьоуп аԥсараа – бзиа еибаба акәым, еибамдырӡозаргьы,
арԥыс бзиак дҩагылар, ԥҳәызба ссирк ақыҭаҿы дыҟазар,
еидкыланы рыӡбахә аҳәара иалагоит урҭ раҟара еиқәнаго
абаҟоу, убарҭ еибыҭатәуп ҳәа. Ашықәс здыруеит, аха иарбан мзоу, иарбан мшу Мсыгәда хаҵа данцаз, баб данигаз?
Сгәы иаанагон уи аилкаара уадаҩхоит ҳәа, избанзар,
ибдыруеит, усҟан акәым, уажәгьы, маӡала ибнало, мам-

166

заргьы ақьафураз ныҟәара ицо ракәымзар, ахшара дроу­
ны, ииз аҵеи ашәҟәы данҭаҩтәхалакоуп, бжеиҳан, хаҵеи
ԥҳәыси ҳәа рҽанҭарыҩуа аԥсараа. Ақьаад аҵкыс инеиҳау
даҽакы иахьчоит аҭаацәара ҳәа ирыԥхьаӡоу. Убри
азыҳәаноуп аилыҵрагьы зыцәгьоу. Бысзымгәаан, Адица,
бани баби азагс аныҟарҵаз сахьашьҭаз, инасымҩатәны
акыр сеимдеит Маџьганеи бареи азагс шәымоу ишәымаму
еилыскаарц, азагс шәымамзар акыр исыхәошәа. Ибымбои,
азагс ҟашәымҵаӡеит, инеиҳау даҽакы шәеиднакылазаап
шәаргьы. Иҟалазеи, иарбан ӡу ирыҵалаз Мсыгәдеи Ар­
санеи, иаразнак азагс ҟарҵартә еиԥш. Гәҩарас иукыртә
иҟоуп даҽакгьы. Урҭ азагс аныҟарҵази, Аруҭан данҭаркызи
хымш заҵәыкоуп ирыбжьысыз. Арҭқәа зегьы еилыскааит
Арсана сиацәажәаны санца, мчыбжьык аҟара ааҵхьаны.
Ибамҳәакәа ибжьасыжьыз... Убасҟан, сҽырмашьцаны баб
саниацәажәоз, сшымгәыӷӡоз... Ибгәалашәома, Ахеивҟьа
ичараҿынтә Мирони сареи ҳашцоз, Гәдиса игәашәаҿы са­
наанижьуаз, иасымҳәеит уаҟа сшынижьыз аҩны, сани саби
иреиҳәарц. Аҵхыбжьон, аҩныҟа сымцаӡакәа, арбаӷьқәа рҿы­
ҭыбжьы наҩуа, дсықәлам, дысҩызам, симацәажәар ҟа­лом
ҳәа аҵлаҳәысҭа иҿы сымҩахыҵра... Ҳәарада, сахьыҟоу саб
иеиҳәеит Мирон. Ашьжьымҭан дсышьҭалеит... Шәара шәҿы
сыштәаз. «Аԥшәма уҟоума?» – иҳәан, ашҭа агәҭантә ибжьы
аагеит. Схьаԥшаанӡагьы ибжьала дыздырит. Бареи сареи ҳус
анхыбгала инаркны, ҳахьеицәыӡыз зхароу сара сакәымшәа,
маҷк ҳаицәыхьшәашәеит, ҳаицәыхарахеит акәымзар, ԥаса
аиҩызцәа реиԥш ҳаизыҟан саби сареи. Издыруан иҩыза
иԥҳа ҭацас дшигәаԥхоз. Ибжьы анаасаҳа, цәгьарак шызуаз
сақәикызшәа, иаасцәымыӷхеит. Иџьасымшьаӡеит шәыҩны
дахьнеиз, иџьасшьаз шәла иҟанаҵазоуп. Уажәраанӡа уабаҟаз, угәхьаазгеит аҳәозшәа, ишьапқәа ирықәҵәиаашон,
иԥаны игәыдԥалон. Дамшә аасгәалашәеит. Ауаа қьиақәеи
ауаа ҳарамқәеи ҳәа Дамшә ишеилнахуеиԥш, ари ала
иадыруоушь, ауаа еилнахуоушь?
Иџьасшьеит, Адица, даҽакгьы. Даараӡа исгәамԥхеит бҭаца, Баӡ иԥҳәыс саб дшиԥылаз, аԥсшәа шиалҳәаз. Амардуан
днаҿалартә дааихьаны, ус иаԥуп, исуалуп лҳәазар акәхап,

167

амаҵурҭа даадәылҵит, иара ишҟа зынӡаскгьы дымнаԥшӡо,
ашәаџьҳәаҩ иныҟәашьа лыҭаны, днаиԥылеит.
– Бышԥаҟоу, дад, сҭаца хәыҷы? Анцәа бнаигӡааит, – лхы
днагәӡит. Лара ллакыҵа ччаԥшьк ыҵамшәеит. Амаҵурҭа
дындәылҟьан, дыҩны иҿааихеит ахәыҷы. Саб иџьыба кам­
феҭк ааҭигеит. Дналывҟьоны, ахәыҷы днаимҵасит. Даашь­
ҭылхит, акамфеҭ сҭахуп шиҳәоз, длыманы дцеит. Иҟалаз
дашьцылахьазу, имбаӡазшәа ҟаиҵеит Арсана. Уи деигәыр­ӷьеит
иҩыза иааира. Шаҟа иуаҩроузеи саб иҟаиҵо, ихы дамыхәо
даныҟала, иҩыза дкаимыжьит ҳәа сгәы сынҭахәыцит.
– Уабаҟаз, умцаӡаци азауад ахь? – иҳәеит, симбеижьҭеи
уамак мҵуашәа, цқьа аԥсшәагьы сеимҳәеит. Сара еилыскаауеит уи игәы акы ҭаны, даҽакы аниҳәо. Ицәажәашьа
сыҽнақәыршәаны:
– Аҩнынтәи сшаауаз, сныдгылап сҳәан... Шәара шәеиҩызцәоуп, аха саргьы Баӡ дысҩызан, ихабар еилыскаарц... –
исҳәоз зегьы ԥсажәан. Сшынеиҿаԥшыҵәҟьаз, еилыскааит
исаашьахаз бзиаӡаны ишидыруа.
– Уҩыза ичараҿы уҟазма? Ачара бзиа шәзиуит, – аччара
дналагеит.
– Иҩыза дарбану? – илабақәа наицирхыраан, изқәа кыдҵаны днатәеит Арсана.
– Ишԥа, иҩыза дузымдырӡои? Иацы ачара зуаз, Ахеивҟьа,
уаҳа дарбан!
– Ҳаи, афы умысааит, иумҳәо ҳәа акы шԥаҟам, Алҵыкә,
ианбыкәыз Алиаси Ахеивҟьеи анеиҩызцәаз!
– Еиҩызцәамзар, ҳаиуацәам, ичараҿы дназгазеи!– Амцабз ҩасыхҟьеит. Арсана снаихәаԥшит. Уигьы иааицәымыӷхеит, ицәымыӷха акәым, саарыцҳаишьеит. Убри аамҭазы
даҽакгьы нхызбаалеит иблақәа. Уи дымчыдан саб иҿаԥхьа,
дымчыдан сара саҵкысгьы. Гәҭахәыцрала, гәалашәарала,
ианаҭаху агәамчгьы наҵаҵо исацәажәоз ауаҩы, уара
иахьуҳәо сыҟоуп, сҩыза, уара иуҳәозаалак сақәшаҳаҭуп ҳәа
акәын дышихәаԥшуаз.
– Сшиасуаз саадгылеит, – сара исҳәаз ажәақәа аҵәы
нарылаиҵеит, баша ишысҳәаз шидырыз насеилиркааит. –
Шәышԥаҟақәоу, Арсана? Ариабжьарак сзымааиӡеит, – гәы­

168

лацәақәак рыхьӡ неиҳәан: – Иуарҳәазар акәхап, амҿы уз­
ԥаҳҟеит аӡынра иузхаша. Ара ҳаҟоуп, акы уацәымшәан.
Уҷкәын иӡбахә саҳауан уажәааигәа. Дхынҳәып. Уамак нымхеит. Ишԥаҟоу ухьаа? – ичымазара хьааганы днаиазҵааит.
Инапгьы наирххан, Арсана ишьамхы инахьишьит, иара згарҭа имамыз амч ԥыҭк аҟара уи инаилаиҵар иҭахызшәа. Сара
снаҵашьыцит урҭ реиҩызара.
– Уара иуасымҳәар изасҳәода, сусқәа маҷк иҽеим.
Аԥҟара сықәшәар ҟалап. Абзарбзан аԥҽыхоума, Анцәа
иды­рп, сыгәчама ахаҿыҵәҟьа иалоуп. Иалахгьы, џьарак
иаан­­­гылондаз, иныҟәоит. Ишԥоуури! Алҵыкә, иҟазушь ажәы­
тәанӡа аамҭак, уареи сареи ҳанеиԥхныҩлоз?! – мчыла даа­
ԥышәырччеит Арсана. Ишьапқәа инарықәикит инапқәа. – Арҭ
ахьаа рымаӡам, аныҟәара сцәыцәгьоуп акәымзар.
– Умшәан, уԥырымҟар амур, узгап, уаазгап, хьаас акгьы
ҟаумҵан! Анцәа иџьшьоуп, асеиԥшгьы уахьааз, шаҟаҩы ала­
ӡыз умдыруеи аибашьра!
– Уара исзыҟауҵахьоу маҷума, Алхас. Аешьа гуакьа
иҟаимҵара абзиарақәа сзуухьеит.
– Убас саҳауеит, азаҭ ҟалоит ҳәа. Иудыруазеи заа
доурышьҭыргьы Баӡ. Исхашҭыз, Аԥҭа иԥа дааихьазар? Ҳаицәажәаны ҳаҟоуп, иузԥаҳҟаз амҿы узааигарц. Итрақтор
алафеҭ ҩацраҳәаны, сынтәа аӡынра иузхаша зныкала иу­
зааигоит. Иаҳа-иаҳа дысгәаԥхоит ҳапредседател ҿыц.
Шықәсык мҵыц дҳарҭеижьҭеи, маҷ ҟаиҵахьоума, ақыҭа
ахьеизалаша, иахьеицәажәалаша, Ахан ҳаргылоит иҳәан,
– ашьапы ркит хыбра дуӡӡак, уахык афымцалашара еи­
ԥым­ҟьац, арадио абжьы ықәыҩуа, аусҳәарҭаҿы унеир,
уаалахҿыххоит, – алацәажәара иналагоит аколнхара, ақыҭа
уҳәа аусқәа. Сара сҩыза Мирон снаизхәыцит. Аԥҭа иԥа
иҳәеит саб уи изыҳәан. Иаб ихаану зегьы усоуп ишишьҭоу.
Ԥаса иаҳагьы сеигәырӷьон сҩыза, ихьӡ ҳәаны акәымкәа, иаб
ихьӡала ианиԥхьоз. Шьыцра бзиала, маҷкгьы сиҵашьыцуан.
Изакә малузеи, уи иҷкәын изыҳәан инижьыз. Сҩыза Мирон
иакәым, уи ихшогьы, урҭ ирыхшогьы ихыҽхәалашт. Аус­ҳәар­
ҭаҿы Аԥсадгьыл ахьчаразы иҭахаз рпатреҭқәа шкыду еиԥш,
иаргьы ипатреҭ кыдуп. Аԥҭа иҷкәын анырҳәалак, сызлаҟоу

169

аҵкыс иҵегьы сеиӷьхароуп иҳәозар акәхап Мирон игәанала.
Абас схәыцуан ԥаса, гәҩарақәак соуаанӡа. Саби Арсанеи
еицәажәо ишнеиуаз, еиҭах Аԥҭа иԥа ҳәа ианаарҿыҵшәа:
– Аԥҭа иԥа хьыӡ имаӡами? – сҳәеит, сажәа гәааракгьы
наҵаҵаны.
– Иумбо, иҩыза ихьӡ ахьумҳәаз, игәы иалсит, – иҳәеит
дааԥышәырччан Арсана. – Уҷкәын аиаша иашьҭоу уаҩуп,
иб­зиараха Анцәа иԥигалааит дызҿқәоу, – сара ихы насықәикын, – ииашаны иҳаҽԥнуҳәеит.
– Ҳара ҳзыҳәан Мирон макьана Аԥҭа иԥа иоуп, хьыӡлаԥшала иаб иаҵкыс деиӷьхар, иаарҳәны, Мирон иаб ҳәа
изаҳҳәо ҳалагоит Аԥҭа. Аха уи даара ицәгьоуп, – ихаҭагьы
игәаԥхан, иҽноужьны дааччеит саб, – Издыруада уара
иузымдыруазар аб ихьӡ аԥа дшалаҽхәо, ус акәымкәа, аб
хьымӡӷы бааԥсык идзар, аԥа изыҳәан ишыбӷаԥҵәагоу?!
Иузымдыруазар, иаа? – Сара сакәын изеиҳәоз, аха иҩыза
ди­хәаԥшуан. Уара иудыз ахьымӡӷ уҷкәын иухихит, уажәшь­­ҭа
уҷкәынгьы уаргьы, умаҭагьы хьымӡӷы шәыдым ҳәа аанагон
иԥшышьа. – Издыруада, исаҳәишь, уажәтәи аҿар дасу ихьӡгьы ихьымӡӷгьы иара имоуп, иԥсы анҭоу далаҽхәоит, данԥсуа
ицыԥсуеит ҳәа шәхәыцуазар, иаа? Иубо сҩыза ишьапқәа
шыҟоу? Иахьзеи? Акәытҵара дҭаркноума алабақәа иҵшьуа
адәы дзықәу? Аԥсадгьыл ихьчон. Абас хьӡи-ԥшеи змоу ауаҩы маҳагьак ихьӡ ирцәар... Ихаҵкы сцароуп Баӡ! Арҭ, – иҩыза инаиқәикит инапы, – уажәшьҭа хьымӡӷы рымаӡам, Арсана
иԥа, Арсана иԥҳа, Арсана имаҭацәа... Дарбану иаламыҽхәо...
Сыццакуеит, – дҩагылеит. Иблақәа рыцәгьаны днасыхәаԥшит.
Снеиҵаӷәӷәеит. – Уаала, уск ҳамоуп, усҭахуп.
– Анцәа уирманшәалааит, Алҵыкә! – димҵаныҳәозшәа,
иҩыза днаихәаԥшит Арсана. – Дабацеи сҭаца? – ҳнаскьалгар
иҭахын. Аҭаца лзыҳәан, лгәы иалоу умдыруеи ҳәа блала
иааибырҳәеит. Аиҳабацәа сара исарымҳәо егьа маӡа рымоуп. Егьабасҭаху рымаӡақәа. Аха Баӡ иԥҳәыс, ҳара ҳабиԥара иаҵанакуа, иарбан гәалоушь илымоу? Лабхәа дыҟамкәа дааизҭгьы, хымԥада, саб ашҭа дҭылцон. Избан?
– Иҵегьы акыр еилукаақәарц уҭахызар, усцәыԥхамшьан, –
иҳәеит саб. Сануцәыԥхашьоз аамҭа цахьеит. Суцәыԥхашьом,

170

амала урыцҳашьаны сызуазҵаауам ҳәа иасҳәарц сҭаххеит,
аха сааннакылеит саб илаԥш.
Ашҭахь ҳанылбаа, игәыдԥало, ишьапаҿы аҽкаршәуа, еиҭа
ахәмарра иалагеит ала. Иҟанаҵо збандаз, шьыри, Дамшә,
иара шсыдгылоу саб иацәажәара салагар? Саб изыҳәанҵәҟьагьы абасеиԥш сгәы иҭашәартә аҟынӡа сназгазеи?
Саҟәыҵроуп, сызҿқәоу зегьы сырҟәаҵроуп. Лара, Адицагьы наҟ дысхасыршҭыроуп. Цәгьамзар бзиара сзаазымгаз...
Иарбан? Абзиабароу? Абзиабара мацара акәушь абарҭқәа
зегьы узырҟаҵо? Издыруада даҽа мцазар? Иаҳҳәап, уахьатәарымбаз, ухы уамхабзиара... Ихәаҽтәуп, убарҭқәагьы
хәаҽтәуп. Изҿузеишь иахьа, амҽышаха, Дамшәи Петровичи? Ицәцар, убра сыҟоу џьшьа, ишзахәо иҩуеит азауад ахь.
Ифҩышәо исышьҭалоит. Фриц бзиа дызбақәо, даҽакала
иуҳәозар, Фриц иџьыба иҭатәақәаз аӡәы ианааиба, ахы ԥҽны
илкаижьуеит. Саб иасҳәарыма Фрици сареи ҳус? Цәыргашьас
иҟасҵаша... Ибгәаламшәои, Адица, шәгәашә анаҩс, анаара
унҭалаанӡа, ӡынгьы-ԥхынгьы амҵа цәӷәыхаа иқәгылоуп
ахьаца-ҵла. Арахә тәарҭас ирымоуп уи амҵа. Шаҟантә уаҟа
сышгылоу, бара бааиаанӡа мҩасҩык санибалак: «Иҟауҵозеи,
уара, уаҟа, арахә рыгәҭаны?» – аниҳәалак, «Акамбашьқәа
амҵқәа рҟәысцоит», – сҳәахьааз.
Аӡынра шааигәахозгьы, уажәгьы ишаабац, ҭынч ижаҳәо
итәан ажәқәа, акамбашьқәа... Амахәқәа хаххала, бӷьыц цыракгьы ҿаршәымкәа ирхагылан ахьаца. Уахь днымҩа­хы­ҵит саб.
– Изакәызеи, уара, узҿқәоу?! – ибжьы аҵкысгьы илакыҵақәа
рыцәгьаны ҿааиҭит. Сшьамхқәа аакәадахеит. Ҿысымҭӡеит.
Изҵаара сара исызкӡамызшәа ҟасҵеит. – Уабаҟаз иаха?
– Сабаҟаз... Бақьыр ичараҿы сыҟан, – исымҳәаӡеит Ахеивҟьа ҳәа. Ухаҭа уоуп ахеивҟьа иҳәон.
– Исмаҳац, ауаҩы иахьиаҳәам ачараҿы днеиуа! – Мирон
иаҳаҭыраз акәушәа сызцаз, насгьы ахаршә шысшәаз уҳәа,
акы неиласҟәаҟәеит.
– Ухаршәгьы рԥхашьагоуп, уаргьы уцәарӡгоуп. Ҩызара
изиуан Мирон! Уи маҳәра дцозма?! Ус уара умсааит Мирон
ҩызара изуурц азыҳәан ушцаз?! Алажә еиԥш дышьны, лаж
дшыржыз умдыруеи Аруҭан?! Убри уԥеиԥшхоит уаргьы! –

171

Иҳәалааит, саб иоуп. Иаҳа иҽааирҭынчит. Иаасгәалашәеит,
Баӡ данхыс ашьҭахь, ҳара, ашколхәыҷқәа ҳаибарыҩны ҳаннеи, џьоукы ҳәҳәон, џьоукы рылабжыш дрыцқьон. Акгьы
ҟамлаӡазшәа, мамзаргьы иахәҭаз акы ҟалазшәа, иҽырҭынч
дгылан саб. – Иаха аҩныҟа узымнеизеи? Узыҟаз Гәдиса
иҿы?
– Ҳхәыҷра, ҳқәыԥшра, ҳаицныҟәарақәа ҳгәалаҳаршәон
Гәдисеи сареи! – сеигәырӷьеит, исцәыӡхьеит ҳәа сгәы иззаанагоз ацәажәашьа, иаалырҟьаны иахьсзыхынҳәыз. Аганахьгьы саанаԥшит. Абан адгьыл иахьалыҳәҳәо Адица
дзықәтәалоз адашәпа, зны иҭаԥҟаны лыхьӡ анысҵарц сыз­
ҿыз. Ачақы нақәкны «А» ҳәа анысҵахьаны данааи, иҟауҵо­
зеи, ауаа сыхурччома лҳәан сааҟәылхит.
– Уааҟәымҵӡакәа узышьҭоузеи?!
– Уара узыцәшәо акыр умоума? – саӷәра сымпыҵҟьеит,
аха сеидара, иџьабшьаша, иаҳа иааласхеит.
– Сзыцәшәо убри ауп, ухәда аарҵәины аӡәы уишьуеит. Баӡ
Аруҭан данишьыз аҽны, уаҟа игылақәаз, уаанӡа акрыфарҭаҿы идтәалақәаз, аӡәаӡәала уразҵаауан, ашәҟәы иануҵон
рҳәеит, иуҭахузеи? Баӡ иус рыӡбахьеит, иалгахьеит, даҽа
ҩышықәса рыла далганы дхынҳәуеит! Издыруада, Аруҭан
дызшьыз даҽаӡәуп ҳәа угәы иаанагозар?
– Ихысыз Баӡ иоуп, аха дызшьыҵәҟьаз даҽа џьоук роуп.
– Ахьымӡӷ шиду Баӡ игәалазыршәаз ракәзар зыӡбахә умоу?
– Урҭгьы налаҵаны.
– Ари дахьызбақәо дыҟаӡамзаап. Уаҳа дарбану, уара, Баӡ
Аруҭан дизыршьыз? Мамзаргьы, уара уҳәашьала исҳәозар,
Баӡ дхысит, аха Аруҭан дызшьыҵәҟьаз Баӡ ахьымӡӷ бааԥс
ихихырц азыҳәан, атапанча ааҭыганы, аҵықьҳәа длаиеихсны,
амаҳагьа дышьны дылкаижьырц изҭаз иоуп. Издыруада
ииашамкәа иҟаиҵеит угәахәуазар? – днеины днықәтәеит
бара бахьықәтәалоз адашәпа. Сгәы иааҵаххит, уаҟа умтәан,
угыл ҳәа иасҳәарц.
– «Атапанча ааҭыганы»... – иҳәашьагьы ныҟасҵеит. Исхашҭит саԥхьа итәаз дызусҭаз. – Иабантәҭигоз атапанча?!
Сарочка заҵәык ишәын, ачабраҵәҟьа зҭамӡоз иџьыбақәа...
Аԥсуа маҭәала шәҽеилаҳәаны, ауапақәа шәышәҵаны...

172

– Ааи, араион ахь ҳцараны ҳаҟан. Ҳҩызцәа ашәаҳәаҩцәа
ҳзыԥшын араион аҿы.
Уи иашан. Иахьагьы уи ансамбль далоуп.
– Шаҟаҩы шәыҟадаз? Хҩык. Шәыхҩык днашәыдыххылеит
Баӡ. Ус акәӡами?
– Ииашоуп, ҳҟамақәа дрымҵасит, иаҳамҭеит.
– Атапанча имазҭгьы, аҟама дзашьҭалазеи? Аусаҿы дызлоушьыз атапанча абааугеи ҳәа ианиазҵаа, дсыздыруам,
аӡәы дсықәшәан, имысхәааит иҳәеит. Мцуп ииҳәаз.
– Уаанҿас... Уаанҿас... – ҭаҭынк ааҭиган, днаҿыхеит. Снапы насырххеит аҭаҭын саргьы исыҭ ҳәа, аха схы аҭыԥ аҿы
ианааи, саԥхьа итәаз дызусҭаз... Снапы баша исырххазшәа
ныҟасҵеит.
– Сара убас аӡәы ахьымӡӷ сиргазҭгьы, сшьа узурызу?
– Акгьы ухарамзар. Уара абжьаҟазаҩцәа, аиныршәаҩцәа...
Уахь акы ҳәауа, арахь... Адәқьан аԥхьа игылаз абыргцәа
шәыхҩык шәахьтә шәуаӡәык Баӡ атапанча ииҭеит. Убри иоуп
Аруҭан дызшьызгьы.
– Сгәы шуцәкаҳаз еиԥшҵәҟьа угаӡамзаап... Угәаҵәа
рымфазҭгьы, издыруадаз акы улҵыргьы, – ихы игәы ақәы­
б­зиахан, ирхәмаршәа днаҿыхеит иҭаҭын. Скылкааны дсы­
хәаԥшуа ҿааиҭит. – Ари убома? – уажәгьы ауапа ишәны, аԥ­
хьа ааимирҟьозшәа, инапқәа руак даанахеит. – Абас смаҟа
иаавҵыхны, атапанча наисыркит Баӡ. Уажәшьҭа еилу­каама,
уҭынчхама?! – Иџьасшьо-илакәысшьо акәымкәа, ииҳәаз са­
ра сзыҳәан иҽыцӡамшәа, уаанӡагьы издыруазшәа ҟас­ҵеит.
Унхалеит узкыдыз абӷацымкыра. Убасҟаноуп уаназ­хәыц,
изысҭахузеи, сызхалазеи? Иабасыхәо атапанча изыр­кыз
дахьеилыскааз? Абар сахькылнагаз... Саахьаҳәын, ашь­шьы­­
ҳәа сҿынасхеит. Саб дҩаҵҟьан, смахәар нҭарсны, саа­хьаир­
ԥшит. – Сара иашьак иеиԥш избо сҩыза, Арсана, аибашьраҿы
ашьа анкаиҭәоз, Аруҭан, иԥсҭазаара шәарҭак амаӡамкәа,
длеиҩеиуа Сибра абнара дылан.
– Дабрагьҩымызт, дҭакын.
– Ихараӡамкәа дҭакын угәахәуазар?! – Имасымкӡеит. –
Ҳааз­қәылаз аибашьра ҟалаанӡа иҭаркқәаз зегьы хара рыма­
ӡамызшәа рыхәаԥшра иалагеит. Иашоуп, изхарамкәа иҭарк­

173

қәаз ыҟоуп. Аха Аруҭан иҟаиҵаз ҟазҵаз усҟангьы дҭактәын,
уажәгьы дҭактәуп.
– Агәра ганы уҟоума иара иакәҵәҟьоуп ҳәа аԥсараа ҳкасса
рҳәны ҳусҳәарҭа зыблыз?
– Изакәызеи, уара, ари ииҳәо! Ахеивҟьа Бақьыр иеиԥш,
ухшыбаҩ аарҳәны иҭоума?! Уара агәра умгаӡои?
– Сара аӡәгьы игәра згаӡом, акгьы агәра згаӡом.
– Исымҳәахьеи, ухы уаӷаны Анцәа уишеит. Аруҭан иҷкәынраан ихьыз ианарыжьит, ааӡаб ухугеит, уажәшьҭа уҳа­
лагыл ҳәа иаҳҳәеит. Дегьҳаламгылеит, еиҭахгьы маҳагьарала
дҳазныҟәеит. Аибашьрагьы далахәӡамзааит Арсана. Аха уи
сара дысҩызоуп, Ихьымӡӷ саргьы исыхьымӡӷуп... Иаҳҳәаз
дазхәыцны, дықәҵны дцазҭгьы Аруҭан...
– Сара уи аԥҳәыс лҿы ус сымазар ҳәа дахьшәыдқәылаз
мцымзар?
– Уца, ираҳәа... Баӡ атапанча изыркыз дсыԥшааит, Аруҭан ихараӡамкәа дыршьит... – инапы ҟьаны иаԥхьаҵәҟьа
инкеижьит иҭаҭын цыблааха, хәымгарак икәаҳауазшәа, имагә
ашьхәала инаирҟьыцит. Ииашамкәа сшеиликааз, исҳәарц
исҭахқәаз... Сҽааныскылеит. Аԥсыцқьақәеи аԥсыҳарамқәеи
ишырҭаху еиҭанеиааиларц аӡиас иагзырхаз, ауаагьы еилибамкаауа, рыгәра еибамго иҟаҵаны далгахьеит.
– Уажәшьҭа еилыскааит Арсана иҭаца, Баӡ иԥҳәыс, ашҭа
уанҭала инаркны лгәалаҟара зыбжьысыз, узлыдлымкылаз, –
сҳәеит.
– Баӡ илеиҳәеит. Лхаҵа ахацәа дрыласыргылеит, илзеилкаауам акәымзар. Убри лкәал уҭагылоуп уаргьы. Сара сҩыза
Арсана...
– Аиҩызара, аиҩызара!.. Уара дуҩызоуп Арсана, аха... –
аҳәаха исымҭеит. Сыԥсы сыхәда икылахеит. – Иҟамлаӡои
уҩыза ихарақәоугьы ыҟазар? Сара Аруҭан дсыхьчарц сашь­
ҭаӡам. Дыҵарҟәаҟәо Анцәа иуирбеит! Уара иудыруазма уҩы­
за Арсана Мсыгәда дигаанӡа Аруҭани лареи бзиа ишеибабоз?
Иудыруан. Уиаҟара уҩыза бзиазҭгьы...
– Уҩыза бзиазҭгьы... Сҩыза ихьымӡӷ ихыхра азыҳәан
мацароума Баӡ атапанча зисыркыз?! – убас дсықәыцәҟьеит,
саҟара сыгхеит. – Уара, абзамыҟә! Арсана иԥҳа...

174

Игәоумҭаӡоз, дҭацаны сыҩны дыҩнанагалар, сара исҭахызу
исҭахымзу?
Сгәы иааҵаххит исҳәарц: «Ҭацас дуоурц уҭахындаз,
ҳанасыԥ ацҳа уҿаҟәомызт». Анцәа иџьшьоуп иахьысымҳәаз.
– Баба дбыкәыхшоуп ҳәа Адица лхы сагәӡуа... – ихаԥыцқәа аҿҿа ҩарыҵгеит. Усҟан еилыскаартә сыҟамызт иарбан
мчымхараз уи дызҭашәаны дыҟаз. Аха сыззыԥшӡамыз,
ажәҩан еидараха сыжәҩа иқәҳазшәа, икәадахеит сшьамхқәа. Сыбла иаахгылеит... Схәыҷуп, сыхәмаруа ҳашҭа сықәуп.
Акраамҭа дыҟамызт, дхынҳәит саб. Ашҭа данааҭала, сиԥыларц убас сыҩт, аҿыҭра далагеит, уаангыл, умааин ҳәа. Скаҳар баҩԥҵәак сылалон. Иҽаалаирҟәит, инапқәа наирхахеит.
Саашьҭиԥааит. Ажәак мҳәакәа, ихәда снапқәа накәсыршеит.
Убасҵәҟьа ссабихеит уажәгьы. – Уара, уаргьы сузхәыцит Баӡ
атапанча анисыркуаз. Арсана, ахьымӡӷ бааԥс здыз иԥҳа...
Мышкызны цқьа еилукаап. – Дҩагылеит. – Даара сеигәырӷьаны атапанча исыркыз џьушьозар уҩашьеит. Уаҳа ԥсыхәа
ыҟамызт. Уца аҩныҟа, сара аусҳәарҭаҿы уск сымоуп. Џьоукы
еинҳаршәароуп. Иаха Гәдиса иҿы ушыҟаз лаҳан, сара азауад
аҿы сцаны дсымбакәа, аҩныҟа дааиӡом лҳәан, дыгәжәажәо
ашҭа дықәуп уан.
Сеидара иара иахьгьы ииасу, ишьапқәа хьанҭаӡа еихго,
ибӷагьы маҷк иаарџьыҟәны, ашьшьыҳәа иҿынеихеит. Гәын­
хәҵысҭала еилыскаауан ажәақәак шиаҳәатәыз, аха... Исыз­
дыруамызт иарбан ажәақәаз иԥшаатәыз. Асеиԥш сҿаҳәаны
сҟамлацызт. Еилыкка схаҿы иааит уаанӡагьы знык-ҩынтә
сзызхәыцхьаз. Арра саныҟаз, исуалыз аҿҳәара анынҵәа,
срыҳәаны иҵегьы саангылар акәын.
Аҩны уан дузыԥшуп хәа исеиҳәаз ажәақәа сгәы ишықәыҩуаз, азауад ахь схы насырхеит. Аӡәгьы илабара сҭахы­­мызт. Саахьаԥшны снахәаԥшит ҳахьаца. Быӷьқәак ҿа­
ҩа­шәа инханы иҿазаарын, инҿышәшәан, амахәҭақәа
ир­ы­нҟьа-рынԥо
­­­­
иалшәшәаны икаԥсон. Амш ашьыбжь ҩхы­
ҵ­­­хьан. «Изысҭахыз, садызцалаз, сызиазҵаауаз саб?!» Ина­­­­
хьхьи, дгьыли-жәҩани рышьхәа ахьеивҵало, амшын иҩ­
ҭыҵын, иҳәазо ажәҩан иаҵаланы рҿаархеит, ласа хаҽрак
иаҟараха, ҽыҭ-ҽыҭ иԥыжәжәаз аԥҭақәа. Исҭахым, сланар­

175

ҟәуеит, издыруеит, Адица, аха усгьы мчы ҳәа акгьы рымам,
ахәшә мацара ҭаԥсаны ухысыр иаҩызоуп сажәақәа,
изысымҳәа­рызеи... Шаҟа сеидара сцәыхьанҭахоз, убасҟак
была­бара саргәаҟуан. Абжьааԥны, ма аусураҿы сыштәоу,
мам­заргьы Аԥсарагьы, баргьы, зегьы схасыршҭырц, Дамшә
сыманы ҳаҩны ааигәара абаҳчаҿы сышныҟәо, хьаа бааԥсык
анузцәырҵуеиԥш, иаалырҟьаны былабара саргәаҟуа сшалагало еиԥш акәмызт, Адица, уажәы бызбар шысҭахыз.
Бызбарц сҭахын сбазҵаақәарц. Акгьы ҳабжьам ҳәа саҳәаны
банцоз... Уаҳа акгьы ҳабжьам аиҩызара аамышьҭахь
бымҳәеи... Ус анакәха, аиҩызара ҳабжьоуп. Снабазҵаар
ҩызаҵас... Бара бҿала исабҳәар иаҳа агәра згоит. Абыржәаҟара исҭахны сҟамлац быцхыраара. Адәҳәыԥш агәҭан,
ладантәгьы ҩадантәгьы аԥша аӡывасуа игылан ҳахьаца.
Сгәанала сбацәажәон... «Даҽа џьоукы срышьҭахуп, арахь
схаҭа... Ҳара, (еиҳараӡак сара) ҳахьыӷәӷәамыз иахҟьаны,
Адица, иаҳзымыхьчеит аԥсабара ҳамҭас иаҳнаҭаз. Ахеивҟьа
ичараҿы ҳанеицыкәашоз... Акәашара ҳааҟәыҵны, ҳнапқәа
ҩеибаркны, ашьаԥа ҳҩыҵыҵ ҳабналар...» Ибаҳама саб
ииҳәаз? Ҳаинасыԥхар иҭахын, аха ахьымӡӷ зду аҭаацәа
рыԥҳа ҭацас... Бара дышԥеилыбкаауеи? Шәҭаацәара ахьымӡӷ
анадла, рыӡбахә сумырҳан, уи аҭаацәа ирылҵыз ҭацас сара
сыҩны дыҩнасыргылом ҳәа дықәымгылеит. Рыхьымӡӷгьы
рхысхуеит, рыԥҳагьы ҭацас даазгоит ҳәа... Бара бакәу, сара
сакәу игәҭыха дахьызмыгӡаз? Иара ишеиликаауала, ахьымӡӷ
шәхыхны, бареи сареи ҳамҩа ааиртит.
Сазхәыцыр, даҽакала акәымзар, иара, дызҿыз ауп саргьы
сызҿу. Ибдыруазеи сахькылнагаша зеилкаара саҿу, изаҳауада,
сыгәрагьы згода акәымзар. Исылоуп, Адица, сара исылоуп
саб ишьа... Бара, изакә шьоузеи бара ибылоу? Ииашоума, хаҵа
банца, изаҟаразаалак хьаас иҟамҵаӡакәа, изаҟаразаалак
џьара акала иџьамшьаӡакәа, дааԥышәырччашәа, ҭынч:
«Лан лшьа лылами, Мсыгәда лыԥҳа уаҳа ишԥаҟалҵоз!» –
ҳәа сан ибзылҳәаз? Ԥшра-сахьалагьы шаҟа шәеиԥшу, уаҟа
ианысзацлалак...
Сгәазхара саӷьны, аӡыблара салҵны, хықәк сшаақәгылалак, даҽа гәалашәарақәак рыцәқәырԥа саашьҭнахуеит.

176

Урҭ агәалашәарақәа ирылкааны исаҳауеит, иахьа-уажәгьы
инагӡаны зҵакы сзеилымкаац Мери лажәақәа:
– Алиас, уара насыԥ умазарц азыҳәаноуп Адица хаҵа
дызцаз.
Аҭак ҟасҵеит заа сазхәыцны, ирмазеины исымазшәа:
– Сара насыԥ сымазарц бҳәоу? Аҵәа ҿаларц азыҳәан,
ашьапы иҵырҟааит аҵәаҵла, ҳа-ҳа! Сара исмаҳац, Мери,
насыԥ умазарц азыҳәан, бзиа иубо уара укажьны, даҽаӡәы
диццо!
Хәаданы сыҩхалеит. Инахараны иаансыжьит бареи
сареи ҳахьацаҵла. Убриак сзынижьыр саб... Уажәшьҭа, уи
аҭыԥ аасгәалашәацыԥхьаӡа, саби сареи уаҟа ҳаицәажәара
слымҳа инҭаҩлоит. Уаҳа сышьҭахьҟа схьамԥшит. Ахәада
сахьықәгылаз, Аԥсара салаԥшуан. Шаҟа игәыԥсыршьагахоз,
зегьы ираҳартә, реиҳа ирацәаны иахьеиланхо схы ҩарханы
иҿысҭыр: «Сара исҭахым издыруазарц шәара хьӡыс, хьымӡӷыс ишәшьо! Ишәаҳауама?! Исҭахым издыруазар Аламыс
ҳәа шәара шәызҿу!.. Изҭахыда аламыс, бзиа еибабо еицәнарӡуазар. Уахык шаанӡа ахыбра ҳаицыҵатәаны ашара
исыцаԥылаз»... Баргьы балырцааит ақыҭа. Баша хәыцроуп.
Сгәанала, излеиԥшым ҳәа егьыҟам ашьамҭлаҳәқәа ишьаҵаны
абахҭа иҭакуи ишьапы дақәиҭны адәы иқәу, аха зҿы асаԥаҭ
аҿарҵази. Исзаанхеит акызаҵәык, исҳәалап сгәанала: «Шәарҭ,
аԥсҭазаара сыҭаны сынасыԥ абас иазныҟәаз, аԥсараа, шәсабрадақәа аашәҿыхны, шәзакәыҵәҟьоу лсырдырып, сара мап
сыцәкны, шәара шәышҟа ииасыз Адица»...
Амца уаҭәҳәаны ишузмырцәо еиԥш, сызҿыз аус иаҳагьы
сашьҭымҵуа сҟанаҵеит саби сареи ҳаицәажәарагьы. Издыруан сан аҩны дшысзыԥшыз. Лгәы аасыжьжьарц ахьысҭахыз,
насгьы ус иахьсуалыз азыҳәан мацара акәмызт уажәы аҩныҟа
ацара зысҭаххаз. Лазҵаатәқәак сымоуп. Амҽыша ауха бара
хаҵа бцараны, иахьеиԥш, асабшаҽны, Адица, ибгәаламшәои,
ашкол ҳаноурышьҭ, ҳхала ҳаиццон аҩныҟа. Ишҵыхәтәантәихоз ҳцәа иалашәазшәа, ҳзеиԥырымҵуа, акраамҭа ҳаицын. Аҩны санааи, сара сышьҭахь акыраамҭа набжьысхьаноуп дшааз
сан. Амра нҭашәахьан, дабацеи асҟаамҭа ҳәа агәамҵра даҿын
саб. Дахьыҟаз уигьы издырӡомызт. Ибзианы дызлеилаҳәаз

177

ала, ҳҳабла дналҵны, инахараны џьара дыҟан. Данааи, абылра
далҵызшәа, лхы-лҿы зегьы амцаԥшь ықәын. Сцәа иналашәеит
џьара акала Адица илыдҳәаламзааит абри дахьыҟаз ҳәа,
избанзар урҭ амшқәа рзы ақыҭаҿы иааҟалоз, иаарҳәоз зегьы
шәара шәыҩнаҭа иадҳәалан.
Лкасы аалхыхны, иршәны ацәарҭаӷәы инықәлыршәын:
– Ашкол шәаноурышьҭлак, шәышиашоу аҩныҟа ишгәар­
латәу шәзымдырӡои? – лҳәеит.
– Аҩнынӡа днаскьеигазар, цәгьарас иамоузеи?! Аруҭан
иҭынхацәа, ибдыруазеи... Ииашаны иҟауҵеит, иухәҭан, днаскьоугазааит Адица, – иҳәан, днасыхәаԥшит саб. – Уан ус зыл­
ҳәо, машәырк шәыхьыр ҳәа дшәыцәшәеит ауп...
– Машәырк рыхь акәым, ашәақьқәа еиларҵоит! Дызусҭада
Аруҭан ишьа зуа?!
– Зегьакоуп, днаскьеигазааит, еиҩызцәоуп, ашкол еицҭоуп, – иҳәеит саб.
– Дзынаскьеигазеи сымҳәеит. Шьыбжьон иаурышьҭит,
ихәлахьеит... – ашә нкыджьылан, лҽылыԥсахырц, егьи ауа­
дахь дыҩналеит. Абасҟак аамҭа цахьаҵәҟьоумашь ҳәа,
мраҭашәараҟа саанаԥшит. Егьиашаҵәҟьаны, амш ахәлара
иалагахьан. Сааԥышәырччеит. Сан дзыргәамҵуаз схахьгьы
сгәахьгьы инасмышьҭӡеит. Имчыз ажәеи ишҳамыз аблеи са­ра
сҿы имчыдан усҟан. Ишьа аура даԥсам ҳәа егьа ирҳәазаргьы,
зегьакоуп, издыруада, Аруҭан џьара ҭынхак... Дҳацәшәаны,
даҳԥыларц дцазҭгьы убасҟан сан? Дзаҳамбазеи? Аха ҳабалбоз, шәыҩны ааигәара ҳаннеи, даҽа мҩахәасҭак ала,
ҳнымҩахыҵны, ҳааҭгыло, ҳаицәажәо...
Баргьы ибымдыруеи сан дшыбзыҟаз... Ашҭа банааҭалалак,
лнапы ыргьежьуа дыбԥылон. Ҵаны, бан ахьӡ бааԥс лхылеижьҭеи ҳаҩнгьы бымнеицызт, адәахьгьы шәеиқәымшәа­
цызт лареи бареи, баргьы бааҟәымҵӡакәа бсазҵаауан уан
илҳәозеи, иҟалаз шԥалыдылкылеи ҳәа...
Ҳаҩныҟа бымнеицызт сҳәахит, бнеиргьы... Сан лакәым,
былахь неиҵыхны, бҩызцәаҵәҟьагьы брацәажәомызт Баӡ
Аруҭан данишь инаркны... Абылра иацәыбналоз иеиԥш, иа­
разнак хаҵа бцашьа... Зегь реиҳа исзеилымкаауа бацәажәашьас иҟаиҵазеи Маџьгана?

178

Саби сареи ҳаицәажәара ашьҭахь, амҩа сахьықәыз, убас­
шәақәа сназхәыцит. Ииашаҵәҟьаны, даҳԥыларц азыҳәан
мацара дцазушь убасҟан сан?
Уамак бжьамызт, ахәы быҩхалан, бахьаахаҵәиуаз,
шәгәашә бнадгылон. Ҳаиԥырҵит.
Амҩан санаауаз, дзысымбазеи сан? Дабаҳзыԥшыз?
Сназхәыцит даҽакгьы. Аҩны санааи, ԥыҭрак анҵоуп данааз лара. Иалылдыраазеи ашкол сшоурышьҭыҵәҟьаз аҩныҟа саау, мамзаргьы... Ус анакәха, былбеит бара аҩныҟа
баннеиуаз... Издыруада, шәеибабазар? Еибышәҳәарыз
шәеиқәшәазҭгьы?.. Сан ацәгьарахь даниас, ацыӷ аҵкыс деи­
цәахоит. Исгәалашәоит, арбаӷьк ҳаман. Асас даҳҭан. Саб
дыҟамызт. Аџьықәреи амҵалыԥсеит, илыргәыбзыӷит, иамуит,
илзымкит арбаӷь. Ма ахаҳә агәыдҵаны исызшьуазар ҳәа
сашьҭалеит. Сан ашырҳәа аҩны дныҩнашылан, ашәақь
аадәылылгеит. Ишьҭхысаа инеиуаз арбаӷь, аанда инықәԥалоны, аҵықьҳәа ашәақь ааҭҟьеит. Еиҵхәаа инкаҳаит.
Ашәақь лнапаҿы илкхьеит ҳәа сгәы иззаанамгаӡоз аԥҳәыс,
лнапы инықәырсны дахьхысыз, иахьақәлыршәаз аҵкыс
иџьасшьаз, арбаӷь анылшь, лҽырҭынчны, ашьшьыҳәа ашәақь
аахалырҟәалеит, апатрона ааҭылхит, агәыцә дынҭаҭәҳәеит.
Аҩныҟа дныҩналан, аҭыԥ аҿы иныкналҳаит. Абарҭқәа
сгәаларшәо, акыр еидысхәыцлеит. Схынҳәрыма, сцарыма
аҩныҟа? Сан уаҩҵас слацәажәартә, слазҵаақәартә сыҟа­
мызт. Иахьынӡацқьаз, иахьынӡахәашьыз сыздыруамызт,
аха сҭәын, аӡы иҭыршьыз акәапеи еиԥш.
Амҩа сахьықәыз еихысшьаалон. Арсана дымҵаимырсит,
лҭаацәа дирымҭеит Мсыгәда. Лхала диццеит. Уи еилкаауп.
Дызиццазеи? Рпатреҭқәа еицҭыхуа, еицныҟәо, Аҟәа аҵара
иахьҭазгьы, лассы-лассы еиқәшәоз Аруҭани лареи ракәын.
Изеиԥырҵзеи? Баша, ргәы еихшәазар?.. Усеиԥш егьаџьара
иҟалахьеит. Ари адунеи аҿы, издыруада, шәҩык рахьтә аӡәы
игәҭыха ссирқәа наӡахьазар, егьырҭ зегьы адәы ҳақәуп
ҳагәҭыха азыҳәан агага ҳаҩызаха. Агәра ганы сыҟаӡамызт
Адицеи сареи ҳаԥсы ҭанаҵы...
Иҟалоит даҽакгьы. Дыҷкәынан, Гәдиса иҳәашьа, иаҩсҭаахә диԥырхагахеит, ихы изнымкылакәа, аԥсараа ҳкасса

179

рҳәны, аусҳәарҭа иблит Аруҭан. Бзиа илбоз, зыгәра лгоз
ауаҩы асеиԥш ахәымгара аныҟаиҵа, дышԥаҟалоз аԥҳәызба?
Лгәы ихшәеит. Дышҩашьоз лбеит. Аха ииашаҵәҟьаны бзиа
дылбозушь иаарласны даҽаӡәы диццазар?
Аӡәгьы игәра згом, акгьы агәра згом уҳәеит, Алиас. Уаҟа
дзаҵанамкызеи Аруҭан? Уи ииҳәаз агәра умгаӡеит, иара
изыҳәан даҽа џьоукы ирҳәазоуп иаҳа зыгәра угаз. Иара
иакәыҵәҟьамзар акасса рҳәны аусҳәарҭа зыблыз, иҿы
иқәԥҽызар, иҿагылада, шаҳаҭцәас иҟадаз? Руаӡәк, Аруҭан
иус аҿы раԥхьа зыхьӡ ану... Дынхаҩын, аусҳәарҭа иацәыхарамкәа дынхон. Дыԥсхьеит. Убри ииҳәазалоуп раԥхьа
Аруҭан дшыркыз. Базыӡырҩы адокумент иагәылызҩааз:
«Ҳкасса рҳәны ҳусҳәарҭа анырблыз ауха сыжә гәарымлеит.
Ишхьара иҟан. Абнаҿы ихьарыдеит, аҳәыс абгақәа ирфоит
сҳәан, аухантәарак сашьҭан. Аҵх агәы еиҩнашахьаны,
амҩахәасҭақәа снарныс-аарнысуа, сааҭгыланы сӡырҩуа,
сшеимдоз, шьапышьҭыбжьык саҳаит. Абнара снылсит. Амза
ҭҭәааӡа икыдын. Санынаԥш, аӡәы изқәа сынкыдыԥшылеит.
Ԥыҭк днаскьахьан. Ибзианы исбарҭан, асарочка шкәакәа
ишәын. Ашлиапа ихан. Идуцәамыз шәырак икын. Снаԥшны, харантә излазбаз ала, еиқәаҵәан. Зыгәҭыха наӡаз,
амыргәырӷьа зхы иҭаз иныҟәашьа иман уи. Излаздырзу?
Дааҭгылан, дацәажәарц иҭахызшәа, амза днаҵаԥшит. Ишлиа­
па наихихын, аӡәы иирбозшәа, инаиҟьа-ааиҟьеит. Иныҵак­
ны атрышә сасит. Даахьаԥшит, аха сышҟа дмааикәа дцеит.
Убри аамҭазы, аусҳәарҭа шыҟаз ахысыбжь геит, ажәҩан
ҵылашааит. Аусҳәарҭа амца акхьазаарын. Дхысуан, ҿиҭуан
аҟарул. Саргьы уахь сыҩит. Ааигәа-сигәа инхоз еизеит. Ашара адәы иқәлаанӡа убра сыҟан. Ашьжьымҭан араион аҟнытә
инеит амилициа. Зегьы иҳазҵаауан. Ирасҳәеит асарочка
шкәакәа ишәҵаны, ашлиапа ихаҵаны, шәыра еиқәаҵәак
зкыз аӡәы дшызбаз аҵхыбжьон. Исыздыруам дызусҭоу,
аӡәы дахьгылаз, усеиԥш зҽеилазҳәо Аруҭан, астудент иоуп
иҳәеит. Сара избазоуп исҳәаз».
Егьиашаҵәҟьаны, Адица, уи анхаҩы, иԥсаҭа бзиахааит,
иибаз акәгәышьоуп ииҳәаз. Алаҳәа Еиқәаҵәа... Ҩыџьа
ахацәарԥар, акомҿарра иалаз, ақыҭаҿтәи ақтивистцәа, иц-

180

ны днеит Аруҭан иҩны. Амра ҩхалахьан. Аҭаацәа гылахьан.
Дымгылацызт, дыцәан Аруҭан. Аҟәардә азқәа ихшьын
асарочка шкәакәа, астол иқәын ашлиапа, иаԥхьа игылан
ашәыра еиқәаҵәа. Зыжә иашьҭаз анхаҩы ииҳәаз иашан.
Иҟадаз убасҟан кассирс? Аибашьра дҭахеит. Иԥшраисахьа гәышьҭыхгаха, аҳаҭыртә ӷәаҿы икыдуп ипатреҭ. Уи
дызлақәымӡызеи, ихы злаҿихызеи? «Араион аҟнытә исыманы сааит шәи ҩажәа нызқь. Аусҳәарҭаҿы исзыԥшын ҩыџьа
ахьшьцәа, Гәдисеи Аԥҭеи. Аусурамш нҵәахьан. Аведомост
ҟаҵамызт. Ашьыжь шәааи ҳәа расҳәеит. Ҳшеицәажәоз,
дааҳадгылеит Аруҭан. Ушәыра иҭоузеи, сшәыра иҭоузеи
ҳәа алафгьы еибаҳҳәеит. Сшәыра шаҟа мааҭ ҭоу аниасҳәа,
сара исымазҭгьы, аинститутгьы аспирантурагьы салнаргон
иҳәеит. Исылшозҭгьы иусҭон иҳәеит Гәдиса. Даҽакгьы
иацысҵо, Аԥҭа ус ҿааиҭит: «Ушԥахәаԥшуеи, Аруҭан, аԥара
зҭоу ашәыра! Имҵарсны умыҩааит?!» Мааҭкгьы рхымхыкәа,
аԥарақәа акасса иҭасҵеит. Ауха сара сахьыҟаз...» Дахьыҟаз,
дызцыз, шаҳаҭцәас имаз ирҳәақәаз абаҳҭаху, аус злоу, иара
дыцқьаӡа далҵит. Гәҩарас дузкуам Гәдисагьы. Иаанхада?
Аруҭан изыҳәан шаҟа ибзианы иҳәазеи Арсана! «Сара
издыруеит уи Мсыгәда дшибоз. Адунеи мааҳәызар, ҟалашьа
амам, иалшом, еицҭаӡома гәык усеиԥш абзиабара дуи
усеиԥш ацәгьара бааԥси». Ари ахшыҩҵак азнык сыхнахит,
аха нас сгәалашәара иалагеит ихзырбгалашаз аҿырԥштәқәа. Амузыка итҟәаны иамаз, аскрипка азырҳәоз иакәӡами
аныхабаа-хьыҵәцара ссир амца лацраҵаны изыблыз? Уара?
Уара ухаҭа, Алиас? Уԥсықәара хаҵа дышцаз уаҳаны, ашкол
агәашә уанҭыҵ, уанаанаскьа, умҩахыҵны, аӡәгьы уахьимбоз
уаннеи, аккарахь унымҩахыҵ, аҵла ашьапы уҽадырҟәыҟәла
ушыгәынқьуаз изырхәлаз, хымш чаӷьа зҿахьы иназымгаз,
уара, излоуҳәо ала, ихышхыҵәаны згәаҵа ҭәыз... Уара
уакәӡами?.. Алхас иӡамҩақәа, инапқәа ирыхьшьыз ашьа
сыбла иаахгылеит. Сеиқәхеит. Алхас имацара иакәӡам,
разҟыла саргьы сеиқәхеит убасҟан. Схы ацәызгар акәын
уажәгьы. Иашоуп, аха сара исзырҟаҵаз... Уи зумҳәозеи?
Усеиԥш инарҟаҵартә Аруҭан... Имамызт, уи аҩыза ҟаҵашьа
имамызт. Аха... Ус акәзар, ацәгьара бааԥс иара иҟаимҵазар,

181

аҵх аҽанеиҩшахьаз, аусҳәарҭа ааигәара уиасны уцеит, уара
уанцаҵәҟьоуп амца анакыз, уангьы илҳәеит, ашамҭазоуп
аҩны уаннеиз, уабаҟаз ҳәа ианиазҵаа, изимҳәазеи дахьыҟаз?
Макьаназ инагӡаны дырқьиам, инагӡаны дыриашам уи. Уаҳа?
Иҵегьы иаанхада? Издыруада уи иаҳа...
Ҳаицәажәахьан Мирон иҿы сныдгыларц. Аҟәаҟа цатәыс
иман. Иааимҩатәны саанижьуеит азауад аҿы. Дансзыԥшыз
аамҭа акыр иахыԥеит. Снеир, уабаҟаз, узҿыз унзырхазеи
иҳәар... Дысмазҵааӡаргьы, ҳаиҩызцәазар... Сахьыҟаз, сызҿыз,
еилыскаақәаз... Иасҳәар? Мап, уск сыман, сынхеит, саҭаумҵан
сҳәап. Избан, сзышьҭаҵәҟьоу зысымҳәарызеи? Абранӡа
сааихьеит, аринахыс ҳахшыҩ неилаҳҵап, ҳаицхыраап ҳәа...
Изакәызеи иуҳәо! Ари аус Мирон иалархәышьас иҟоузеи?!
Узыхшаз уаб гәҩарас дсымоуп ҳәа...Угәҩара иашамхар, уҩыза
дуцәыӡуеит. Ииашамхар... Аха ииашахар? Ииашахаргьы ду­
цәыӡыр ҟалоит. Мап, ииашахар, иаб ихаразар, Мирон дыз­­
лаздыруала... Иҟалаҵәҟьаз аиаша еиликаар... Схаҿы иааз­
геит. Иҩны снеиуеит. Дгәырӷьаҵәа дысԥылоит иан. Иара
ажәакгьы иҳәаӡом. Иблақәа исарҳәоит шаҟа дсеигәырӷьаз.
Ачеиџьыка ҳнахатәоит. Шаҟаҩы идуржәхьоузеи уара ухаҭа,
ҳаҩнаҭаҿы ус иаԥуп, иудыруеит, иакуазеи, аҵәыцакоуп
иара ихьӡала... Иаасиркуеит иаб иныҳәаҿа. Исҳәахьеит...
Исҳәон ииашаҵәҟьаны, гәыкала. Уажәы, арахь маӡала...
Уажәнатә иҿаԥхьа харак сыдны избеит. Ицәыԥхашьон
сгәы. Бара игәабҭахьоу угәы аныԥхашьо ушыҟало? Ублақәа
узцәырымго уалагоит. Урҭ реиԥшхоит абӷаларҭа инҭаԥшыз
аҽы. Аҟамчы ахуҟьоит, иауам, ицом уҽы. Илашьцоуп, уара иубаӡом, аха уҽы иабоит ушыбӷало. Зны ажәҩан ахь, даҽазны
адгьыл ахь иԥшуеит, рҽахьырҵәахыша иашьҭалоит ублақәа.
Ируам, ирылшом даҽа блақәак рхыԥшылара. Мирон иоуп
иузышьҭымкаауа, егьырҭ, аԥсараа ртәы зумҳәозеи? Аԥҭа,
ныхачаԥак иаҩызартәхьоу, уажәы уара уаалаганы... Схала
салҵит, исҭахым Аԥсара шуҳәо, убас уалырцап, Мсыгәда
лаҵкыс иуҵаҟьаны, узқәа ҭыԥгьы ҟамло...
Аусҳәарҭа азааигәара аибашьра иҭахаз рзыҳәан зыргылара иаҿу абаҟа савсны снеиуан. Ааигәа иббахьоума?
Мап, исхамышҭӡеит, иқәҵны ицаз сара шсакәу, бара Аԥсара

182

бшынхо, аха изласаҳауала, бхаҵа иашҭа бҭыҵӡом. Данбахынҳәуеи ҳәа бааҟәымҵӡакәа агәашәахь быԥшуазар акәхап.
Абаҟа ахьықәдыргыло ахәаџа, аҳәаццышәла ихырсазшәа,
акәаԥра рбганы ианеиҟарартә, нхаҩы бзиак иашҭа еиԥшхеит.
Апостамент гранитла иҟаҵаны, иқәдыргылахьеит аԥҳәыс
леиҿартәышьа. Аԥсараа ирҳәоит, аскульптор Маҵкәа длыхәаԥшны, лхаҿсахьа еиԥшны иҟаиҵеит ҳәа. Исыздыруам,
саҿаԥшны исымбеит, аха иҭаҳәҳәаны, ишкәакәаӡа иахьгылаз,
ииашаҵәҟьаны Маҵкәа дысгәаланаршәеит. Илеиԥшны иҟаиҵазар, лцәа-лжьы иагуп акәымзар, ибымдыруеи, лхы-лҿы
ԥшӡоуп Маҵкәа. Лԥынҵа хәыҷы иашахәҵәаӡа, лӡамҩақәа
аахәхәаны, лыблақәа ҭбаа-ҭбааӡа, данухәаԥшуа, агәырҩа
мыжда рхыҳәҳәыла имцозҭгьы... Ииашаны исымҳәаӡеит, урҭ
ирхыҵәҟьоу гәырӷьа-хәмарроуп, ччара-кәашароуп, аха уи
агәырӷьа-хәмарра, ачча-кәашара уара ублақәа ирхырҵоит
убасеиԥш хьаак... Ҳашьхақәа наӡаӡа анаҟәоуқәа шрықәу
еиԥш, уи лыблақәа лыԥсы ҭанаҵы... Сгылан, сахәаԥшуан
абаҟа. Иалымгац. Афанера иануп аибашьра иҭахаз рыхьӡқәа, рыжәлақәа. Снаԥхьеит Маҵкәа лашьцәа рыхьӡқәа:
«Аинықәба Арушьан Бида-иԥа. Аинықәба Ардашьыл Бидаиԥа. Аинықәба Арзаҟан Бида-иԥа». Дасу иҵаҟа иаҵаҩуп
даниз, данҭахаз ашықәсқәа. Ааигәа-сигәа икаԥсан акьыр
ԥҽыхақәа. Ихаҳәха иҟаз ҽыҭк аашьҭысхит. Лашьцәа рыҵаҟа
инанысҵеит: «Аинықә-ԥҳа Маҵкәа Бида – иԥҳа». Исымамызт
акәымзар, убарҭ Аԥсадгьыл зхы ақәызҵаз аԥсараа ҳҵеицәа
рыгәҭаҵәҟьа лпатреҭгьы кыдысҵон Маҵкәа. Дымҩасны ицоз
ҭаҳмадак, саниба, дааҭгылеит.
– Изакә ԥшра-сахьақәаз ирымаз, иалыԥшааны, иргозшәа... – сҳәеит иҭахаз рпатреҭқәа срыхәаԥшуа.
– Абарҭ рпатреҭқәа изыҭизҭгьы, ҳақәлара изыгәаӷьуамызт
Гитлер, – иҳәеит аҭаҳмада. – Усоуп ҳшаауа, иааиҵагыло
иналҟәшәааны Аԥсадгьыл рхы нақәырҵоит.
Аҳаҭыртә ӷәы хыбуп, асаркьа ҭасоуп. Ганк аҿы аибашьра
иҭахаз, егьирахь – ареволиуционерцәа, аколлеқтивизациаан
ақтивистцәа, ажәакала, аԥсараа ҳахьӡ зларҳәо ҳәа иҳамоу.
Абар, рыгәҭаҵәҟьа ипатреҭ ахькыду... цқьа ҳнаԥхьап: «Аԥҭа
Ԥарна-иԥа Тыҟәба». Ихыҵуаз ашьха данҭахаз? Ҩажәи

183

жәохә шықәса. Илахь иҭаршьшьны ихоуп ахҭырԥа. Ауапа
ишәуп. Иԥшышьа убас иҟоуп, аашьышь аца иҭалошәа. Абри
аиҿырԥшра схаҿы ианааи, сыблақәа аӡәы ихибаалар ҳәа
сшәозшәа, саанаԥшы-ааԥшит. Ицәаԥҽыгаз ажәа бааԥсык
жәлары ираҳауа сҩыза Мирон изыҳәан исҳәазшәа... Ахра
сызлаҿысша лабашьак снашьҭалеит. Уи дарбану? Бара. Шаҟа
сыбзаӷьуа... Сыҟазаарын зегьы шыҟоу. Бзиа ибалатәу абри
иоуп рҳәар, сыԥсы дысзалымхуа, бзиа дызбаларын. Абри
дуцәымыӷха, дыԥсахҩуп рҳәар, иахьаасылшо ихьӡ ҵәаӷәо
сҿынасхарын. Ахеивҟьа сиҩызазтәыз Адица лоуп. Бзиа иубо
бзиа дбатәума? Иуцәымӷу уиашоума дахьуцәымӷу? Бара
бхаҵацара сара сыԥсҭазаараҿы изеиԥшрахаз... Сгәалашәара иналагеит амҩа сахьықәыз. Иҭынчӡа, аҽеикәарҳә иианы,
иҭаҳәахаа ицәан Дамшә. Ацех аҿы аӷәы рхуан. Амаҟа ҟьаҟьа
ианнианаго ақьаад инанысҵон. Џьоукы алада иниасуан,
џьоукы – аҩада. Шьҭыбжьы иарҿыхомызт, фҩы бааԥс аҿасуамызт Дамшә. Иҟалазеи, иақәшәазеи иаапкыша? Изырҿыхазеи, иҵзырҟьазеи Самсон Григорич ишьапы анааиргыла
аԥхьаҵәҟьа?! Сырҟәаҵып сызҿқәоу акәымзар, Дамшә аӷра
иҭасыз ашьапы иаҩызаха, сгәаҵәахы... Иааркьаҿны ашәҟәы
лзызҩып Адица: «Сыԥсықәара, бара ибхароу, сара исхароу,
уажәшьҭан еилҳаргалап. Иҳахьыз арҽеишьа амоуп. Бшызбоз
бымдыруеи? Иаҳа-иаҳа иӷәӷәахоит уи «ачымазара». Бхынҳәы. Уаҳа акгьы. Адунеи лашара ашҟа ихәыҵыҵыр аӡыхь,
изаҭахузеи иахьынтәааз амҩа ашҟа ахьаԥшра.»
Абас сышхәыцуазгьы, исҳәаз башан. Мирон иҿы сахьнеиз дыҟамызт. Издыруан иԥҳәыси ихәыҷи ахшараурҭа
ишҭигахьаз. Лани лаби рҿы дыҟан. Аҩныҟа днеизҭгьы
дын­хеит, дааӡом иҳәан, сааныжьны дцеит хымԥада. Иан
ды­ҟоума аҩны? Ҿысҭит. Ашәқәа аркуп. Уи длиешьароуп,
дегьыргәылоуп Ахеивҟьа. Иахьагьы мцашьа лымамызт ача­
рахь. Исгәалашәоит, ааигәанӡагьы ирызгылан иаб иҭынхаз
аганыҩны. Маҵурҭасгьы, шьҭаларҭасгьы ирымаз убриак
акәын. Шаҟа икәасқьа ԥшӡоузеи Мирон иргылаз. Шиферла
ихыбуп, ишкәакәаӡа ишәуп аԥенџьырқәа. Анцәа ииҭалааит
зыԥхӡашала инхо. Рбаҳча еихашьшьы, аҵәақәа, аҳақәа.
Зегьреиҳа ахәыҷқәа ҳазчычаз араса акәын.

184

Ажәытәра игәаланаршәаларц азыҳәаноума, имырбгакәа
изынижьыз аҩцара? Ахәажә быцала ишшуп, ахыбҵәҟьагьы
имԥсахит. Асаба нақәҳауа, аӡаӡа нақәҳәуа, амра асуа
мацара, ашыцламҭә зқәиааз ахыб, баџьарзу, ҭырасызу узеилымкаауа, акыц иаҩызахеит. «Аӡәы сибаргьы, аҵәыцак
ааныскыларц, аҳаԥшьақәа ахьжу сашьҭоуп сҳәап, сыгәра
зымгода!» Сынкылԥшны аҩцара сныҩнаԥшит. Анышәқәа
рықәыҳәҳәаны ижуп аҳаԥшьақәа. Аҭӡамц аҿы инаӡа-ааӡо
икҿàгылоуп аеҳәа. Мирон ҽыс имоу атрақтори имашьынеи
роуп, ахаан аҽы дақәтәаны дсымбац, иаб итәызар акәхарын,
асаба ақәтата, аҭӡамц аҿы икнаҳан жәытә кәадырк. Араҟа ижу
аҳаԥшьақәа зегьы, рыхқәа рҭаҳәҳәашьа злаҟоу ала, даарàӡа
идуқәоу ҳаԥшьақәоуп. Мирон аԥа даниоу ихиртлазар акәхап,
ҳаԥшьак хыртлоуп, акәапеи ахаҿы иқәуп. Ашә абарқәам
адкнаҳаламызҭгьы, сныҩналан, егьызжәыҵәҟьон кәапеик
азна аҩы.
Арасаҭра... Аныҳәа ҳаԥшьақәа ахьыҵарҵо арасаҭраҿоуп.
«Ашьха данҭаха, иаасгәалашәан, ҳҩызцәа ирасҳәон, дахныҳәаны, ишаабац акәымкәа, иатәамбакәа, аныҳәа ҳаԥшьа
ыҵихит, еиҭаганы ижит абрахь амҩа ҳанықәлашаз», – сгәы
инықәҩит Гәдиса иажәақәа.
Абар, аганқәа ҭарҷаҷаны, ижәытәӡатәиу баатә қәабк
ахҩаны, иахьыҵоу ныҳәа ҳаԥшьак. «Аҳаԥшьа ыҵхны даҽаџьара ижызаарын, анышә еимаиԥсон ашьыжь саннеи...» Хымԥада, иҵихызгьы ҳаԥшьа хәыҷын. Иара усгьы, аԥсараа ныҳәа
ҳаԥшьас иржуа, ҳаԥшьа хәыҷқәоуп. Ианыҵих, аҩцараҿы
ижуамызт. Ҿыц анышә ԥҟаны, иара ашьхаҟа дцон, аӡәы
ибар... Даҽа ҵлак амҵан ижызар? Уаҳа ааигәа-сигәа ҵлас...
Ирҟазшьоу бдыруеит аӡынҵәақәа. Уара еиҭоуҳар, умаҭа
иааноуп ишҿалара ианҿало, аха кыраамҭа ишазҳауеиԥш,
егьажәӡом, ҩынҩықәра ннаҵуеит. Ҵәак амҵан, ашьапыҵәҟьа азааигәара, анышә иалалахьаны, иҟьаԥс ҭаҩаҿашәа, хаҳә
шкәакәак шьҭан. «Издыруада, абраҟа ижны, ахаҳә ахиҩазар?»
Сахеит. Аҵхра акәым, зынӡаскгьы исызмырҵысит. «Ари
ахаҳә араҟа ишьҭоуижьҭеи шәышықәса иреиҳауп, убасҟак
анышә иалалахьеит». Агәаӷ, агәхьаагара, аԥхашьара, ишы-

185

неибаку зегьы наҟ инасԥырҵын, Адица, самҽханакит агәыҭҟьара, ашәаӡыӡара. Ахаҳәгьы сахон ишсымчыз, арахьгьы
сымч ақәхар, иҵысхыр ҳәа сшәон.
Сеигәырӷьеит уаҟа акгьы шыҟам, ахаҳә аӡәгьы имырҵысӡакәа, ҭыԥк аҿы ишьҭоуижьҭеи Мирон иаб Аԥҭа иакәым,
Аԥҭа иабдугьы дахааным ҳәа агәра анызга.
Ачабра насыҿшьны, аԥхӡы насҿасырбан, ахаҳә снықәтәеит.
Абаҳча сыҵаԥшуан. Арасаҭра анаҩс, амхырҭа аҵыхәан,
сара сышҟа аҽхьырнааны игылан аџьҵлак. Иҟаларын уи
анкьа зны абнаршәыра агәҭа игылазҭгьы. Аԥҟара иацәаашьоу,
иаакәыршаны ихыртит, имхырҭахеит, иара, ихыжәжәарахӡа,
хаԥыцк ззыҵагылоу аҵлаҳәысҭа иеиԥш, иазынхаз амахәҭак,
иаахжәар, Мирон имхырҭа иналаҳауа, игылоуп дгьылгьы
жәҩангьы ирҭахӡамкәа. Аџь еиԥш дыӷәӷәоуп рҳәоит, арахь
аџь аҟара игәаҩахо ҵла ыҟаӡам ҳәа Ахеивҟьа ииҳәалогьы
аасгәалашәан, схала сааԥышәырччеит. Абар, ари аџьгьы унҭагылартә игәаҩоуп.
Унҭагылартә игәаҩоуп...
Иҵуазеишь абас игәаҩоуижьҭеи?
Сҩагылан, аџь ашҟа сҿынасхеит. Аԥсы ҭаны, еиқәырханы
изкузеи, шәанаџьалбеит. Убасҟак игәаҩоуп, ацәеи ажьи аарла еикәыршоуп. Рахәык тәарҭас иамамкәа иҟам, аҭырас рҽны
иҭан. Ихы неиҵыхны, аӡәгьы дҭамгылац. Абызкаҭаҳақәа
лаҟәӡаны икнаҳауп. Урҭ иџьоуҳарха ирықәыԥсоуп ацәыцә,
џьара-џьара ихьыжәжәа-ԥыжәжәоуп. Ари аџь абас игәаҩаӡа
игылоижьҭеи... Азнык иаасхыԥсааз агәыҭҟьара, ашәаӡыӡара,
еиҭаасызцәырҵын, убасҟак самҽханакит, сшьамхқәа аҵыс­
ра иалагеит. Анышәынҭра зырҳәуа сиеиԥшха избеит схы...
Аԥсараа ркасса рҳәны, русҳәарҭа зыблыз иаҵкысгьы,
згәылара амаҳагьара зыхьыз, алеиԥш дышьны, лаж иржыз
Аруҭан иаҵкысгьы... Дарбаныз сзеицәамыз...
Арасаҭра сныҵсны, аанда сынхыҵит. Амҩаду снангылеит.
Саахьаԥшит. Еиӷрыкка, џьаҳаным гәашә еиԥш иаатны,
исыхәаԥшуан аџь гәаҩа. Исылымҵгәышьозаап Шерлок Холмсра. Уи атапанча иҿоукыргьы ибла аԥыџь ҵысуамызт. Аиа­
ша ашьақәыргылара азыҳәан, аӡәгьы игәы ишаҭомызт. Из-

186

дыруадаз, сазааигәахазҭгьы, аха... Хырџьара – хырҽхәароуп,
сара сгәыҭҟьара, сшәаӡыӡара зынӡаск даҽа гәыҭҟьаран, даҽа
шәаӡыӡаран. Усҵәҟьа сшәыргәындам. Схаԥыцқәа аныҵих,
сааныркылеит акәымзар, Фриц иҭыԥан сара сҭатәазаарын
абах­ҭа. Сгәанала, раԥхьа абџьар зыӡбаз, ахаҳә раԥхьаӡа
ишьҭызхыз, реиҳа имчыдаз иакәын.
Абаҳча сыҵсны, аанда схыҵырц саннеиуаз, Мирон си­
базҭгьы, хымԥада, сыԥсы маҷханы скаҳауан. Сиҵашьыцуа,
снаизхәыцит саб. Баӡ атапанча ахьииркыз, дахьынӡаиашоу
акәым уажәы сызҿу. Иара ихаҭа, аиҩызара иднаҵоз ауалԥшьа дызлахәаԥшуаз ала... Аибашьра иалагаанӡа, Арсанеи иареи анеицныҟәоз атәы ҳамҳәаргьы, Арсана динвалидны даныхынҳә инаркны... Аибашьра аветеранцәа
ианырԥыло, ақыҭаҿы акәым, араион ахь днарыԥхьаргьы,
саб дымҩаԥигон. Имахәар даҵагылан. Дихцәажәон. Иажәа
хиркәшон: «Абасеиԥш иҟоу ауаҩи сареи еишьцәак реиԥш
ҳахьеибабо насыԥс исшьоит» – ҳәа, «Данбзиаз, ихьӡ-иԥша
уаналаҽхәоз, ешьас дуԥхьаӡон, ахьымӡӷ бааԥс анидхала,
иабацеи шәеиҩызара, шәиешьара?!» Рцәажәашьа уажә избама аԥсараа, аԥхыӡқәаҵәҟьагьы, дара ртәалоуп ишызбо.
Изхысҳәаауа, аиҩызара азыҳәан саб... Анцәа иумҳәан, аха
уи иҩыза ауаҩы дышьны димазар, ибла неихамҟәыскәоуп
дшиҵәахуа.
Изакәызеи сара сызҿу? Саб иҳәан еиԥш, Ахеивҟьа схаҭа сакәыҵәҟьазар? Шәҟәык аҿы саԥхьахьеит, абзиабара
иазкын. Уаҟа излаҳәо ала, абзиабара амра ашәахәацқәа
ирҩызоуп. Ԥсы зхоу зегьы арҟәымшәышәуеит, иарқьиоит,
иарҳалалуеит, иаршәҭуеит амра. Агәы азыҳәан убас иҟоуп,
иҳәеит, абзиабара. Ари иашазар, сара абзиабара акәым,
ацәымӷроуп исылоу. Сара икасмыжьит аха, иахымшаз аҳәыс
аҵоуҵар, наҟ ишаҵнацо ажә, исыцәхасны салнацеит Аԥсара. Исцәыӡыз архынҳәра аҵкыс, исымоу ахьсцәымӡыша
сашьҭалар иаҳа еиӷьуп...
Сахьыҩноу ауадахь снеиаанӡа, Петрович иахь снымҩахы­
ҵит. Ахәлара ашьшьыҳәа инахатәон ҳзауад аҳабла. Ашҭақәа
рҿы ихәмаруан ахәыҷқәа. Афымца лашарақәа аалацәҟәысшьацәҟәысны инакуан абаҟәқәа рҿы, инарылԥхон аԥен-

187

џьырқәа. Петрович иуада ашәхымс сегьынхыҵит, Дамшә
убасҟак игәырӷьаны иҩаҵҟьеит, алыцәҳа срылашәаны, сыԥсы рцәызгазшәа. Петрович иаҳауан, сыԥхашьеит акәымзар,
иаасгәыдыҳәҳәаланы, уаҩԥсҵас ацәажәара салагон. Уара
иудыруоу, Дамшә, ауаҩы данызаҵәу шаҟа ицәгьоу! Уамак
сҭахӡам, гәаартыла сзацәажәаша...
Иара иеиԥш апенсиахь ицахьоу иԥшәма, нас имаҭа
ҷкәы­на хәыҷи роуп рыҩны иҟоу. Саннеилак, бзиа иаабоит
ҳҽынаԥхьакны, ахәыҟаҵарҭа уада хәыҷы аҟны аҭаҭын
ҳахо, ҳаибаныҳәо ҳхала атәара. Сыгәҭыхақәа иасҳәоит
сҳәар бызжьеит. Еиҳарак ицәажәо иара иоуп. Гәаартыла
уза­цәажәаша думамзаргьы, гәаартыла уара иуацәажәо
дуоур, уигьы акыр иаԥсоуп. Иҟоуп убас еиԥш ауаа, ирҳәо
убасҟак уцәа-ужьы иалалоит, уанҿажәкуа аӡыхь уқьышә
иаҵаукыр еиԥш. Аҳәара данналагалак, ухы ухашҭуеит,
уиманы дцоит даҽа дунеик ахь. Рхы иҭҳәааны, иҟам-иным
аӡыбра изашьҭоузеи ҳашәҟәыҩҩцәа, Петрович иааиҳәо
неиҿкааны инанырҵар... Аҩажәатәи ашәышықәса ианналага инаркны, иахьа уажәраанӡа Аԥсны иааҟалахьоу ахҭыс
дуқәа, уи изымдыруа егьыҟам. Иаб иеиҳәақәоз мацарагьы
шаҟа игәалашәозеи. Иара дыҵәрышкәаӡа, иаб, арратә
чынуаҩы, диманы Аԥсныҟа данааз, қыҭак аҿы ҭаацәак,
ҩ-ҭаацәак рыда уаҳа аӡәгьы днымхаӡо, Аԥсны агаҿа ккаӡа
ишҭацәыз, абнара рхиааны ишгылаз аҩнқәа, ақьаԥҭақәа,
иҭахаз рыжра ианамыхәа, зыԥсы иақәыԥшыз, ықәҵит, ицеит
мҳаџьырра... «Сара схаангьы урҭ рҳаԥшьақәа аахуртлар,
аҵәца ашәуа, иааҭугон аҩы. Афасарақәа ирылагылан ашьхымӡаҭрақәа». Ихаҭа дызлахәыз, ибзианы иидыруа, 1918
шықәса азыҳәан Кәыдры ацҳаҿы иҟаз аибашьра атәы, алаф
наҵаҵо, даналацәажәо баҳар, имфа-имжә сазыӡырҩландаз
бҳәап. Ихгьы алаф алихуеит аҟнытә, аԥсуаа ҳзыҳәан алаф
алаҵаны ииҳәо угәы иалсӡом.
Мирон ибаҳча еимданы саныхынҳә ауха, сара исҭахын,
зегьы схасыршҭырц. «Исхасыршҭып, исхасыршҭып, симацәа­
жәаӡеит, исмаҳаӡеит Арсана ииҳәақәаз. Зҩыза иҵаӷьычыз
сиеиԥшха, сгәамгәамуа Мирон ибаҳча сыҵамызт. Сыҟамызт,
сымцаӡеит иахьсаҳәамыз, Ахеивҟьа ичарахь»...

188

Асеиԥш иҟоу ахәыцрақәа ансыслак, исхасыршҭырц азы­
ҳәан, иреиӷьу хәшәуп ажәытәра... Петрович агәалашәарақәа
днарылазгалеит.
– Аԥсуаа усгьы зегьы шәеиуацәоуп. Уӡырҩла. Жәаа шы­
қәса раан, ишудыруа, Аԥсны Асовет мчра шьақәгылеит, уамак
азнымҵит, ирхәаҽит акәымзар. Убасҟан, аменшевикцәа
анықәырцоз, Гагра, Гәдоуҭа уҳәа иалцаны, иԥхаҵаны ишааҳцоз, Кәыдры ацҳа ианнықәс, рҽырӷәӷәаны иаатәеит.
Нырцә дара, аарцә – ҳара. Уажәы-уажә аҟәҟәаҳәа ашәақь
неилаҳҵоит. Ҳахьынаԥшуа, нырцә анхацәа, аменшевикцәа
ирыдымгылаз, рыҩнқәа амца ҩарылҟьоит, аҳәҳәабжьқәа
нҭыҩуеит ашҭақәа.
– Сабду иҳәо саҳахьан, Петрович, ҳара ҳқыҭан арахәашәахә рцәыргон, аҩнқәа ирыҩналаны идырҳәуан ҳәа...
– Уи иаадыруоуп. Уӡырҩла, узырччаша акы уасҳәоит.
Уарччап, аха уархәыцыргьы ауеит. Аԥсуаа зегьы еиуацәоуп
ҳәа алаф алаҳхуеит, аха, издыруада, аԥсуаа еиқәырханы
измоу ажьрацәара пату ахьақәырҵо акәзаргьы. Уӡырҩла.
Кәыдры еибах-еибафо, иҳабжьыҩрны ицоит. Сганаҿыҵәҟьа
дианы, ахысра даҿуп аԥсыуак. Дегьхысуеит, ибжьгьы ҩыҭцаны
ҿиҭуеит. Убасҟак ибжьы ӷәӷәоуп: «Абџьар аҵкысгьы ахаҵа ибжьы иаршәоит», – саргьы сааԥышәырччоит. Аҭабиа
жны ҳҭатәоуп, ҳшәарҭаӡам. Ҿиҭлааит, иаҳмыхәозар, иаҳԥырхагам сгәахәт. «Аԥсны шәықәҵ, алахшақәа!» – ҳәа ибжьы ҭцаӡаны даҽазнык ианааҿиҭ, убасҵәҟьа ибжьы ҭцаны,
аӡиас нырцәынтәгьы ҿыҭыбжьык ааҩит: «Уоора! Уоора!»
– ирган, ашырҳәа дҩаҵҟьеит абри саԥсуа. «Иҟауҵозеи,
уеилагама, уҽкажь, уршьуеит!» – сҳәан, икәымжәы аҿацә
снамҵасит, ишсымчыз сихеит. Ахымҩасқәа ҳаԥхьа ишьҭасуеит, иаҳӡывасуеит. «Соушьҭ, уаҟәыҵ ахысра. Сара дсуоуп
нырцәынтә ихысуа. Сыбжьы идырит, уара иудыруама уи
дзакә ҭынха бзиоу!» – иҳәеит. «Дабатәи ҭынхоу, аменшевик!» «Аменшевик-абольшевик сара исыздыруам, дсуоуп,
сара дыстәуп, сицхраароуп!» – иҳәеит. Сшыԥшыз, дууаӡа
дыԥан аӡы иҽналаижьит егьи, нырцә ҿызҭуазгьы. Аӡиас
агәҭаншәа урҭ еиқәшәеит. Ҳара ҳахь ируеит ҳгәахәт ҳара.
Егьырҭгьы дара рахь инеиуаз џьшьаны иԥшын. Дара аӡиас

189

агәҭа рҽаҭаны рҿыҩархан, шаҟа иаӷьу, шаҟа иласу удыруеит
Кәыдры, ҳанхьаԥшны ҳаахьаԥшаанӡа ицеит ицаӡеит, уаҳа
егьыҳамбеит.
Ауа-аҭынха, ажьрацәара, ан, аб, дзыхшаз бзиа изымбо
Аԥсадгьыл инаԥхоит ҳәа, ажәа ҳаракқәа налаҵо, ҳашцәажәоз, фырџьанқәак изжәызгьы нарыцлан, сабиҵас, сан лыгәхьаагара сгәаҵа иныҵалеит, лыгәхьаагара акәым, дымбакәа
сахьааз... Иҟасҵаз закәызеи?..
– Петрович, бзиа иумбои Дамшә? –снаиазҵааит.
– Исымбац ари аҩыза ала. Ауаҩԥсы иаҟара иҟәышуп. Ахьӡ
умҳәан, абарҵаҿы аҽырҭынчшәа итәоуп. Уцо џьнашьоит, –
инацәкьыс иқьышә инадикылеит.
– Петрович, ҳамҭас иусҭоит Дамшә. Ашьжьымҭан усура
санцо сҽамырбакәа сцалоит. Уара иумаз. – Сҩагылан, аԥенџьыр снадгылеит. Сгәы иааҭашәеит, иацы, иахьа, сахьынӡаҟамыз, лымацара аҩны дыҟазушь зыҟны сыҟоу аԥҳәыс?
Исҭахымызт уи азхәыцра. – Аиаша аԥшаара... Иашас адунеи
аҿы иҟоу акызаҵәыкоуп Петрович, ауаа ирыбжьазааит
аҳаҭыреиқәҵара, ауаҩы имазааит агәҭынчра.
– Амц агәҭынчра унаҭозар...
– Ишсоуҳәара, Петрович, аџьныш дызшада? Амаалықь
дызшаз иоуп. Изҭахыда... – Сажәа насмыгӡеит. Сгәы иааҵалеит ҳаҩны, ҳашҭа, исзыԥшу сан... Ҳашԥеиԥырҵи саби
сареи... Бара ибаҳауазма, Адица, Ахеивҟьа ичараҿы быргк
ииҳәаз аныҳәаҿа? Иԥаҵақәа кыдыршала, икәымжәы иҭаԥсаз
акаламқәа рышкәакәарала иаарҳәны, снаҩс дтәан. Сныҳәа­
ҿа анааникыла дҩагылеит. Иџьасшьеит.
– Уара узыҳәангьы сгылар иауазеи, дад, аха сызгылаз
уаб изыҳәаноуп, уи иаҳаҭыраз. Уаныкәашоз суазҵааит,
дызусҭада абас ибзианы икәашо ҳәа. Узԥоу дсарҳәеит. Ани
иеиԥш иҟоу ахаҵа аҵеи бзиа дихылымҵыр ҟалозма сҳәеит.
Ахаҵа бзиа уихшеит, дад нагӡара уоуааит. Сара уаб ихы
иҵыхәа бзиан издыруеит. Жәытә хаҵоуп, убас иныҟәигеит
аиҩызара. Уаб иакәмызҭгьы, иахьагьы ахьымӡӷ идзаарын
Арсана. Уаԥсахааит, дад, уаб иҵеира уаԥсахааит! – Уажәы,
абри анысгәалашәа, саби сареи ҳаицәажәара...
– Усҭ, – аҭаҭын аасиркит Петрович.

190

– Иснаҭазеи, иабасзеиӷьхеи, Петрович, Самсон Григорич
Фриц ҳәа ахьихьӡысҵаз?! Саныччо, амҳаџьыраа анықәҵуаз
аӡыхьқәа шыржәагәоз еиԥш, сыччаԥшь хәаҽуа, сқьышә снапы наԥыракуа, адәы сықәуп. Зыбз хааз асыс, иаинызгьы
ацәеит, иаинмызгьы.. Уаргьы ихьчала, Петрович, Дамшә, иар­
гьы уара уахьчоит, – сҳәан, сцарц саахьаҳәит.
– Уца, уца, уаҵәы ҳаицәажәап. Уажәазы иуасҳәо, Самсон
Григорич иеиԥш зеиԥшу рымацара ракәӡам азауад аҿы аус
зуа, убри удыруаз! – иҳәеит маҷкгьы даагәааны.
Дамшә сҽамырбакәа, ашьшьыҳәа сындәылҵит.
Ауха аҟара бзиа дсымбац, зыҟны сыҟоу аԥҳәыс. Санааи,
дышьҭалахьан. Ашә анаалыртыҵәҟьа, Дамшә ицумашь
ҳәа, сышьҭахьҟа дынхьаԥшит. Ишыҟамыз анылба, дааԥы­
шәыр­ччан, сӡамҩа днагәӡит. Аԥсаратәи аҳәынҵәа смагәқәа иҟаԥшьӡа иахьрыхьтатаз азыҳәан, акгьы ансалымҳәа,
сгәырӷьаҵәа, снапқәа аалыкәсыршеит. Маҷк аҟара илыццәагәышьоуп. Дышьҭысхырц салагеит, аха сымч анымха, снапқәа
шлыкәыршаз: «Бара, бара быда... Бара ибеиӷьу...» шысҳәоз,
ларгьы: «Иухьзеи, уаангыл, зны уҽеилых», – ҳәа дшаҿыз...
Аԥсҭазаара иунаҭарц уаҳа иуҭаху иарбану! Аӡы зҵабаз
алу сеиԥшха, схьанҭаӡа, сраҳаҭха, сҭынчӡа аиарҭа сахьы­
қәиаз хәыцрақәак схы инҭеибаҳәеит: «Уара уеиԥшҵәҟьа,
ахаԥыцқәа ыҵхзар акәын, аҵәа ааҿыхны, ҳазхылҵыз ан
илзыркыз амаҭ. Дабаҟаз, иблақәа хҩазма, аԥҳәыс дшылжьоз
имбаӡеи, ҳазхылҵыз ҳаб?! Ацәгьа, абзиа, аԥсыцқьара,
аԥсыҳарамра... Маҭы заҵәык ҳаблақәа аахтны, даҽа мҩак
ҳнықәнаҵеит. Маҭы заҵәык иалшеит ҳамҩахҟьара...»
– Саргьы исаҳалартә иуҳәалар, – лҳәеит, ҳабзиабара
ашьҭахь, зган саваршәыз аԥҳәыс.
– Изакәызеи исҳәо? Аа, амаҭ аӡбахәу? Ҳқыҭаҿы сахьыҟаз, амаҭ збеит. Ишаҟара маҭыз бдыруоу... Аарла сыԥсы
ацәызгеит...
– Уԥсы ахьынӡаҭоу узлыцәцом, – ҳханы икыдыз афымца
лампа налыркын, лхы дааҩаханы, днасҿаԥшит. – Сара
иансаҳауа, амаҭ дзадукылахуазеи, абжьааԥны, уанааԥшуа
акәым, уаныцәоугьы лыхьӡ ҳәаны, убарџьеиуазар...

191

– Саҭабымҵан. Уажәшьҭа сацәцоит. Уамак сыгым. Џьоукы
шхәыҷу иажәуеит. Даҽа џьоукы, ианажәлакгьы, рхәыҷра иза­
лҵуам. Хәыҷы чымазароуп. Сымацара сакәым, ауаатәыҩ­са
зегьы убас ахәыҷы чымазарақәа ирхысуеит, – Анцәа идырп
еиласҟәаҟәаз. Иаҳа адгьыл ахь сналбааит. – Ҳцап азагс ахь,
уаҵәыҵәҟьа. Ахшара ҳауп, ҳхәыҷқәа рнапы ианкны, сасра
ҳцалап. Нас неихаркәа ҳамамкәа ҳажәып, амаҭацәа ҳауп,
убарҭ ҳааӡалап...
– Сыхаара, изуҭахузеи урҭ ажәа ҭацәқәа... Иҳамҳәахьеи
уи атәы, ҳаилибаамкахьеи... Иахьынӡауҭаху уҟаз сара сҿы.
Ууалафахәгьы уара иумаз. Исзыҟаҵа бзиара заҵәык – уаҳа
абрахь иааумган ула.
– Уажәы сшааиуаз Петрович иҿы снеин, аҵәыцақәакгьы
аажәит...
– Петрович иҿы сыҟан уҳәама?! – иаалцәымыӷхеит. – Уи,
хымԥада, зегьы уеиҳәон...
– Ишԥасаимҳәоз, уи маӡоума, иара идагьы шаҟаҩы ирдыруазеи, – сҳәеит, исеиҳәоз, зегьы ирдыруаз закәыз ҳәа,
акгьы шысзымдыруазгьы. Абраҟа исыхәеит Мегре изку аро­
манқәа.
– Дааҩналан, сааҭкгьы дыҟамызт...
– Дарбан? – сҳәеит зыӡбахә лымаз дшысгәалашәазгьы.
Изаҟаразаалак хыбаарак сгәаҵаҿы имҿыхеит.
– Уара усцәымгәаан. Думдыруеи...
– Иҭаацәароу ахаҵа...
– Еиҭа уалагахма, – анылҳәа, иаасгәалашәеит убри
иӡбахә раԥхьаӡа ҳаналацәажәоз. Ауадақәа руак аҿы
хазы сыҩ­нан. Знык аҟара ашә изаасыртит аҵәҵәа асшьас
имаз анысзымдырцыз. Уинахыс иҵәҵәа абжьы шаагалак,
сара суа дахь сныҩналон. Аԥшәмаԥҳәыс лҿы иааиуа
ицо сара сусс иалоузеи. Ашьҭахь, ҳашнеиуаз, мзақәак
ааҵхьаны, аҳәаақәа ҳшырхысыз аҳәара заҭахузеи, уадак
ахь ҳаниас, уи иҵыхәала хыбаараҵас ҭыӡшәақәакгьы
ныҟасҵеит. «Дҭаацәароуп, иареи бареи шәеиқәшәоит, ари
ламысдароуп!» «Ԥаса акәын, уажәшьҭа акгьы ҳзеилам».
«Дзаауазеи?» «Ҩызак иаҳасабала». «Бара ихбырбгалоит
аҭаацәа». «Зегьы лдыруеит иԥҳәыс». «Агәра сызгом». «Уа-

192

жәшьҭа акгьы шаҳзеилам иԥҳәыс илдыруеит»... «Акгьы
шәзеилаӡамзаргьы, хаҵак бзиа дбауа, даҽа хаҵак иҟны аус
быманы, ари ламысдароуп». «Изцырфозеишь убри, аламыс
ҳәа узҿу! Сара сыҟоуп ишысҭаху. Бзиа ҳаибабон. Иара иха­
ра, сара исхара, изуҭахузеи, ҳаинасыԥымхеит. Исзынхеит
сыбзиабара азыҳәан агәалашәара бзиа, иар­гьы убас. Мызкы
ҩымз рахь знык-ҩынтә ҳаиқәшәоит. Уа­ра дуԥырхагам.
Уаргьы ухы уақәиҭуп, саргьы». Убасҟан илҳәаз абарҭ,
еиҳарак аҵыхәтәантәи ажәақәа, сара сгәы иахәаны сыҟан.
Адунеи зегьы ҳхаршҭны, ҳабзиабара реиҳа ҳаналаҭхаџьуа
аламҭалазы, ажәа ҟәымшәышәқәа рҳәара даналагалак,
сгәанала, дысмышьцылааит сҳәон. Амц исҳәоз схаҭагьы агәра згоу, еиҭасҳәахит уажәы.
– Азагс шыҟаҳҵалак, аӷба ҳалҭалап, ҳақәҵып мызкаҟара.
– Амцхә ужәит, уцә, сыхаара...
– Ибҭахызар, уаҵәгьы ибасҳәоит. Схы сақәиҭуп. Уаҵәыҵәҟьа ҳаибагоит.
– Уҽушьуазаргьы суццаӡом. Закәанла аҭаацәара, закәан­
ла ахаҵа-ԥҳәысра... Ҳазшьаҳақәо ҳзымхошәа, изаҳҭахузеи,
ахақәиҭра зҭахымыз ирыӡбаз ашьамҭлаҳәқәа... Уҟанаҵ уҟаз,
угәы ишаҭаху. Егьа цәгьа уеиҳәеит уаха Петрович. Сҩыза
данын­дәылҵуаз, ашә аасыртит, алымҳацәқәа ркьацәны, ашә
ила­гылан ула. Сцаны, Петрович дааганы, наҟ игаанӡа, сысас
аҩны дыздәылымҵит.
– Сара Петрович акгьы сеимҳәеит... – сара саныҟам, убри
ауаҩ даҽазны абра данааи ҳәа ажәақәак сҳәарц сқьышә
инықәыххит, аха убри аамҭазы, сыбла иаахгылеит Ахеивҟьа
ичараҿы ҳанеицыкәашоз, банаасыхәаԥш... Иаанагозеи, уара
насыԥ умазарц азыҳәаноуп, Адица Маџьгана дызиццаз ҳәа
Мери исалҳәаз? Ари ахшыҩҵак актәи ахәҭа – сара насыԥ
сымазарц – еилыскаартә сыхшыҩ азхагәышьом, аха аҩбатәи
ахәҭа...
Ачараҿы ашәаҳәара, акәашара... Шаҟа иԥшӡаны деилаҳәаз
гәабҭоу Ахеивҟьа? Исхашҭуам ииҳәаз: «Шәара, зыхшыҩ аарҳәу аԥсараа, амаҟарацәа цаанӡа, сыхьӡҵәҟьа шәҳәала, мам­
зар шәҭаца дырхынҳәны дыргоит». Сыцәап, сыцәап, ииашаӡам
Мери илҳәаз, исхасыршҭып... «Уара насыԥ умазарц...»

193

Ашара акыр агын, Дамшә ԥхыӡ избан, сааԥшит. Сиан сыԥхыӡ сазхәыцуа иаацәылашаанӡа. Ԥхыӡла избеит Дамшә
сара исеишуа. Ашьац кашьшьы шҭа ԥшӡак иқәгылахуп. Сыхынҳәра иазыԥшуп. Ус сгәы иаанагоит. Сласны агәашә снадгылеит. Иаасыртырц сҭахуп. Агәашә анаасыртлак, уҭамлан ҳәа
исзыҵҟьоит Дамшә. Аӷьеҩҳәа иныдсыкшалоит, еиҭа аартра
сналагоит, еиҭа иҩасзыҭрысуеит. Ахьӡ анысҳәалак, иаҳагьы
игәааны ашра иалагоит.
Абарҵа снықәгылан, ашьхаҟа снаԥшит. Ариабжьарак зхызҿы ҭаҳәҳәаз ашьхақәа, уажәы рыҽхыртын, џьаргьы ԥсҭҳәацк рҿаршәымызт. Иҿыцны иаақәнаршәшәызар акәхарын,
убас ишкәакәан, убас ицырцыруан ашьхақәа ирықәжьыз асы,
ублақәа хнакуан. Исаҩсхьоу амшқәа реиԥшҵәҟьа, инасхасыршҭит иахатәи сыԥхыӡгьы. Сласӡа, ашоура бааԥс ашьҭахь
ақәаршҩы иаӡәӡәаз аҵиаа саҩызан.
Аԥшәмаԥҳәыс ашьыбжьышьҭахь акәын лхәыҷбаҳчахь
дан­цоз. «Шаҟа ҟәышраны иҟалҵазеи, иахатәи сыбарџьеира
да­хьа­зымхәыцыз... Ахақәиҭра аҵкыс еиӷьу иҟоузеи адунеи
аҿы...»
– Шаҟа исылшоз сышьҭыбжь рхәыҷны, амардуан сналбаан,
Дамш сызламбашаз ала аҩны ашьҭахьҟа сындәылҵит. Снаскьаны саахыкәшан, амҩа ианыршәла сҿынасхеит азауад
ахь. Ишысҭахӡамыз, даасгәалашәеит ахьча-ҭаҳмада Гәдиса, аха ирласны наҟ дысҟәысцарц иара изыҳәан сгәанала
аӷьра салагеит. Уара бзиа улбозшәа дуҿаччауа, Маџьгана
дышизхәыцуаз еиԥш Адица, уара акы ануеиҳәоз, бжеиҳан,
игәы даҽакы ҭан убри аҭаҳмадагьы. Иаанагозеи, ауаатәыҩса
Анцәа дрымухыр, аҩсҭаа дынцәартәуеит ҳәа ииҳәақәоз? Уи
зеиӷьаҟам ала идыруан, Аԥҭа иҟаиҵаз шхаҵарамыз. Иарбану ихаҵаразы...
Наҟ днасԥырысцеит аҭаҳмада...
Даацәырҵит... Дгьежьы-хынҳәуа ақыҭа далоуп Аруҭан.
Ихы ахьигара издыруам. Дызбалак, алаапк рԥылазшәа,
рҽыԥхьаркуеит. Мсыгәда диԥшаарц, диманы дықәҵны дцарц
иҭахуп...
Имаҟахы иаавҵихын, иуапа инцәыҵырҳәҳәаны Баӡ атапанча наииркит саб.

194

Аԥҭа инышәынҭраҿы ажәеинраалақәа ҳрыԥхьоит, ашәҭқәа
ықәаҳҵоит...
Сара исхарагәышьоузеи, иара иитәымыз амашьына
дақәтәаны дызцазеи Алхас...
Иԥсыцқьақәоуп ҳәа зхы зыԥхьаӡоз ахацәа, аԥҳәыс лас
лымахцә данкны днаргеит ҳазшаз иҿы. Аӡәгьы изымгәаӷьит
ахаҳә аашьҭыхны лгәыдҵара...
Бгәы иаанамгааит, Адица, асеиԥш иҟаз агәҭацәажәара
ауаатәыҩса сгәы рыхнаршәеит ҳәа. Аҵеџь аҵа ккаӡа
иубар, аӡыхь ажәра уаҟәыҵуама? Сгәы рыхшәара акәым,
аӡәгьы сегьизымгәааит. Ус ҳшоуп, ус ҳаҟоуп. Узмырҭынчуа
науқәублаар... Шаҟа ибзианы иҟасҵазеи Петрович иахьисҭаз
Дамшә. Ахаан сҟамлацызт абри ашьыжь аҟара сқьианы,
сраҳаҭны, схы сақәиҭны. Адгьыл ласхеит, ажәҩан ҳаракхеит.
Иҭыԥ дықәҵамкәа исзынханы иҟаз аӡәызаҵәык иакәын.
Анцәа дшаҳаҭуп, схаԥыцқәа аныҵихыз аҽынгьы ашшыԥхьыӡ
сара исмыҩӡеит, уимоу, адырра ҟазҵазгьы сара сакәӡам.
Ицәнымхо адиреқтори иҩызцәеи дҿырхааит. Имҳәеи
апаркеттә цех абригадир, ҩынҩажәижәаба, ианеиҳаха шәкубаметрак абна дҳазтәоит ҳәа... «Абза дашьуеит, аԥсы
даргылоит», – инацәақәа неихьшьны инасирбеит аԥара азыҳәан. Анцәа иџьшьоуп, амыждараз сан ислыркыз уи аласба,
уи инацны Аԥсара, нас иаланхо неидкыланы... Убриаӡәк,
Фриц, мап, Самсон Григорич заҵәык... Абыржәы, азауад аҿы
сышнеилак, Фрици иареи рҩызцәа «аклиаузник» зыхьӡыр­­ҵаз,
апарторг схы имырбакәа сыҩналап адиреқтор иҿы. Ателе­­фон
аақәиԥаауеит, инықәиҵоит. Усоуп ҟазшьас ишимоу, икаби­нет
ушааҩналалак, ателефон аақәԥааны, илымҳа инадкыланы,
«ффу-ффу!» ҳәа дынҭаҭәҳәоит, инықәиҵоит. Ирыздыруамызт
абырзенцәа ателефон, мамзар Антеи амч илазҵо адгьыл ауп
ҳәа алегенда анаԥырҵоз, хымԥада, адгьыл аҭыԥан, ателефон
рҳәон. Уахьынӡаиацәажәогьы знык, ҩынтә, абжьы мгаӡаргьы,
иаақәԥааны, инықәикшоит. Сшыныҩнашылалак сара иаақә­­
ԥааны, слымҳа инадыскылар ателефон? Исзыҟамҵо зысҳәа­
рызеи. Иҟасҵаша убри ауп, ҳхала ҳаицәажәар сҭахуп ҳәа,
ашә насыркып икабинет. Уааишь арахь, аԥенџьыр аҟынӡа.
Иубома абанҭ ашьхақәа? Згәахы ҵааршәны игылоу, асы

195

зқәыжьу ракәым, урт ирыҵагылоу, ауапа дҭашьшьы игылоу
амаҳә иеиԥш, иҭалаҳа аеҵәара зҿиаау? Убарҭ ашьхақәа
рыҵаҟа ишьҭоуп сқыҭа Аԥсара. Убри уахьнавсуа, ԥсҭа еиҩы­­­
хаараны унҭалоит. Аккара уныҵалоит. Ашәҵлақәа, ҵы­хәа­­
ԥҵәарада ашәҵлақәа, ахьақәа, аџьқәа... Ихараны уаа­
наскьар, наҟ, Ԥсҳәы азааигәара ииуеит аа-ҵлақәа. Изакә
ҵлоу, аԥҟара шыҟамло умдыруеи аа-ҵла? Уаангыл, ателе­
фон шьҭумԥаан, изуҭахузеи, сара схаҭа иуласҵоит амч.
Саргьы аӡәыҳәа сышәзацлар, уи мчӡами? Уара, Самсон
Гри­­­горич, шәҩызцәа, еимҵәаны аҭира шәаҿуп. Дгаӡазма
Хәа­џьа Шьардын? Иџьмақәа еимырҵәо ианалага, иаргьы
акы ахы кны дахеит ҳәа ихыччоит. Иарбану изихыччатәу?!
Хыкгьы изалымгар иаҳа еиӷьызма? Абас ҳаицәажәап.
Аминауаҭра шьҭасҵап, ашәҟәқәа зҩып, сашьҭалап, уаргьы
усыцхраа, доуҳашьҭып Самсон Григорич. Шықәсык ааҵаанӡа, исхатәны снақәшәыртәоит... мап, «Победа» сҭахӡам,
«Москвич» сызхоит. Маҵкәа лхаҭа дшалагыламызгьы, ахәра бааԥсқәа лзыннажьзар аибашьра, Фриц ихароузеи! Иа­
ҳагьы ихаҵараӡами, алемсаа равчаркақәа дырзымфакәа
дхынҳәызар? Иумдыруеи, сызлыҵыз ақыҭа кҿаха? Уаҳа
ак­гьы ҳаиднамкыло, ҳаилгеит иацы, иаха. Уаҳа егьыҟам
сышьҭахьҟа, ԥхьаҟа, ԥхьаҟа сыԥшлароуп...
Абас схәыцуа, игәырӷьахәха ажәҩан ахь аҩеира иаҿыз
амра егьцацәамкәа, егьыхьшәашәамкәа исхалашо, азауад
агәашә сынҭалеит. Аҟарул, «Самсон Григоричраа» ирҭынха
гәакьоу, дсымбаӡазшәа ҟаҵаны абжьааԥны сзывслоз, снеиҿаччан, снаиеихырхәеит.
– Ухшыҩ, ҭашәазаап, уажәшьҭа ууаҩхеит, – иҳәеит иаргьы.
Снапы аанкыланы аԥсшәа сеиҳәарц, инапы ахьҩышьҭихыз,
идысызшәа иаанхеит, иқьышәқәа ирықәлаз аччаԥшь неиқәыцәеит. Иҟалазеи? Сышьҭахьҟала ҳақьыԥсықьыбжьык
саҳаит. Мцабзк нкыдыҷҷалазшәа, сызқәа аачыхә-чыхәт.
Схьаԥшаанӡа, исгәыдԥалахьан Дамшә. Анцәа бҟаимҵааит
алаҵәҟьагьы аблақәа рхыԥшылара бцәыцәгьаны. Аԥхьатәи
ашьапқәа руак изықәгыломызт. Петрович актәи аетаж
аҟны ауп дахьынхо, аԥенџьыр, ааиртызҭгьы икылԥеит. Мап,
исанажь, саҭанаумҵан, уснаԥхеит ҳәа ахаҿы ашьышьра,

196

сгәыдыҳәҳәалара саламгеит. Асаркьа саныԥшылазшәа...
Убасҟак сазгәааит, сацәхасит шьапԥықәла.
Санынаскьа, уажәшьҭа исзыҭрысыргьы ишәарҭам, ашә
аркра сахьӡоит ҳәа иӡбазар акәхап, зҽызҵәаххьаз аҟарул,
абудка ашә аартны, ихы ныҭирҳәҳәан:
– Еи, аҩыза, адиреқтор дуԥхьоит! – иҳәеит.
– Дабатәи диреқтору! Иумбаӡои, Дамшә ашьапы хҳәыцит!
– Унеишь уаҟа, унеишь, Дамшә сыздыруам, аха ухаҭа
ушьапқәа бзиашәа ихирҳәыцып адиреқтор. Агәашә дшааҭалалак дысзынашьҭ иҳәеит. Аҩыза, сара «плеват хотел» уара
уиаша, сара абри сҭахуп, аа, иубома, абри, ԥара-ԥох-ԥул! Ацех
уҵамлан акәымзар, иухьчо абна укәыба алхра ҳақәшәоит.
Апремиа зцәыӡыз аусуцәа ахьархь унаҿарҵоит, ҳе-ҳе-ҳе! Ани
деибгазар, Самсон Григорич дааҭыганы, иҭыԥаҿы укәаԥӡа
уара унҭаиртәап! «Освободить по собственному желаниу!»
Ҳе-ҳе!
Сынкажьцәеит. Ахәда ааныскылан, иаасшьышьит Дамшә. Аҭра инҭаскит. «По собственному желаниу» Аԥсара
сықәҵхьеит. Исызхоит.
Ашә анаасырт, адиреқтор дызбаанӡагьы, ибласаркьақәа
насҿаҷҷеит апарторг.
– Ма амаӡаныҟәгаҩ илазҵааны, ма ашә иасноуп ишыҩнало, дикарь! – иҳәеит адиреқтор. Апарторг дҩагылеит, ажәак
мҳәакәа, снапы рыӷәӷәаны иааникылеит. Сымч инацлеит. Днеин дахьтәац, адиреқтор иаԥхьа астол днадтәалеит. Игәасҭеит,
апарторг убра дшыҟаз сахьнеизоуп адиреқтор дзыргәааз.
– Уажәшьҭан сааип, – сышьҭахьҟа сынхьаҵит.
– Уаанҿас, – иҳәеит апарторг. Адиреқтор ишҟа дынхьаҳәит. – Сгәанала, араҟа маӡа ыҟам?
– Ааи, ҳәарада, мап, џьоушьҭ, амаӡа абаҟоу... – ибз неила­
ԥаҭеит адиреқтор. – Уара дуԥырхагазар сҳәан... – ателефон
ашҟа инапы аҿынаирхеит, аха ашырҳәа даахеит. – Аҩыза...
Аҩыза... Иухьӡузеи? Алиас. Иаарыцҳаит. Срочно Аҟәаҟа уца­
роуп. – Апарторг днаихәаԥшит. – Амҽышаха, иацы, стелефон
ԥшааны, апрокурор ихаҭа дысзасит, ашьыжьымҭан сара
сҿы дыҟазароуп иҳәеит. Сара иасҳәеит, сусуҩы зынӡаск

197

дашшӡом ҳәа... – даасыхәаԥшит. – Ииашами, Алиас исҳәаз,
уара уашшӡом, усами?
Сара ҿысымҭӡеит. Уажәы снызкылаз зынӡаск даҽакуп.
«Игәаӷ умазар, ухаԥыцқәа ыҵихызар, уашшноума ушьа шууа?
Уи хаҵароума, ус акәызма уабацәа ишыҟарҵоз?!»
– Еисра хәыҷык азыҳәан абриаҟара аус алхра абаҭахыз?
– апарторг иакәын арҭ ажәақәа зызкыз. Иџьасшьеит, иаахтны уи иаҳәара ахьизымгәаӷьуаз. Иҟазаап даҽа мчык,
«самсонгригоричраа» зыцәшәо. – Иасҳәеит апрокурор,
ҳара иҳашәҭ, азауад ахь, товаришьчески суд ҟаҳҵоит
ҳәа...
– Самсон Григоревич иус товаришьчески суд ала изалымгар ҟалап...– иҳәеит апарторг. Исзеилымкааит, схаԥыцқәа
ахьыҵихыз товаришьчески суд азхом ҳәа акәу ишиҳәаз,
мамзаргьы...
– Егьирахь, уаҳа?.. – дахьтәаз даашаҵәышаҵәит адиреқтор, еиҭа инапы аҿынаирхеит ателефон ашҟа. Ишьҭиԥаауеит,
уинахыс нкылашьа иоуам. Днамҵасуаны, иҽааникы­леит.
Адгьыл данаҟәырҭха, имч наилӡааит Антеи.
– Егьирахьгьы, уара иузымдырқәо ыҟоуп. Ҳагәҩарақәа
шьақәнарӷәӷәеитоуп уажәы иҟалаз, – зынӡаск исзеилымкааит
апарторг ииҳәаз. – Даҽа органқәак азҿлымҳауп ари аус.
– Исыздыруам, сара издыруа убри ауп, дҭаркижьҭеи
ҳаплан каҳаит.
– Иара дышдиреқтору, амҳәыр инапы ишаку ҳирдырырц
иҭаххеит.
– Сара отвечат ҟаҵсоит, сара сымацара снапы аҵазҩит, –
уара унапы аҵаумҩит, аха ҳәа аанаго апарторг днаихәаԥшит,
– исышьҭит ихарактеристика. Иҿырԥшыгоу усуҩуп. Даншо­
ферыз ашоферцәа раԥхьа дгылан Самсон Григорич. Бригадирс
даныҟаҳҵа, ибригада абригадақәа зегьы раԥхьа игылеит.
Иара иҟаиҵо аҩыза аснабжениа дарбану аҟаҵара зылшо.
Шаҟа узхуа хла, иеиқәижьуан ақды... – ашәақь зхоу аԥсеиԥш,
акалам зкыз инапы, ашьшьыҳәа ашьхаҟа аганахь инаирхеит,
абнахьынтәи акәын Самсон Григорич абна ахьаҳзааигоз ҳәа
ҳаиҳәарц. – Сгәы изыԥжәоит, уара, абри... Дзакә уаҩузеи
апровокациа ззиуз, – усҟан ада исмаҳаӡацызт ари ажәа,

198

аха ишыбзиамыз аҟара уеизгьы издырит, – апровокатор,
уаҳа акгьы. Абарҭ ҳашьхақәа, ҳашь­ха гәакьақәа рҿы данааи,
атәра ҳҭеиҵарц ианақәик афашист шьажәҩы, хацәынмырха
диҿагылеит апатриот иаша Самсон Григорич! – атрибуна
дықәгылазшәа, инапы еиҵыхны даалеиҩеит икабинет аҿы.
Инацәкьара ҭахәқәа насықәикит: – Ҳара иаҳуалуп абри иеиԥш
иҟоу аклиаузникцәа, честни коммунистцәа рцәа ԥызҽуа,
ҳсоветски обшьчество ралцара. – Икресла днықәтәеит.
– Успокоитес! – иҳәеит урысшәала апарторг. – Зегьы еил­
каахоит. – «Атрибуна» даалбааит адиреқтор. Ҳәыркьиракгьы
иблақуа ирхылан, даасыхәаԥшит.
– Уара, амыждараз абнаршәыра илҵыз, иҟалазеи, еимашәкызеи?! Уан, хорошаиа крестианка, абра дыҟан, дсыҳәеит,
усзихылаԥш, ида дҳамаӡам ҳәа. Убри лаҳаҭыразоуп акәымзар,
за клевету абахҭа уҭасыртәон, уҟаӡамшәа... – иҭаҷкәым убас
астол иқәырӷәӷәаны иқәирҵәиааит, Анцәа иџьшьоуп, астол
схәыҵазыжьыз иара иҭаҷкәымқәа ахьракәмыз, мамзар,
ари иҭаҷкәым акәызҭгьы... Исызнауаз бымбои, сахьымаара
сашьҭуан.
–Успокоитес! – иҳәеит еиҭах апарторг. Иҳәашьа убас
иҟан, уҽнумкылар, уус иаҳа еицәоутәуеит, ушыбзиоу уаангыл.
– Сара иуасҳәахьеит, Самсон Григорич ихы-иҵыхәа цқьа
еилыркаарц ашәҟәы алазҵаз дарбану.
«Шәеиԥшуп Фрицгьы уаргьы. Ишәырхит, иқәышәхит,
ишәҭиит ҳабнақәа. Афашистцәа раҵкыс шәеицәоуп». Бызжьар акыр исыхәома, арҭқәа акгьы сзымҳәеит икабинетаҿы
сангылаз. Иахьнеитәу, насгьы иарбан сааҭу саннеиша аамышьҭахь акгьы сзымҳәагәышьеит. Сгәы иҭоу сҿы исзарҳәом
бжеиҳан. Издыруада, Аруҭан данҭарк, уи усеиԥш ҟаиҵомызт
ҳәа аныхаҿы иноугаргьы иқәуаз, ргәы иҭаз иаахтны ирызмырҳәаз аҟәыҵәа хәыҷык, аӡыхь асырӡы аналало еиԥш,
саргьы сшьа иалазар?! Иахьӡузеи исызмырҳәо?
– Мап, акгьы мап ацәыскӡом, – сҳәеит аусеилкааҩ иуҳәаз
акыр мап ацәукуама ҳәа дансазҵаа. Схаҭагьы иџьасшьеит
шаҟа снақәыӷәӷәаны исҳәаз. Уԥсы уақәыԥшыр, узқәым­
гәыӷӡо мчык узцәырҵуазаап. Апрокурор иахь снеиаанӡа
аханатә сус знапы ианыз аусеилкааҩ иҟны сныдгылеит.

199

– Иугәаласыршәоит иуҳәаз, унапы зҵауҩыз: «Гәҩарас дсы­
моуп. Аконцлагер аҟны дыҟан. Афашистцәа дрыдгылеит».
– Исҳәеит. Амаҭ зыршьуа абз азыҳәаноуп... За клевету...
– Дарбан?! – исзеилымкааит дызхыччоз. Ижә аҵша аризшәа, гәырӷьараха исит. – Иудыруама иара, Самсон Григорич
Ҟәланқәыл, абас уеиҳәама ҳәа саниазҵаа ииҳәаз? Мап икит.
Ижәны ҳаҟан, баша еимакык ҳауит иҳәеит.
– Ииашану?!– саагәырӷьеит. Ауаҩ бзиа ицәа ԥысҽзаап,
сажәа сақәӡыр иҭахымзаап сгәахәт. Схы сназгәааит. Егьиашаҵәҟьаны, исымҳәазар? Сахьазхәыцуаз аҟнытә исҳәаз
џьыс­шьазар? Аха ажәа «аконцлагер» анысҿыҵҟьаҵәҟьа акәӡами схаԥыцқәа... Сусеилкааҩ игәалаҟара бзиа сара сахьгьы
иниасит. Аӡы иагоз дыччон ҳәа, сааԥышәырччеит.
– Иҟалеит, аха изакәызеи иҟалаз!
– Сара сахьиз ақыҭаҿы дынхоит, Ахеивҟьа зыхьӡырҵаз
аӡәы. Акы аауҳәар, иаарҳәны уазхәыци иҳәоит. Аԥсараа ирҳәо аарҳәны иаҳауеит. Уи иеиԥш, сара исҳәаз иара инарҳәыаарҳәны иаҳама? – амҵақьақьара злыжжуаз сԥышәырччара
сқьышә инықәбеит. – Ала анизыҭрыс, ахәыцха имоуӡакәа,
Фриц иавчаркақәа... Иуасымҳәахьеи. Урҭгьы мап рцәикма?
– Мап ахьырцәикызоуп иаҳагьы еиӷьхаз, – ихы-иҿы иқәыз
алашара инацлеит. Раԥхьа дансацәажәозгьы; игәасҭахьан,
игәы иахәаша акы аниаҳалак, амра зҵаԥхаз ажәҩан еиԥшхон
ихы-иҿы. – Иааркьаҿны иаҳҳәозар, аҩыза Ҟәланба, аусқәа
злацо ала, амакарич узыҟаҵара сықәшәоит.
– Асҟак пату сықәҵаны сышҭаркуаз здыруазҭгьы... – асаркьа саныԥшылозшәа избеит сыблақәа еиҭа ирхыҳәҳәылаз
амҵақьақьара. Схы сцәымыӷхоит, исызнымкылакәа, усеиԥш
ианрыԥшышьоу сыблақәа.
– Амедал аҭатәуп ула. Акәты ашьыга ашьаԥхыц иҵнахуеит.
Иуԥхьада зугәахәуа? Нхыҵ-Қавказтәи арратә прокуратура
ахаҭарнакцәа ҩыџьа.
– Аоркестр ҟамлаӡои санҭаркуа?
– Ишԥеиҳәеи, уара, Ахеивҟьа? Инарҳәы-аарҳәны иҳәама?
Сара исҳәо уара инарҳәы-аарҳәны иуаҳауеит, – шаҟантә
дсыҿцәажәахьаз, дсазҵаахьаз, дсыԥхьаны сааигахьаз, уахь,
азауад ахь шаҟантә днеихьаз, аха уажәы еиԥш дысмацәа-

200

жәацызт. Инаԥшуа агәра зымгарыдаз, арҭ еиҩызцәоуижьҭеи
акрааҵуеит ҳәа. Сызқәа днас-насит. – Амакарич узыҟаҵара
сықәшәеит, амакарич! Уара иубзоураны изакәу усу иааԥ­шыз!..
Иузыԥшуижьҭеи сааҭк еиҳа ҵхьеит. Араҟа уаатәа, еилыскаап.
– Акабинет аҿы сааныжьны дындәылҟьеит. Аҭӡамц аҿынтә
дсыхәаԥшуан Ӡержински. Саалеи-ҩеин снеины, сусеилкааҩ,
иҭыԥ аҿы снатәеит. Қьаадқәак снарыхәаԥшуеит, саԥхьошәа, арезолиуциа ақәсыҩуашәа, аручка ааныскы­лоит, наҟ
инықәысҵоит..... Сшьапқәа рҿынтә аҿаанахан, ашьшьышышьыҳәа инеиуа, инеиуа мацара, схацәқәанӡа иаасылсит
исымбаӡацыз, исзымдырӡоз мчык. Адәахьы санагәыдыԥшылоз, сгәаҵа аҵаа хьшәашәа ҭазҵоз аҩны, араҟа, аҩныҵҟа
уаныҩнатәоу... Ателефон слымҳа инадыскылеит. «Шәабаҟоу,
иахьа жәантә сышәзасхьеит. Сабантә асуеи бымбои, Адица,
скабинет аҟнытә!» Днаухәаԥшыр, угәы иҭоу идыруан рҳәеит,
абни, Ӡержински. Шьыри, знык аҟара Самсон Григорич
дихәаԥшызшәа дыҟандаз... Дааҩнашылеит сусеилкааҩ. Уажәы иаҳагьы ашьхақәа ирхыҵны, иаҳагьы ажәҩан ҵнарлашаахьан илакыҵақәа ирыҵԥхаауаз амра.
– Уаҵәы ашьжьымҭан, асааҭ жәба рзы иузыԥшуп. Араҟа,
сара сҿы уааи, усыманы снеиуеит. Уагымхароуп, еилукаау?
Арратә дисциплина. Иухумгахьеи арра?
– Танкист первого класса! – Схы смырҽхәар, уаҳа сзырҽхәода.
– Азауад аҿынтә узаарым. Уаха уаала сара сахь. Ашахмат ҳасып. Ҳаицәажәап. – Даасыхәаԥшит. «Аҩныҟа сганы,
сыргәыбзыӷны, иҵегьы сирҳәоит, нас иаарҳәны... «Самсон
григоричраа» игәы ҟарҵаӡазар ҟалап. Изысзыҟамҵарызеи
амакарич...» – Иџьашьаны узсыхәаԥшуазеи? Ала ижәҵаны,
дыршәаны Самсон Григорич иурҳәаз ласҳәан, дшыччоз лкьатеиах ԥҵәеит сыԥшәмаԥҳәыс. Акриминалистикаҿы иҿыцӡоу
методуп лҳәеит...
– Шаҟантә ишәасҳәахьоузеи специально ала ичсмырчеит
ҳәа...
Ателефон абжьы анга, иаақәиԥааит. «Сыргәыбзыӷны
шьац­ҳәак саҿаиршәуеит...» Ателефон ықәиҵаанӡа снаиеи­
хырхәан:

201

– Иҭабуп, учеиџьыка иазҳааит. Уаҵәы иануҳәаз сааиуеит, –
ҿагәыбзыӷра ччаԥшьк сқьышәқәа инарықәҵаны сындәыл­ҵит.
Ирҳәоит, ауаҩы ибз зимоу игәы иҭаҵәҟьоу алаиҵәахырцоуп
ҳәа. Ус акәзар, сара сыхшыҩ мацара акәым, сыбзгьы аарҳәноуп ишсыхәлоу. Аҵәахра ацымхәрас, сгәы иааҭаҵәҟьоу
зегьы аҳәоит. «Уара сара сузжьо џьушьома, асҟак узысҿаԥхаҿаччо «самсонгригоричраа» чамсҟәыл дук уҿыршьит...»
– Уаала, уара, уаха аҩныҟа, – иҳәеит еиҭа, ателефон наҟ
даанаханы.
– Иҭабуп, Аҟәа џьарамкәа-ҩыџьарамкәа сахьнеиша
сымоуп,– ианысҳәаҵәҟьа схы иааҭашәеит, икалам аанкыланы,
ишыҟаиҵац, иабанхои удырцәа, ирыхьӡузеи, ирыжәлоузеи
ҳәа дсазҵаар исҳәозеи ҳәа. Аха убри аамҭазы, ииашаҵәҟьаны аҩныҟа снаиԥхьозар, сусқәа цәгьамзар ҟалап ҳәа сгәы
иааҭашәазоуп Аҟәа сахьыԥхьаша сымоушәа сзырҳәаз. Ба­ша
ирҳәоит, амцҳәара зхылҵуа ашәыргәындароуп ҳәа. Агәырӷьарагьы амц анунарҳәо ыҟазаап.
Ателефон нықәиҵеит. Снапы аасымихит. Сҟәаҟәа днаснасит, убӷа риашала ҳәа аанаго.
– Уаҵәынӡа! Ровно жәба рзы.
Сындәылҵит. Арахь санаауаз аҵкыс иаҳа иласын ажәҩан. Абасоуп ушҩашьо, Алиас. Ишԥеиҳәеи Самсон Григорич? Аҩыжәра иахҟьаз баша еисроуп, сцәа ԥызҽыша
акгьы сеимҳәеит, сгәаӷ иман апарторг, убри иоуп зегьы
еиқәзырҽаҽаз иҳәеит. Бзиарамзар цәгьара сзызымуц ауаҩ,
Алаҳәа Еиқәаҵәа ҳәа Аԥсара зыӡбахә рҳәо дидкыло... Сыхшыҩ аарҳәызар, сусқәагьы мнаҳәы-ааҳәышьас ирымаз... Иахьагьы уқәгылеит урҭ ажәақәа иасҳәаҵәҟьеит ҳәа. Арратә
прокуратура...
Амардуан сналбааит. Атротуар сахьнықәгылаз, ҵла дук
снапы надкыланы саангылеит. Аԥшахь анысҿас, насгьы ани,
схы сгәы ахзыршәоз амҵақьақьаратә ччаԥшь, аҩны аҩныҵҟа
ианынсыжь, сшьара саақәлан, иаҳа суаҩны схы сыԥхьаӡо
салагеит. Изакәыз ажәала еиҭасҳәартә исыздыруам, аха
исзыхынҳәит, сцәыӡра иаҿыз бзиарак.
Басла ацҳа иқәҟьаны, аҵлеи сареи рхы ҳақәк икәалаауа
зҿаазхоз амашьынақәа, ианааҳзааигәахалак, инхаҵәиааны

202

анаара инаҿашәкәа ицон. Убасшәа сгәы иааснаҭеит. Саб
иашҭа аԥынҵаҿы, ҳца аԥхьа сгылоуп. Иааилашәшәуеит.
Ахәылԥҵарақәа ажәҩан иалхәхәа, аца рхы ақәкны ишааиуа,
ианаадыххылалак, рымҵәыжәҩа ԥшандага еиқәаҵәақәа
хьарнаауа, инаваԥырны ицоит еиҭа ажәҩан ахь. Реиҳа илаҟәуа схы инықәсуеит. Сара, сеиқәа кьаҿ сышьаҵаны схахәы
ҿыц ирҟәыдны сгылоуп. Схәыҷӡоуп. Сцәа сынҭаӡыӡоит, аха
сеиҭаҵуам, схала сгәы сырӷәӷәоит. Абар, иааиуеит ахәылԥҵарақәа. Сымшәароуп. Сышьҭахьҟа иганы сызнапык ала
ирыӷәӷәаны искуп егьи снапы. Бзиа избон саныхәыҷыз, схала,
исылшо аԥышәара. Исыхәоу исмыхәоу убри саныҩеидас...
«Сахьцо сымоуп ҳәа иаҳәаны, иараби, дзызжьазеи?! Дәыԥсшәамкәа, гәыкала исеиҳәазар, уаала уаха аҩныҟа ҳәа?»
Акраамҭа ақалақь салан. Астудентцәа рзеиԥшынхарҭахь
сцарц сыӡбеит азнык азыҳәан. Сназхәыцит. Бареи сареи ашкол
алгаха ҳаузҭгьы, аинститут ҳҭалон, сынтәа ҳалгон. Ус анакәха,
иҳацҭақәаз ҳҩызцәа... Ииашаҵәҟьаны, азеиԥшнхарҭаҿы урҭ
рацәаҩны иҩноуп. Уаха снарылаԥхьап.
Аулица ианыршәланы сҿыҩасхеит.
Мап, Адица, сымцаӡеит уахь. Исыздыруам еилыбкаартә
ишбасҳәара. Убри аҽны бара бысгәалазыршәо дарбанзаалак
аӡәы ибара акәым, бхаҭа бцәаара снахьыԥшыргьы сҽысҵәахуан. Акласс аҿы иҳадтәалақәаз дарбаныз бареи
сареи ҳаизыҟазаашьа ззымдыруаз. Шаҟантә аандақәа рҿы,
мамзаргьы аклассӷәаҿы «Адица+Алиас = абзиабара» ҳәа
ананырҵалак, ҳнапқәа ахьшьуа, сара сыԥсахы ԥыжәжәо, бара
былабжышқәа хаҟәҟәало, иаҳрыцқьахьаз. Азеиԥшынхарҭаҿ
снеир, саазбалак ицәырыргоит быӡбахә. Аԥсараа усгьы
гра бааԥсны иҳамоуп, шәышықәса рышьҭахьгьы аӡәы дызцәыԥсыз, игәаларшәаны, идашшылара. Иҟан даҽакгьы, аԥсаратәык дызбарц зысҭахымыз. Ибаҳахьазар акәхап. Уажәы аԥсараа ирылаҩны иҟоуп амашьынаныҟәцаҩ Алхас
имашьына дшақәтәаз иахьбӷалаз сара ишысхароу. Иҟалоит,
Маџьгана иакәзар ирылазҵаз, уи хымԥада иеиҳәон Алхас.
Аха Маџьгана усеиԥш ажәабжь рылеиҵеит ҳәа гәҩарас
иансоулак, сиашам ҳәа зысҳәо, дгаӡамзар, ҳәашьас имоузеи,
ибӷеиҵарц ииҭахыз сара сакәын ҳәа? Уара ушԥабӷаиҵоз,

203

узыхирҟьоз? Усҟан ишԥаиҳәо? Бзиа иибоз аԥҳәызба уажәы
сара сыԥҳәыс лоуп иҳәозма? Ус иҳәар... Бара, Адица, бхаҵа
иамҳәашьас иҟабҵазеи бареи сареи хыбрак аҵаҟа ашьыжь
шара ҳшаԥылаз? Уажәыгьы ҳмаҵурҭаҿы икнаҳауп саб иуапа... Уи шаҳаҭра ауеит. Сҩыза Мирон исеиҳәеит саби иареи
Алхас изызуз аӡбахә ала ишеицәажәахьоу.
Ибзианы акраафаны, сцап абиблиотекахь. Ирымсхып
ашәҟәы «Мегре иҭаҭыныжәга». Аҩны аԥхьара саҿын. Исгәалашәоит сахьаангылаз. Иацҵаны саԥхьалап абиблиотека
ашә адыркаанӡа. Абаҳчақәа рҿы игылоу арымӡ, мамзаргьы
адәыӷба аанҿасырҭа... Сахьԥхьаша сыԥшаап.
Шықәсқәак уажәаԥхьа, Адица, ауаҩы иеилкаара иаҳа
исзымариан. Снаихәаԥшуан, уаҳа сҭахӡамызт. Ма цәаныррак
ҟәандаӡа сгәаҵа инҭалон, мамзаргьы уи ауҩ изыҳәан сгәаҵа
ашә накуан, иакӡон. Уинахыс абзиара сзыҟаиҵаргьы, иауамызт, иаатуамызт уи ашә. Ииашаҵәҟьаны Дамшәи сареи
ҳаиԥшуп убри аҟны. Изхысҳәаауа, уажәы, сгәаҵа ашәытақәа
ананыла, схаԥыцқәагьы аныҵыҟьҟьа, иаҳа сҟәыӷахеит анысгәахә, ауаа реилкаара иаҳагьы исцәыцәгьахеит. Дуаҩы
цәгьоу дуаҩы бзиоу, иаҳҳәап, сусеилкааҩ? Раԥхьаӡа Самсон
Григорич данҭарк, дхагәыбзыӷ-ҿагәыбзыӷуа, дзыдгылоз сара
сакәзу, схаԥыцқәа ыҵызхыз иакәзу сзымдыруа, исҳәарц
исҭахӡақәамызгьы сирҳәеит. Ашьҭахь убас дсықәыӷәӷәаны
дсацәажәон, сара сакәызшәа зҭаҷкәымқәа мҩанызҵаз, сара сакәызшәа Фриц иавчаркақәа сырзымфеит зҳәаз, сара
сакәушәа, шьапык ԥуҟар узқәыӡуа аа-ҵла астудебеккер
дуӡӡала икылганы, ихны изҭиуа. Иахьа, деиқәԥсышәаха,
амакарич узысуроуп, уаха аҩныҟа уаала, усасны усҭаз иҳәеит.
Дзыргәырӷьоз? Сара исыбзоураны уи димԥыхьашәеит Сам­
сон Григорич. Иаҳҳәап, аибашьра дахьыҟаз иҵҩақәа цқьоуп.
Схаԥыцқәа рзыҳәангьы «асрок» иқәшәар ауеит. Убри аус
адыркырц азыҳәан, Самсон Григорич иҭаацәеи иҩызцәеи
аԥсараа ҳкасса андырҳәыз иргаз аҟара, иаҭаххар, мышкала
еизыргоит. Сусеилкааҩ инаирҭап. Уи иахьеиҳау даҽаӡәы
инаииҭап. Иахьеиҳау аҭыԥ ахь имҩа каххаа иаасыртит. Зны
амашьына аанкыланы Маџьгана днаивасыртәеит Адица.
Снапала днаисҭеит. Уажәы... Ҳәарада, амакарич сзыҟаи-

204

ҵароуп. Ишыҟалалакгьы, иара изеиӷьу аҿы икылсуеит.
Исгәалашәеит, шәҟәык аҿы саԥхьеит. Анасыԥ – амра иаҩызоуп, амра адгьыл зегьы знык ала иазырԥхаӡом. Ганк иа­
нақәыԥхо, егьи аган еиқәылашьцоуп. Аӡәы ишьамхқәа иҵ­
ԥраауа даннеиуа, егьи ажәҩан лаҟәны иқәыӷәӷәалароуп.
Сара схаԥыцқәа уи аусеилкааҩ изыҳәан...
Зны схы сазгәаауа, ҽазны ахәыцра зынӡаск саҟәыҵны,
иныҵак сшәышәуа, снаԥшы-ааԥшуа амшын иацәыхарамкәа, улицак ианыршәланы снеиуан. Ауаҩы иакәзаап ауаҩы
ижәҩан лазырҟәуа, идгьыл зырхьанҭо. Сбызхәыцуамызт
бара, сизхәыцуамызт алаба наиҵшьуа зашҭа иқәу Алхас,
срызхәыцуамызт Аруҭан, Мсыгәда, Аԥҭа, саб. Исхашҭит сан
дымбаӡакәа сшаазгьы. Исыздыруам уаҵәы иахьсыԥхьо
исзыԥшу, аха иахьа, Анцәа иџьшьоуп, схы сақәиҭуп. Есышьыжь уаныҩагылалак, Алиас, узышьҭақәоу уаарҟәаҵны,
амрагыларахь ухы рханы, Анцәа иџьшьоуп, ажәҩан аҵаԥшра,
амшын агәиаҵәара ахыԥшылара, адгьыл ақәныҟәара иахьакгьы иахьсаҭәахаз уҳәалар иаҳа еиӷьуп, избанзар, дад
дукәыхшоуп, есышьыжь иаагыло амра, уара узыҳәан иҵыхәтәантәихар алшоит. Ауаатәыҩса уара рыцҳа уакәым, дара
рзыҳәан дкыдҵаны ашьра иақәшаҳаҭхаз, рыгәнаҳарақәа
ишьала изшәозшәа, игаӡарала, агәра згаз, акгьы илымшеит.
Зегьы иреиӷьуп ауараш жәырҭа асамықьҭан. Ачехцәа руараш
анузыԥшаа...
Ҳаи, шәанаџьалбеит, амҩа иахьықәу егьа аҵаа иакыргьы,
егьа абжьымра ақәцеиргьы, амшын аҟны ишнеиуеиԥш арҩаш, реиҳа сҽынаҟәыҭханы, реиҳа сацәыбналеит анысҳәоз
аамҭазы, Аԥсара агәҭаҵәҟьа сышԥананагеи! Зегь реиҳа
зылабара сақәымгәыӷӡоз!..
Аҭӡамц зегьы саркьаԥсараха, акыдыршәылақәаҵәҟьа
амаӡамкәа иҟаҵаз ҩнык савсны снеиуан. Амш алашара рзымхозар акәхарын, афымца лампақәа рацәаӡаны иахьаркыз
уада ҭбаак сныҩнаԥшит. Астолқәа, аӡахыга машьынақәа...
Ахалаҭақәа рышәҵаны аҳәсақәа, аҭыԥҳацәа қәыԥшцәа...
Аҳәса анырацәоу, зегьы уара ианухәаԥшуа, игәасҭахьеит,
иухәаԥшуеит хыччашақә, рқьышә уқәҵашәа. Ухы ахьугара
узымдыруа уқәдырхоит. Уахь сымԥшӡозшәа, исымбошәа

205

сылаԥш нарҟәызгеит, аха ишысҭахӡамыз еиҭах сынхьаԥшит.
Илаԥшҵашәароума? Адица араҟа дабаанагоз?! Быблақәа
сырхыԥшылазшәа... Лара, быԥшра зхыскааз, аԥҳәыс данаасыхәаԥш, сыԥшышьа џьалшьоу, сылдыру, дшанханы
лылаԥш насыдхалеит. Схы ааласырҟәит, изулак исаркьаԥсараз аҭӡамц снавсит. Егьараан исҳәахьазаргьы уажәаҟараҵәҟьа ихьанҭамхацызт ажәҩан. Схаҿы иааит. Амц уҳәап,
Адица, акыр иухәозар, аха уаргьы иумыхәо, иаргьы мцны
изуҭахузеи. Уи аԥҳәыс дызусҭаз схаҿы ианааи, быԥшра
ахьылхыскааз азыҳәан сгәырӷьеит, сгәаҵа зегьы ҭәит бзиабарала ҳәа баҳәаны бсызжьагәышьом. Ашьоура!.. Иџьабшьашт ари ажәа ахьысҳәо. Иабатәи шьоуроу бымбои!..
Исылшозҭгьы, иԥҟаны ишьҭысхуан убас еиԥш закәанк,
абзиабара зшьуа аус иарҭаларц, уаҩшьрак ҟарҵазшәа ахара
рыдҵаны. Ларгьы сгәалҭазаарын, даадәылҵын, атротуар
днангылеит... Мсыгәда, бара бан. Сзымцеит. Лҿанаалха,
сыл­ԥыларц саахынҳәит. Блеихаҟәысрак иалагӡаны сыбла
иаахгылеит сахьак. Шәыҩны ааигәара, амҩа нымҩахыҵ,
иааҳәыгәраны иахьыҟоу, акәаԥраҿы ҳтәоуп, адунеи зтәу,
бареи сареи ҳхала. Амҩаду даныланы дааиуеит бан. Аҳәыгәра ҳаҽнаваҳкит. Ҳхы навырҳәҳәаны ҳнаԥшуеит, еиҭа
ҳҽаҳҵәахуеит. Днаҳавсуаны: «Шәсымбо џьышәымшьан,
уиаҵкыс шәҽыбӷашәымҵан!» – анылҳәа, бара сара бысзыҵҟьеит: «Ахьажь еиԥш, ухахәы џыԥхьӡа, уара уоуп зхы
цәыҵырҳәҳәаны илзырбаз!» – схы аԥахә аақәбыргеит.
Слымҳа иҭаҩит уажәы: «Шәсымбо џьышәымшьан!»
Лҳәашьа қьиа сгәы иқәыҩуа, убри агәалашәара хәыҷы
сыбла ишыхгылазгьы, ԥхашьара, мамзаргьы гәшаҭара
марцхалк сыблақәа ирхымкәа, ҿымҭ сналыдгылеит. Ибҭахузеи, ҳәатәыс ибымоузеи сара сҿы. Быԥҳәысуп, аԥсшәа
сабҳәарц бандәылҵ, сбывсны ацара схы исзаҭәамшьеит.
Аԥсараа, ишыбдыруа, «шәара» ҳәа зарҳәо анхәеи абхәеи
роуп, сара сани саби «шәара» ҳәа бышрацәажәоз еиԥш,
саргьы, ибгәалашәоит, бани баби «шәара» ҳәа расҳәон.
Мшыбзиа хәлыбзиа акәымкәа, «Бышԥаҟоу, Мсыгәда?» –
сҳәеит.
– Сшыҟамзаара иҟоузеи?

206

– Ус быҟазарц бҭаххан, быҟоуп мчыда...
– Иуҳәартә уақәшәеит.
Зегьы еибыҳәаны иалгахьоу реиԥш, акраамҭа ҳгылан
ҳаиҿаԥшуа.
– Сгәы иамуит уанызба. Иуԥсҭазаашьоузеи? – лылабжышқәа ҩхаҟәҟәалеит.
– Аус зуеит азауад аҿы.
– Уи саҳахьеит.
– Ԥҳәыс даазгеит. Ахшара рацәаны исымоуп. – Саԥхьаҟа
азыҳәан акгьы исыхәомызт, аха уажәазы иҳәатәыз мцын.
Аҟәыӷахара саҿыми! Амц ахьҳәатәу, уԥхамшьан, иоушьҭ
амц. Аиаша ахьҳәатәу, угәырӷьаҵәа, иҳәа аиаша. Исҳәеит
насыԥ сымамкәа сықәхазаргьы жәбеит быԥҳагьы баргьы ҳәа
аанаго.
– Уара ухаҵоуп, ухәы ҭаурхарым, зынасыԥ зҿаҟәаз Адица
лоуп акәымзар, – лҳәеит.
– Илуазеи Адица?! Ахаҵа замана длымоуп, лара илхымшазаргьы, ран леиԥш дырбоит лыԥҳаԥсацәа.... Баӡ итәы
бҳәар даҽакуп...
– Баӡ ихьзеи?
– Ауаҩы дышьны абахҭа иҭаку изыҳәан ихьзеи ҳәа иҵаауа смаҳац, – сыбжьы аархәыҷны, ажәҩан снаҵаԥшшәа,
инацысҵеит, – насгьы изҳәо дызусҭада, ауаҩы дызхишьааз,
дзыхшаз иан!..
– Мап, нан, Баӡ дхьааӡам. Даҽа ҩышықәса роуп изынхаз.
Абахҭа дааҭыҵыр, аԥсараа днарылагылап.. Хаҵара дук
ҟазҵаз иеиԥш ихәаԥшлап...
– Дегьаԥсоуп, – сҳәеит. Иҿыхеит, ҿнаҭит саб ишьа, аха
уажәы ус сзырҳәаз, лара диқәӡбуазшәа ахьеилыскааз ауп.
– Ааи, ааи, даԥсазар акәхап, – лылабжышқәа ҩхаҟәҟәалеит. – Уара, нан, уажәазы ухахьы иааугашам макьаназ гәаӷла уҭәуп, аха иухоумыршҭыр, мышкызны еилукаап, ауаҩы изыҳәан угәы иҭаҵәҟьоу аиаша аҳәара шаҟа ицәгьоу,
убри ауаҩы, иухшаз ихаҭа иакәзаргьы. Ианакәзаалак ицә­
гьоуп аиаша аҳәара, аха иҟан аамҭақәак уи мыцхәы ианы­
цә­­гьаз... Издыруеит, аамҭа аныхьанҭоу ауп ауаҩы дза­
кәы­ҵәҟьоу иаҳагьы ианеилукаауа. Сара исхароу аамҭа

207

иақә­сыжьырц, схы сыриашарц акәым. Сара исхараз, сара
исыхьӡеит. Аха шәара, Адицеи уареи зиааира шәылымшаз...
Ах, нанхеит, асҵәҟьа ушԥамчыдахеи... Шаҟа сшәеигәырӷьоз,
шаҟа сшәыҵашьыцуаз! Сара сзылхәдахаз, шәара Анцәа
ишәаҭәеишьеит ҳәа сшыҟаз... Шәаԥсамхеит, нан, абзиабара
иашаҵәҟьа сыԥҳагьы уаргьы шәаԥсамхеит. Ларгьы бзиа
илымбаӡо, зыԥҳацәа лара илаҟароу ахаҵа дидтәалаз, уаргьы,
ишԥоуҳәеи? Сыԥҳәыс, сыхшара... Иабатәи ԥҳәысу, иабатәи
хшароу... Уахьыҟоу, ушыҟоу сара соума иззымдыруа! Сара
хьӡы бааԥсык схылазар, лареи уареи иабашәԥырхагаз! Сара
сыхьӡ-сыԥша азыҳәан акәызма сыԥҳа узлышьҭаз?!.
Исҳәара сҿамшәо, сгачамкны слыхәаԥшуан. Арахәыцқәа
зхьынҳалаз, лхалаҭ цәиқәара-цәиаҵәа аџьыба ҭбаа ду иҭакыз
лнапы ааҭылган, нацәхыԥк иаҟараны, ишкәакәаӡа, хәшәык
лҿы инҭалҵеит.
– Абасҵәҟьа акәхарын усҟангьы уҿыббаӡа ушгылаз!
– Исзеилымкааит, ианбыкәыз сҿыббаӡа сангылаз?!
Исзыбухьоу азымхошәа...
– Шәанаџьалбеит, сара скәал шәара шәышԥаҭагылеи,
шәара, Алаҳәа Еиқәаҵәа зыԥхыӡгьы даламшәац. Иҳәатәыз,
иутәыз Адицагьы уаргьы ишәзымдыруа, шәсабицәаханы...
Сара сцәырҵуамызт. Сыззыԥшыз зуҭахузеи. Иан илҳәаз ба­
зымхәыцын, аус злоу иара иоуп, бца, дыԥшаа Алиас, шәыбнала ҳәа дахьузынасышьҭыз... – лыблақәа ирхыз алабжыш
ҩхыҵын, лӡамҩақәа ирхьыкәкәаны аҿаанахеит.
– Акгьы сзеилкаауам? Сара исхароушәа...
– Сара соума нас изхароу Адицеи уареи шәахьеинасыԥымхаз?! – Убриаҟара иџьасшьеит илҳәаз, игәыблраз,
игәыԥжәараз, адунеи акы сыламкәа, инасԥырҵит. Бара, ала­­
мысда, ахаҵа дышбымаз, абзиабаҩ, дышьҭызхыз, ауаҩԥсы
дызхыршьааз, ақыҭа иалырцаз боума, ахара сыдҵаны иса­
цәажәо ҳәа шԥаласымҳәеи!
– Уара иҟоуҵашаз узымдырит, аха лыҷкәын инасыԥ ма
дазхәыцындаз уан... Шәызегьы!
– Сбыҳәоит, иҟалозар, сара сан... Уи лыхьӡ аҳәара, бара!..
– сыбжьы сыхәлашәеит. Дсыхәаԥшуан сан лыԥшра ҳәа акыр
сымазарц еилылкаарц лҭахызшәа.

208

– Иҟалҵаз ацәгьара бзиараха илԥылааит уан...
– Бара излабҳәо ала, ҳара ҳауп изхароу? Сара сан лоума?.. – сыҽныскылеит.
– Сара исхароу заманалаҵәҟьа издыруеит. Аха уара
хаҵа ӷәӷәак уакәушәа, узыхшаз аԥҳәысгьы гәнаҳарак ҟа­
лымҵацшәа... Шәара шәахьеицәлырӡыз аҵкыс еиҳау
иар­бан гәнаҳароу?! Исыхшаз реиԥш пату уқәысҵон. Уздыр­­уаз џьысшьон. Бзиабарала угәаҵа ҭәызшәа, абасҟак
аҽыр­­машьцара!.. Адица лакәмызт, аха ухакәын бзиа иубоз! – узлаԥхамшьои ҳәа аанаго, даасыхәаԥшит. Лыблақәа
(исҳәарц акы аасыгымхеит быблақәа ҳәа) санырхыԥшыла,
зынӡа исыхәлашәеит сыбз. Аԥхьа ақәыџьма аагылазҭгьы
Дамшә, абжьы ахәлашәарызушь? Издыруада, алақәа ақәыџьма анырԥылалак, рыбжьы зрыхәлашәо, ԥсахрак ҟарҵахьаны, харак рыдзар? Лгәы инадлырӷәӷәалеит лнапы. Хьаак
налҿықәлеит. – Сара сахаанымхаргьы, издыруада, ҳақ ыҟазар,
мышкызны аиаша ааԥшыр... – зацәажәара саҭәасымшьоз
аԥҳәыс, уацәажәара иаԥсам ҳәа аанаго, лнапы аалҟьан,
дхынҳәны, аӡахырҭа уада дныҩналеит. Сыԥсахы ԥыжәжәо
сгылан ԥыҭрак. Сналышьҭаххны сныҩналан, шәааӡырҩы аб­
раҟа аус зуа, ари дыжәбома, абри аԥҳәыс, абри иҟалҵахьоу...
Сыбжьы ҩыҭцаны... Аԥсара дшалырцаз еиԥшҵәҟьа убри
ауадагьы ддәылырцартә иҟасҵар...
Асааҭ снахәаԥшит. Жәаҩа ҟалахьан. Акино ахь сцап,
мамзаргьы ресторанк сныҵаланы... Шаҟа сзыфо ыфаны, шаҟа сзыжәуа зжәып.
Уигьы баша исыӡбақәаз иреиуахеит. Аӡәыр дысзыԥшызшәа, сныҟәашәа иацҵаны, амшын ахықә ахь сҿынасхеит.
Сшьамхқәа кәадахон, сыхшыҩ еилаԥаҭон. Дзакә џьнышузеи! Лшьамхы арсны, лабжышла икәабоу ажәақәа рыла сҿаԥхьа аминауаҭра ашьҭаҵара ацымхәрас, дааҳәны, сара исхаратәны, сан лзыҳәангьы... Ччаԥшь еиқәаҵәак сқьышәқәа
инарықәлеит. Сцап азауад ахь, аҩныҟа. Шаанӡа саагылар,
сахьӡоит. Иахьа сзагхаз, цәажәарала сыхҭеикит аҟарул, насгьы адиреқтор иӷрагәаз ашҳам схьишьаанӡа симышьҭит. Сцар
аҩныҟа... Сахьнеиуа данбахынҳәуеи ҳәа, дыгәжәажәо аӡәыр
дыԥшушәа... Илықәыршәны сцар Гәдиса иахь? Уи уажәы

209

имбеит сыхәышәтәра. Ажәабжьқәа сеиҳәалап, иҩны снаицхраалап, сыҟаз уаҟа. Гәдисамыхкәа, дуԥшааит амаалықь
ԥсыцқьа. Аԥҭа бзамыҟәрала дышҭахаз, иҟаиҵаз зынӡаскгьы
ишхаҵарам, заманалаҵәҟьа идыруеит, даналацәажәо, игәоумҭаӡаци, ублақәа дырхыԥшылаӡом, ихаҭа иакәӡами изҳәаз,
урҟәаҵ, ус аӡәы дрымазароуп аԥсараа ҳәа? Арахь Аԥҭа
дынцәазтәқәаз раԥхьа дгылоуп. Изыҟаиҵозеи ус? Ихаҭа
изеиӷьын азыҳәан. Иаргьы иҩызцәагьы рхы алаҿырхит...
Амшын ахықә саваланы сышнеиуаз, афатә афҩы ансаҳа,
схәыцрақәа наҟ инасԥырҵит. Акрыфарҭа сныҩналеит. Егьа
ажәҩан иалаларгьы, адгьыл ахь ихнымҳәыр шамуеиԥш
аԥсаатә, егьа ус урышьҭазаргьы, дад, Алиас...
Акрыфара сшаҿыз, аԥенџьыр салԥшны саанаԥшит. Аулица ахьааихуҵәо игылан ԥшь-етажкны еихагылаз хыбра дук.
Ашьаҟа ԥшьыркцақәа абарҵа ҭбаа иаҵагылан. Ахыбра ахаҭа
ахыц еиԥш аҽырхәаны... Избахьоушәа... Иабазбахьоу?
Сандәылҵоуп иангәасҭа. Ашьауардын амҵәыжәҩа еиԥш,
аҽырхәаны ахыб аҿы ианын «Абхазиа» хәа. Асасааирҭа...
Абри асасааирҭа... Амшын аганахьала, аԥхьаҵәҟьа рфотоқәа
еицҭырхит. Абраҵәҟьа игылан. Асасааирҭа рызқәа еиархан.
Абрирахь, иармарахьала (издыруан аԥсараа рҵас, аеҳәшьа
ахаҵа диваиргылоит иарӷьарахьала, иармарахьала иваир­
гыло иԥҳәыс, ма бзиа иибо лоуп) Аруҭан ишҟа лҽаарна­
ашәа дгылоуп Мсыгәда. Афото иаҵаҩуп ашықәс. Аибашьра
ҟамлацызт, аинститут иҭан. Абри мацарагьы лаҽԥныҳәаны...
Дышԥасацәажәеи! Уаҳа акы аасызламҳәаӡакәа!.. Снаԥшны, Аԥсара зшьапаҿы ишьҭоу ашьха збауа акәым, адунеи
аҵыхәахь сықәҵны сцаргьы, аԥсараа ҳҟазшьак сзацәымцозаап. Ҳгәы иҭаҵәҟьоу иаахтны аҳәара ҳцәымӷуп. Мҩасҩык
даҳбар, даҳҭахӡамзаргьы, умҩахыҵ, аҵәыцақәак наҳкылап
ҳәа дыхҭаҳкуеит. Дуцәымӷуп, аха дсасуп. Иууалуп. Даԥсамзар? Илаҳәатәын. Иабатәи патуқәҵараз, ԥхашьараз,
иабатәи гәшаҭараз... Адица лыблақәа!.. Усҟан акәмыз иаҳагьы ианҳәатәыз!
Абиблиотекаҿы сышнеиз, Аҟәа уҭаҩӡам ҳәа ашәҟәы шсырымҭаз, ашәҟәқәа рацәаны имҵаҵаны, аҩра-аԥхьара иаҿыз
арԥыск снаиватәан, ииҭахымыз шәҟәык имхны, саԥхьозшәа

210

ҟаҵаны сшахәаԥшуаз, амш нҵәаанӡа сызҿыз, еидысхәыцлаз
зыбҭахузеи. Мсыгәда уажәшьҭа аҩны дҟалоит анысгәахә,
сҿынасхеит лара лышҟа. «Басла ацҳа уқәгыланы уаанаԥшыр,
лашҭа хәыҷы унҭаԥшуеит». Иаасгәалашәеит анышәынҭраҿы
дназгаз ашофер ҭаҳмада ԥаҵа-кьатрацә ииҳәаз. Исхашҭыз,
абиблиотекаҿы сантәаз, аԥсаратәык сибандаз, аҵара иҵозаап, ишьапы даҳзықәымҟьазаап иҳәарын ҳәа санхәыцуаз,
философиатә зҵаара дуқәак рҭак зыԥшаауа ихәыцшьа
сыҭаны, сыцламҳәа снапы аҵаргәа, сыблокнот инанҵо, иеиқәсыршәеит Мсыгәда илысҭаша азҵаарақәа. Азҵаарақәа
раҵкыс, алекциа иаԥхьо итезисқәа иаҳа иреиԥшын, избанзар исыӡбеит, сҽазыҟасҵеит, ацәажәаха лымҭакәа, сгәы
иааҭоу зегьы лаҳәаны сындәылҵны сцарц. Шәара, ҳзыхшаз
абасеиԥш иҟашәҵақәахьоу ирыхҟьаны, ҳара!.. Санааҿахо
сыблокнот снахәаԥшлап.
Зынӡаск сырхымԥшылап лыблақәа. Исҳәап, исҳәаӡап!..
Саналго уеизгьы-уеизгьы ихсыркәшап абас: «Бара бхаҭаԥсаҭа лоуп быԥҳа! Бара ибдыруама, уии сареи уахык шаанӡа
хыбрак аҵаҟа ҳшеицыҟаз?! Ааи, ааи, ашьыжьшара ҳаицаԥылеит, ахәышҭаараҿы амца еицеиқәаҳҵеит!» Иарбану
сызлеигӡо, ма сызцәыԥхашьо. Амра иацәшәаноуп анышә
изхәыҵало ацәыслампыр. Амра,зегьы ԥсыс ирхоу. Анасыԥ
ԥсыс иахоузеи? Аиаша. Усгьы ҳамҩасыҩцәоуп, ҳцаанӡа уахь,
хынҳәышьа ахьамам, еиӷьуп, Адица, ара ҳшыҟоу, уи амра
аблақәа ҳарҭаԥшыр, мамзар уажәшьҭан, аԥсараа ирҳәар
ҟалоит, ҳадгьыл ацәа ҳзыԥҽуам, шәызқәаҭыԥ ҳамам араҟа
ҳәа. Абас дхәыцноуп хымԥада, уи ауха луаз ажәа зсалҳәаз
Мсыгәда. Ҵаны, лара лызқәаҭыԥ Аԥсара изыҟамлеит, аха
зызқәаҭыԥ аԥсамыз... Лыԥсҭазаара аҵкыс инеиҳаз – лына­
мыс ахҭнылҵеит, амра налԥхарц днахеит, иашак абасҟак
шықәса ихызҩоз аԥҭа.
Бахьынхо, ақыҭа мацара акәым, аҳабла, уахь мҩахыҵырҭақәас иамоу, зегьы ақьаад ианҵаны ианисҭа, атаксист
шәаџьҳәара данца, саахынҳәын, лашҭа хәыҷаҿы стәан акраамҭа. Џьанаҭ баҳча ианҭицоз ҳани ҳаби, гәаҟрала, хьаацәгьа­ла
ахшара боулааит ҳәа ҳан данлықәшәиуаз, ԥхӡашала иҿаҵахәы ааирыхларц ҟәадас ианиқәиҵоз ҳаб, даҽа шәиԥхьыӡк-

211

гьы нарышьҭеиҵеит аҩыџьегьы. Аиаша хәыԥсас иазԥиҵәеит
ашьеи алабжыши. Ареволиуциақәа, аибашьрақәа... Уахьынӡа
ҳазцарызеи...
Мсыгәда лыҷкәын сакәыз џьшьаны, иааины иансыдашшылоз, сара сзызхәыцуаз зынӡаск даҽакын. Схы самха­
бзиан. Исымазаап, аусеилкаара азыҳәан ииашаны абаҩха­
тәра. Сгәы иааҭаз зегьы лара лаҳәара ацымхәрас, лара
лгәы иааҭаз зегьы лсырҳәеит. Хәыҷы-хәыҷла, далахало...
Ҳәа­р ада, аиурист исаҽԥниҳәаша ҟасҵагәышьеит, аха...
Иаҳҳәап, аусеилкааҩ азин имам, иҭиҵаауа ауаҩы, игәра
игартә джьаны, нас иаарҳәны убри агәрагара ихы иаирхәар.
Зегьы еилыбкаар иџьабшьашт, дсыздырӡомзаарын бҳәашт.
Сызлабдыррызеи, ҳаицәыӡижьҭеи хәышықәса ирықәуп,
насгьы ҳанеицаныз мҩак аҵыхәтәантәи аҩышықәсак,
бара бзыҳәан сара аҿаҳа сиҩызан. Ах, Адица, еилыскааз
убриоуп, исыздыруам изакә мчу, аха мчык иҳананажьуам
иахырҟьацәаны абзиабарагьы, иахырҟьацәаны ацәымӷ­
рагьы. Аӡиас ишамоу еиԥш, инҭы­ҵыр ҟамло, ахатәы ӡышь­
ҭра, ҳаргьы ӡышьҭрак ҳҭацалоуп. Ҳанҭыҵыр – ҳаахьнархәуеит.
Егьоурым. Уаҳа ԥсыхәа ыҟамзар акәхарын. Аӡахәа ашьапы
хыблаар ишахылҿиаауеиԥш ашьаҟар, џьоукы рыцәгьара
иҭанархаз ҳабзиабара иахылҿиааит акы – аԥсараа ԥыҭҩык
рыбла хнатит.
Бан ашҭа данҭышәца инаркны, дахьыҩназ, дшыҩназ
бхаҭа иббеит. Иббеит, аха сара ишызбаҵәҟьаз акәым.
Атакси Аԥсара инеиаанӡа, шәара шәахьынхо ԥшааны,
бара биманы даанӡа, аԥҳәыс мацқьашьацқьа, аԥҳәыс
еиқәҷаб, аҭаца луада шылмырхиара, илахҿыхӡа ирхиаз
луада, еиԥшхахьан аԥсы дахьыкҿоу – банааиз ишыббаз.
Цқьа бахәаԥшу аҩны ахаҭа? Аҭаҳмада ԥаҵа-кьатрацә,
Мсыгәда машьынала Аруҭан инышәынҭраҿы дназгалоз,
лгәыла, ашҭаҿы ҳахьтәаз исеиҳәон убри аҩны аҭоурых.
Амҳаџьырра иагаз аӡәы итәызаарын. Ҟәара хаҳәла иҟаҵоуп. Аҭӡамцқәа ҩҳаракны, етажкоуп иҟоу. Шаҟа шықәса
уаҩ дыҩнамыз, ашьҭахь, раԥхьаӡа иҩналаз дарбану, зегьы
идыруан аҭаҳмада ԥаҵа-кьатрацә. Ашьхымӡа­ҭра ҭацәыр,
ашхырцәаӷь ишыркуеиԥш, иаазымԥыхьашәоз зегьы ҩналон.

212

Аҩныҵҟа уаҳа амкуа ианҭәы, амҿтәы шьаҟақәа нарсны,
рхыбрақәа ҿҟьаӡа, аҿаԥара хәыҷқәа, акәымрақәа аҿаԥшьра иалагеит. Ашьҭахьҟа, аԥхьаҟа, аганқәа... Уимоу, ахыбраҿгьы ауада хәыҷқәа ықәҟарҵеит. Еиԥшхеит уи аҩны абардра
иаҵәахыз аҵла. Абас иаҿаҟаҵаз кәымран бан дахьыҩназ.
Адәахьала унахәаԥшыр, ҩцарасгьы иуаҭәаушьарымызт. Аха
луада уныҩналар, ахыӷәра шәны, аҭӡамцқәа ақьаад кыд­
ҵаны, аԥенџьырқәа иҳарџьԥсараха, акыдыршәылақәа рыд­
кнаҳаланы... Уахьындәылҵуаз, иббеит, лашҭа акалҭ инад­сыло,
ииасны ицоит Басла. Амҵәыжәҩақәа хьадышьшь, агәа­
шәаҿыҵәҟьа игылоуп аԥслыш. Аҩнгьы дӡахлозаарын. Убас
илырҳазалоуп Аруҭан инышәынҭра злаҟалҵаз. Лыӡахра бзиа
аԥара мацара акәым, агәылацәагьы алалырҳаит. Бара ба­
нааи, иҟалаз ианышәахьан, рыҽдырҭынчхьан, ибымбеит,
дыԥсаанӡа, лыԥсы аиқәырхаразы урҭ иҟарҵоз, данԥсы шаҟа
иҵәуоз. Иаҳҳәоит, изылшахьада акәымзар, аџьныш-қаҷаа
иҵкыс уиааины уаҵәы узыхьхәыша аус иахьа иҟаумҵароуп
ҳәа, аха дарбану изаҭәеишьахьоу уи аҩыза анасыԥ. Схазоуп изысҳәо ари. Схы сазгәаан, аҽнынтәарак чаӷьа сҿахьы иҩасымгеит. Мсыгәда исымҵалыргылаз ачеиџьыка
сахьацәхасыз, бчеиџьыка сҽасырҟьашьуам ҳәа...
Ибасҳәап аханатә.
Аԥсра иацәшәаз абзацәа ахьыржуаз днанагеит ҳәа
аԥсараа ирҳәо ажәаԥҟа, лара лзыҳәан ирыӡбазшәа изнаалоз
уи аԥҳәыс, бара баннеи дахьыкҿаз луада хәыҷы ашәхымс
санынхыҵ, али-ԥси рыла схәы рхианы инықәлыргылеит
иҟәашӡа астолқәыршә ықәыршәны, ауада агәҭаҵәҟьа
игылаз астол гьежь хәыҷы. «Беседа за круглым столом»,
– ҳәа бза­м ыҟәракгьы насҳәеит. Иҟазаап шышкамс
хкык, знызаҵәык акәтаӷь ҵаны иахԥсаауа. Сыламыс
иаԥыраскуа, исыздыруамызт луаз ажәа аҳәара убри
ашышкамс дшеиԥшнатәуаз. Сара исыздыруамызт, аха,
сгәанала, илдыруан лара.
Дахьынхоз ԥшааны, иахьатәи ҳаицәажәара наҳагӡар
сҭахуп ҳәа саннеи, убас дсеигәырӷьеит, зегьы ланажьны,
лышәхымс дхыҵызшәа лыҷкәын Баӡ, бнеизшәа, сан боуп ҳәа
лабҳәазшәа бара.

213

– Акрыфаны сыҟоуп, – сҳәан, ашәсақәа зныз асаан наҟ
снахеит, абысҭа анызба сгәы аҵшьаара ишалагазгьы.
Шәыҩны саннеилак ишылҳәалоз еиԥш:
– Ҿаҵақәак унарыцҳа, нан, – лҳәеит. – Ҷыдала уара
узыҳәан афатә ҟасымҵеит. Иацы, амҽыша, Баӡ, заԥхьа
ԥсра соуша, ихәы сыманы сцеит. Идимкылеит. Ԥаса
изынасҭилон Адица лыхьӡала. Иҭабуп, саҳәшьа ҳәа
ашәҟәы ааишьҭуан, – атумбачка амгәа иааҭылгеит шәҟәы
бӷьыцқәак, еиқәырчаҟәа, акыр зхыҵуаз салам шәҟәқәак.
Наҟ инҭалҵеит. – Уажәы сара шсакәу идырзар акәхап, «не
принимает» рҳәеит, иргьежьны иааргеит. Унацҳа, нан...
– Исфаӡом, ибзеилымкааӡои, бчеиџьыка сфом! – сҳәеит
иаахжәаны. Абжьааԥны ажәа џьбарак анысҿыҵҟьалак,
иҳәаны салгаанӡа сахьхәуан. Уажәы сахьхәы акәым, иҵегьы иџьбараз ажәақәа ҳәатәын сгәахәт. «Бара, ибыхшаз
зчеиџьыка имфаз, сара соума бчеиџьыка иабырҟьашьуа,
бара боума сара лас сзыԥхьаӡо!»
– Уиашоуп, нан, уиашоуп, сара счеиџьыка уаӷоу ифааит,
– асаанқәа неидкыланы астол иаақәылхит. Арыжәтәи аваза
ианыз арасеи, аџьынџьыхәеи аанлыжьит. – Иахьа уанызба,
сгәалақәа хыжжын, ишакәым суацәажәеит, аха исҳәаз...
Насыԥ шәымазар сҭахын, нан, насыԥ! Сара сзылхәдахаз,
ма сыԥҳа илоуп сҳәан, аха... Сара сакәым, уигьы илыхьӡеит.
Мчыла ухы узшом.
– Зегьреиҳа сгәы иалсыз, акыр лхароушәа, сан далаҵаны
бцәажәеит. Саб изыҳәан ибҭаху ҳәала, избанзар уи... –
сыҽныскылеит, исамхаҳәарц акы аасыгымхеит Баӡ атапанча
ииркит ҳәа. – Сан акы лзызҳәаз!..– Аҭаҭын аасырҟаҵымыҵын,
еиҭа сџьыба инҭасҵеит.
– Уаха, уԥхамшьан, – игәасҭеит еснагь илҳәоз ажәа «нан»
шацлымҵаз. «Иаҳагьы еиӷьуп. Имцу апатуеиқәҵара шаҟа
хара ҳацәцо, аиаша иаҳа ҳазааигәахоит».
– Скоумыжьын, мчымхарак санақәшәалак. Абжьааԥны,
зегьрыла санбзиоу, сызшаз ибзиабарагьы сызхоит. Сара
сзыҳәан акәызма сыԥҳа ҭацас дзылгәаԥхоз уан?! Адицеи
уареи шәеицәыӡра зыхҟьаз аилкаара уашьҭоуп, усами? Ус
анакәха, иаачҳа, уӡырҩы. Илхароуп, ирацәаӡоуп илхароу

214

уан. Ланаџьалбеит, ларгьы дыԥҳәысуп, сара исыхьыз,
исыгхаз схаҭа сшагаз лбон, сыԥҳа ус дылзымныҟәар акәын.
Сара сакәым, Аԥсара иахаҟырлоз Алаҳәа Еиқәаҵәагьы
дналаҵаны, дызлаҳаиӷьузеи шәара абас ишәызныҟәаз, лара
лхаҭа...
– Сани сареи мап лцәаҳамкит Адица! – Сегьыҩагылеит.
Имцабзха исыцралалоз аԥхашьара гәаӷла иааҳәит. – Сара
ишсаҳауаз: «Бара насыԥс бзауз иԥсы шҭоу џьанаҭ дцоит», –
ҳәа леиҳәахьан Маџьгана. Ларгьы!.. Ашкол ҳшалгалак ҳаибагарц ҳшыҟаз, зегьы лхаршҭны, ахаҵеиба, илықәлацәоу
аԥҳацәа змоу!.. – Уҽынкыл, иуаҭәам, ухаҭа уланарҟәуеит
сҳәон сгәанала, аха иауамызт, хынкылашьа сымамызт. –
Сылжьон! Дидтәалаз ахаҵеиба!
– Уара акгьы узымдыруоу, гаӡас сыԥхьаӡаны сацәажәара
уаҿу?
– Иарбану издыруазарц ибҭаху? Асабшаҽны дшызбац
дыҟан, ҳаицын. Амҽыша ашьжьымҭан шаанӡа днеин, дсыԥхьаны, уаҳа ԥсыхәа ыҟам, ҳаиԥырҵуеит лҳәан, даақә­
гьежьаан, уаҳа акы аасамҳәаӡакәа, дцеит, дцаӡеит.
– Уаҵәуха хаҵа дцараны иахьеиԥш ҳаҩны ааигәаранӡа
днаскьоугеит?
– Ааи, ахәы ҳанынхыҵ, шәыҩны унадыԥшыло...
– Шәара шәанеиԥырҵ аӡәгьы дылзыԥшны иумбаӡеи?
Ма аҩны даннеи иуалымҳәаӡеи? Сара иҟасҵаз ацәгьара
аҵкыс еиҵаӡам уара уангьы иҟалҵаз, еиҵаӡам! Убасҵәҟьа
сызлаҳәа. – Дҩагылеит. Мап, Адица, уи длеиԥшны дсымбеит
илзышьҭымхыша агәырҩа хьанҭа иаҵоу, зҟар хҽу. Мшқәак
анҵы, саназхәыц еилыскааит. Гәнаҳара дук ҟаиҵеит, иакәымк
импыҵҟьет ауаҩы, идыз ахара ишәарц азыҳәан иахҭниҵеит
иламыс. Уинахыс ихы азин аиҭазаап ҿыӷәӷәала ацәажәара.
Дысхагылан, дсыхәаԥшуан. – Уара уԥсыҽреи уан луаҩымреи
роуп Адицеи уареи шәеицәзырӡыз. Асабшаҽны шәыбзиахәха
шәеиԥырҵит, амҽыша ауха хаҵа дцеит, уаҳа акгьы уздырӡом?
– Таблеткак лҿы инҭалыршәын, аӡы нашьҭалҵеит. Схахьгьы
имааиӡеит агәыхьхәшәы шылжәыз. Уи сазхәыцыртә сыҟамызт.
– Уӡырҩла. Уани уареи ацәгьа шәыбжьасҳәарц акәым, аиаша
удыруазар, иҟалоит, уаԥхьаҟа џьара иухәар. Асабшаҽны Адицеи

215

уареи шәанеиԥырҵ, аҩны дааиаанӡа уани лареи еиқәшәеит.
Дылзыԥшын. Убас длацәажәеит, лымала лҽылзымшьуа аҟынӡа
дналгеит. – Сан лыбжьы лхаҵаны рҿаалырхеит изалҳәоз бара
бакәызшәа. – Алиас иабгьы саргьы ҭацак леиԥш баҳбон. Бара
биаанӡагьы гхак лыхьхьан бан. Уи ланаҳажьит. Мап ицәылкхьан
бзиа илбоз...
– Исзеилымкааит. Дарбан? Адица диаанӡагьы бара?.. Мап
зцәыбкыда?
– Сара мап зцәыскызи, дара, аԥсараа рыламыс мап
шацәыркызи уажәшьҭан ҳалацәажәап. Уӡырҩла. Уи ланаҳажьит, лҳәеит, бан. Ахьӡ бааԥс анылхылагьы, уҳәан-сҳәанк
еиԥш ирхашҭып, уи азыҳәан ҳаҷкәын игәы ҳазхәуам ҳҳәеит,
аха, ишыббо, бан ауаҩы дылхыршьааит. Ҭынхеи-ҭынҵи, ҳаблеи қыҭеи ҳазрылҵуам, ҳаҩны баҳзыҩнаргылом Мсыгәда
лыԥҳа. Ҳаҷкәын ида дҳамаӡам. Ԥҳәыс данааимга, данымҿиа, инеихәлацәеит ҳхәышҭаара. Анра-хшара мчы аманы
иҟазар, иаахәаны сбыҳәоит, доушьҭ, доушьҭ Алиас. Иаби
сареи ҳаԥсы ҭанаҵы бшьапы ҳашҭа иҭабыргыланы иаауам...
– ашәҟәы даԥхьозшәа сан лажәақәа рҳәара дшаҿыз:
– Лара... Адица... Уаҳа акгьы лымҳәаӡеи лара? – лажәа
снаԥыҩлеит.
– Илҳәаз акызаҵәыкоуп. Уара узын ииҳәозеи ҳәа дна­
лазҵааит. «Иаби сареи ҳидқәылахьеит, аҿа иҳарҳәахьеит»
лҳәеит.
– Уи мцуп! Егьсыдымқәылеит, аҿагьы сыдмырҳәеит.
– Зны длыҳәеит, длашьапкит, даҽазны аҽԥныҳәа да­лыргеит...
Аҽԥныҳәа... Лара лзыҳәан зегь реиҳа ихьанҭаз ажәа!..
Сара саҟара издыруада Адица лхыламырҟәра.
– Лыԥсы еивҵахо аҩны днеит Адица. Аухантәарак убас
дҵәыуон, лгәы кыдшәоз џьысшьеит. Акгьы лхарам, нан, Алиас
иан акгьы лхарам, зегьы зхароу сара соуп ҳәа, сшьамхы арсны,
лкаруаҭ аԥхьа сгылан... Сыԥҳазаҵә лынасыԥгьы нахҭнысҵеит,
зны иҟасҵаз. Ианааша, иаҳа маҷк данааҭынчха, слацәажәеит
Адица. Иан ус анбалҳәа, егьырҭ иҭынхацәагьы быжәлоит.
Ԥсҭазаара шәырҭараны иҟаӡам. Адица, нан, аиаша саҳәа, бара
бзиа бибаҵәҟьома Алиас анысҳәа, бха-ҿы егьзлаабгаӡазеи

216

убри аҩыза азҵаара, уи иԥсы ҭоуп сара сзын, аха излалҳәаз
ала, иара насыԥ имазарц азыҳәан... Илҳәаз зуҭахузеи.
Ус акәзар, бзиа бибаҵәҟьозар, бца, дыԥшаа, шәыбнал
ҳәа ласҳәеит. Дсышьҭит уара уахь. Ԥыҭрак ишәызхаша
ҳәа ԥарақәакгьы лысҭеит. Дааит аҩныҟа дхынҳәны. Уаҳа
ишԥаҟалҵоз. Уҿымҭрала, шәеиԥырҵра уақәшаҳаҭхеит.
Маџьганеи лареи иеибырҳәаз, лҭагылазаашьа шеиликааз,
зегьы зуҭахузеи, сара санықәырца аухаҵәҟьа диццеит...
– Адица илҭахны диццомызт Маџьгана. Ибҳәо иашаӡам,
ииашаӡам! Ма дымҵаирсит, мамзаргьы шәара дишәҭеит, –
зынӡаск исхашҭит изасҳәоз бара бан шлакәыз. Сҭаҷкәым
астол инықәсыкшан, сыԥсы еихәлахо, абарҵахь сындәылҵит.
– Усоуп шәшыҟоу еиҳабацәақәак, шәыгәнаҳарақәа анҳахьӡалак, харак ҳамоушәа, ҳара иҳақәшәыжьуеит. Ишынеибакәу
зегьы зхароу бара боуп. Бара бакәмызҭгьы, Адицеи сареи,
ҳанасыԥ ҳалагәырӷьо, адәы ҳақәзаарын.
Саахынҳәны сныҩнашылан, ауатка нҭаҭәаны, ажәак мҳәакәа, изжәит. Убриаамҭазоуп ианызбаз, лгәы лнапы адырӷәӷәала, лҽырхәаны дыштәаз. Рыцҳашьарак сгәаҵаҿ иҿыхеит ҳәа
басҳәар бызжьеит. Ах, анаџьалбеит, аԥсҭазаара ианарцәымса­
лак угәы, убзгьы шаҟа ихаамхозеи! Алхас дахьуаҩыбжастәыз
аамышьҭахь, ҿыӷәӷәала сзымцәажәартә еиԥш...
Днасыхәаԥшит. Уажәы зынӡаск еиԥшымызт шәыблақәа.
Бара быблақәа, агәаареи ахьааи нархыларгьы, изыхҵаалаз
аӡиа ишаҵаҵәаху еиԥш аӡыхьцқьа, ԥхаррак рыҵыԥхаауеит.
Сгәы хаҳәханы стәан акәымзар, гәаҵәа зызҭоу дарбаныз згәаҵа ҭнамшьаарыз, уи аԥҳәыс лыблақәа ирхыз ахьааи, ҳәаа
змамыз агәырҩеи. Схы саиааины, исылсыршаз акызаҵәыкоуп,
ажәак сҿыҵмыршәакәа сылзыӡырҩит. Исхашҭит аблокнот
ианысҵаз азҵаарақәа. Илҳәаз мацара акәым, ибаҳар акәын
лҳәашьа. Усҟан иаҳа рыгәрагьы бгон, иаҳа бгәаҵаҿгьы
инеиуан. Лҳәашьа уеизгьы исылшом бзанҵара, ибзеиҭасҳәап схы-сгәаҿы ишышьақәгылаз, ауха ислырбаз асалам
шәҟәқәа рыла ишьақәырӷәӷәоу, уи луаз ажәа. Ибзеиҭасҳәап
лара лажәақәа ныбжьаршәуа.
Аԥсҭазаара ахаҭа иреиӷьу афантаст иахьизымыӡбуа аҟнытә, ҳалагап уи, шарԥиеҵәеиԥш иҩыҵхаханы, хәылԥие-

217

ҵәеиԥш инҭашәаз абзиабара аӡбахә, ишалаго еиԥш алакәҳәаҩцәа ражәабжь.
Геи-шьхеи еимаркуа ишьҭаз қыҭа бзиак аҿы, хар змамыз
ҩ-ҭаацәарак рыҩнаҭаҿы иит, ирызҳаит арԥызбаки ԥҳәызбаки. Дара рыԥсқәа еихәлаҭәҳәаанӡагьы, инаԥшуаз ақьиақәа
еиларҵахьан урҭ рынасыԥ. Ҳқыҭаҿы иҟам даҽа џьоукы, урҭ
аҩыџьа, уи ахәӡеи, уи афыӡеи раҟара еиқәнаго рҳәон. Изҭахыз реигәырӷьон, изцәымӷыз ашьыцра еиқәаҵәа иарцәомызт.
Аҵлеи аӡахәеи рҽеикәдыршарц азыҳәан дгьылк еицықәиааны, мҩак, ҩадаҟа, амра ашҟа аҩеира шыруалу еиԥш,
арԥызбеи аԥҳәызбеи, ишыхәыҷыз мҩак еицықәлеит. Рқыҭан
ашкол иҭалеит, ианалга, рхы дырхеит иахьынеиҳаз, изыхшаз
дыргәырӷьарц, излыҵыз ирыхәарц. Аԥҳәызба даҽа хаҵакгьы
игәы лызцахьан, ҵаны, лара лаҵкыс қәрала акыр илеиҳабыз.
(Заа ибдыруаз, Адица, заԥхьаҟа бара дбабхараны иҟаз. Ҵаны, бара бзыццаз иеиԥш, дхаҵеибамызт). Иџьоушьаша, ари
ақыҭан наџьнатә аахыс бжеиҳараҩык мҩас изқәылоз –
хаала иамуазар, мчыла ҳәа амҩа данымлеит уи ахаҵа. Дыҟан,
гәыӷрада дыԥшын.
Уажәы маҷк ҳалзыӡырҩып лхаҭа: «Ахьҭа цәгьеи аарҩара
ӷәӷәеи роуп, нан, аҵиаа иалшо узырдыруа. Даҽа џьоукы
ирықәыжьны, мамзаргьы аамҭа иахаратәны схы сыхьчарц
саҿым. Исыду ахара сшәарц азыҳәан сыламыс ӡатәс иҟасҵеит, уигьы азымхеит умҳәозар. Убас ишыҟоугьы, ар ирнымиаз дхаҵа ӷәӷәоуп. Реиҳа ианышәҭуа ашәырҵла ахьҭа бааԥс
асыр... Ахьҭа, аха убасеиԥш иҟаз хьҭан, дарбаныз згәаҵәахы
амырҵаарыз. Уара уԥсҭазаара заҵәык акәзар, уеигӡарым,
иахҭнуҵап, аха уара унапаҿы ианыҟалалак даҽаџьоукы
рлахьынҵа!.. Ибҭахызар бнапала ишьы, ибҭахызар еиқәырха
сыҷкәынцәа, бара ӷрак ибыцҭшааз башьцәа ҳәа лшьамхы
арсны уан уаԥхьа дангылалак, ԥсҭазаарак иаҩсуа уаб илабжышқәа анубалак, ухаҭа, аҳәагәаҵәа узҭамзар, ухы ухашҭуеит, уԥсҭазаара быбыцк иаԥсамкәа иубоит. Алакә аҿы
аӡбахә рҳәоит гәылшьапк. Мызкы, ҩымз рахьтә знык аҭыҩра
иааҭыҵуан. Ауаҩԥсы днарҭон. Ицон ихынҳәны. Ҳара ҳқыҭа
иаҭаауаз ихьӡҵәҟьа Самсон акәын, хьыӡшьарас ирҭахьан
Алаҳәа Еиқәаҵәа ҳәа»...

218

Амцаԥшь ҩасыхҟьан, сцәа сынҭаӡыӡааит, Адица, уи ихьӡ...
Исаҳауан илҳәоз: «Уи ихԥша убасҟак ицәгьан, даауеит уҳәар,
уаҳа рҭахӡамызт, рыбз рыхәлашәон. Иҿаҵахәхаз раҵкыс
еиӷьхомызт руаҩра рцәырӡны адәы иқәирхоз. Афырҭын
ҳхысны ицап ҳәа зхы лазырҟәуаз...», аха сахьтәаз сзымгыло,
сшьамхқәа кәадахеит. Сқьышә инықәыххит. «Самсон дарбану? Самсон Григоричу?» – ҳәа слазҵаарц. Ҿысымҭӡеит.
Мшқәак анҵы, Мсыгәда лынарцә мҩахь днаскьаганы, баргьы
бхаҵа иахь банца, убасеиԥш сназхәыцит. Избан, Фриц ихьӡ
анылҿыҵҟьа, акгьы зысымҳәазеи? Аа, иббома, иабаҟоу схаԥыцқәа ҳәа сналагар... Исымҳәеит, избанзар иареи сареи
ҳус ахькылсуаз сыздыруамызт ауха. «Имцуп. Иумҳәеит, избанзар убжьы ухәлашәеит ихьӡ ануаҳа. Аханатәгьы улагьы
уаргьы шәицәшәаноуп уи... Угәыҭҟьара аҵкыс уиааины
иузҳәазҭгьы. Сара исхара, лара илхара, даҽа мҵәыжәҩа
еиқәаҵәак иарлашьцама, ишакәхалак, ҳаинасыԥымхеит быԥҳаи сареи, аха уеизгьы бара дахьбыхшаз азыҳәан Адица,
сара исылшеит акызаҵәык – ибзаазгеит агәырӷьаҿҳәаша.
Самсон Григорич абахҭа дҭакуп». Иузҳәазҭгьы абарҭ ажәақәа, издыруадаз лаџьал иахурԥаргьы. Аҳалал анаҳҭиуа
иаҳҳәо ажәа бзиақәа иԥсы анҭоу изаҳамҳәозеи?..
Инацҵаны, илҳәо ҳазыӡырҩып:
– Аԥхынраз аԥсшьарамшқәа ҳаман. Ҳқыҭаҿы ҳаҟан.
Иара иҳаблеи сара сҳаблеи еицәыхароуп, аусҳәарҭа ҳабжьоуп. Амра аҭашәаразы ианаалаҟәлак, сан сналҿаччар
уаҳа лҭахӡамызт, сахьцоз лдыруан. Агәашә сынҭыҵуан. Иаакәыршаны ашәаԥыџьаԥ еихашьшьы, ҳара ҳҳабла акалҭ аҿы
иҟоуп дәҳәыԥшк. Ауаҩызаҵә иашҭа иаҟароуп. Амҩасҩы
днымҩахыҵны иԥсы ааиҭеикырц, аус зуа днатәаны иԥхӡы
наилаирбарц, адәҳәыԥш аҟны жәынгьы-ҿангьы ршьапқәа арсны игылоуп арымӡқәа. Убри адәҳәыԥш аҟноуп,
ачара аҟнытә ишаауаз, агитара кны, иҩызцәа ицны, ашәа
рҳәарц, иаатәарц иахьнымҩхыҵыз Баӡ, сыҷкәын иҩызцәеи иареи... Абасҟак шықәса анҵы ашьҭахь, аҵыхәтәан
ҳахьеиԥырҵыз знызаҵәык сацәажәара ихы иаҭәаишьарц
сиашьапкуа саниҳәа Аруҭан... Уи, исықәнагоз ансыхьӡаз
атәы уажәшьҭан ҳалацәажәап. Исгәалашәоит, амза ҭҭәааӡа

219

икыдын. Арымӡ ҳақәтәоуп иареи сареи ҳхала. Ҳахшыҩ
ԥыруа, ажәҩан иналалоит. Ҳналаԥшуеит ҳаҵаҟа ишьҭоу
ақыҭа. Ихы-иҿы ихаччо, длафмацараха, ус ҿааиҭит: «Бгәы
иааҭаху, бҿы иааҭшәо ибзыҟасымҵо ҳәа егьыҟам. Иҳәа, уаҳа
аҭахӡам. Ахәылԥаз абрахь, ҳаиқәшәарҭахь санаауаз, сахҭан
шәыра дуӡӡак азнаҵәҟьа аԥара кажьны избеит». Илаф сыҽнақәыршәаны, саргьы инаицсырӷызит, ашәҟәқәа ҭаҵаны
изласзааигаз ишәыра снапы ақәкуа: «Акалбаса аамышьҭахь
акгьы зҭамлацыз абри ушәыра итоуҵазар акәхап?»
Ахаҵа имаӡа леимҳәозароуп аԥҳәыс. – Иҳәеит иара. –
Исҵәахит ҵҩа змам аԥара. Ҳалацәажәап иалҳхыша.
– Аҩны ҳаргылап. Аԥенџьырқәа ҭбааны, ҩбаны еихагыланы, – сҳәеит сара.
– Баанҿас. Аҩны ҳаргылаанӡа, нарҭаа рчара уханаршҭуа
ачара аауроуп, – иҳәеит иара.
– Уигьы бзиоуп, иашоуп, сыԥсахаара, аха даҽакгьы хәыцырҭас исымоуп. Ныҟәара ҳцап. Аӡәгьы ҳахьизымдыруа,
иаҳамбац ақалақьқәа!.. – сҳәеит сара.
– Иаҳамбац атәылақәа, аҳәынҭқаррақәа! Ҳшаахынҳәлак
иҳаргылоит аҩны. Бышьқьыруа, ауадақәа бнарыҩнысаарыҩ­нысуа брыҩноуп. Ахәыҷқәа аӡәы ашҭаҿы дыхәмаруеит, даҽаӡәы ҿыц аныҟәашьа иҵоит, ахԥатәи дкьаасуеит
агараҿы... Уажәшьҭа уи зегьы ҟаҵаны ҳаналга, астипендиа
ансоулак, еицааҳхәап галстукк, избанзар абрахь санаауаз,
нан, уан дукәыхшоуп, абри агалстук ухәда иахоуижьҭеи
иҵуазеи лҳәеит сан.
– Иабаҳҭаху аԥара!.. Иабаҳҭаху аҩны... Иабаҳҭаху атәым
тәылақәа!..
– Сгәы иахәоит аиаша аныбҳәо... – иҳәан, инапқәа... Ашь­
ҭахь акыр шықәса сыхәда, сӡамҩа иахькьысуазшәа избоз
инапы... Шаҟантә сахьхәызеи инапы сахьнахаз. Избан, изысымузеи сгәыдикылар... Знызаҵәык сгәыдикылахьазҭгьы...
Уаҩы имыхәаӡо ҳҿаҳәаны ҳазмаз... Ибзианы исгәалашәоит,
аҵх иалхәхәа ԥсаатәк аҿыҭыбжьы ааҩит. Аԥхынра агәазы
акәын, апҟақәа...
Лажәа снаԥыҩлан: «Нанҳәа мза азыҳәан акәын. Иаашар
нанҳәа ҩажәан», – сҳәеит. Иџьашьаны даасҿаԥшит.

220

– Ииашоуп, иаашар нанҳәа ҩажәан. Уара иалудыраауазеи?
– Адокументқәа. Исзеилымкаауа, Аруҭан данҭарк изимҳәазеи ауха дахьыҟаз? Бзиа избози сареи ҳаицын, шәлазҵаа
иҳәар... Алиби ҳәа иашьҭоуп, уи еиӷьыз алиби абаҟаз иара
изыҳәан.
– Сара саҟара иаргәаҟхьада уи азҵаара. Зны абас сгәы
иаанагоит. Аҵх агәы еиҩнашаанӡа, ааигәа-сигәа уаҩ днымхаӡо,адәҳәыԥш аҿы ԥҳәызбак лымацара,арԥыс...Убасеиԥш хьӡы
бааԥсык схыларын, уажәы иара дзымҵәуаз иаҳәшьцәа рашҭа
сҭарыжьломызт. Сыгәнаҳа игароуп, изимҳәазеи, сзихьчазеи..
Сцәа ԥнаҽындаз, димоуп рҳәандаз, иаҳа исзеиӷьын. Даҽазынгьы убас сгәы иаанагоит, исҳәаргьы акгьы исыхәом,
ларгьы баша дсырӡуеит, ма лара адәы дықәзааит иҳәазар...
Сыхьӡ-сыԥша ихьчама, сыԥсҭазаара ихьчама, ишакәхалак,
сара схы сазынижьит. Сара схала снеир, исҳәар... акасса рҳәны
аусҳәарҭа анырыблыз асааҭ... Иареи сареи ҳанеиԥырҵыз...
Сара сшаҳаҭуп, иареи сареи ҳаиԥырҵит асааҭ хԥа рзыҳәан.
Шәиазҵаа акарул, аусҳәарҭа амца акны иблит асааҭ аказы.
Уаҳа акгьы. Ҳаӡуазар, ҳаицыӡуан, ҳаиқәхозар, ҳҩыџьегьы
ҳаиқәхон. Ауха сахьыҟаз здыруаз сан, Аруҭан дшыргаз
анлаҳа... Иаԥсам аҭаацәа ҳшеилалаз аҳәара. Урҭқәа аҭәыц
иаҩызоуп, аӡы иаго дызхьынҳалаз аҭәыц. Аруҭан иҿыхра
азыҳәан реиҳа шаҳаҭра зураны иҟаз ҿысымҭӡеит. Сан, саб,
сашьцәа ракәым, урҭ дара ртәала ихәыцит, аха улазҵаа уан,
уара узыхшаз, уажәы сыԥҳа ҭацас дзаҭәазымшьаз, лара
лакәӡами исазҳәоз, ииашаны иҟабҵеит Арсана бахьиццаз,
Аруҭан акгьы бихәомызт, баша бхы бырӡуан, бҭынхацәагьы
бықәӡуан ҳәа?! Сахькылнагаз убоит. Аԥсра иацәшәаз, абзацәа ахьыржуаз днанагеит. Сара, акгьы шихарам зыблала
избаз, издыруаз сакәым, иныҵак ҳқыҭаҿы ҳәатәыс ирымаз,
аӡәгьы агәра шимгоз, Аруҭан уи аҩыза ацәгьара шыҟаимҵоз
акәын. – Ажәа «иныҵак» анылҳәоз, лыбжьы аалырхәыҷит, уи
ажәа зызкыз рҳәашьа ҟалҵозшәа. – Усҟан мацароума, акыр
шықәсагьы, шаҟаҩы слымҳа иҭарҳәоз, харада дыӡгәышьоит,
ҳкасса рҳәны, аусҳәарҭа зыблыз, иԥаҵа далаччо адәы дықәуп
ҳәа. Бламысдоуп ҳәа ақыҭа салызцада? Акгьы зхарамыз

221

ауаҩы данҭарк дыззымыхьчаз ракәӡами? Издыруеит, нан,
егьа сҳәаргьы, акгьы ишысмыхәо. Сара аӡәыр сиқәӡбауа
сыҟахума!.. Сара сзықәшәаз еицәагьы сақәшәахгьы, Аруҭан
ииашара ааԥшуандаз! Знык акәӡам уи сара данысшьыз. Уԥсы
шԥанхоз сҳәозшәа, ҩынтәгьы... Ихарамкәа дҭакын зҳәозгьы,
уажәы, ахьӡ бааԥс, амаҳагьа ҳәа ахьӡ анихыла... Уажәтәигьы
анацла, аханатәгьы иҽеимыз уаҩызаарын рҳәеит. Ихызҵада,
аԥсра аҵкыс еицәоу, ахьӡ бааԥс?.. – Абыржәы заҵәык лӡамҩақәа инархьыкәкәеит лылабжышқәа. – Сара схаҭа, ухаҿы,
иузаагашам, аха, сара схаҭа агәра дсыргеит... Иуаҳазар
акәхап, ашьакаҭәара ҟамларц, бзиараха Анцәа ирԥигалааит,
абыргцәа неины иарҳәеит Аруҭан, ақыҭа уалҵ ҳәа. «Хара
сыдым, шәанаџьалбеит, сан хатәы ԥҳәысс даасхәааит убри
аԥҳәыс лҿы ус сымазар», – иҳәеит. Ирҳәо рҿамшәо еилахеит
абыргцәа. Ашьҭахь...
– Уи сара издыруеит. Аҳәса алырхит бара ибазҵаарц. Бара
ибҳәаз зынӡаск даҽакын... Хаҵеи ԥҳәыси реиԥш шәыҟоушәа,
агәаԥхеибашьара ду шәыбжьоушәа. Исзеилкаауам, избан, ус
зыбҳәазеи? Иарбану ииашоу?
– Ҳаиқәшәаны, ҳаицәажәараҵәҟьа иҭахымызт иара
гәаҟ. Санхәыцуа... Иараби, адунеи мыжда, шаҟа рыцҳара
аӷрагәоузеи. Ишиҭахӡамыз, мчылаҵәҟьа днеиртә иҟасҵеит
убри, анкьа зны ҳахьеиԥырҵыз адәҳәыԥш аҿы. Уааӡырҩы.
Сашьцәа, сан, саб акыр рыхьыр ҳәа сшәама, сыбзиабара
рыхҭнысҵама, ирыхҭнысҵама сыԥсҭазаара аҵкыс инеиҳаз,
схы аиқәырхара сашьҭалама, уи зегьы уара иабоуҭаху. Ааӡаб
еиқәаҵәа ихыганы дхынҳәит. Исгәалашәоит, сара, аԥхамшьа,
аҭаҭынырҭа дшалаз снеит. Сара егьа сҳәазаргьы, иара зҵаара
заҵәыкоуп исиҭаз: «Сара сзыҳәан уажәшьҭа зегьакоуп,
Мсыгәда, аха уеизгьы исаҳәа аиаша, баргьы агәра бгама
исхараҵәҟьаны сҭаркит – ҳәа?» Иасҳәоз, сара, абзамыҟә,
дызжьарауааз, агәра згеит ҳәа иасҳәарауаз. Иаҳа еиӷьын.
Убри ашьҭахьгьы уаҳа изаҭахыз ҳаиқәшәара, ҳәатәыс исымаз, аха...
Абарҭ ажәақәа анылҳәа, сқьышә иаақәыххит исалҳәарц,
избахьаз документк. Бара ибзанысҵап уи, Адица: «Иааиуа
асабша ауха, амра анҭашәалак инаркны, ҳадәҳәыԥш аҿы

222

сузыԥшуп. Суашьапкны суҳәоит, сааҭ заҵәык иадамхаргьы
унеи. Издыруеит, абзиабара акәым, ацәымӷраҵәҟьагьы саԥсам, аха абри, аҵыхәтәан сызуҳәаз анынаумыгӡа, уанымнеи,
сара уаҳа уинахыс акгьы сызнымхеит...» Лхы иазылуа ҳәа
илҳәаз абабҭаху, иахьаанҵәо лыхьӡ лыжәла аҵаҩуп. Сгәанала,
ашәҟәыбӷьыц иџьыба изҭахаз уиоуп, ианизылҩы инаркны
ахҭысқәа убас ицон, уи игәалашәартә дыҟамызт. Иҵырҟа
џьыбаҿы иаҳәшьцәа ирбеит. Дызшьыз иус анырыӡбуаз,
аусеилкааҩ ирҭеит.
– Ҳанеиқәшәа, – лажәа инацылҵеит, – сара ажәак сҳәаанӡа,
ҳаиқәшәара сзашьҭаз изымдыруа дыҟазма, иара сыҟажара
далагеит: «Баҟәыҵ, бҽырҭынч, иҟалаз ҟалеит, ибхаршҭ. Бхаҵа
дыҟоуп, бхәыҷқәа, убарҭ брызхәыцла». Ииҳәоз саҳауазма! Сара уснаԥхеит, саԥсамхеит убзиабара, егьарыла суцәымыӷхаргьы уиашоуп, сҳәан, сшьамхқәа нарсны иҿаԥхьа аминауаҭра
анышьҭасҵа, ишԥаҟаиҵоз, дхаҵан, ламыс иман, сҩаиргылеит. Снапқәа наикәсыршан, лабжышла дкәабо... Саҭаумҵан,
Алиас, нан, аха уаҳа аӡәыр иасҳәап ҳәа уҟоума, сынарцә мҩа
иқәызгаларц сҭахым. Аԥсгьы аӡәы дгәыдикылахьеит, Ару­
ҭан, сҳәан, сгәыдикыларц сиҳәауа, ихәда снапқәа анаакәсыршоз, аҵх иалыҩны, анаԥхара ҟазҵаз дахьзырхәуа бжьха,
ажәҩанахьтә иааҩуазшәа: «Бара аламысда!» – игеит абжьы.
Ҳазбаҵәҟьаз ҩыџьа ракәын. Сыҷкәыни иаб иашьа иԥеи, аха
урҭ рышьҭахьҟа иааиуан рҩызцәа. «Ҳаи, сахьҭакыз сыхным­ҳәӡандаз, абри аҩыза ҟамлакәа!» – иҳәагәышьеит иара
гәаҟ.
– Иаҳагьы еиӷьуп, Аруҭан, иаҳагьы еиӷьуп, уажәшьҭа,
иубалап мап уцәыскуазар, – сҳәеит акыр исыхәозшәа.
Уинахыс баргьы ибдыруеит, Адица. Шәиешьара еизеит,
ақыҭа ирылаҩҩит. Аха иҟоуп ибзымдыруа. Избанзар, уи
аицәажәара анымҩаԥысуаз, Адица илаҳама ҳәа слазҵаан,
илаҳазҭгьы лаб дидгылон, уи дыҟамызт лҳәеит. Дзымцазеи
бан аҽныҵәҟьа дықәҵны? Мап, дзымцазеи акәым, дзықәимцазеи, дызникылазеи лхаҵа, бара баб? Еибырҳәазеи хаҵеи
ԥҳәыси? Базыӡырҩы, бхаҿы иааг абри еиԥш.
Шәиешьара ражәа ҳәаны, ари уҩны дыҩнагыланаҵы уаҳа
ҳааиуам ҳәа шәашҭа инҭыҵны ицеит. Лылабжышқәа лы-

223

кәааша дҵәыуомызт, лхы злалырқьиаша ажәакгьы лҳәомызт
Мсыгәда. Аҟәыӷа инарцә мҩа дшықәло еиԥш, ҭынч, ашьшьыҳәа
лымаҭәақәа реизгара дналагеит.
– Иҟабҵозеи? – дналазцааит Арсана.
– Ахьымӡӷ усыргеит, уашьцәа ирҳәаз саҳаит, еицәоугьы
сыхәҭоуп...
– Бымацара бакәӡам, сара исхароугьы рацәоуп. Наҟ, рҭыԥахь иҟаҵа бымаҭәақәа. Урҭ дара ртәы рҳәеит, аха ирзымдыруа ыҟоуп. Бара, ииашаҵәҟьаны?..
– Аҵабырги амци реилыргара зуҭахузеи... Уи уажәшьҭа
акгьы аҵанакуам.
– Баатәа. Ажәак басҳәоит. Бансыццоз исзымдырӡоз?..
– Сумгар акәын. Бзиа илбоз ауаҩы мап ицәызкыз... Уара
иаҳа уҟәыӷан, уеиҳабын...
– Иухәыцша шыҟаларыз ухи умчи еиқәхондаз.
– Сара усхырҟьаны иакәым уақәшәар ҟалон. Аилкаара
мариан Аруҭани сареи ҳаизыҟазаашьа. Усҟан уаргьы... Уара,
усҟан сеиқәзырхаз... О, сыгәнаҳа рзымгароуп сара абасеиԥш
сҭазыргылаз!..
– Сара? Аӷьычра идыԥхьаӡаланы иҭашәкуа дзакә арԥысузеи, ҳшәыцхраап, дҳаԥшаап ҳзырҳәыз, ари ихарам ҳәа..
Исҳәама иахьахәҭаз скылсны? Исзымдыруа џьыбшьома
иҳәатәыз, иутәыз. Ҳаинасыԥхараны ҳаҟазар ҳмыццакып,
џьаргьы иҳацәцом, уажәы ҳзызхәыцша Аруҭан абахҭа
иҭыгароуп ҳәа ҵыргәас сыбзыҟалар, убри акәын изахьӡыз
ауаҩра. Ишсыхьыз, изакә мчымхароу исзызуз басҳәеит ҳәа
акыр иаԥсоума.
– Убла ахыԥшылара сылшом, уҩнаҭа аҩнагылара саԥсам...
– Аруҭан биццома?
– Сызҭахыда... Ушьапы аӡәӡәарҭа сыҭ сҳәар иааигәара
снаишьҭуама...
Илабақәа иҵшьуа, ауада дындәылҵын, адәахьала ашә
наиркит Арсана.
Инасыгӡап, иацҵаны сҿынасхап, мап, салаӡсо снеилап,
иар­бан хықәу сахьнанаго сзымдырӡо, сзалымҵуа сызлахаз
аӡыблара.

224

Ауада ԥшӡа хәыҷы сындәылҵит. Ашҭа сықәгылан. Ашьхарахь иааимыггон ажәҩан. Иҟәызгаӡа итәазу, ииасны ицозу аилкаара уадаҩын Басла. Ԥсыӡкҩызар акәхарын, анышь
дақәтәаны, ажәҩақәа наҵшьуа, аӡиас дхыланы днеиуан аӡәы.
Қьырса мзаха, ажәҩан егьа ицқьазаргьы, аҳауа хьшәашәан,
иԥсасиин. Бара дыббахьоума агәаӷ, агәыблра, ацәымӷра,
агәхьаагара уҳәа, ауаҩы дуаҩны дҟазҵо иарбанзаалак
акгьы иӷрамкәа, дыккаӡа иҭацәу? Убри ауаҩ сара сакәын
убри ашамҭазы. Астол дадтәалан Мсыгәда. Лтәашьала мацарагьы ишԥасзымдыри ацхыраара шылҭахыз, далахаланы
исырҳәацәаз уи аԥҳәыс. Сааҩналан, ажәак мҳәакәа, фырџьанк ауатка нҭаҭәаны изжәит еиҭа. Схылԥа аашьҭысхын,
бзиалаҳәагьы ламҳәакәа, сындәылҵны сцеит. Ҵаны, агәашәаҿы снеиуаны, иҟасҵо ламысдароуп, бзиала ҳәа лаҳәатәуп ҳәа
сгәы инҭашәеит. «Сусқәа маншәалахар, ма араҟа, ма аус ахьылуа сныдгылап... Уажәы исылшом»... Аԥҳәыслас лымахцә
данкны, иҟалҵаз дахьырхәтәуп ҳәа дназгаз срылазҭгьы, ахаҳә
ыршәны исзылгәыдҵарызушь? Урҭ ахаҳә дыршәыр, иааҳәны
дара рхаҭақәа ишраахоз рдыруан.
Амшын уаламлан, уӡуеит рҳәозшәа, ҵәииу-сииуҳәа еиқәҿыҭуа, Басла амшын иахьналалоз иахаԥыруан аҷнышқәа. Амшын аатуан. Еимыггон ажәҩан. Аевкалипт ашьапы иадгылаз
рымӡк снықәтәеит. Мраҭашәарахьала ҽыҭҳа-ҽыҭҳа, ркалҭқәа хьыжә-кәыжәӡа, амшын иҩалҵын, ажәҩан иҩаҵеибаҳәа
иҩеиуан аԥҭақәа.
Ахьҭа санакы, сеиџьыԥны стәан. Абаҳчаҿы ала ирхәмаруан хаҵак. Иааџьасшьеит, иацижьҭеи зынӡаскгьы иахьысгәаламшәацыз Дамшә.
Уажәы ианысгәалашәагьы, усҟацәак агәхьаагара саламгеит, иаха иаасаҳаз иара акыр ахаразшәа. Азауад ахь сшаахынҳәлак, сымаҭәақәа сарҭмаҟ инҭасҵап. Дамшә ахәда
амаҟа нахаҵаны иааныскылап. Ҳабацои? Ашьхаҟа. Ҳцалап,
ашьхаҟа ҳхы рханы. Ҳнавсны ҳцап Аԥсара, аԥсҭа, адәы цқьа,
ԥсаатәи шәарахи раамышьҭахь уаҳа акгьы ахьыҟам... Дамшә,
сара, уаҳа аӡәгьы... Сылацәа нҭаазаап...
Ианаамҭаз снеит аусеилыргаҩ иҿы.

225

– Иухьзеи, Алиас, уқьышәқәа хиаҵәааӡа? – сыхьӡ амацара уажәада имҳәацызт. Саб ихьӡ нациҵон, мамзаргьы
«аҩыза» ҳәа дналагон. Сыхьӡ амацара ахьиҳәаз, ҟәандарак
сгәаҵа инҭысит. – Ухы шьҭыхны уԥшлароуп. Иахьаҵәҟьа
ҳцоит аресторан ахь. Зегьы уаҳәара азин сымам. – Ибжьы
ааирхәыҷӡеит. – Уара иубзоураны «благодарность» соуеит
хыхьынтәи. Уи иаанаго удыруама? Еиҳау аҭыԥ, еиӷьу арҭ, –
ижәҩахыр днас-насит. – Уаала, ҳдәықәҵа.
Сусеилкааҩи сареи ҳаицны кабинет дук ҳныҩналеит.
Итәан хҩык. Ҩыџьа избац аиуристцәа реиԥш иеилаҳәан.
Ахԥатәи арратә иустициа полковникын. Убри санынаиҿаԥш,
аӡәы иԥшра наихыскааит. Дарбану? Дабазбахьоу? Апатреҭ
аҿы... Ааи, ихаҭаԥсаҭа. Аибашьра иҭахаз рпатреҭқәа... Маҵ­
кәа лашьцәа рахьтә реиҳабӡа... Абар, иблақәа, иԥынҵа,
иџьымшь еиқәаҵәа жәпақәа кыдыршала... Шаҟа еиԥшузеи
рыԥшышьа. Агәамчи агәаӷьреи рхыҳәҳәыла...
Лашьа
даниеиԥшнысшьала,
арратә
прокуратура
аполковник, лара, Маҵкәа лхаҭагьы сыбла даахгылеит.
Уи данызба­лак, мамзаргьы данысгәалашәалак, агәаӷи
арыцҳашьареи ракәын еснагь сзымҽхазкуаз, уажәы
сшьамхқәа убас иӷәӷәахеит, убасеиԥш агәаӷьра сызцәырҵит,
иара, арратә иустициа аполковник сҭынха дук иакәушәа схы
збо сааҟалеит.
Бысхыччашт, аха ибасҳәап. Еимадазаап, Адица, ушьамхқәеи убз ашьаҭеи, ишеимадоу еиԥш аҵла аԥашәқәеи амахәҭақәеи. Аҳәаха рымҭакәа, сажәақәа еишьҭарххны, Самсон
Григорич изыҳәан иааздыруаз зегьы аҳәара сналагеит.
– Аибашьра ҟалаанӡа абасеиԥш иҟаз ауаҩы, аибашьра
анеилга ашьҭахь, шықәсык ҵхьаны, даныхынҳә, аус ахьиуқәоз, шәазҵаа, сара еилыскааит, цәгьамзар бзиа ҟазымҵаз,
азауад аҟны акәзар... Агәра сызгом, убри ауаҩ ишиҳәо
еиԥш, аибашьраҿы афырхаҵарақәа ҟаиҵеит ҳәа. Насгьы
аибашьраҿы иҟасҵақәаз ҳәа ииҳәо еиԥшӡам. Фриц иавчаркақәа... – абраҟа санааи, иччара изнымкылеит аполковник. Сара сышҟа иҿааихеит. Сыжәҩа днас-насит. «Шьыри,
иблақәа дырхыԥшылазшәа дыҟандаз Маҵкәа, лашьа дылбар аҟара лгәаҵа арԥсасиуан».

226

– Сара сеигәырӷьоит, аҩыза асержант еиҵбы, абас угәы
уҽахьану.
– Иахьагьы ҳқыҭаҿы, ахәыҷқәа дыршәарц анырҭаху,
ихьыӡшьара наҳәаны, даауеит, уигоит рҳәоит. Даноушәышьҭ,
ишьапы данақәиҭха!.. Сара, уи изызуа...
– Суқәшаҳаҭуп. Зхы ззымыхьчо иԥсадгьылгьы изыхьчом.
Иаадыруеит. Аибашьра дыргаанӡа дызҿызгьы аадыруеит,
аибашьраан иҟаиҵазгьы еилаҳкааит. Предатель он, изменник! Сара суԥхьеит, чтобы выразить вам благодарность, аԥсахҩы иԥшаара, иеилкаара аус аҿы уахьҳацхрааз азыҳәан!
Иабасызцәырҵи аԥсараа ргәалашәара. Ҳқыҭа салҵижьҭеи, убасҟан ада самеилаҳацызт аԥсаратәык ибара, иацәажәара. «Еизганы исымазар абыржәы аԥсараа зегьы...
Изасҳәарыда иахьаҵәҟьа, абыржәыҵәҟьа?..» Лхы-лҵыхәа
зегьы насхашҭын, дшаԥсаратәу заҵәык сназхәыцит Мсыгәда. «Асааҭ абанеихьоу? Жәаба ҟаларц егьагым. Усура дцахьазаргьы, лыҩны аԥхьа сниасып, аус ахьылуа сцап»...
Снеиуан сгәырӷьара агәыхшәара налаӡҩо.
Санынаԥш, бан лгәашәаҿы «Скораиа помошьч» адгылан.
Лажәагьы цқьа далгаанӡа, ацәылашамҭаз, бзиала ҳәа
ламҳәакәа, дааныжьны санцоз дшааилаҳәаз деилаҳәаны,
дыхәхәаӡа акаруаҭ дықәын. Аҳақьымцәа, хаҵа быргки,
ԥҳәызба қәыԥшки, рхалаҭ шкәакәақәа рышәҵаны, еихьысеиԥысуа илхан. Ахәшә афҩы иахәаҽхьан, илаҳа-лаҳауа ауада
ԥшӡа хәыҷы иҩназ, адухь афҩы.
– Ахәышәтәырҭахь даҳгап, ахәышәтәырҭахь, – сҳәеит
сыбжьы рдуцәаны.
– Иаҭахӡам... Шаҟа иԥхыӡ бзиоузеи... – лҳәеит лара, аарла
лыблақәа аахылтын.
Амедицинатә еиҳәшьа смахәар аанкыланы, адәахьы
сындәылылгеит.
– Иабатәи хәышәтәырҭоу... Дызлоузыҟоузеи? – днасзҵааит.
Исҳәара сҿамшәеит азнык азыҳәан.
– Санхәа лоуп, – сҳәеит ашьҭахь.
– Анхәа бзиа ан дылҩызами... Жалко, молодаиа женшьчина, – лҳәеит.

227

– Уара, лымаҳә уда, уаҳа аӡәгьы длымаӡами? Лыԥсы ҭоума
уԥҳәыс?
– Лара лзы дыԥсхьеит. Баҟәыҵ, уи бара ибзеилкаауам...
– Изеилысымкаауазеи, иааибуам?
– Ишәымам хәшәык ԥшаатәызар, џьаракыр ицатәызар...
Ианамуӡахгьы, ма мышқәак, ҵхқәак... Иҟалозар слашәырцәажәа... Бара иабабдыруеи! Лаҳәатәык сымоуп, – амедеиҳәшьа слывсны сҿынасхеит. Саархынҳәны сындәылылгеит.
– Уԥхамшьаӡои, ауаҩы дыԥсуеит, уара амал, азавешьча­
ние уазхәыцуеит. Уиаҟара улыцәнымхозҭгьы, аҩныҟа
дугарауаз, умаҳәымзи, уажәраанӡа уабаҟаз, с больным
сердцем лхала дыҩнан, – лҳәеит лхалаҭ аџьыба ҭбаа лнапқәа
нҭаршьшьны. – Ԥаса зынгьы убас ҳаан, дыԥсраны дахҳар­
ԥеит, аха уажәы...
Наҟ сналыдҵит. Сыԥсы ҩеин сыхәда икылагылеит. Аанда
иахагылаз аԥслыш, аԥсрахьы инеиуа аҳәсақәа рыхцәқәа
ԥыртланы рызқәа ианкыдырҵо еиԥш, амахәҭа пақәа кахәхәа-кахәхәа, бжакы араҟа, ашҭаҿы асаара ишьҭасуан,
даҽа ԥыҭкгьы, рҽыларҟәӡаны, аӡиас иныхкьыслон, анасыԥхәык убри аӡыхәашь иагоны, иамнахырц иацрыхозшәа.
Аӡиас сышхыԥшылоз, иаасгәалашәеит... Ахьча Гәдиса сицны
ашьха саныҟаз, инапсыргәыҵа азна ааирҭәын, гәыблрала
днахәаԥшит аӡыхь, инапсыргәыҵаҿы аҵыс ԥшқа икызшәа.
«Ари ԥсҭазаароуп, дад. Амра аамышьҭахь, даҽакы иузадкылом аӡы. Ирҳәоит, ан, аҵеицәа зхылҵыз, лыԥсҭазаара
даналҵлак, анышә иалабоит, нас, ӡӷаб хәыҷык данилак, еиҭа
аԥсы ҭалоит, иаацәырҵуеит ҳәа аӡыхь». Уи сыздыруам. Сыбла иабаз, снапала иҟасҵаз даҽакуп. Аԥшацәгьа згәыдчылаз
аҵла, абаҩқәа иахьынӡарылшо аҽарнаауеит. Иаанхоит
убас акраамҭа. Аҽариашар, аԥша иауам. Изацәцом, иҵегьы
аҽархәар, уаҳа алшом. Убри аамҭазы ԥсаатәк нықәтәаргьы
иазхоит. Сзыхькьысыз лыхәра... Шьҭыхшьа амоуа ихьанҭаз,
алаҳәа еиԥшыз аԥсаатә... «Иласҳәароуп, иласҳәароуп!..»
ауадахь еиҭа сҿынасхеит. Ашә аркны даасыԥгылахт амедеиҳәшьа.
– Шәара илышәҭо ахәшә аҵкыс еиӷьуп сара иласҳәо... –
мчыла ашә аартны сныҩнашылеит. Сзымқәацо саанхеит.

228

– Са-ҭа-наум-ҵан, нан, – лажәа лцәеиԥхьытто, лыбжьы
аарла иааҭылкааит Мсыгәда. – Иҭабуп, иҭабуп уахьааз.
– Ди, ани, дышәгәаламшәои, ахьӡ шьара зышәҭаз, Алаҳәа
Еиқәаҵәа... Убри иакәымызҭгьы... Уи уажәы...
– Арԥыс, арԥыс, уаҟәыҵ ацәажәара, – иҳәеит иқьышә
инапы адкыло аҳақьым уаҩ-бырг.
– Шәара... Сара дсыԥшаауеит, ажәа шәысҭоит, дсымԥшаар
суӡом... – ибасҳәеит ҳәа акыр иаԥсоума, изаҳәатәыз исызламҳәазар.
– Урҟәаҵ, нап, зегьы урҟәаҵ... Сара схы иазысымуз...
Исанажь иулшозар... – дҩеихан, дынхықәтәалеит. – Абраҟа,
нан, анышә ԥызҟо ируҭашагьы, ҭоубыҭыжәк ахәгьы... – лыхчы
иаҵалҵарц лҭахын лнапы, ианаалыҵылх, дынхьадышьшьит.
– Арԥыс, иҟалозар... – аҳақьым-бырг смахәар даахан,
сындәылигеит.
Амасар аанда снадгылеит. Ақәа цәыкәбарқәа хтәалозшәа,
акакаҷқәа хылеит Басла. Сеиҵакьызқьызуа убас аҵәыуара
салагеит... Бсызжьом, аԥсра иацу агәырҩа мацара иахылҵыз
лабжышқәамызт урҭ. Еилалеит зегьы, сыхшыҩ исанаҳәон,
аҵәыуара мчымхароуп, ахаҵа иаҭәам ҳәа, иауамызт, сгәынқьуа...
– Уҵәуа, уҵәуа, уи ԥхашьараӡам,– сышьҭахьҟа ԥҳәысбжьык
саҳаит. Сызқәа лнапы нкыдылшьылеит. Саахьаԥшит. Деиқәышла ԥҳәыс быргк лакәын. – Сара абраҵәҟьа сынхоит,
лареи сареи ҳуадақәа аҭӡамц рыбжьоуп. Уара узыҳәан акәхарын, ҳанаатәалак, сыҷкәын иацы аусураҿы днеин, иаха
даан, сбаны дцан, иан дикәыхшоуп лҳәалон. Аҭӡамц дасит
ианаацәылашоз, деиҭасит. Илыхьзеи ҳәа санааи... Аҳақьымцәа срыԥхьеит, уаҳа иҟасҵагәышьоз... Уԥсы дузалымхуа...
– Иҭабуп, иҭабуп, – сҳәеит.
Атақсист исҭаз ашәҟәыбӷьыц, ишыббаз еиԥш, сыхьӡ аҵасмыҩӡеит. Ус зыҟасҵаз... Ибасҳәара сыздыруам. Иҟалап, убасҟангьы еилыскаауа салагахьазҭгьы, бара ибхарастәуаз из­
хараҵәҟьаз сара шсакәыз. Изакәытә мцабзыз иахькьысыз
сзымдырӡо, сгәаҵаҿы убри аамҭазы ихыблаа-ҿыблааны иҟан
схы самхабзиара. Сшьара сықәланы, схы-сгәы ахымшәо, сшы­
ҟац еиҭа сҟаларц азыҳәан, иаҭахын аамҭа. Баара сазыԥшын,

229

сшыҟоу баарҳәагьы сшәон. Мсыгәда лгәылацәа, лҩызцәа
сыдашшылон, сара даҽа хәыцрак сҭанагаланы саман. Ибашоуп,
зегьы башоуп. Изуҭахузеи иара, уаҳа гәырӷьара узаазымгаз,
Адица лышҟа иумоу абзиабара?! Ишлыҵшәадоу уажәыгь агәра
умгаӡаци? Уеизгьы-уеизгьы лҵшәак аиуроума. Избан, схала,
мчыла изсырҩарызеи сыԥсҭазаара аԥашә. Уи иаӷацәоу нарцәы
иҟазааит, аарцәы исышьклаҳәуазааит. Аӡәгьы си­меигӡакәа...
Сара уи ашьа зулоит аӡәгьы симеигӡакәа! Иа­нажьтәым зыԥсы
ҭоу иакәым, иԥсхьоугьы. Уи азыҳәан сара исымоуп зеиӷьаҟам
ахыхьчага. Дара, баргьы саргьы ҳазхылҵыз, зшьа ҳалоу
аԥсараа ракәӡами, игәарԥханы Гәдиса исеиҳәаз, абри аҩыза
ажәабжь ссир зыӡбаз...
... Деигьызеиӷьым хаҵак амҩа даныланы днеиуан, иҳәеит.
Уи дыцҳаражәҳәаҩын. Бзиа еибабоз рынасыԥ зыӡбашаз ажәа
рыбжьигон. Дара рҿала рыгәҭыха еибырҳәартә еиқәшәашьа, еицәажәашьа рымамызт. Еибагарц азыҳәан аԥҳәызба
дахьнеиша, нас иарбан мшу... Абри ажәазаҵәык, ԥсҭазаарак,
хәышҭаарак алахьынҵа зыӡбуаз, иналеиҳәараны дыҟан
ацҳаражәҳәаҩ. Иҟама, итапанча, жәытә хаҵак дшаабац деи­
лаҳәоуп. Дышнеиуаз, имҩа дааԥгылеит мҩасҩык.
– Еи, уарбану, збырфын хҭырԥа шкәакәаӡа, зкәымжәы
акалҭқәа ԥхьаршәҭны уццакы-ццакуа уаҟа инеиуа? – Ҿиҭит
амҩасҩы. – Уцашьа сгәаԥхом.
– Цәгьара сгәы иҭам. Ԥсҭазаарак аҵыхәала амҩа сықәуп,
– иҳәеит ацҳаражәҳәаҩ.
– Изакә усу угәы иҭоу соумҳәакәа усышьҭуам, – днеиҿагылеит амҩасҩы.
– Аҳәара азин сымам. Ҭоуба сухьеит уаҩԥсы ишиасымҳәо
ала. Ари аус аҿы сыдам здам дамаҭәам, соушьҭ, сымҩа
уаԥымгылан, – иҳәеит дааӷьаҵәыӷьаҵәын ацҳаражәҳәаҩ. –
Насыԥк алахьынҵа аӡбуеит сажәа.
Иаҳагьы даҿаапкит амҩасҩы. Иҟама ааҭиԥааит.
«Издырит уара уцарц ахьуҭаху, уԥсы ҭаны усышьҭуам» ҳәа
днаиҿагылеит. Абар, дишьуеит. Ауаҩ ишьра акәым, ауаҩы
изыҳәан ҳарамрак згәы иҭазымкыцыз ацҳаражәҳәаҩ,
иҟаиҵагәы­шьоз, итапанча ааҭиԥаан, имҩа иаԥгылаз дышьны
дынкаижьит.

230

Ари аҩыза ацәгьара ҟаҵаны, сахьнеиуа исҳәо ажәа акыр
иаԥсоума, сажәа бзиа ахылҵраны иҟоума иҳәан, ишьҭахьҟа
даахынҳәит.
– Уаанҿас, – игеит, иҳәеит, хыхьынтәи абжьы. – Ухынҳәны,
инагӡа узқәыз амҩа.
– Сшамкәа сызшаз, ашьа касҭәеит, нагӡашьа сымам сымҩа, – иҳәеит ацҳаражәҳәаҩ. – Дысшьит уара иушаз.
– Уара зыбзиара уацхраауаз дырԥырхагахарц, еицәир­
ӡырц амҩа дықәын уи, згәахәтәы хәымга иахьумыгӡаз.
Уца, гәнаҳа умам, уара иушьыз дуаҩымызт, – игеит, рҳәоит,
ажәҩанахьтә абжьы.
Убри, ажәҩанахьтә игеит ҳәа ззырҳәо абжьы акәӡами,
Адица, дара, аԥсараа рыбжьы?
Баара сазыԥшру сазымԥшру ҳәа шаҟа еидысхәыцлаз зыбҭахузеи. Лхаҵа Маџьганажә длыцны ашҭа дааҭалар, игәы
далсызшәа, ди рыцҳа, ди ҳәа дҵәыуошәа ҟаҵо, нас сара снеины сидашшылошәа... Избан сызцара! Сибааит ара сшыҟоу,
ианидашшыло, саргьы снеины сидгылап. Иҳадашшылалааит
ҩыџьа амаҳәцәа. Лара, иԥсыз ан, амаҳә ҳәа раԥхьаӡа дарбаныз дызхәаԥшхьаз, Маџьганажә иакәу сара сакәу...
– Ҭынхас илымаз уара уакәзаарын, Алиас, – аныбҳәазгьы,
сара ахәыцрақәа сзеилаланы сгылан. Срызхәыцуан ҩба: урҭ
аҩымшк избази исаҳази, нас, бара банызба, ҳаибабара зыхҟьаз,
уи исызцәырнагаз агәырҩеи агәырӷьареи. Аԥша исҿанагаланы
исымҳәеит ажәа «агәырӷьара». (Базхәыцхьоу иара ажәа заҟа
иажәа ӷәӷәоу – агәы арӷьара). Быззааз, иҟалаз схашҭын...
Маџьгана дахьбыцмыз уи аҽны, схы сгәы уамак анамҳәеит.
Аҩны дыҟамзаарын, Адица сышәҟәы­бӷьыц дшаԥхьаҵәҟьаз
дааит. Аха аԥсыжра аҽынгьы Маџь­гана данысымба... Илабжыш
даԥсамкәа иԥхьаӡеит. Дбы­вамгылеит. Дызусҭада Мсыгәда
дзымҵәуаз? Аԥсы деилызхыз иаҵкыс дызлеиӷьузеи, сара
сыԥсы апара баны бара бна­сымпыҵыкәкәаа...
Баша ибасымҳәеит ахаҳә сзыршәрызушь сара ҳәа. Ибымбои, хаҵеи ԥҳәыси ацәгьа шәыбжьаҳәара салагеит.
Ихәҭаа дақәдыршәеит Самсон Григорич, лыԥсҭазаара ахҭнылҵазаргьы, лажәа ҳәаны, лиаша ааԥшит Мсыгәда. Иаҳагьы
сеигәырӷьаҵәа, сгәы азҭаны инасыгӡалар... Аха иџьабшьаша,

231

урҭ амшқәа рзы рыхьӡ саҳаргьы сҭахымызт Шерлок Холмс,
акомиссар Мегре... «Асишьчикцәа» рышәҟәқәа анаасхәоз
зны, адәқьанаҿы аҭыԥҳацәа, абригьы унаԥхьар уҭахӡами,
иҿыцны иҳауит, ухәыҷқәа ирызга ҳәа, алаф нацҵаны,
шәҟәы хәыҷык сырҭеит. Бара игәабҭахьоу ахәыҷқәа ирызку ашәҟәқәа рыԥхьара шаҟа иссиру? Дызусҭадашь ари
ашәҟәы зҩыз? Дқәыԥшзаап. Ҳгәыларатәи ақыҭантәизаап.
Изызкузеи ашәҟәы? Аҷынҷа, аӡыцәа, ауарба ҳәа аԥсаатәқәа
дышрылацәажәо, уаҳа ииҳәо имоуа данықәхалак, дрыла­­­гоит
аџьымшьы, анаша, акырпыжә ҳәа ауҭраҭыхқәа. Ианаџьалбеит,
даанаԥшы-ааԥшыр, иблақәа цқьа иаахитыр, иҟоу имбари.
Аԥсаатәгьы ҳҭахуп, ауҭраҭыхгьы ҳамфар ауам, аха аус злоу
ауаҩы иоуп, ауаҩы. Ауаҩы ихаҭа аҵыс даԥ­самкәа, аҵыс аҟара
пату иқәымкәа дҟаларц уамак шагым иҩыр...
Ахьанҭара азышьҭымхкәа ихжәазар аҵла, акыр хьаас
иамоума аԥсаатә, ицоит инықәԥраа.
– Сара ара сыҟанаҵы, Дамшәгьы абра иҟалоит! Ҳанцо
ҳаиццоит, – сҳәеит, аԥсыжра ашьҭахь, схынҳәны, зыҟны скыдтәалоу аԥҳәыс луада сшааҩналаз. Исышьҭаԥало исыцын
Петрович иҟнытә иаазгаз Дамшәгьы.
– Убри бзианы иацуҵеит, шәеиццоит, – лҳәеит ларгьы
иааркьаҿны. Аха ауха лажәақәа лханаршҭит ҳаидызкыло
ахақәиҭра анаиу... Агәеиҵыхра ушьамхқәа рымацара ракәымзаап измадоу. Даҽаӡәы, лара дызҭахӡам бзиа дшылбо,
сара араҟа ԥардак сшаҩызоу, зегьы схашҭит саргьы. Ауха
иаҳҳәоз ажәа ҟәымшәышәқәа рыла, ианаашо азагс ахь
ҳзымцарыз. Бара, Адица, бхаҵеи бареи убас шәалаҭхаџьуоу
аҵх? Иабаҳҭаху абзиабара ҳәа акы ӡбаны... Дарбану убри
ҟәаданы иҳақәызҵаз!..
Дамшәи сареи азауад ахь ҳанцоз ҳныҟәашьа шыҟаз
ббазҭгьы адырҩаҽны, Фриц исабрада аниҿыхха... «Бравыи
солдаҭ Швеик» дыбхасыршҭрын. Азауад аҿы акәым, зыҟны
сыҟоу аԥҳәыс аус ахьылуа ахәыҷбаҳчаҿгьы инаҩхьан, илыдырныҳәалахьан сара саанӡа. Еилыскааит раҳашьас иҟалаз.
Ашьжьымҭан адиреқтор аҭел дасзаап апрокурор иахь. Самсон Григорич дааҭыгыланы, сара сҭаиртәарц дахьасыз... Ҳазцәымӷу зегьы зашәа ираҳалаша усеиԥш ажәабжь...

232

Азауад агәашә санынҭалоз убас сҽыҟаҵаны аԥсшәа
иасҳәеит аҟарул, иара ихаҭа иакәым, дызхылҵыз иабгьы
сла ҟарулс дамазшәа. Ишԥазури, Адица, исылагәышьоуп
ахышьҭыхра, ибасымҳәеи, иҿаҟәоу аҵла аныҵдыргәо еиԥш,
сгәы камҳарц, ҵыргәас инасҭалоит ахырҽхәара.
Иниасит ҩымшҟа. Аӡәгьы дсаӷьуам, дсацәҳауам, ҽыԥныҳәа сиҭом, аха абзиа аҳәарагьы рзыгәаӷьуам. Ираҳаз иашамхар? Дҭаркит, ашьауӷа иқәырҵоит шырҳәо, ани, алемсаа ирзымшьыз, деибга-деизҩыда дхынҳәыр, иҭыԥ аҿгьы
даанымгылакәа, диреқторс дҟарҵар, ашәҟәы изалазҵаз
апарторги Алиаси наҟ иқәырцар... Ас имхәыцуаз макьаназ
иныҵакны исарҳәон: «Иҳаздыруам, аибашьраҿы иҟаиҵаз,
аибашьра ҟалаанӡа дызҿыз. Аха араҟа, азауад аҿы иҟаиҵахьоу мацара изхоит дҭаркырц, уиашоуп, Алиас».
Дамшә сшьапаҿы инасыртәеит. Сымҿтәы метр нықәҵаны,
заҟа ӷәы, заҟа сантиметр иҟьаҟьоу, ажәпара заҟароу... Санаахашәало, стетрад жәпа аацәырганы, бацәажәара сналагоит.
Аха стетрад мацара акәу џьыбымшьан изыҩуа. Аҭӡыгазеҭ
ианысҵеит статиак. Петрович ихҳәааны изҩит. Ареволиуциа
иалахәыз... Аибашьраҿы ашьа казҭәаз... Аџьа аветеран...
Шаҟа исылшоз ирԥшӡаны инаҵазҩит Алиас Аҟәланба ҳәа.
Иаалырҟьаны азауад аҿы иҟалеит амитинг.
– Важное сообшьчение! Чрезвычаино важное сообшьчение! – ҳәа алафгьы наҵаҵо, ҿыҭуа днаҳалсит акадрқәа
рыҟәша аиҳабы. Уи, Анцәа иумҳәан аха, аибашьра ҟалеит,
уршьуеит ҳәа иоуҳәаргьы, алаф алызхуа уаҩуп. Африкатәи
ҳәынҭқаррак иадгылатәыз џьысшьеит, сҭаҷкәым раҵәаны
заа исырмазеит, шәықәҵны шәца ҳәа џьоукы рзы смақарырц.
Ус агәашәахь саанаԥшит. Сусеилкааҩ сылаԥш анынаиқәшәа,
иҟалаз еилыскааит.
Ацехқәа зегьы рҿынтә аусуцәа ҳаизыргеит азауад
ашҭаҿы.
Ахьархь, ашьалашьынырҭа, ашьҭыхга кранқәа уҳәа, зегьы
ааныркылеит.
– Аҩызцәа! – ҳзауад ашҭаҿы иҟаҵаны иҟоу асценаҿынтә
ҿааиҭит ҳдиреқтор. Ипапка кны ҿымҭ дивагылан сусеилкааҩ.
Ҩыџьа апрезидиум аҿы ианеидтәалоу, мамзаргьы асценаҿы

233

ианеидгылоу, цқьа бнарыхәаԥшыр, Адица, иаармарианы
дыбдыруеит руа дарбану реиҳа амчи абӷеи змоу. Мшқәак
уажәаԥхьа,Аҟәаҟа иансыԥхьоз,иажәа аҵкыс игәышԥы ргыланы,
игәышԥы аҵкыс ихы ҳаракны, ажәҩан заҵәыкоуп са­ра схыхь
иҟоу ҳәа иҟаз ауаҩ, уажәы иҟар хҽны, ицәа дҭалон дҭыҵуан,
сусеилкааҩ дахьивагылаша, иарбан гану издыруамызт. Ажәак
аниҳәалак, исҳәаз иашоума ҳәа уи ишҟа дынхьаҳәуан. Ачабра
наиҿишьит, дааҳалаԥшит. – Ҳара иҳазгәакьаӡоу, так сказат,
ҳкоммунист партиеи, иҳазгәакьа­ӡоу аиҳабыреи ирыбзоураны,
аусуцәеи анхацәеи ауӷә ҳахәда иқәхны, ҳажәҩахырқәа
еибыҭаны, так сказат, акоммунизм амҩаду ианыршәланы
впериод ҳанцо, нынешнее поколение, так сказат, акоммунизм
агәашә инҭалараны ианыҟоу аамҭазы, џьоукы-џьоукы ҳара
ҳаԥсадгьыл аӷа ирҭарц иаҿуп. Иностраннаиа агентура
иашпионцәоуп. – Ииулак имгәацәа нхаирҟәалан, сусеилкааҩ
ихы наидикылеит. Сусеилкааҩ ишьапқәа днарықәгылан
уи илымҳа акы нҭеиҳәеит. – Ааи, ииашоуп, иностраннаиа
разведка акәым, аха родина предателра азыруеит, изменникра
иаҿуп, так сказат, ажәлар ираӷацәоуп! – Иҭаҷкәым раҵәаны
иҩышьҭихит. – Ҳара дҳамбароуп ажәлар раӷа! – Ачабра ду
наиҿишьит. Иӷәӷәаӡаны исымҳәеи ҳәа ихы рҵысуа, аусеилкааҩ
днаиҿаԥшит. «Хымԥада Самсон Григорич аибашьра ҟалаанӡа
Аԥсара даннеилак абас акәын дышцәажәоз»,– сҳәеит сгәанала.
– Адиреқциеи, азанааҭеидгылеи, акомҿарратә организациеи
рыхьӡала, так сказат, иҭабуп ҳәа иасҳәоит активныи
комсомолец Алиас Аҟәланба изменник дахьааирԥшыз. Сара
ианакәзаалакгьы дысцәымӷын Самсон Григорич Ҟәланқәыл.
Сааигәара даасышьҭуамызт.Аха ҳаргьы акыр ҳагзар замечание
учтиом, так сказат. Ҳажәҩа еибыҭаны впериод ҳцалап! Ура! –
анааиҳәаҵәҟьа, аху-хуҳәа ашра иҩалагеит Дамшә. Еиҭах да­
ҽа ӡыбларак саланажьуеит, Аԥсара сышьклаҳәуа ишсышьҭоу
еиԥш, ари алагьы уаҳа иаасԥырҵуам схәан, қәгыларақәак
рышьҭахь саргьы ажәақәак сҳәарц ишсацәажәахьазгьы,
ашьшьыҳәа снарылҵит. Иауамызт, исзеиқәыкуамызт Дамшә.
Ҳдиреқтор џьшьара дыргала инҵәо ҳәоук ааиҳәацыԥхьаӡа,
Самсон Григорич Фриц ифҩы наҿасуазшәа, алымҳақәа ркьацәны: «Аақ! Аақ!» аргон.

234

– Уаала, Дамшә...
Уажәааигәа ҳусураҿы дааит Петрович. Игәы азыбылуеит
изауад.
– Изакәызеи, Алиас, уааҟәымҵӡакәа утетрад иануҵо,
уаҳа инымҵәаӡо? – иҳәеит алаф сылхуа. – Даҽа фрицкгьы
уишьҭалама? Анцәа шәиныҳәароуп, ҳпарторг, уара шәеицхырааны!.. Ахәымга, егьараан абарҭ снапқәа рыла инапы
скхьан. Ухы апату акәҵара, иҟалап, унапқәа рыла иалагозар. –
Арымӡ ҳнеицықәтәеит. Ахьархь аус ауӡомызт. Ақыдқәа нҵәан,
иҩнаргалон. – Дырмит Гәлиа ишәҟәык аҿы саԥхьахьеит.
Иҵас бзиан ажәытәан аԥсуаа ишәымаз. Аԥсшәа иаҳәаразы
ауаҩы инапы шәымкӡозаарын.
– Ишԥаҟаҳҵоз, ҳиеихырхәозма?
– Умбои аҵәы шалоуҵо?! Шәхырхәозҭгьы иаҳа ишәзеиӷьын, иаҳа шәрацәаҩызаарын иахьа, аха уи даҽакуп. Ишԥарҳәоз аԥсшәа? Иарӷьа напы ҩышьҭихуан. Инапсыргәыҵа
дныҵаирԥшуан. Сгәы аартуп, абџьар скым, бзиала уаабеит
ҳәа аанагон. Сара исылшозар, ауаа ԥсыцқьақәа ааизганы,
ишәыхьчала, ахәымгақәа идышәмырклан шәнапқәа ҳәа
расҳәон, избанзар, иудыруазеи, ихәамгоу напык ануклак,
ахәымгара ацәыкәбарк уара ушҟагьы ииасуазар.
– Иашоуп, Петрович, аха, рыцҳарас иҟалаз, ахәымгақәеи
аԥсыцқьақәеи убасҟак еилысхьеит, реиҩдыраара зылшо
дсыздыруам. Иумбои, зҵаара заҵәык аҭак сыԥшаауеит
сҳәан, шаҟа тетрад сыҩхьоу. – Абарҭ ажәақәа анаасҳәоз, даа­
ҳадгылеит апаркеттә цех аҿы аус зуа ерманык.
– Ианҵала утетрад, ианҵала! – иҳәеит стетрад акарандашь
шаӷрасҵоз аниба. – Ишәзанымҵац зегьы анышәҵа аԥсуаа.
– Зыхшыҩ кьаҿу иажәа аууп, салам шәҟәык зҩып сҳәан...
– наҟ сыстол амгәа инҭасҵеит.
– Узлацәажәо зеиԥшроу еиԥш. Иҟоуп убасеиԥш иауу ажәа,
аҳәара уалагар, Алиас, уԥсҭазаара зегьы азымхо, – иҳәеит
Петрович. – Анкьа зны, уара, – аерманы инапы наиқәикит, –
уара ууа ҷыда, аҭырқәа...
– Ус шәеиуацәахааит иаргьы уаргьы!..
– Аԥсуаа ргәы ԥиҵәаӡазаап аҭырқәа. Арахь аурыс ҳәынҭқаргьы дрыӷрымӡааит. Лыхны ашҭаҿы еизан, аҭырқәагьы

235

даҳҭахым, аурыс ҳәынҭқаргьы наҟ даҳԥырихааит, ҳхатәы
ҳәынҭқарра ҳҭахуп рҳәазаап...
– Уаҳа акгьы рҭахӡамыз?! Асабицәа, ақьыԥшцәа! Ари еиԥш
адгьылаҿы, дара рхала, ираҭәазшьодаз... Ҳара, аерманцәа,
ахаҳәра ҳшыланхозгьы иҳамаркуане...
– Уаанҿас, уажәы аерманцәа шәтәы уаламган. Ирҳәоит,
убасҟан Лыхны ашҭаҿы уаҩы иимбац ашьакаҭәара ҟалеит
ҳәа. Еиҳарак ирыцҳарахаз, ибӷаԥҵәагахаз, аԥсуаа дара-дара
еиҿагылеит. Урыстәылоуп ԥсеиқәырхагас иҳамоу, ажәытәтәи
ҳдинхаҵара, ақьырсианра уи икаимыжьыц, ҳидгылап рҳәеит
џьоукы. Даҽа џьоукы, ҳара ҳамсылманцәоуп, аҭырқәа дҳамазааит, аӡәы инапаҵаҟа ҳаҟамзар анамух рҳәеит. Шьаарҵәырала рықәгылара хәаҽны ианалга, ианиҳәа, дцәажәазаап
нхаҩык. Аҭырџьманцәа аӡәы данааԥсалак, даҽаӡәы днаиддыргылон. Изхысҳәаауа, уи, жәлары ргәаҟра зҳәоз, уажәа уррацәеит ҳәа иаҽԥнызҳәода?! Еҳ, ашәҟәы ианҵаны
инхазҭгьы уи анхаҩы ииҳәаз...
– Ашәҟәы анҵара здыруа аерманцәа ҳауп. Ҳара ҳаҟара
дызусҭада зҭоурых дуу, – днахыҽхәеит.
– Шәара шәаҵкыс ҭоурыхла еиҵаӡам аԥсуаа, аха рыцҳарас
ирыхьыз, рышәҟәҩыра рцәыӡит, рҭоурых еиқәымхеит, –
иҳәеит Петрович.
– Ҳара аурыс генерал иаҳзиӡбеит анбанқәа, – сҳәеит.
– Уи азежәтәи ашәышықәсазы, аха уаанӡа?
– Уаанӡа аџьмақәа ҳрыцын. Баша ирҳәо џьушьома аԥсуа
иҭоурых аџьма иафеит ҳәа, – сҳәеит саахыхәмарны. Аԥсараа
ҳцәажәашьа аасгәалашәеит. Реиҳа бзиа иаабо ауаҩы аҵәы
илаҵаны ҳихцәажәоит.
– Убас шәхы алаф алышәхуа мацара, шәызҭахым
шәхыччо иалагеит, – иуамызт Петрович. – Шәара ашәҟәҩыра
аерманцәа раԥхьагьы ишәыман, аха уи аӡыблара иалаӡит.
Абџьари акалами напык иампыҵамӡеит. – Аерманы ишҟа
дынхьаҳәит. – Аҭырқәа шәнимырҵәеи?
– Хыԥхьаӡара амам шаҟаҩы ишьыз, – гәаӷла даақәыԥсычҳаит аерманы.
– Шәара шаҟаҩы шәыҟази шаҟаҩы ишьызи, аԥсуаа шаҟаҩы ыҟази, шаҟаҩы рыԥсадгьыл иқәырцази еидкыли, изакә

236

цифроу иуоуа убап. Зынӡа иқәӡааз аублаа раамышьҭахь,
первое место аанызкыло аԥсуаа роуп. Убриаҟара...
– Исыздыруам, Петрович. Аԥсуаа ҳҭоурых ҳәа ашкол аҿы
акгьы ҳадмырҵеит. Иагьабасҭаху ажәытәан иҟалахьоу. Сара
слымҳала исаҳаз убри ауп, сабду ԥсаҭа шкәакәа даацәажәар, ҳхәыҷқәа ӷьычны изҭиуаз ҭауади-аамсҭеи ҳаҟаӡамкәа
иааҳалгон аурыс иакәымзар иҳәон.
– Уашьҭалеи шәҭоурых, уашьҭалеи, узыԥхьо адетеқтивқәа
раҵкыс уанамҳәозар убап.
– Аԥсуаа зегьы ҳҭоурых сара иахьысыԥшаауа егьыҟам,
Петрович, аха саргьы уск аԥашәқәа рыԥшаара саҿуп.
– Убригьы цқьа иузеилкааӡом ажәытәтәи шәҭоурых
узымдыруазар, – иҳәан, дҩагылеит Петрович. Дзааз сзымдыруа сыҟазма. Дамшә иахаз аҷапырхәа наисыркит.
– Уца Матенадаран, аԥсуаа шәҭоурых аерманцәа иҵәа­
хны иҳамоуп, – иҳәеит аерманы.
Урҭ шцаҵәҟьаз, стетрад аартны акарандашь нақәыскит.
Схаҿы иаазгеит абасеиԥш сахьак. Салгахит бареи сареи
ҳаицәыӡра зыхҟьаз зегьы аартны. Бара ибыгхаз, сара исыгхаз,
нас адәныҟантә иҳасыз аԥшацәгьа уҳәа зегьы ҳариааихит. Ҳажәны, ҳхаҟә-хаҟәӡа, ҽнак ашьыжь еицеиқәаҳҵаз
ахәышҭаара ҳаҽҳәатәоуп. Иҳакәаӷӷа иҳавагылоуп ҳмаҭацәа. Ишәымбои, дадраа, изхаразаалак, ҳаицәыӡны ҳа­
ҟан акыр шықәса, аха зегьакоуп, ҳхәышҭаара ҳмырцәеит, зегьы ҳариааины ҳәа ҳналагоит, инеимда-ааимдо,
ихшыҩырҵаганы... Зыԥсы ҭоугьы иԥсхьоугьы џьаҳаным рҭыԥ­
хароуп бареи сареи ҳиаанӡагьы ҳхәышҭаара аӡы ақәҭәара
иалагаз!.. Сыҟан абас, Адица. Шаҟа игәышьҭыхгоу бдыруоу
ухы анужьо! Узгәык иадыруеит амц шуҳәо, аха, зегьакоуп,
егьи азыбжак амҵәыжәҩа аанахәоит.
Ҳзауад аҿы нхарҭа ҩын дук аргылара иалагоит. Арзаҳал зҩит.
– Иуаҳҭоит, уаԥсоуп, – иҳәеит адиреқтор, ажәа «уаԥсоуп»
ҵакы маанак наҵаҵаны. Иара ҵакыс иеиҭазаалак сара
исаҳаз сгәы иахәеит. Усҵәҟьа дуаҩы бааԥсым. Ҳәарада,
изды­руа­­мызт аибашьраан афашистцәа дышрыдгылаз Самсон
Григорич. Егьи, иара ихаҭагьы «снабжениа» ахьизиуаз, уи

237

нас уажәы ус... Иабасҭаху, сусс иалоузеи... Сара уажәы сзыз­
хәыцша Дамшәи зыҟны сыҟоу аԥҳәыси ахьеинсыршәашоуп.
Урҭ хыбрак аҵаҟа изеицыҩнало иҟалар, ауада шаасоулак,
арахь, дахьҭаҩу лхаҵа длыманы дхынҳәааит баҳәшьа,
бареи сареи ҳцап ҳәа... Дызгап дсыццозар, мап анакәха,
сара сцеит сҳәап.
Сыԥшаарақәа сырҟәамҵыр... Аԥҳәысласы ахаҳә лгәыдҵара, сара сакәым, сызхылҵызгьы ирылымшозаап. Сызхылҵыз сҳәахит. Бара, Адица, баԥхьаҟа Анцәа дыбԥигалааит,
аха сара макьаназ сиқәымшәагәышьац ахаҳә иршәыр,
иааҳәны схы иаахоит ҳәа имшәо. Иазсырхар сыбзиабара
иасҭаз аҳалал?
Бысхасыршҭит, Анцәа иџьшьоуп, «счымазара салҵит»
ҳәа сшыҟаз, сыбла иаахгылеит... Изысымҳәарызеи, сыбла
баахгылеит. Амра иацны ишаауеиԥш ашара, ибыцны иаацәырҵит былабара аҵкыс еиҳамзар еиҵамыз гәалашәарак.
Иџьабшьашт иарбану басҳәар. Сназхьит...
...Аҳабла ахәыҷқәа ҳахьеиқәшәоз ахәадақәа, ампыл
ҳахьасуаз адәқәа, реиҳа изычҳауа ҳәа ҳазҵагылалоз аӡыхь
хьшәашәа, ашколахьтә ҳанаауа, ҳаҽӡаны маӡала иҿаҳхлоз ашәырқәа, ҳаныҩеидас, зымҵан ҳтәалоз ҳахьацаҵла... Зегьы наҵарӡны, снамҽханакит ашәа анаҳҳәалоз, ҳаныкәашалоз агәаларшәара. Илахҿыххон ажәҩан, иҭабуп
ҳәа ҳаҳәо, ихырхәон ашьхақәа, аҳабла аҿар ҳаизаны
шәаҳәарала, кәашарала ргәы анҳарҿыхалак. Ашәаҳәара,
акәашара уазхьызар, уахьыҟоу ушәаҳәала, укәашала, аӡәыр
дуԥырхагоума бҳәашт. Иҳамоуп араҟа аклуб, аха Адица,
ашьхақәа рымҵан ишьҭоу ҳара ҳқыҭаҿы ушыкәашои, ушышәаҳәои, иауам, узышәаҳәом, ус узыкәашом даҽаџьара.
Иҟазаап убасеиԥш ашәыр хкқәа, иааҵхны агәылара еиҭоуҳаргьы, акымзарак ҿалаӡом, уи гылазароуп иахьиз. Сгәанала,
Аԥсара зцәыӡыз, раԥхьаӡа ицәыӡуеит ашәаҳәареи акәашареи. Адунеи аҿы иреицәоу ацәгьоурақәа иреиуоуп иузгәакьоу ашәеи уареи шәеицәыӡра...
Адица, зныкыр ибызцәырҵхьоу, ихәыжжаӡа еибаку
аԥырӷы снапаҿы иааныскыландаз ҳәа агәаҳәара. Иуҿаԥхаҿаҷҷоит, ахьҟәыршәа иаҩызаха икәалыкәаџьоит, харантәи

238

уарԥхоит, иаанукылар уабылуеит. Убасшәақәа ҳаизыҟалеит
Аԥсареи сареи. Даҳгап Мери. Дызбалар, слацәажәалар
сҭахуп, аха дшаазбалак, ишысҭахӡам, сгәаҵаҿы исырцәарц
сызҿу амца неибакуеит. Исызгәамҭаӡакәоуп ишеибалыркуа.
Мирон-иԥа изыҳәан агәырӷьара аныҟаиҵоз, слакҩакзаргьы
(иаб гәҩарас дахьыскыз, иԥа длашәны дахьиз харак сыдушәа,
сара избо алашара схы ахыбаауа), сцеит инықәыршәны.
Иаасымҩатәны сныдгылеит Мерираа рҿы. Ҿысҭит агәашә
аҿы. Амаҵурҭа даадәылҵит лкалҭ сабик дахьынҳаланы.
Иҟоуп аарыхра азыҳәан Анцәа иишаз адгьыл. Мери Анцәа
дишеит ахшароуразы.
– Мери ԥшӡа, Мери ахцәы қамыз, бара банызбо, бара
«подруга днеи моих счастливых», сара сшыҟало басҳәап?
Бсымбар ахьҭа сагоит, бызбар сбылуеит. Бызцазеи бара хаҵа? – сыбз ашьшьыҳәа аҭра иҭаскызҭгьы, исаҳаз саҳауазма.
– Аԥсаратәыми рыцҳа, иумбои. Пушкин ихшыҩҵак нарҳәы-аарҳәноуп ишуҳәаз! Мои друг бесценыи, ахацәа зегьы
нҵәаргьы, сара уара суццомызт, – лҳәеит, ибаҳац лыччабжь
ала, акыркыр дыччо. Сара исмаҳац убри лыбжьы аҟара ашәа
зҵыҩуа абжьы.
– Избан аԥшӡа-ссир, убриаҟара сбааԥсума? Сыԥшрассахьа!..
– Уԥшра-усахьа зысҭахузеи, иаацәгьарахар сызуқәымгәыӷуазар.
– Арбаӷь хынтә ҿнаҭаанӡа мап бцәыскуеит?
– Хынтә акәым, знык ҿнаҭаанӡагьы, – илҳәоз шаӷьызгьы,
ашәа шаҵҩыц аҵыҩра иаҿын лыбжьы. – Сара аказы суҳәоит,
уара даҽакы уашьҭоуп. Ахеивҟьа ишаҳзиҳәаҵәҟьо уҟоуп.
Аԥҭа ипатреҭ аакыдхны Маҵкәа лпатреҭ кыдышәҵа иҳәеит.
Убри иаҳа даԥсоуп. Аԥҭа аџьмақәа ҭахар ауал ҳақәшәоит ҳәа
асыԥса дықәлеит, уи ихьӡ шәамҵаныҳәоит, Маҵкәа лыԥсы
ҭасгьы шәыҟаӡам, шәара, ахшыҩ-ааҳәқәа иҳәеит.
– Аиаша иҳәеит Ахеивҟьа.
– Алиас, уара ауаҩы иаҳа иахьихьшоуп уахьақәԥало. Анцәа
дыҟамызҭгьы, ҳара ӡбатәыс дҳауан иҳәеит философк. Аԥҭа
дрыӡбеит аԥсараа. Ахеивҟьеи уареи шәидызцалазеи. Уара
узызхәыцша, иуҩыша... Улымҳа уаахи. Ирлас уара, абзамыҟә.

239

Ирласны ашәҟәы лызҩы Адица. Ахеивҟьа ичараҿы Мирон
узнеигаз ашәа шуҳәо, ушыкәашо лурбарц азыҳәаноума?!
Днаскьаԥхьаны, уҿы ааихых, уаҩҵас акы лоуҳәарауаз.
– Убри акәын исыгыз. Аруҭан ишизыруз еиԥш сышьны
сылкажьны, лара, лан леиԥш ақыҭа далцаны... Аха уеизгьы,
Мери, бара ианыбҳәах, даҽа еилкаатәқәак сзынхеит, ишааилыскаалак, изҩыз набыҭаны, саргьы насыԥк снашьҭалап.
– Даҽа насыԥдарак ныҟауҵап, – зегьа коуп ашәа аҵыҩуан
лыбжьы.
– Ишыҟоу бымбои, «подруга днеи моих счастливых»,
анасыԥ зшаз убасҟак имаҷны ишеит, зегьы ирызхом. Бца,
бхәыҷы иҵәуабжь ааҩуеит, – уаҳа бзиала ҳәагьы нарамҳәа­
кәа, абарҭ ажәақәа шаасҳәаз, сымҩа инансыршәлеит.
Мирон иашҭа санынҭала инаркны, абаҳча сыҵыԥшны,
сааҟәымҵӡакәа аџь гәаҩа еиӷрыкка иахьгылаз сыԥшуан.
Хәыц еиқәаҵәа зламыз ауаса шкәакәа ишьит.
– Акрызлаҳфаша, ҳазлеибабаша ачанаба бзиа ҳауит, –
Мирон ихаҭагьы алаф алихуан. Аӡәгьы далацәажәомызт
асаби иблақәа ишырымбоз.
– Умра каҷҷара, ужәҩан гәыцқьа, ушьха ҳаракы ԥшӡақәа,
умшын гәиаҵәара... Абарҭ зегьы ушеит ухьышьаргәыҵа
сакәыхшоуп, абри асаби, агаранҵа, сара суҳәоит, убарҭ зегьы
рбара далыхәдаумтәын, – даҿын аныҳәаҩ. Саргьы сгәанала
сицныҳәон. Ауаса агәи агәаҵәеи ахаҵаны арасатә ҵәы икын.
Арасатә ҵәы... Арасаҭра сыҵыԥшны, еиҭах абаҳчахь саанаԥшит. Аҩы зҭабаз аеҳәеиԥш, аҩныҵҟа зегьы ҭиқәаҵәааӡа
иааԥшуан аџь гәаҩа. Слымҳа иҭаҩуан Гәдиса иажәақәа:
«Ашьжьымҭан саннеи, абаҳчаҿы аҳаԥшьа ыҵхны даҽаџьара
ижызаарын, анышә аимаԥсара даҿын». Аҩцараҿы Мирон
аҩы анхитуаз даара срыхәаԥшит, аха иныҳәа ҳаԥшьоуп
ззуҳәаша, ҳаԥшьа хәыҷы ҳәа акгьы ыҵам.
Сааҟәымҵӡакәа сахьыԥшуаз гәеиҭан: «Аӡәыр длаԥшыхәны думоума, Алиас, убраҟа?» – иҳәеит.
– Уахәаԥш, ихыжәжәарахӡа, игәаҩаӡа, абнахьхьи игылоу
аџьажә. Наҟ иҵхны илкаужьыр, аӡахәа зқәуҵаша ҵлак, ма
шәырк еиҭауҳар ауеит.

240

Раԥхьа ианысҳәоз заа сазхәыцны, цәгьарак аҵаҵаны
исым­ҳәеит. Сҿы инҭшәеит, ԥшахь хәыҷык насыр ишҿшәо
еиԥш зышьаҭа ҿҩаахьоу абӷьы. Уимоу, иҵҳәаны иахьысым­бо
иганы икаижьыр, сҩызеи сареи иҳабжьахаз џьара лашьцарак наҳабжьыҵрашәа збеит. Аха ашьҭахь, аҵәыцақәак
анызжә...
– Саргьы иаақәыскқәахьан, Алиас, иҵысхырц. Аха ирыц­
ҳасшьон. Аҩныҵҟа иҭаланы тәарҭас ирымоуп ҳлақәа. Аха
уара иануҳәа, иубалап иазызуа. Иааҵхны аҭыԥ аҿы ухьӡала
аҵәа еиҭасҳауеит.
Ҳгәырӷьеит, ҳаччеит, саргьы, гәыкала, сазыразны асабигьы
иаргьы бзиарас иҟоу зегьы нарзеиӷьашьаны ашҭа санҭыҵуаз,
аџьажә гәаҩа снапы нақәкны еиҭах:
– Ажәа суҭеит, Мирон. Наҟ иҵҳәаны икажь абни. Сара
сыхьӡала акәым, аха уҷкәын ихьӡала, сара снапала иааганы
шәырҵлак еиҭасҳауеит уаҟа, – сҳәан, сыгәҭыхак наӡазшәа,
иныҵак ашәак аацәырызгеит. Сцарц сҭахын Мирон иблақәа
сырхымԥшылаӡакәа. Агәашәаҿынӡа сааскьеигеит. Ҳанеиԥырҵуаз, цқьа сазырхәыцны, ус ҿааиҭит: «Алиас, уаби сареи
уск ҳгәы иҭоуп. Иаҳҳәо уахымԥароуп».
– Ԥҳәыс дысзаажәгома?
– Алаф ҽазны иуҳәалап. Уқьаф ҭоуп, аха исҳәо ухоумыршҭын. Ҵас бзиак ҳаман ажәытәан. Ашьашәара.
– Сара аӡәгьы ишьа сыдым.
– Иудуп. Заманалаҵәҟьа иудыруеит иуду. Аԥсараа иуанарыжьуам.
– Сара иранасмыжьуа сымаӡами убарҭ, аԥсараа ҳәа
узҿу?!
– Уаҟәыҵ. Уазхәыцла. Ажәа бзиа иалымшо егьыҟам.
Сшааиуаз анышәынҭрақәа саарывалеит. Снымҩахыҵит.
Шаҟа гәыбылрала иҟаиҵазеи агранит ҭаԥҟаны, Аԥҭа ибарелиеф ҟазҵаз. Ирҳәоит, иҭынхацәа мааҭк дмыршәакәа,
напеилаԥса ҟарҵеит ҳәа анхацәа. Абар уи ивараҿыҵәҟьа
Аруҭан... Ииашоушь уи изыҳәан Мсыгәда илҳәақәаз? Ҳәарада, бзиа илбоз, илхыршьааз ауаҩы хшла икәабара дашьҭан, слызжьоз џьылшьеит. Илхашҭит ауаҩы игәы иҭоугьы
ибз иқәкугьы акоуп ҳәа саныҟаз ашықәсқәа сшырҭысхьаз.

241

Уиҵашьыцыртә дыҟоуп Аԥҭа ибарелиеф ҟазҵаз аскульптор.
Ибаҩхатәра акәым, иҟаларын, иԥсҭазаарагьы ихҭниҵар
ифырхаҵа. Издыруада, убри акәзар анасыԥ зыхьӡу?!
Сыццакуан ақыҭа салҵырц. Даҽаӡәы ихароу ихарам,
дахьиашоу дахьиашам аилкаарақәа раҵкыс, ухаҭа, Алиас,
иуду ахара... Иумаҳаӡеи Мирон иуеиҳәаз? Иҟаҵатәузеи,
Алхас бзиарас изутәузеи?.. Иарбану ажәас иаҳәатәу? Схы
ласмырҟәуаны акәым. Исхароуп, сшьамхгьы асырсып
иҭахызар. Уи ԥхасшьом. Аха ишԥасҳәо? Дзыхурҟьазеи,
дзыбӷоуҵоз иара, Маџьгана ҳәа аӡәы дсазҵаар? Иҟоу
аиашаҵәҟьа сҳәар... Иарбану аиаша зысҳәара! Аиаша
иҳәома, абырг бзиа, аҟәыӷа ҳәа ҳаҭыр зқәырҵо Гәдиса?
Аныҳәа ҳаԥшьа еиҭаганы изжит аниҳәа Аԥҭа, уаҳа акгьы
еибырымҳәаӡеи? Иҵхны аиҭагара акәым, ауаса шьны,
иахымныҳәакәа
аҳаԥшьа
ахыртлараҵә­ҟьа
шҵасым
заманалаҵәҟьа идыруан. Аҵх иалагәаны еиҭаганы иужыртә
узыниазеи ҳәа дышԥаимазҵааи. Исгәаласыршәо салагеит
даҽакгьы. Ацәгьара зуз имацара иакәым, ацәгьара иуит
ҳәа гәҩарас думаны, данеиҭоумҳәа, ухаҭагьы уақәӡуан
зҳәада? Гәдиса. Аруҭан иус анырыӡбуаз, шаҳаҭцәас
ирыԥхьеит. Ишԥеиҳәеи Гәдиса? Шаанӡа аусҳәарҭаҿы снеит
ишеибаҳҳәахьаз еиԥш. Иԥсы иахимырӡааӡеит ашьжьымҭан шаанӡа Аԥҭа иҿы дышнеиз, уаҟа иибаз. Ацәгьара
еицырузар? Иара ихаҭа дыбӷеиҵазар Аԥҭа? Убри азыҳәан
акәзар шеишықәсеи рыбжьара знык деилагоит ауаҩы ҳәа
дааҟәымҵӡакәа изиҳәо? Ҳаиҟәаҵып аҭаҳмада. Диашоума
Мери? Уара иухароума, лара лоума изхароу ишакәхалак,
шәара уажәшьҭа шәымҩақәа хазы-хазы ицеит, иҟалаз ҟалеит.
Ишубо, Адица дҭаацәароуп, уаргьы ухы уахәа, насыԥк ԥшаа
ҳәа лҳәар... Убри акәӡами аиҩызара зыхьӡу? Лара раԥхьаӡа
ауаҩы дзырҩашьаз аџьныш-қаҷаа диеицәаха, иаҳа-иаҳа
салалхалоит аԥсараа реиҳа иламысдароуп ҳәа ирыԥхьаӡо.
Ауаҩы игага ицымзар ԥсыхәа шимам еиԥш, Дамшә ада
ԥсыхәа шсымам агәра анылга, аҩны иахьыҟоу данышәагәышьеит, лгәы калыршәит иаргьы саргьы зыҟны ҳкыдтәалоу
аԥҳәыс. Лара илычҳауеит, аха иабаҟоу, абнатә рбаӷь аҩнатә
рбаӷь дәылнацон ҳәа, иара иамуит, илнымшәеит. Афатә

242

аналҭалак, инафҩы-аафыҩуеит, иаалыхәаԥшуеит, иацәшәаацәшәо афара иналагоит. Рыбӷьыцқәа зынӡаск иааԥжәеит,
ҽнак, сара сыҟамкәа, «лҩыза гәакьа» данааи данаанамышьҭ.
«Иахьырыпҟоз абжьы саҳауан», – иҳәеит Петрович. Ацәгьарагьы ахашҭуам, абзиарагьы. Иҟалап, сара сеиԥш иаргьы
иацәыӡыз, изылхәдахаз ахьырацәахаз иахҟьаны, гәаӷк
азцәырҵызар. Ҳгәылара ԥина лаԥск рымоуп. Еихәмарлоит.
Аԥсабаратә гәаҳәарақәа анҿыха, Дамшә агәаԥхазаап
аԥина. Иҵыхәаршәшәо Дамшә амгәацәа иҵагьежьит,
иҵахәмарит, аха бара сара сҟынӡа бзымҩаӡозар, сара сшьам­
хы сзарсгәышьом аҳәан, Дамшә агәаҳәара неиқәыцәеит.
Агра бааԥсқәа иреицәоуп, ашьжьымҭан шаанӡа, усура ацара
анҳақәымгьы, иара ҳарҿыхоит. Ашә иадхоит. Адәахьы
иумгар, ақьаԥҭа иқәхазшәа, иҟууа ашра иалагоит. Ҳааиуан
ус, аха ари ашьыжь, иара, ԥсаҭа шкәакәа, зынӡа ианаамҭа­
ӡамыз, реиҳа аԥсы ӡаны иантәашаз...
Баҳәараҵәҟьа сылшом. Еидикыло закәызеи бҳәашт, бысхыччашт, аха сара сааизар сҵәуахьеит ҩынтә. Знык, ибасҳәахьеит, уаҳа уахь сыҩнамло акласс сдәылҵны санцаз, егьи
– Дамшә анҭахаз. Аха ари, аҩбатәи сҵәыуара лаӷырӡыда,
иаҳагьы еицәан. Иҟалап, ала мацара акәымкәа, еилалақәаз
рацәазар. Сара исыхьыз сзымхозшәа, ажәа кьынаак сазымҳәацыз Петрович: «Иузеилкаауазар, ахы ухҭнаҵеит», –
иҳәеит. «Уара насыԥ умазарц азыҳәан Адица хаҵа дцеит», –
ҳәа Мери исалҳәаз иаҩызахеит аригьы. Ушәшьырада ԥсыхәа
сымам сҳәар, аҵлаҵәҟьа хҩаауазар акәхап. «Ахы ухҭнаҵеит...». Иҟалаз, ишыҟалаз басҳәап, нас бара ҳаилырга.
Уаҵәы иаашар Дамшә ҭахараны уахеиԥш, еиҭах рыгәқәа
нибархазар акәхап аԥшәмаԥҳәыси иареи, аҵх цахьаны
санааи, имгәырӷьеит, имҵыхәаршәшәеит. Хәылԥазык ҳаман.
Убри аухоуп ианызба узеилаҳаша аҭыԥҳацәа шыҟоу ҳзауад
аҿы, ашәа шырҳәоз, ишыкәашоз ббандаз. Сшааҩналаҵәҟьаз
афатә насҭеит Дамшә. «Иҭабуп» ҳәа самҳәаӡакәоуп ишафаз.
Аԥшәмаԥҳәыс дышьҭалахьан. Сара суадахь сышьҭалазҭгьы...
– Уцә, аҵх цахьеит, – лҳәеит лара, сшынышьҭала ҽырҟәымшәышәраха иансыс. Сҽаарҭынч, схы снапаҿы иаазгарц, даҽакы азхәыцра салагеит. Сыбла иаахгылеит ақыҭаҿтәи

243

ҳма­ҵурҭа. Агәҭаҵәҟьа амца еиқәуп. Архнышьна иадҵәаҵәалоу алҩақ, акәиц анналашәалак, иаакәеицеиуеит еҵәаҵас.
Иара убасҵәҟьа, икыдшәаз еҵәаҵас инҿыцәаауеит. Арымӡ
иқәтәаны убри иахәаԥшуеит арԥыски ԥҳәызбаки. Акәицқәа
рхала ианымҩеилак, амца инхәыҵарықшоит алаба.
– Раԥхьа иакуа аеҵәа уара иутәуп, – лҳәоит лара.
– Мап, бара ибысҭоит. Сара сиеҵәахә бара ибымаз, –
иҳәоит иара.
– Ҳахәаԥшып зиеҵәахә иаҳа ннаҵуа.
– Бара бтәы иннаҵааит.
– Мап, уара уеҵәахә...
Ԥхыӡ бзиак иаҩызаха... Саанарԥшит Дамшә ахышҿышыбжь. Алышькьантыр уагааит, изакә ԥхыӡузеи сызлухыз.
Ԥхыӡзу, гәалашәаразу?.. Абарҵахь ашә аасыртын, Дамшә
снақәыцәҟьеит ашьшьыҳәа итәарц. Сганаҿы ииаз лышҟа
саанаскьеит. Лара ацәа дахьынӡалҵуаз, сара аҵарақәа рашәаҳәара сазыӡырҩуан. Ҳԥенџьыр аԥхьаҵәҟьа игылоуп
ҭәаҵлак. Ҳханы, аԥшьбатәи аетаж аҟынӡагьы инаӡоит амахәқәа. Уаҟа иқәтәаны ашәаҳәара хдыртлеит аҵарақәа.
Хымԥада, убарҭ аҵарақәа рашәаҳәароуп аҵла апытҟәырқәа
зырҿыхо. Алакар унапы наԥыракны иауушьҭыр, ишԥацои
аӡыхь? Аҵарақәа рашәаҳәара убри иеиԥшын. Инкыланы
измаз аӡын амч анмаҷха... Иаашарккон...
– Ажәақәак насоуҳәар, – лҳәеит, ажәада ҳзеилибамкаауазшәа. – Ахәыҷы сцәа далашәар ишԥаҟаҳҵо?
– Инықәыршәны ҳцоит азагс ахь.
– Бзиа избоит алаф ануҳәо. Умшәан, ахшара дсоур, сара
схала дсааӡоит.
– Сара сабацои?
– Ԥхыӡла узацәажәоз лахь.
– Сара исҭаху бара боуп. – Зынӡаск дмиӡеит, адгьыл ишьапы ықәимыргылаӡеит Самсон Григорич. Дыҟамызт Мсыгәда.
Иҟамызт Аруҭан, аԥсараа, архнышьнаҿы икәеицеиуамызт
аеҵәа хәыҷқәа, иҟамызт Аԥсара ахаҭагьы...
– Уаапкит! – снаҵаҟьеит.
– Уԥсы иасҭеит! – ашә иавҵхоз Дамшә ашыбжьи лара лы­
ҵәаабжьи неилаӡҩеит, ашырҳәа дҩаҵҟьеит.

244

– Дамшә, Дамшә, – сыргеит. Ахьӡ зысҳәаз, уҽынкыл, убжьы
умырган ҳәа акәын, аха усыцхраа ҳәа ҿысҭыз џьнашьеит.
– Иусырбап ашышьа зеиԥшроу! – лҳәан, ахәыҟаҵарҭа
уада дныҩнаххит. Ашвабра аашьҭылԥааит. Ашә аалыртит. –
Удәылцқьа абыржәыҵәҟьа! – Дасырц ашвабра анаалырхха,
самҵасны иааныскылеит. Аха индәылҟьон еиԥш дҩахьӡан,
дасит. Иаразнак ашә алмыркызҭгьы, убас илзыҵҟьеит, дааихнахуан. Маҭәақәак насышәхасырԥан, аимаа чхьарԥқәа
сышьхарԥаны, сындәылҟьеит.
– Уаанҿас, ухынҳәы! – аҿыҭра саҿын. Иҟуҵәуо, амардуан
илбааны инеиуан. Петрович иуада ашә аԥхьа санниаҟьоз,
Дамшә аҵәаабжь иаҳазар акәхарын, ашә шааиртуаз збеит.
Ашҭа ааихнаҵәеит. Ихьаԥшкәаԥшуа, аҵыхәа ашьҭарҽыла,
азауад ахь акәымкәа, наҟ, ашьхаҟа ахы рханы ицон.
– Ухынҳәы! Ухынҳәы! – ҿысҭуан. Сыбжьы анақәсыргалак,
имҵысӡо иаангылон, ахаҳә ыршәны иашькласҵазшәа, иаахьаԥшуан, нас еиҭа аҿыҩанахон. Уаҳа иаанымгылаӡакәа,
акаҭран мҩаду ианыршәла аҿыҩанахеит. Саангылозшәа
абар, иаргьы ааҭгылон, сҿанынасхалак, еиҭа аҿыҩанахон.
Сахьырԥшны сагон. Амҩа архәараҿы инеиуаны, ишсылшоз
сыбжьы ҩҭысцан:
– Дамшә, ухынҳәы! – ҳәа ҿысҭит. Иааҭрысын, иааҭгылеит.
Иаахьаԥшит. Иҟанаҵара азымдыруа, иаалак-ҩакит. Убри
аамҭазы, «полутарка» машьынак архәара иаавҟьеит... Сыблақәа алашьцара анырхаҳала, ишсылшоз сыҳәҳәеит:
– Уца! Уца наҟ! Да-мшә! – Сыблақәа хызҩеит. Уи акәхеит.
Сгәыҭҟьара иардагәоу слымҳақәа, изаҟаразаалак ҵәаабжьы
ҳәа акгьы смаҳаит. Хаҳәк схы иаахараны сыԥшызшәа,
сеиҳәҭҟәыҟәла стәан ԥыҭрак. Ашьшьыҳәа, сеидара саҵақь
сҩагылеит. Сшьамхқәа убасҟак икәадахеит, сызмыҩит.
Акаҭран мҩаҿы еиҵыхәхәаа ишьҭан Дамшә. Аҟәараҳәа
сеиҵас сқыџьқыџьуан. Снапы наҵаҵаны ахәда ааныскылан,
ахы ҩышьҭысхит. Аблақәа, ақьышә, ахахәда, снапы рыхьшьуа,
исшьышьуан.
– Саҭаумҵан, сашьа, – дааҳадгылеит ашофер. – Лашәарыцазма?

245

– Уи зеишәарыцоз, изнымшәоз... – сыԥсы сгәы икылахеит.
– Игәасҭазҭгьы маҷк заа... – иҽааларҟәны, иаргьы инапы
нахьишьит. – Игәасҭеит, инапы анахькьыс, акгьы ҟанамҵеит
Дамшә. – Амҩаҿы ԥсы зхоу акы сымшьыцызт смашьына
иаҵашәаны...
Аблақәа аахнатит. Изшьыз инаихәаԥшит. Игәабҭахьоу амра аҭашәамҭаз амшын ианхықәгыло изеиԥшроу? Амч ацәыӡны,
игьагьаӡа ԥыҭрак иаанхоит. Аиԥырҵра рцәыцәгьахоит адунеии иареи. Ԥаса, Адица, аӡәы инаихәаԥшны, сара сахь
ианаахьаԥшлак, аблақәа ирхызбаалон уи ауаҩы изыҳәан
«агәы иаанагаз». Агәаӷ, агәыбзыӷра, дуаҩԥсы бзиоу, дуаҩы
цәгьоу. Изаҟаразаалак акгьы рхысымбалеит уажәы. Урҭ
ирхын акызаҵәык – анышәара. Абасҵәҟьа иҟан Мсыгәда
аҵыхәтәантәи лыԥшышьагьы. Издыруада, раԥхьаӡа ҳабла
анхаҳтуеи, аҵыхәтәанӡа ианхаҳҩои еиԥшызар... Гәхьаагарагәынқьраҵас бжьык нахәылҵит, нас, аеҵәа анҿыцәаауеиԥш
ихәыҷхо, ашьшьыҳәа иаахнаҩеит.
– Аԥсаҭа бзиахааит! – иҳәеит дсышьҭаланы иаауаз Пет­
рович данааҳадгыла. Сыблақәа дырхымԥшыларц наҟ сын­­
хьаԥшит. Ацәыкәбарқәа реиԥш акакаҷқәа ахьныссы, иҩежь­
ӡа ашьхақәа иаарывҵит амра. Амшын афҩы алышәшәо,
ицәаакӡа, агаҿантәи инасит аԥша.
– Исшьит, сара исшьит...
– Аԥсы ухҭнаҵеит. Усҭ, уеимаақәа ушьаҵа, амҩан уахьаауаз иушьхшәеит. Сара ажыга аазгоит, – аҩныҟа дцеит
Петрович. Сыԥхашьаны сылабжышқәа зцәысҵәахуаз аӡәгьы
дыҟамызт...
– Аԥсуаа ишәымоуп лакәк, иаасгәалашәеит, – ҿааиҭит
Петрович, амҩа нымҩахыҵ, ашьацраҿы Дамшә анышә иамаданы ҳанаауаз. – Ауаҩы нарцәыҟа данцо, цҳакы днықәлоит.
Дзықәсыр, дцоит џьанаҭ, дықәҵәраар – џьаҳаным дҭаҳауеит.
Ацгәы неины ацҳа инықәнашьуеит, иҳәеит, ашша, ауаҩы
дықәҵәраарц. Ала неины, убри ашша ықәнарбзаауеит.
Исҭахымызт аӡәгьы ибла аҭаԥшра. Аҩны ааигәара ҳааиуаны:
– Уабаҟаз иаха? – иҳәан, днасазҵааит Петрович. Анышә
ҟаԥшьӡа иаҿататан иикыз ажыга баҳа. – Ахәылԥаз ашҭаҿы

246

стәан. Ҩызак длымами, зыҟны уҟоу аԥшәмаԥҳәыс... Даҽа
хаҵарԥыск дицны, ҩыџьа аҭыԥҳацәа рыманы, лара лышҟа
иныхәнеит. Ауада иҩнамлац сҳәоны, Дамшә аӡәы дасит.
Џьара кампаниак ахь ицозар акәхарын...
– Ус еизалоит, аамҭа рхыргарц.
– Лысасцәа аҩныҟа инеир амуит, арахь ирыздәылымцеит...
Иуадахь ҳнеит. Ҳахьтәалац ахәыҟаҵарҭа уадаҿы ҳнатәеит.
– Петрович... Максим Петрович, шәысмыруадаҩуазар,
шәара шәҿы сыԥхьар ҟалару? Даҽаџьара уадак
сыԥшаанӡа...
Аҳәара ицәымӷны, игәы данҭахәыц ашьҭахь, ус ҿааиҭит:
– Уиашазар ҟалап. Уи, – хыхь, сахьыҩназ ауадахь инапы
наирххеит. – Уара иудыруеит, сара исҳәарҭам..
– Схы сақәиҭӡам сара схаҭа...
– Шаҟаамҭа уҭаху ҳара ҳҿы уҟаз. Амала сабшала мҽышала
аҩны узыҩнагылагәышьом. Смоҭацәа зегьы аауеит, хылагәыла ҳаиларҵоит...
– Уи иаҳагьы еиӷьуп.
– Иуасҳәар угәы иалымсуазар... Алиас, ақыҭахь, уани уаби
рахь ухынҳәыр...
– Ишԥаҟанаҵои зуҳәаз ацгәы? Џьанаҭҟа ҳазлацо ацҳа
ашша ықәнашьуама ҳақәҵәраарц? Убри ацҳа, Аԥсараҟа
сызгоз!..
Петрович иԥшәмаԥҳәыс, ԥаса, апенсиахь дцаанӡа азауад
аҿы апаркеттә цех аҟны аус зуаз, слыҳәеит, хыхь дынхаланы,
аԥшәмаԥҳәыс илалҳәарц, сымаҭәақәа аалҭиааит, уаҳа уахь
снеиуам ҳәа.
– Дамшә ауасиаҭгьы убри акәын, – иҳәеит Петрович.
– Егьи, ацҳа ҳәа узҿу. Аԥсараҟа узго ацҳа уқәымҵәраарц,
Дамшә ахы ахҭнаҵеит. Макьана иуцәыцәгьоуп аилкаара,
аха уаԥхьаҟа, ахшара ануоулак... Еиӷьу ҟаҳҵо џьшьаны, ҳахшара рзыҳәанҵәҟьагьы... Аԥсҭазаараҿы ацәгьеи абзиеи
аилыргара... Уаб уизымгәаароуп. Сара деилыскаауеит уи.
Хымшҟа анааҵ, ибзысыҩхьаз атетрад абӷьыцқәа неихсырԥхьан, убас сыӡбеит. Акәаԥ насыргылап. Саҟәыҵып. Иазхоуп. Илҭахызар лара лхаҭа иацылҵааит. Иацылҵааит

247

сҳәахт... Изҭахыда, ҳхаҭақәагьы иабаҳахәо. Илыблааит амца
илақәыжьны. Амца иахәхааит абраҟа иааҳәо амҽеирақәа,
ауаҩымрақәа. Иазхоуп схала схы ахьынӡазжьоз. Идагәан,
уажәраанӡа идагәан сыгәлымҳа. Абри акәызҭгьы исанаҳәоз
Дамшә аԥсымҭаз аԥшышьа? Уи аблақәа ирхын анышәара.
Уанышәа уаргьы. Сықәҵны сцап схы ахьынахо, сцап аԥсараа иԥсхьоу рыӡбахә ахьысмаҳауа, зыԥсы ҭоугьы сыбла
иахьамбаша. Шаҟаџьара аргыларақәа, азауадқәа, афабрикақәа... Мап, ашьхаҟа, зны Гәдиса сахьигоз... Кәыдры иалалоит Аӡӷара ҳәа ӡиаск. Аихатәы цҳа хуп. Ацҳа бықәсӡом. Иаваршәны
ашьхаҟа бҿынабхоит. Аӡиас иаҳа-иаҳа иӷӷарахоит. Уамак
ҳамнаскьакәа, амҩаԥгаҩ ибжьы нарықәиргеит аԥсаса. Иаархынҳәны, анаара инаҿеиҵеит. Иалагеит ашьхақәа. Шаҟаамҭа
ҳаҿаз уи, раԥхьатәи ашьха, шаҟа ҳаргәаҟыз, бара базхәыц,
ашьыбжьон иаҿалаз, амра нҭашәан, ианаалашьцозынӡа ҳазхамлазар. Ҳахьыҩхалаз, ииашароуп, дәуп.
– Уаҳа шәымцан, ишәымбои, адамыӷ зну абни
аҵла инар­к ны иалагоит Ахәырҭлаӷь лқьаԥҭа, – иҳәеит
амҩаԥгаҩ.
– Амцхәгьы ҳазааигәацәахеит, рышьҭахьҟа иԥхьашәц
аԥсаса.
Абга иақәтәоу, амшә иааӡаз, ауарбажә иаанагаз ҳәа,
шаҟа лакә саҳахьоузеи, аха убри, Ахәырҭлаӷь илыхҳәаау
алакә азыҳәан аҟара ииашаҵәҟьазар ҟалап ҳәа, аказы сгәы
мбжьажьац.
Аҳәаа ҳхымҵкәа, лынхарҭа ааигәара ҳанԥхьа, ҳавсны
ҳанцоз:
– Абан иахьыҟоу лыҩны аҭыԥ, – инапы нирххеит Гәдиса
– Иумбаӡои лхәышҭаара ахьыҟаз. Икылеиқәаҵәааӡа иахьагьы ҳаскьын ииӡом. Убас иҟан уи лымца. Адгьыл агәаҵәаҟынӡа икылнаблааит. Уажәшьҭа иусырбап луҭра ахьыҟаз.
Абан еиҭалҳаз акама. – Егьиашаҵәҟьаны, ҩныргәык аҟара
аҵанакуа ижәпаӡа игылан акама. – Иубома ани аҵла?
Абиа. Ахәырҭлаӷь лшәырҳәа иашьҭоуп, лыԥшрагьы амоуп.
Иахыҵуа Анцәа идырп, иахьагьы иҿалоит. Лашҭа арахә
ҭалар, абиаҿы икнаҳаны, рцәа рхылхуан. Ауаҩы дҭалар –
ашьапы дадҿалҳәалон. Амла аԥсра далагон. Абиа анифалак,

248

лара леиԥш дхәырҭлаӷьхон. Дааухәаԥшыр, уаҳа аҭахӡамызт,
улгон уҭҟәаны, ауаа рышҟа ухнымҳәуа уҟалҵон. Ирҳәоит,
дхәырҭлаӷьны дмиӡеит, ауаатәыҩса лгәы ндырхан, дрылҵит,
насоуп данхәарҭлаӷьхаз ҳәа. Иахьагьы лымчхареи лыԥси
ықәуп лашҭа, иумбаӡои ахьшьцәа харантә ишавсуа...
Қәахьк насыргылап, суаҩԥсхар сҭахын, ишәымуит ҳәа,
иааҿыхны исфап абиа. Изылшо шәыҟаз уахь. Иаҳҳәап, Адица,
бара инабиркит ахаҳә. Ибзыршәрызу? Сара сеиԥш баргьы
аршәра бзымгәыӷьуа... Ҳашԥазныҟәеи бареи сареи дгьыли
жәҩани иҳартаз, иҳаҭәаршьаз аҵх? Иахьаҳҭыԥмыз ажәҩан ахь
ҳхаланы акәымкәа, адәы иқәу ауааԥсыра реиԥш иаҳхыганы,
ауааԥсыра шаԥыло еиԥш, ҳаԥылазҭтьы убри ашьыжь шара...
Избан, ҳуааԥсызар ҳзымхаӡоз... Хаҵеи ԥҳәыси зҳакәымхазеи,
Адица, убри ауха. Аԥсабара иҳаднаҵаз мап ацәкны, иарбан
ламысыз иаҳахьчоз...
Снашьҭалеит сахьыҩналаша уадак. Исыԥшааит. Азауад
маҷк инацәыхароуп. Иҭынчроуп, амшын ахықәаҿыҵәҟьоуп.
Иаҳа-иаҳа схы сгәаҿы аҽарӷәӷәо мацара, сазкылсит уск
ӡбаны, егьынасыгӡеит. Иааркьаҿны ашәҟәы изызҩит Мирон:
«Иҵумхын, сҩыза, уқәаҵа аҵыхәан игылоу аџь хыжәжәарах.
Аганаҿы уҷкәын ихьӡала сара еиҭасҳауеит аҵәаҵла. Ианазҳалак, аԥашәыжәқәа шыҵоу, ашьапы иҵаҳҟаауеит аџь
гәаҩа». Ашәҟәы сҵырҟа џьыба инҭасҵеит. Аусурамш анынҵәалак, адәқьанаҿы сныдгылап, усеиԥш иҟоу ашәҟәқәа
уаҳа исызнышәымкылалан ҳәа нараҳәаны аҭыԥҳацәа, асалам шәҟәыбӷьыц аԥошьҭа инҭасыршәып. Уи уиала салгап,
ихсыркәшап. Ишԥарзызуеи ари, асҟак Адица илзызҩыз?
Уаҳа рыцҵара аҭахым. Мери дшаазбалак илысҭап. Ибҳәаз
схамышҭит Мерика-Америка, исзынамыгӡеит, аха... Уаҳа
исҭахым. Саҟәыҵит. Сара насыԥ сымазарц азыҳәан хаҵа
ицаз, бҩыза илыҭ, даԥхьааит сзыхьӡаз. Араҟа ианқәоу бара
ибалҳәашеи ибалымҳәашеи лара илыӡбааит. Ԥардак абжаранӡа снахеит, агәаӷьра змоу днахааит иҵегьы. Уи абжаранӡагьы иаатырц азыҳәан иахҭынҵоу еиҳауп иаҭныҵыз
аҵкыс. Иҵегь ааԥшырц иҵегь ахҭынҵара сара исылшом,
зынӡаск схы сзырҳәуам.
Абзиараз! А. А.»

249

Сгәы иааҵаххит бҭаацәараҿы насыԥ бзиа бымаз ҳәа
ацысҵарц, аха санеиԥхьхәыцаа... Асҟак аиаша анҵаны,
аҵыхәтәан...
Абринахыс ианысҵо бара ишыбдыруагьы, ианыз, иаҳхамышҭырц.
«Абзиараз А. А.» (Алиас Аҟәланба ҳәа аанаго) ианаҵазҩы,
«Ацәгьара зуа ихьымӡар ауам» ҳәа Самсон Григорич иус
аӡбара иазкны уажәааигәа агазеҭ ианыз астатиа наргәылаҵаны, қьаадк нарыкәсыршеит стетрадқәа, шашәала иааҿасҳәеит. Аусураҿы сызхатәоу астол амгәа ацаԥха акуеит.
Инҭаҵаны исҵәахит. Ашьыбжьышьҭахь сцаны аԥошьҭа иасҭарц акәын Мирон изызҩыз ашәҟәы. Аҽны иаҳхуаз ақыдқәа
убасҟак ишәпан, сҩагыланы аметр шеибгоу иақәсымҵакәа
исызшәомызт аӷәы шаҟа иҟьаҟьаз. Ҿыц иԥырҟазаарын,
убасеиԥш фҩык рхылҵуан, уԥынҵа ианҭаслак, убз уҿыҵа иадҷаблон. Амаҟа ҟьаҟьа адәахьы иандәылнагалак, ашәымҭак
иҩежьуп аӷәы, нас хәыҷы-хәыҷла аԥшшәы ахаҳауеит, зымаӡа
зыҵырдырааз иеиԥш. Ажәҩан еилыӷраан, зны иаақәарԥссон,
нас амра аакылԥхон. Март шыббац иҟан. Снаԥшызар, азауад
агәашә дааҭалан, шьал касыла лхы-лҿы ҭаҳәҳәаны, лпалта
еиқәаҵәа асаара ишьҭасуа, дхарахаԥшуа дааиуеит ԥҳәыск.
Избахьоу аныҟәашьа... Хыхь ихыбны, асаркьа иҭасаны, амҩа аҿықәаҿы игылоуп ҳаҭӡыгазеҭ. Убри аԥхьа дааҭгылеит.
Изыбцәызӡозеи, сгәы иахәоит, харантәгьы улаԥш иҵашәартә,
иҟаԥшьӡа иҩу сыхьӡи сыжәлеи аҭӡыгазеҭ аҿы ианаԥхьо.
Акраамҭа дадгылан. Адицагьы даԥхьазшәа дыҟандаз уаҟа
иану сыстатиа! Днадҵын, ашьшьыҳәа лҿаалхеит. Снеилаӡыӡааит. Иашоуп, сан лоуп. Дабаҟаз? Уажәааигәагьы дааны
дыҟан рҳәеит. Бзиароумашь? Сгәы ахәра ианылҵаз, схәыҷра
иацыз агәыԥшқара... Дтәымуаҩызар, иубаргәузеи, илоуҳәаша
зузымдырхуеи...
Усуҩык сҭыԥаҿы днасыртәеит. Сшьамхқәа иаҳа-иаҳа икәадахо, сан сналԥылеит. Зыхшара акраамҭа изымбац анацәа
рнапы ыргьежьуа, рылабжыш хаҟәҟәало... Иҟалап, лара
лаҵкыс сара исызцәырҵызар агәыкра. Лыблақәа сшынархыԥшылаз, агәалашәарақәа... Гәалашәарас иазцәырҵраны
иҟаз ашамҭаз апытҟәыр иагәылҵыз абӷьы. . .

250

– Џьара ҳнатәап, ҳаицәажәар сҭахуп, – лҳәеит дшаасыдгылаз.
– Еибаҳҳәозеи? Бара ибҳәашаз... – шәымҭақәак ахыҵит
апытҟәыр иагәылҵыз абӷьы, аха сыҽныскылеит. Ҳцеит
«Красныи уголок» ҳәа изышьҭоу ауадахь. Акреслақәа ҳнарықәтәеит. Сгәы сынҭахәыцит: «Изхысҳәааз заманалаҵәҟьа
еилылкаауеит. Исҳәап».
– Уҭынха гәакьа иузиуа ацәгьара уаӷагьы иузиуам.
– Уеизгьы-уеизгьы цәгьарак узиурц азыҳәан акәымзар
ишихьыз? – лҳәеит сцәажәашьа лыҽнамаданы, лажәақәа
зҳәаз зынӡаск даҽаӡәы лакәызшәа. Ажәа «ишихьыз», иаҵазшәа збеит ахьхәра. Аха исзымариамызт сгәала аиааира. –
Уажәааигәа зны саан, аха...
– Еиҭа адиреқтор инапы саныбҵарц акәхарын?.. – Илмаҳазшәа ҟалҵеит.
– Аҟәаҟа ԥсрак ахь дцеит рҳәеит. Уаби сареи ҳганахьала
иуҵәуаша ҭынха дҳамам Аҟәа. Дызусҭада, ҳара даҳзым-дыр­
ӡо, иуҵәуоз?
– Дыбдыруеит, ҭынхас даныбшьозгьы ыҟан. Мсыгәда,
Адица лан дыԥсын, анышә дарҭон.
– Аџьабараҿы угылазар акәхарын?
– Ааи, сгылан. Исыдашшылон.
Мап, дыҵымҟьеит, еидара хьанҭагьы лықәымлеит . Дынкахәыцуа дтәан.
– Анцәа иимшаз уара мчыла дузшом, – аҩныҟа дхынҳәны,
саб иалҳәозшәоуп лҳәашьа шыҟаз. Зынӡаск сара дсыхәамԥшӡо, инацылҵеит. – Асабшаҽны аҩнынӡа унеирц сааишьҭит
уаб.
– Уи иҳәар иаҳа снеиуама? Сара сзыҳәан шәҩыџьегьы
аӡәы шәоуп, – шәҩыџьегьы сзыхшаз шәоуп ҳәа акәымкәа,
даҽа ҵакык аҭаноуп ишысҳәаз. Зегьакоуп аӡыӷь даҿамгылеит.
Сгәанала уи усҟан лҿымҭрала илҳәеит, акыр шыкәса анҵлак,
сара сзызкылсраны иҟаз: «Ухала уахьхәып».
– Ақыҭаҿы уаннеилак, уаби уареи шәнеицәажәаны, сара
сымбаӡакәа, убналаны уаауеит. – Ҽԥныҳәаҵас акәмызт
ишылҳәаз. – Асабшанӡагьы унеир цәгьамызт.
– Ишәыхьзеи?

251

– Иаахбыџны фара-жәрак ҟаҳҵароуп.
– Аҭаца дшәызнаргозар? – уажәшьта сааҭқәак нахыҵын,
иаҳа ирацәахеит абӷьы иагәалашәашаз. Даасҿаԥшит. Лыблақәа ирхызбаалеит: «Аҭаца дуоурц азыҳәан аԥа думазароуп». Зегьакоуп, илымуит, даҿамыӡсеит аӡыӷь. Ихьасыршшар
акәхеит.
– Бзиароума?
– Уааӡырҩи, чеиџьыкак ҟаҳҵароуп. – Иԥшӡагәышьам
иахьысҳәо, аха ишԥаҟасҵари исгәаланаршәазар. Мсыгәда
леиԥш, сангьы лыблақәа инархызбаалеит аҵыхәтәанӡа
ажәҩан ианаҵаԥшуаз Дамшә иаԥшышьаз. Анышәара. Аха
иарбану дызнышәаз? Сҩашьомызт акаҿы. Саԥхьа дтәамызт
лнапқәа схы иалшьуа, сылгәыдыҳәҳәала сгәыдызкылоз ан.
Дыҟамызт ашәақь аакынԥааны, лыблақәа неихамырҟәысӡа­
кәа, аԥсаатә иеихсыз. Лҳәашьала, гәҩарас искит ачеиџьыка
ҳәа дызҿыз сара ишсызкыз... Мап, бнауаҩрак цәырыргап,
ажәытәан еиԥш, исзымҵааӡакәа ԥҳәыс дысзааргап ҳәа
сыгәгьы иҭамшәеит. Уи аганахьала урҭ гәнаҳа сызрызҳәом.
– Сара сыҟамзар амуӡои?
– Иауӡом. Уара уқәҵны уцеит, уԥсы угеит, аха уаби сареи
ҳаԥсы шҭоу ақыҭа ҳазрылҵуам.
– Ишәыхьзеи?
– Иаҳзууз ҳахьит, уаҳа иҳахьуаз. – Маҷк днаҿаӡсеит аӡыӷь.
– Аџьашьатә, иумаҳара иҟоузеи! Аҽы иаҳәаша акәадыр
иаҳәоит ҳәа, сықәымҵыр амуит, уажәы бааҳәны, уқәҵны уцеит
ҳәа... – сыԥсы сгәы ианкылаха, сажәа сзынамыгӡеит. Аҵаагьы
асхьан, ашоура бааԥсгьы ахнагахьан апытҟәыр иагәылҵыз
абӷьы.
– Изакәызеишь акәадыр иаҳәараны иҟоу?! Ацәгьара
умпыҵҟьазар, иуҳәар, макьана ҳаԥсы ҭоуп, арҽеира ҳашьҭамлоз. Ари уаароума, убналаны уҽуҵәахит. Усоума уажәтәи
аҿар ишыҟарҵо? – Лажәақәа агәкаҳара ахьрыҵаз акәхарын
изыхҟьаз, абыржәоуп иангәасҭа ԥшра-сахьалагьы шаҟа
лҽылыԥсахыз. Лхахәы, ҵаны, Аԥсара сықәҵаанӡагьы ашлара аланаԥсахьан, аха асҵәҟьа! Лӡамҩақәа еиԥшын аҿшәара
зҽазыҟазҵо аҵла абӷьы.

252

– «Уажәтәи аҿар»... Уажәтәи аҿар ракәым, урҭ ирхылҵуагьы арҽеира иамыхәартә аҟара... – исҳәеит сара схазы,
сыбжьы ныҵак.
– Умаҭацәагьы урҭ рмаҭацәагьы ирыдхало иарбану
уасҳәап, нан? Ашьакаҭәара иҟауҵаз. Ашьа ҳадуп, ашьаԥса
ҳшәароуп. Еилукаау?!
– Сшьапы ахә сышәҭ иҳәама Алхас?
– Иумбои ушцәажәо! Алхас иҟынӡа уара уназгода?! Ауаа
анинаҳҵа, ишԥааури, цас исзимуит ҳәа ааицҳаит.
– Шәара ишәазҳәада?
– Ҳара ҳакәым, ақыҭа зегьы ирдыруеит, – ушьапы
нкыдҟьар, зылабжышқәа хаҟәҟәалоз, лычҳара днахыҵыр,
лыблақәа неихамҟәысӡакәа ихысуаз, аҩыџьегьы неилалеит
уажәазы. – Ауаҩы дыбжамҽамны адәы дықәуҵеит, ҳара
игәхьаа ҳкӡамшәа ҳтәоуп. Уаб иаҳаижьҭеи цәамҩахә имам.
Мирон даауеит, днаиацәажәоит... Шәыҷкәын дхынҳәырц
шәҭахызар, убри ала шәалага иҳәеит. Уара ухнымҳәӡаргьы,
Алхаси ҳареи иҳабжьалаз ашьа ҳабжьаҳхыроуп. Уаб иуеи­
ҳәап иуҳәаша, ишуҳәаша...
– Сара Алхас сиацәажәахьеит. Иаахтны иасҳәахьеит.
– Иазхом. Ауаа ишраҳауа иҳәатәуп. Ауаа ишраҳауа аминауаҭра шьҭаҵатәуп. Еилукаау? – аҭӡамц дынкыдыԥшылеит.
Уаҟа икыдыз алозунгқәа дрыԥхьозшәа ҟалҵеит. – Лан ахьӡ
бааԥс анылхыҩ, уаргьы уналаҵаны, Адица мап лцәаҳкит ҳәа
акәын ақыҭаҿы ишырдыруаз...
– Ҳазҭахыз ииашаны иҟашәҵеит рҳәон. Уажәы... Маџьгана
дҭаирхарц азыҳәан... Дзыхурҟьоз, уара, Маџьгана? Адица
лакәзаап дказыжьыз рҳәеит. Ус рҳәартә иҟауҵеит. Уажәшьҭа
зегьы рҽеитәуп. Изуҭаху уҩызцәагьы ираҳәа. Инеиааит
асабшаҽны. Шәычча, шәыхәмар. Рыччаԥшь еиқәаҵәахароуп
уашәаҳәара еиԥызҟьаз!
– Баҟәыҵ ашәира, баргьы баланакыр ҟалоит.
– Ауаа ухыччалар еиӷьызма? Уԥҳәыс уаалхылаԥшла, лан
лҟазшьақәа ҵылгар ҟалоит ҳәа..... Уара, нан, ишԥаузеилымкаауеи, ҳара ҳзыҳәан уи закә гәырҩаз, – деиқәышьшьы
дааҟалеит. Ҳарҭ, аԥсараа зегьы ҳаиԥш, аригьы дызшьаҳауаз,
дызҳәынҷоз ҟалагәышьеит. Ишыцәгьароу дырны, ацәгьара

253

узызуа, ушизныҟәаша удырп, аха ушԥаизныҟәо, ишиҭахӡам,
узықәтәоу амахә зҿаҟәо? Еиҳараӡак уусқәа уадаҩхоит,
усеиԥш узызуа, унапсыргәыҵа акәтаӷь ануџьыларгьы, зҳақ
узымшәо лакәзар.
Дарбану арҭқәа зегьы дыриааины, зыбзиабара аиқәырхара
зылшахьоу?
Снапы аалшьышьит сан. Сымнахаӡеит.
– Иуԥсҭазаашьоузеи, нан, араҟа? Ахеивҟьа ичараҿы ашәа
уҳәеит, укәашеит рҳәеит. – Зегьы здыруеит ҳәа аанаго, даасыхәаԥшит. – Уаҟа узцыкәашоз... Мирон, нан, ианаумшьартә,
бырг бзиак иеиԥш ауп дышхәыцуа. Уаби иареи рымаӡақәа
еилоуп. Ҽнак акраамҭа еицәажәон, нас иара данца, ибас­
ҳәо баҳауама иҳәан, ҿааиҭит уаб. Абраҟа, ҳкампаниаҿы
дааи­­раны дыҟоуп аӡәы. Дзыԥҳау, дзыԥҳәысу ҳәа акы анаа­­­
бҿыҵҟьа, мамзаргьы блаҵыхәала банаалыхәаԥш, бна­­
пала бхәышҭаара аӡы шақәыбҭәаз бдыруаз иҳәеит. Ис­ҳәа­
гәышьои... Миронгьы ҳамҭа бзиак изҳархиеит. Иҭабуп ҳәа
иаҳәатәуп абри зегьы ахьеиҿикааз азыҳәан.
– Иара, Алхас ишәҭозеи?
– Аҽыкәаша. Уи аҩыза аҽы, Аԥсара акәым, араион аҿы
иҟам. Акәадыр нақәҵаны иаҳҭоит.
Ашьыжь шара ианаԥылаз, гәалашәара ҳәа акгьы змамыз
абӷьы, агәалашәарақәа иахнагаз амш иазыннажьит. Иаҭахын
акызаҵәык – агәахьы инықәлаанӡа, ҭынч иахьынҳалазарц
амахә гәакьа. Аха зымш ҭынчым, изыраҳаҭхом иҵхгьы.
Асабшанӡа шаҟа еидысхәыцлаз зыбҭахузеи. Сымаҭәақәа
исымаз иреиӷьыз насшәысҵеит. Ашлиапагьы насхасҵеит.
Иҟаларын, данҭаркшаз аламҭалаз ашлиапа зхаз Аруҭан иаамышьҭахь, уи аҩыза ашлиапа ҳқыҭаҿы изхазҵахьоу сара
сакәзар.
Ибасҳәахьеит, аӡәы имшира аныҟоу, асасцәа анаҳзааиуа,
ҳзауад ааигәара инхо бырзенк аҩы имаҳхлоит. Мирон изыҳәан
изҩыз, исмышьҭыкәа сџьыба иҭаз ашәҟәы ԥжәаны инкасыԥсан,
убри анхаҩы иҿы снеит. Издыруан уи аиҭа­ҳатәқәа шиааӡоз.
Аӡахәақәа хкы-хкыла, ашәырқәа иаауҭаху, амандарина...
– Аҵәа еихаҳа сҭахуп, иумоума? Сҩыза бзиак аԥа диоуит,
ихьӡала еиҭасҳарцоуп.

254

– Аԥсуа ҵәа аҵкыс еиӷьу абаҟоу!
– Аума аамҭа иазҳауеит, акыр шықәса иҿалаӡом. – Саб
иҳәо саҳахьан.
– Ииашоуп, аха знык аҿалара ианалага, умаҭацәа, урҭ
рмаҭацәа иҿыхны ирфалоит, иажәӡом...
– Ҳара ҳтәы ҳара иҳамаурҽхәоит...
– Ауаҩы ицәгьарақәа мацара ракәу џьушьома, ибзиарақәагьы анимбо ҟалоит.
– Уи бзианы иуҳәеит.
– Уажәыҵәҟьа, уаасзыԥшы, – Ауҭра дынҭалан, иааҵихит еиҭаҳатәык. Ашьапы анышә амышәшәаны икамԥсарц,
аԥашәқәагьы ԥырхага рмоурц цахак акәыршаны, шашәала
иҿеиҳәеит.
– Уи ҵас бзианы ишәымоуп аԥсуаа, аҵеи данилак, ихьӡала
ашәырҵла аиҭаҳара. Усҭ, ҩышықәса ахыҵуеит, снапала еихасҳаит. Абни убома, инахьхьи, сымхырҭа аҵыхәан игылоу?
Амҳаџьыраа ирҭынхаз ҵәаҵлоуп. Убас иҿалоит, амахәқәа
ирызнымкыло. Убри амахәҭоуп еихасҳаз, иухшогьы, ума­ҭа­
цәагьы ԥшӡала ирфалааит, – дныҳәа-ныԥхьон. Иаргьы, ииа­
шаҵәҟьаны, убас еиҭаҳатә бзиан, уеилаҳарын.
Автобус аҿы Мирон игәыла ҷкәынаки сареи ҳаиқәшәеит.
Шаҟа сҩыза бзиоу, Мирон иакәым, ихшазгьы сышизхәыцуа
исырдырырц, салаҽхәарц, убри арԥыс иасҳәеит аҵәа еиҭаҳатә Мирон изыҳәан ишаазгаз.
– Иааг, Алиас, уаҵәы ашьжьымҭан Мирон исҭап, еиҭеиҳап,
– Автобус дынҭыҵуаны:
– Сара иназгоит, сара исҭоит, – ҳәа наизҿысҭит.
– Шәара уаҵәы, асабшаха, акампаниа шәымоуп, ари аҵиаа
шәгәалашәо шәҟалом. Ашьыжь инаисҭоит, инеиҭеиҳауеит, –
аиҭаҳатә иманы дцеит Мирон игәыла ҷкәын. Сгәаҳәара сац­
ныҟәан, автобус сынҭыҵны, иааимсхыр, аиҭаҳатә, иԥҵәаны
инкасыршәыр, мамзаргьы аҩныҟа изгазҭгьы, адырҩаҽны
азҵаара сиҭомызт убри, Мирон игәыла ҷкәын: «Аиаша саҳәа,
Алиас, иудыруазма, цасҳәа изуума?» Ҿысымҭӡеит.
Ахәаша ауха аҩны саннеи сызбаз, асабшаҽны ашҭа
иааҭалоз, инеицҿакны ирҳәоз акакәын: «Асасҵәҟьа абар
дахьыҟоу! Уа бзиала уаабеит!» Рбаӷьк аазгаз гәыла ԥҳәыск-

255

гьы, уцәгьамыцәгьара иара иагааит ҳәа лафк налҳәан, схы
иакәыхшаны иноулышьҭит.
– Быгәнаҳа рзымгароуп ԥсым-бзам адәы бықәзырхаз,–
лҳәеит сан, афархьқәа лгәыдырҟәыҟәла иааиуаз Маҵкәа
данылба. – Иааг, арахь иааг, – ҳамҭа бзиаӡак аалгазшәа
иаалымылхит. Дшыббац, иналхалыршәуеит, лыжәҩахыр
инықәлыршәуеит аҭаца касыш. Сан уи лмахәар аанылкылеит.
– Ибҭахызар, Маҵкәа, анаҟа, аҳәса акәытқәа ахьыдрыцқьо
бнеи. – Длыманы дцеит. Сара уи сшыналыхәаԥшыз, сыбла
даахгылеит лашьа иеиԥшнысшьалаз арратә иустициа амаҵзуҩы. Зегьы ираҳауа убас ҿаасҭыр: «Бара башьцәа ршьа
зуит сара. Дкыдҵаны ашьра иқәырҵеит Фриц!» Аха уи
иӡбахә цәырызгар, ачараҿы ауау зҳәаз сиҩызахон, убас
ргәалаҟара шьҭиххьан Ахеивҟьа. Уи уажәшьҭа шәарҭ, аԥсараа зегьы шәеиԥш саргьы схы стәуп, шәарҭ шәеиԥшоуп
сшыҟоу иҳәар, ицәаԥҽыгоу ажәа реиҳәазшәа ргәы иалсуан,
убасҟак ргәы иахәон, иеигәырӷьон ихы иадиҵаз ароль.
Аус злоу, Адица, аԥсабара дасу изалнахыз ароль иарбану
еилкааны, дақәшәаны инаигӡалар акәзаап. Агәы умоуп убри ароль наҟ инышьҭаҵаны, даҽа сабрадак науҿаҵаны, даҽа
рольк ахәмарра уалагозар!
– Уара, Алиас, ауаа бзиақәа абахҭа рҭакра уалагеит,
рҳәеит, ирымаукзеи? – сара даасыхәаԥшит. – Ишәмаҳаӡаци
ари иҟаиҵаз? Азауад аҿы деловои мужик дҭеикит. Зны
ала иирцҳаит, нас апровокациа изиуит, ихаԥыц иҵирхит,
шәахәаԥши иаԥхьатәи ихаԥыцқәа ҩба ыҵагылазар шәбап!
Ихаԥыцқәа лахҭынҵаны, абахҭа дылҭаикын, ихы-иҵыхәа
аилкаара иналагазар, дҟырруа, имахцә данкны даацәыҵиҳәеит Алаҳәа Еиқәаҵәа...
– Убжьы, уара аҽада! – ихамыждараз ҿааиҭит Гәдиса.
– Сара усыҵашьыцла, Гәдиса, сараӡәк! Шаҟа сигәаԥханы
сишазеи сызшаз! – инапы ҩышьҭихит Ахеивҟьа. Ихьыжәкәыжәӡа иҟаз ихамы амахәараҿы иаԥыҳәҳәаз цахак амхны
инкаижьит. Убасҟаноуп саназхәыц, ауаҩы ииҳәои иҽеилаҳәашьеи еиԥшызар акәзаап. Инапы ажәҩанахь инышьҭихит.
– Ухы аҭыԥ иқәуп, уҟәыӷоуп ҳәа аԥсараа урыԥхьаӡоит, Гәдиса,

256

усами? Сара иуасҳәо убриоуп, аҟәыӷа ҳәа урыԥхьаӡо, аиаша
узымҳәозар аҵкыс, аԥсараа зегьы ахеивыс ҳәа иушьҭаны,
аиаша уҳәалар иаҳа еиӷьуп. Ишәмаҳаи, Алаҳәа Еиқәаҵәа
дҟыруа Алиас даацәыҵиҳәеит анысҳәа, убжьы, уара аҽада
иҳәеит. Аҽада! Сара сҽадоуп, уара уҽызааит, Гәдиса. Реиҳа игаӡоу иарбану, аҽы акәу, аҽада акәу? Шәахәаԥш на
интерес, ламҵк ақәтәазар, паҿа цырак ашьа ажәуазар
жәбап аҽада. Амԥан инанашьҭуам. Аҽканажьуеит, ибылгьоит,
афасара иасуеит, ихәаауеит, иауам, ламҵыз, паҿаз акгьы
амԥан инанашьҭуам. Шәахәаԥш аҟәыӷа ҳәа ишәшьо аҽы
аблақәа ирҭапапаны, апаҿақәа, алаҳәаҵа... Абас шәыҟоуп,
сызкәыхшаша, аԥсараа. Абз зиҭаз, ахшыҩ шәымихит, ахшыҩ
зиҭаз, аҿаԥа шәҿеиҵеит, еилыргашьа шәмоуа, хылагәыла
шәнеилаҵаны иара, есс, Гагарин иеиԥш дналашәкәа дцеит.
Саанижьит сара, сараӡәк. Шәӡырҩы, шәҟәыӷахар ҳәа
шәымшәан. Анкьаӡа дыҟан, иҳәеит, ҟәыӷа дук.
– Уара уеиԥш, – игәы аԥсы наиршьеит аӡәы.
– Схаҭаԥсаҭа.Убасҟак дҟәыӷан,иҳәеит,ҳазшаз ихаҭа имаикуа.
Ажәлар Анцәа дырхашҭит. Ари ауаҩы иххәыцуа иалагеит.
Игәы иахәару, ҳколнхара ахантәаҩы, ҳқыҭаҿы иара иаҵкыс
даҽаӡәы изыҳәан иаҳа дҟәышуп, иаҳа ҳиххәыцуеит ҳәа рҳәо
иалагар? Дықәицоит. Саргьы егьараан сықәырцахьазаарын
схы еивҟьоушәа сҽыҟасымҵазҭгьы. Уи иазыжәуазеи. Уҽынкыл,
ухшыҩ цәырумган, уахьсырхәуеит, иҳәеит, Анцәа, аха сара сҿы
акгьы улшом, уара ажәлар ужьоит, сара аиаша расҳәоит, иаҳа
исыцныҟәоит иҳәан, имуит аҟәыӷа. Еимаркит, еибаргәааит.
«Ибзиоуп, аҟәыӷа аиааира уара иумаз. Уаҵәы ашьыбжьон ауаа
адәы ианықәу, амра каххаа ишыԥхо, иаалырҟьаны аԥҭа ӡлачқәа
нхылоит, ақәаԥсата леиуеит, цырак назықәҭәо, ихшыҩ, ааҳәуеит.
Абри сажәа заҳаны еиҭазҳәо, иԥсы ҭанаҵы ажәак изымҳәо,
ибз акааит!» – иҳәан, дцеит итәарҭахь ҳазшаз. Иахьимаикуаз
дахьирхәырц, гызмалрак шиҵаигалоз аҟара игәы ҩеит аҟәыӷа, аха иҟаиҵара изымдырит. Ишиҳәаз еиԥш, адырҩаҽны
ауаа амхырҭақәа ианырҭаз инақәыршәаны, амра каххаа
ишыԥхоз, ажәҩан иааҵалеит аԥҭа ӡлачқәа. Дшаҵәышаҵәуеит аҟәыӷа. Уажәымзар-уажәы илеиуеит ақәаԥсата. Иҳәар,
дҿаҳахоит, имҳәар, рыгәҭа дышгылоу даанхар, қәацк наи-

257

сыр, ихшыҩ наҳәы-ааҳәуеит. Уаҳа иҟаиҵара анизымдыр,
дыҩит, аҳаԥы дхәыҵаланы иҽиҵәахит. Ихааӡагоуп рҳәан,
иаҳагьы еигәырӷьо ақәаԥсата ицәын ауаа. Рызегьы рыхшыҩ
наҳәы-ааҳәит, шәара, аԥсараа шәеиԥш. Аҳаԥы даахәыҵыҵит
аҟәыӷа ажәҩан аныцқьаха. Уи ихшыҩ, шыҟац иҟоуп, иаҳагьы
дҟәыӷамхазар иагимырхеит, аха иалухуазеи, иааиҳәо зегьы
нарҳәы-аарҳәны еилыркаауа иалагеит иуаажәлар. Дара
зегьы неидгылан иҟарҵазеи? – игәы инапы надикылеит.
Дааҳалаԥшит. Зегьы ԥышәырччон, сԥышәырччон саргьы. –
Исашәҳәеишь, саашәхаҵкуп, иҟашәҵазеи? Исыхьӡышәҵазеи?
Ахеивҟьа!
– Сара саџьал ааиаанӡа сыԥсуазар, сгәы ԥжәаны сызшьыз
абри иоуп, – иҳәагәышьеит Гәдиса. Сара сахьгылаз, Адицеи
сареи ҳтәы, илзызҩызгьы, атетрадқәа исзырнымҵазгьы,
шьыри, Ахеивҟьа идыруандаз, иаахтны иреиҳәон, иагьианарыжьуан сгәахәт.
– Егьа ҟәыӷара ҳәаны, егьа ажәҩанахь шәхаларгьы,
шәызегьы шәыԥсы зҭоу сычуаноуп, сцапишь сбысҭа ҵаблаанӡа, – иҳәеит амҳабысҭа аҿы ҟьаҟьаӡа изкыз ҳгәыла,
ахаҵа еилаџых.
– Уара усиааиит, – иҳәеит уи иахь Ахеивҟьа. Зегьы
ччараха ирысит. Уажәадагьы, шаҟантә схы сханаршҭхьоузеи
рыччабжь. Иҟалап, ҳзауад аҳаблеи аԥсарааи злеиԥшқәам
иреиуазар рыччашьа ҳәа сгәы сынҭахәыцит. Амаҷ азыҳәангьы араҟа иргәарԥханы убас еицыччоит, дара рҳәашьа,
аԥсгьы ддырччап. Арҭ санрылҵ, сара сыччашьа... Срызгәааны исҳәақәахьоу... Ацәыӡ зцәыӡыз шәы-гәнаҳак, изгаз –
гәнаҳак...
Агәашә ианааҭала, рхаҭақәа узымдырӡозаргьы, раашьа,
реилаҳәашьа мацаралагьы иудыруан ишааз ҳаззыԥшыз
асасцәа.
Ашьҭахь, адырҩаҽны, ҳанеилгақәа, аҳамҭақәа ҳарбара
даналага сан, лафк наламҵакәа, саб ус ҿааиҭит:
– Изакә ҵасузеи, иараби, аԥсараа иҳамоу. Ауаҩы ишьапы
ԥаҳҵәеит, дҳаруаҩыбжеит, ҳаҭанаумҵан, иҳанажь ҳәа иҿаԥхьа аминауаҭра шьҭаҵаны, ашьаԥса ҳшәеит. Ҳара иаҳҭаз
аҵкыс аҳамҭақәа ааигеит иаргьы.

258

– Ҳара иаҳҭаз иахьӡуп ашьаԥса, иара иааигаз даҽа хьӡык
амоуп. Ешьас сҟазҵаз, сара исымҭаны ҳәа...
– Ираӡынԥсараха, ари амаҟа чаԥа, ажәытәтәи аԥсуа
маҟа... Бԥа иоума изымӷазҵо, асеиԥш амаҟа? – иҳәеит саб.
Ашҭа изҭалаз аус, Адица, хаир злаз усмызт, аха убри
наухаршҭны, рааишьа уахәаԥшыр, аиаша басҳәап, иузымдырӡозаргьы, гәышьҭыхрак узцәырҵрын. Раԥхьа игылан
аҳәса быргцәа, аҳәсахәыҷқәа, иԥхашьа-ԥхаҵо, аԥсараа
афыӡақәа ҳәа изышьҭоу аӡӷабцәа ҵәрышкәақәа. Урҭ ирышьҭаланы иааиуан ахацәа. Абыргцәа ирхан ахҭарԥа шкәакәа­қәа,
ркәымжәқәа ирҭаԥсаз акаламқәа, ашкәакәара аҩада ирхан,
март мзаха, аҳәынҵәа уламԥалакәа ныҟәашьа шыҟамызгьы,
агәашә иҭалаанӡа, ршьапқәа дрыцқьоу, рызегьы ршьаҵақәа
цырцыруан.
Ҳәарада, уи зегьы иаанагоз акакәын – пату рықәырҵоит
ауп сани саби, еиҳарак, дара ирҳәон еиԥш, рыцәгьеи рыбзиеи
рҿы зхы иамеигӡо саб. Алхаси сареи ҳакәым, сзыхшази сареи
иҳабжьалаз аицәыхьшәашәарагьы дырӡыҭит иаарымҩатәны.
Сзыхшаз зегьрыла иаԥсаратәқәоуп. Ирыгугьы, ирыбзоугьы...
– Уа мшыбзиақәа, аԥшәмацәа! – раԥхьаҟа дааиасны,
илабашьа кны ҿааиҭит быргк. – Шьапы мшла шәашҭа ҳҭалалааит! Иахьа аешьара зыбжьазҵарц згәы иҭоу, шәиешьара
хаир ақәлааит! – шәиешьара абас иӷәӷәаӡа адгьыл
иқәгы­лааит иҳәарц иҭахызшәа, аҽыԥҳәа илыҵаиршьшьит
илабашьа.
– Бзиала шәаабеит, шәылабара ҳаигәырӷьоит, – ҳәа дналаган, иахәҭаз ажәақәа ҳәаны, Гәдиса асасцәа раԥхьа игылаз
абырг ихы иқәкны:
– Наҟ икажь, наҟ, улабашьа! Ианбыкәыз, уара, аԥсцәеирымга, алабашьа укуа, уаншьхауаҩыз. Лабажәк аанкыл,
лабажәк! – ишьҭахь игылаз рахь ихы наирхан, – Абри иеиӷьыз
дышәмоуӡеи?! – иҳәеит.
– Еиӷьыз мцеи еиӷьыз рахь, Гәдиса! – иаргьы дауаҵахахуаз.
– Абас ҳаихлафуа, абас ҳаблақәа ччо аринахысгьы
ҳаи­бабалааит! – Гәдиса днеин, алаф злихуаз, реиҳабы
даагәыдикылеит, нас сара сахь даахьаԥшит. – Дабаҟоу ҳгаӡа,

259

унеи, Алхас унеиԥыланы дгәыдкыла. Аминауаҭра уажәшьҭан,
ачеиџьыка ҳанахатәалак, ишьҭоуҵалап.
– Иауазеи уажәшьҭан, уажәшьҭан ииҳәашагьы ыҟоуп,
аха уажәгьы иҳәатәу иара идыруеит, – иблақәа рыцәгьаны
даасыхәаԥшит саб. Абас акәхарын уи иԥшышьа шыҟаз Баӡ
атапанча анииркуаз аасгәахәт. Схы сгәалашәозар аахыс,
Адица, аӡәгьы имаҳаӡо, схала заҵәык абнаршәыра сылагылоушәа, ишаасҭахыз сҽоужьны, сцәажәахьеит знызаҵәык. Уи, ҳус аилкаараан, Самсон Григоричи сареи «очнаиа
ставка» анаҳзыҟарҵазоуп. Иӡырҩуаз ракәым, иара, «Фриц
иавчаркақәа ирзымфаз» ихаҭагьы убасҟак дшанхеит, ииҳәаша, исымаикыша ажәак иҿамшәеит. Ҵаны, усҟан еиԥшҵәҟьа
сажәақәа еишьҭарххны исыздәықәымҵазаргьы, иуҳәарц
иухәҭақәоу ҳәа саб исеиҳәақәаз, ирыгсырха акәым, иаҳагьы
иацысҵеит.
– Аҩсҭаацәа дрымфазҭгьы, акы илҵыргьы здыруадаз, –
иҳәеит саб ибжьы ныҵак.
Саси ԥшәымеи, алаф неилаҵо, аԥсшәа еибыҳәара иала­
геит. Сара сеиқәырхаҩ Гәдиса саанаскьеиԥхьан: «Уажәоуп
ианеилыскааз уара иухьыз. Ашьхаҟа уанызгаз аӡәы улхычмазаҩханы уҟамыз? Даалбааганы адгьыл днықәыргыл. Узшаз иҭыԥан лара днаргыланы, лараӡәк лызхәыцра уалагар,
иуанаижьӡом». Ииҳәозгьы саҳауан, аха: «Издыруада, Адица
даалгарц дахьцаз дынхазар Мери» – ҳәа сгәы сынҭахәыцит.
Агәыҵха исымаз инациҵеит ҳгәылак:
– Ахан ргылан, аҩныҵҟа иҩнамлаз иеиԥш, ари аус зегьы
аԥшьиган, ихаҭа дмааӡеит. Ихьзеи, мшәан, Аԥҭа иҷкәын?
Бара бҭашәахьоу убри аҩыза аҭагылазаашьа? Аиаша ааԥшыр уҭахуп, аусгьы азуухьеит, аха иааԥшырҳәагьы ушәоит.
Иҟалаз раԥхьа иҳалазҳәаз, иҳәашьоуп иџьабшьаша. Иаҳдыруаз џьишьазар акәхап. Астол ҳахатәаанӡа, адәахьы
ҳаицәажәо ҳахьынӡагылаз, акгьы имҳәаӡеит. Ачеиџьыка
ҳнахатәеит, ҳнапы аҳаркырц ҳаԥшуп. Зны ажәа иҳәар акәын
ҳара ҳҟынтә еиҳабык. Ишиҳәаҵәҟьаз зыбҭахузеи. Иажәа
ахшыҩҵак абас иҟан. Еилибамкаарак иахҟьаны, машәыр
ҟалеит. Аҟәыӷа дарбану? Агаӡа ихьыз ианазыжьыз иоуп.
Ҳаҷкәын гаӡарак ихьит. Аха усҵәҟьагьы угәы злаицәымцаша,

260

игаӡара ихала иеилкааны, Алхас, дад, уҿаԥхьа аминауаҭра
ахьышьҭеиҵаз, уигьы акыр ҳанаҳәоит. Зегьы зырманшәалаз,
ҳзырҽеиз, уара уоуп, Алхас. Ажәаны абас уаҳҳәоит. Ахәшә
ахьыҵырхуагьы џьыка цырак кадыршәуеит. Ихьыз, уара
ууаҩрала иахьианаужьыз, насгьы аринахыс аишьцәа реиԥш
шәҟаларц ахьеибышәҳәаз азыҳәан, сыхьӡала имазааит ҳәа
иуанаишьеит аҽы, акәадыр ақәҵаны. – Сара ишбасҳәо еиԥш
акәымкәа, Адица, иҵегьы ирԥшӡаны, аххьа акәыршаны абырг
иажәа ҳәаны дшаалгаз, саб днеин, даагәыдикылеит, нас
хырҳагас иуоуааит, хьӡы алоугааит иҳәан, аҟамчы наииркит.
– Шәеигымхааит!
– Шәеибабара ԥкымзааит! – инеиларԥсеит. Абри ашьҭахь,
ианааҭынчраха, иажәа аҳәара анихәҭаз изымдыруа дыҟазма,
асасцәа рахьтә еиҳабыс ирыцыз дҩагылеит. Саб иакәын
изеиҳәоз.
– Уара ушҟәыӷаз уажәадагьы иаабахьан, уххь згеит, Алҵыкә!
Шықәсқәак уажәаԥхьа ауаҩшьра иҟалаз хымԥада иҟаломызт,
уажәа дазхәыцызҭгьы... Изаауазеи, ихьӡ уаӷоу иҳәеит...
– Иашоуп, Алҵыкә ианиҳәаз ақыҭа далҵызҭгьы, иахьагьы
иԥсы ҭазаауан Аруҭан, – иҳәеит асасцәа рахьтә даҽаӡәы. –
Ииашагьы ааԥшуан, – аҵыхәтәан иациҵаз ажәақәа усҟанҵәҟьа аӡәгьы ҳазымхәыцӡеит.
– Изхысҳәаауа, – иажәа инациҵеит реиҳабы, – уҟәыӷара
иахьадагьы иаабақәахьеит, Алҵыкә. Аха иахьа иҟауҵаз
ҷыдала ҳзеигәырӷьо убри ауп, ахара унаԥшит. Ишәыбжьухит
Алхаси шәареи ишәыбжьалаз агәынҷыхь. Ашьажә баауам
иԥсуам рҳәоит. Издыруада мышкызны иахькылсшаз. Уҷкәын
ихьымӡаргьы, умаҭацәа ирыхьӡар ауан. Аа, ишәымбои уажәы
иҟалаз...
– Иҟалазеи, хса?! – иаалцәымыӷхеит сан.
– Иҷкәын ишԥаизиуи, иҵарҟәаҟәаша Аԥҭа?! Иара дыԥсит,
далгеит, аха иҷкәын Мирон, арк иреиӷьыз арԥыс, ҩыџьа
ахьеидгылоу дызцәырымҵуа...
– Ииуазеи, уара, Мирон?! – убасҟак ицәымыӷхеит, иҟаиҵара
анизымдыр, ихылԥа ааихихит саб. Амца ҩасыхҟьеит.
– Ишԥашәмаҳац?! Аха ишәазҳәодаз, ҳара ҳҳаблаҿынтә,
ҳа­­ра ҳада иахьала уаҩ дмаацзар. Иҩызцәақәак ашьыжь иҩны

261

инеит, абрахь еицаарц. Иҟалашоуп акәымзар, дадызца­лаз,
уаҳа иахьеиҭеиҳашаз дгьыл имамызшәа. Уск сымоуп, шәааи,
иааҟаҳҵап, ҳахьнеиуа Алиас иаҳҳәар, ҳамҭак изаҩызахоит,
шәаасзыԥшы иҳәан, атрақтор усгьы иҩны ааигәара иргылоит,
имхырҭа аҵыхәан ҵла хыжәжәарахк илаирхан, иааҵиҳәеит.
Иаб ибаҩқәа атрақтор иааҵнахыр ибаргәыз...
– Ҳаи, нанхеит, изакә ажәа бааԥсузеи иуҳәо! – лҳәеит
ҭакәажәык.
– Еиӷьын, ди, иаб ибаҩқәа ааҵнахыр иаҳа изеиӷьын, убри аҩыза мааԥшыкәа. Аҵла хыжәжәарах иааҵнахит ҳаԥшьа хәыҷык. Аҳаԥшьа аахдыртлазар, ҳаҭхәыжәк ааҭыргеит.
Аҳаҭхәыжә иҭаз зышәгәахәуа?! Азнаҵәҟьа ақьаад ԥара.
Ирыԥсаххьеит, уажәшьҭа ибӷьыжәхахьеит. Мааҭк ахымхкәа,
аибашьра ҟалаанӡа идырҳәыз ҳкасса...
– Аруҭан дызқәыӡыз...
– Сыҷкәын иҿыхра саҿыхуп, усҟан сара схаҭа... Аруҭан
инышәынҭраҿы инаганы ауаса шьны, сшьамхы ҩарс... –
ибжьы каҳаны ҿааиҭит, данеиԥхьхәыцаа ашьҭахь, саб.
– Уара иухароузеи?
– Исхароу сара саҟара издыруада! – саб снаивагылар
сҭаххеит убри аамҭазы.
– Уара умацара уакәӡам, – иҿыцәаауа ахәышҭаара
аԥхарра шмаҷхо еиԥш, иажәа амч маҷхо ҿааиҭит Гәдиса. –
Алеи аҳәеи уҵырхааит Аԥҭа, зегьы ҳаламыс шԥаҳурҟьашьи,
аџьныш дмаалықьны дҟаҳҵазаарын...
– Инышәынҭраҿы ажәеинраалақәа ҳрыԥхьо! – иԥсахы
ԥыжәжәо ҿааиҭит арԥыск. – Ибаҟақәа ргыло, ипатреҭқәа
кыдҵо!..
– Иаҳзымычҳауа ибаҩқәа ҳнышә иахьамадоу ауп. Егьирахь, ихьӡ-иԥша, иҳақәшәира усеиԥш ахьӡ-аԥша иҭынхааит.
Унеишь инышәынҭраҿы, ибаҟа акәым, дахьжу узымдыруа,
иршьаҟьеит, излахкааз аанда ҟәыбаса иқәырҵеит Аруҭан
иаҳәшьцәа. Ашәы ршәырҵеит, дырҵәуеит. Шәашьеи сареи
аус ҳамамызт ҳәа лыԥсымҭаз ашәҟәы лҩызаарын Мсыгәда,
уигьы цәырыргеит. Исхарамкәа сҭакын аниҳәалак игәра
шышәымгоз акәын араҟагьы ҳәа... Ирҳәартә иҟалеит.

262

– Дызхаҳшьааз аԥҳәыс ҳнапала днаганы диаҳҭар
акәзаарын, – иҳәеит саб. Абас иҟар хҽны дсымбацызт.
– Сара ишәасымҳәоз шәыхшыҩ аарҳәны иҭоуп ҳәа, –
иқьышәқәа аччаԥшь рықәыхх, ҿааиҭит Ахеивҟьа. – Анцәа
сныҳәа, ухьышьаргәыҵа сакәыхшааит абарҭ среиԥшымкәа
сахьушаз! – Аҵәыцак нҭаирпҟеит, ачеиџьыка инапы наиркит. Ҳазегьы убас хыччашақә дааҳҿаԥшит, шәабаҟоу ашышкамсқәа ҳәа ҳаиҳәарц иҭахызшәа. Снаизгәааит. Избан зегьы
аӡәы изииҭаз! Сыхәда изкылсуамызт ачеиџьыка. Ашьаԥа
сыҵыҵны сцарц сҿанынасхоз, Маҵкәа лыбжьы слымҳа
инҭаҩит.
– Ашәа шәҳәар, еинышәҟьар, акәашара гәхьааганы
сыҟоуп, – лнапқәа рхахо дааиуан. Акасы лхых, лыжәҩа
инықәыршә, днакәаша-аакәашо, лшьапқәа неихылга-ааи­
хылгеит, нас лхы аасыдылкылан. – Хаҵаҩызас уара узгоит.
Иумбаӡои, сгацәа ааины иҟоуп... Ҳа-ҳа-ҳа! Сара издыруан
сашьцәа шыхынҳәуаз, ачара сзуны... – ашьшьыҳәа иналыхаз
аԥҳәыс дналызхьаԥшит. – Баангыл, аӡәыр бааԥсы иасҳәама?!
Сыԥхаҵо шәызсышьҭоузеи?! – аԥҳәыс лнапқәа Маҵкәа лӡара
инакәлыршан, даалгәыҵалыҳәҳәеит.
Ашҭа сықәланы сышнеиуаз, арԥыс ҵәрышкәак даа­
сыхьӡеит.
– Абнаҟа, агәашә анҭыҵ, амашьынаҿы џьоукы узыԥшуп.
Аԥҳәыс лоуп аруль зку, хаҵакгьы длыватәоуп.
– Харантәгьы издырит «Победа» зтәыз. Илыхьзеи,
амашьына дызҭымҵуазеи? Аҩныҟа дааиуам, ус анакәха, ус
хьанҭак лымоуп. Аха дсыхәаԥшны дҿаԥха-ҿаччеит. Исҳәеит
даҽазнык сгәанала: «Аҵиаа азыҳәан ишыҟоу еиԥш ақәаԥсата,
ауаҩы изыҳәан иҟоу анасыԥ, бзиабарала еидкылоу анасыԥ
акәзаап. Иаҳа-иаҳа дқәыԥшхоит ари Мери». Иныҵакны
даашәышәын, лнацәа харҟәало, арахь уааи, абраҟа, сышь­
ҭахь амашьына уҭатәа ҳәа наслырбеит. Илыватәаз лхаҵа
иакәын.
– Мери, ибмаҳаӡеи иҟалаз? Мирон иаб Аԥҭа...
– Уаҟәыҵ, издыруеит. Аӡәы дыҵырхып, ҽаӡәы дыржып,
аԥсцәа ртәы алацәажәаха ҳамам!
– Мери, изакәызеи ибҳәо!..

263

– Аҳыҳ, шьҭа уалага! Исоуҳәарауазеи, анасыԥдара аҵкысгьы анасыԥ бзиа ауаҩы ихшыҩ аршаҟәоит, игәаҵәа
арыжәпоит... Ус акәзааит, сыхшыҩ, цагәит, сгәаҵәа жәпахеит... Ҳҩыза ихьыз...
– Мери, бара ибдыруама уи иаб иҟаиҵаз аарԥшра сара
сшалахәу?
– Уи ушашьҭаз ақыҭа зегьы ирылаҩхьан. Усгьы уаҟәыҵуам
Мирон итәы. Абыргцәа рхеидкыла далами уаб?
– Далҵхьеит. Баӡ Аруҭан данишь инаркны далҵит.
– Ихаҭа далҵзаргьы, иалақәоу идыруеит. Ҳқыҭа анапхгаҩцәа неит, иарҳәеит. Ҳбыргцәагьы иарҳәар... Ҳарҭ, иҩызцәагьы ҳнаивагылап. Мамзар ақыҭа далҵырц, дықәҵны
дцарц аҽеибыҭара даҿуп Мирон.
– Снапала амца ацраҵаны, нас снеины арцәара... Сара...
– Уара уакәымхаргьы, зегьакоуп мышкызны иааԥшуан
иаб иҟаиҵаз. Ҳаҟәыҵып уи уажәазы. Иҟалаз умаҳаӡеи? –
сҭылҵаауазшәа, акраамҭа днасыхәаԥшит. – Уаҳа акгьы, акым­
заракгьы уздырӡом? Иабаҟоу «Исповедь сына века»? Шерлок
Холмс несчастныи... Иаауҩыз амца илақәыжьны иблы!
– Дызбыргәаҟуазеи бара! – ҿааиҭит лхаҵа, иаԥсаратәы­
мыз, аха Мери данига, Аԥсараҟа нхара иааз, зегьрыла ҳара
ҳаиԥшхара иаҿыз. – Ари ахҭҟьеи уареи шәеиҩызцәазар,
сгәанала, саргьы аҩыза ҳәа уаҳәара азин сымоуп, иҟалаз
уиоуп, аҩыза...
– Ҿумҭын, агәырӷьаҿҳәаша сара соуп изиҭо, сыблақәа
шааԥшуа, уара исцәугоит. Шаҟа џьабаа адызбалаз удыруама
уи... Имариаз џьушьома уԥҳәыс улҭахым, уи бзиа илбо
даҽаӡәуп ҳәа Маџьгана иаҳәара... Улымҳа цәымҟырыжә
уаахи, Алиас. Дабаҟоу, угәанала Адица? Лхаҵа иҿы дыҟоуп
ҳәа угәы иаанагозар?
– Даҽаӡәы диццама?
– Убри акәыҵәҟьан иуқәнагоз! Маџьганеи лареи неидтәалан иааицәажәан...
– Ацәгьа анрыбжьабҳәа ашьҭахь, – инациҵеит лхаҵа.
– Ҭынч, ҭыӡшәада, ашьшьыҳәа иааилыҵит. Иара бзиа
дибагәышьоит аха... Лымаҭәақәа ааидкыланы лаб иҩныҟа
дхынҳәит...

264

– Лаб иҩныҟа дааҳгеит, – иҳәеит лхаҵа.
– Иумаҳаӡои? Шәанеиԥырҵуаз еиԥш уажәгьы уҿаҳахама?
Уу, рыцҳа, ари дагьдагәахеит... Уӡырҩи, иҟауҵақәаша нас
ҳалацәажәап. Сара анеиха сымам, абри схаҵа ԥшӡа хәыҷы,
умаҳә, уҩныҟа днаганы, патук наиқәҵа, сара сцароуп,
ахәыҷқәа рхала иҟоуп. Иаарласны шәнеи, ҳаиццап Мирон
иахь...
***
Абраҟа иаанҵәеит ахаҵарԥыс ианҵамҭақәа. Ҳахшыҩ неилаҵаны иҳаԥхьаӡап. Ианҵамҭақәа данрылга иаҵаиҩыз ашықәси, сара иансиҭази ирыбжьысит шықәсык. Исҵәахы ҳәа,
сахӡыӡаауа, кассак иоуҭасҵах, снахәаԥш-аахәаԥшын, шәындыҟәрак инҭажьны сцеит аҵарахьы. Аԥсҭазаараҿы иҟалаз
акәым аус злоу, ибзианы ухы иҭуҳәаазоуп ашәҟәы ианҵалатәу
ҳәа акәын усҟан сышхәыцуаз. Ирыкәыршаз ақьаад ҩежьӡа,
разҟыла, имыӡкәа, иахьынҭасҵаз ашәындыҟәра иҭан. Шаҟа
шықәса? Жәохәҟа роуп, уаҳа ҵуам. Асҟак шықәса маҷума
зҳәогьы дубап. Имаҷуп. Алиас ианҵамҭақәа рҿы зыӡбахә
далацәажәо ауааԥсыра, хымԥада, макьана аӡәырҩы рыԥсы ҭоуп. Иҟалоит џьоукы рыхәрақәа артлар, аиӷарара рыбжьанаҵар, џьоукы рзыҳәангьы шьаԥсак ашәара иаҩызахар
алшоит аха... Убри аҟнытә, иансиҭоз ишиҳәаз еиԥш, зыхьӡ ала
иҩыз лаамышьҭахь, егьырҭ рыхьӡқәа сыԥсахит. Исыԥсахит
ақыҭа ахьӡгьы. Уи азыҳәан ахшыҩ бзиа ҳнарҵоит ажәлар
рҿаԥыцтә рҿиамҭа. Иҟалахьоу ажәабжь акәыз, ихыҭҳәаау
акәыз, иалагоит зегьы ирзеиԥшу ажәақәа рыла: «Қыҭак аҿы
дынхон...» Шаҟа аԥсараа ирцәажәашьоузеи! Ацә иақәкны
– ажә. Ухала ухы дыр. Аха араҟа, аԥхьара иаҳа имариахарц
азыҳәан, ақыҭа иахьӡысҵеит Аԥсара ҳәа.
Аамҭа цацыԥхьаӡа, иаҳа-иаҳа даҽакала сазхәыцуеит, даҽакала исзаатуеит, иԥсаҭа шкәакәахааит, аламыс азыҳәан
сабду ииҳәаз ажәақәа, усҟан, ианиҳәаҵәҟьаз исыдсымкылаз.
Ишәгәаласыршәап: «Аламыс, дад, ақәыџьма иаҩызоуп.
Ақәыџьма иаҭаххалак, иабалак азыфо џьышәшьома?! Ашьабсҭақәа рырҳаны иԥханаҵоит. Дара цоит, иара рышьҭоуп,
ишҳашьҭоу еиԥш ҳаламыс. Згәи згәаҵәеи уашәшәыроу
ашьабсҭа, хара изцом. Инахьӡоит...»

265

Сабду ас аниҳәа, ҳгәыла иаҭеикызгьы ухауршҭыртә иҟам:
«Урҭ еидкылашьа рымамзар ҟалап, аха уара уеиԥш иҟоу
аҟәыӷа ианиҳәа... Ибзиоуп, иаҳҳәап, аламыс ақәыџьма
иаҩызазааит, аха рыцҳарас иҟоу, ашьабсҭақәа анырҳалак,
згәи згәаҵәеи еибгоугьы бӷалар, ишакәым имҩахҟьар
алшоит».
– Шәара, исҳәаз заҳауа, уи ақәыџьма шәара шәзы
ишәарҭамхартә, шәызшаз шәацәихьчааит, – иҳәеит
дааҳахәаԥшын сабду.
– Арҭ анҵамҭақәа ирыԥхьоугьы, – нацысҵап сара.
1980–1984

А П О В Е СТ

АСЫԤСЕИ АӠИАСИ
Иҟалаҵәҟьаз
1
Хаха-хымш ҵуан иаахымкәаӡакәа ақәа ауазижьҭеи. Убасҟак икыдхаҽа илеиуан, аӡыршеиԥш ахылҩа-ԥсылҩа ахылҵ­уан. Арҩашқәа хыҵит ихәашьӡа. Адәқәа ирҭатәеит аӡытҟәақәа.
Урҭ ахымшкгьы Ҭабзала ақыҭа иакәыршаны иахагылоу ашьхақәа рмаҟҿаҳәара ҩахыс иумбаӡо, рыхқәа аԥсҭҳәа ӡлачқәа ирыларшьшь ирылагылан. Идыды-мацәысны ианааиқәтәалак,
хаҳә дук нарылаҳаны иааимҟьазшәа, инеилыҩры-ааилыҩруан аԥҭақәа. Усҟан, аеҵәара убла агәы ԥнаҟо, иааԥшуан игәаҟхьаз ажәҩан. Ианараӡомызт ажәҩан ҽыти адгьыли ргәазха­ра
аибабаха. Зымҵәыжәҩақәа ԥыҵәҵәоу шьауардынҵас, ркалҭқәа хьадышьшь, ашьха иқәҳәазо, агаҿантәи еиҭа рҿаархон
аԥҭақәа. Еиҭах ажәҩан еимаҷыҩны, амацәыс ҵары-ҵаруа
инхыҷҷалон Бзыԥ аӡиас. Уи аԥсы ҭанаҵеит ақәоура. Аԥаҩқәа
кҿрыцқьаауа, еилахәашьӡа илеиуан.
Ааԥынра шәтыкакаҷуа иқәлахьеит Аԥсны агаҿа. Араҟа,
Ҭабзала арахә рхәыԥсы еиларгыло иасуеит аԥшахь. Итҟәацны
ианыдыдлак, амра зқәыԥхаз цәыслампырҵас, анышә ҭаҩаҿарақәа ирҭанацалон, ахаҳә еиҟәыԥԥарақәа ирыбжьаланы,
рыԥсы хәымгақәа рҵәахуан аҳәазақәа.
Ҭабзала ақыҭан иаланхо ауаа реиԥш, ашәарахгьы, агыгшәыггьы ирдыруан ишааигәахоз ашьха Ԥаҳа иқәжьу асыԥса
атҟәацра. Амшцәгьа иаанагаз кәыкәбааҵас, ахыцәқәа сыла иҭаҳәҳәаны, иҭакнаҳаӡа ҵаҟа иааԥшуан. Иаразыҳәан

267

иԥсҭыхган адгьыл аԥхарра. Инеидгылалак: – «Уаха ма
уаҵәы» – рҳәон, рыхҭарԥақәа ирыҵыԥшны Ԥаҳа иаҵаԥшуа.
Хаха-хымш ааԥынтәи ақәа ԥха анау ашьҭахь иҵысит
уи. Ауааԥсыра уеизгьы рҽаздырхиахьан ашьҭыбжь цәгьа.
Зцәазтәымыз аҳәса гәыҭҟьарак рмыхьырц, рыԥсы аиҭакраз
ианықәиозгьы, иаракәын изызхәыцуаз. Ихжәазшәа ҵла дук,
аҵәаабжь налҩит ақыҭа, нас ахра Ԥаҳа ахаҭа бганы еилаҳар
аҟара, игәахы рҵысыганы аҿаанахеит асыԥса атҟәацбжьы.
Асаби дахьыцәаз дырҳан дҿыхеит, инапқәа иан лыхәда
инакәиршеит. Аҽқәа еибаркьыркьырын, ицеит абнара иасны.
Изеишуа рзымдырӡо, рыԥсахы ԥыжәжәо ишуан алақәа.
Рылахь-рыџьымшь рӡатәит, рыбӷа архәо ақәра рацәа иаҵаз
аҭаҳмадцәа, ушәеит, сшәеит ҳәа, алаф неибырҳәеит аҿар.
Аҵх еимаҳаны илашьцан. Икыдхаҽа илеиуаз ақәа агәхьаа
мкыкәа, рқәахь ҩнқәа инардәылҵны ашьха Ԥаҳа ашҟа
инаԥшыз, аҵх иналырбааит, ныхаԥаарак ажәҩан иагәыҵсны
иаауазшәа, акәша-мыкәша зегьы ырлашо, иҟәашӡа ашьха
ахақәцәарахьтә илбааҩрны иаауаз асыԥса. Ашәҵла ҟьан­
тазқәа ианыргәыдҳалалак, аҿыжхагьы рамраӡакәа, ихыжә­
жәа­ны амгәацәа иныҵагәо, аасреи ашымҳареи шьаҟьо, ирхы­
ҩрны, аангыламҩак амоуӡо, ибганы иҩҭаҳаит Бзыԥ аӡиас.
Аҵх бааԥс иалҵыз ашара, аԥсы ахыгга, ицәышҳабиӡа
адәы ианаақәлозынӡа асыԥса зҿыҩрыз ашьхантә уажәыуажә аҟәҟәаҿҿаҳәа рышьҭыбжь ааҩуан, ацәаакыра рышьа­
ҭа анаркәада, ибӷалоз ахаҳәқәа. Урҭ еиқәаҵәа-еиқәаҵәаӡа
асыԥса иахьнықәҳаз уазԥшыр, алаҳәа хыҵны иқәтәаз џьушьарын. Аҵла қәыԥшқәа, иԥыҵәҵәаз аваҵарақәа реиԥш,
иахьхыжәжәақәаз, имасар рҷаха иалҳәҳәон.
Макьанагьы ԥсы зхоу рлымҳа иҭаҩуан асыԥса ашьҭыбжь.
Ашьхақәа «ршьара» иқәымлацызт. Иаашоны, ақыҭа аҵыхәан
џьоукы рашҭаҿынтә: «Иаа-ууи! Иаа-ууи! Шәгәышәҽаныз,
шәгәышәҽаныз! Алаапк неиуеит, алаапк!» – ҳәа инеиҵыхны,
иҿацаӡа хаҵак ибжьы аагеит. Инақәырццакны аҿыҭбжьқәа
иааиларыԥсеит. Абгыӡ ақыҭа иалалазшәа, иҵәааны ишуан
алақәа. Аҳаиуанқәаҵәҟьа, иҟаз рцәа иалашәоу, рҵыхәақәа
аҳауаҿы ихҵа, рхы ахьынахо афасара иасны рыԥсы рӡон.
Иҟаларын, алаапк, ашьха ашьапаҿы аҽыҵәахны ишыҟаз,

268

асыԥса абгара иҵцаны иарырҳазар. Џьоукгьы ус иақәырҵеит:
асыԥса абгара иахароуп, ала зынӡаскгьы имаапкӡеит, ахы
ҭҟьаны, иҟанаҵоз аздыруамызт хәа. Уи иазхәыцуадаз! Алабақәа, ашәақькәа, ижжа-жжаӡа амца зыцраз акәасҭхақәа
ҽыҳәԥаа, зегьы ашьҭалеит убри ала. Иара ажәӡы аҿыҵны
илеиуа, абз ҭҳәа, аҽаҵәахырц, ахы шхаз аҩнқәа ирыжәлон.
Ахьчала бзиақәа змаз, уи иамҟьашьырц, ахыбрақәа ирыҩнаркуан. Алаба иарганы гәашәк ианҭырцалак, аблақәа ашьа
рхыҵәало, иаазԥаҳалаз ишынеигәыдлара аҽырхиа, даҽа
гәашәк ахь аҿынанахон.
Уаанӡа абна агәҭа амҿы еимазкуаз, адәышшапаҿы
изеивымскәа зыгәқәа нибархоз, ахҿа рыбжьоушәа еизыҟаз,
аӡәы даанымхакәа, Ҭабзала иаланхоз зегьы уажәы еидгы­лан,
убри ала иашьҭалт. Иԥхеибарс, рлабақәа, ршәақьқәа рхарззала иахьашьҭаз, аҳәсаҵәҟьагьы еибырҳәон дасу шаҟантә
алаба ашьклалҵаз, шаҟантә иақәшәаз. Иҟаларын, даҽа
ԥыҭк изынаскьар, аԥсы рцәагаргьы. Усҟан иареиԥш, шаҟа
ла араапкрыз, шаҟа қыҭа хыла-гәыла еиланаҵарыз! Гәашәк
иахьнадыххылоз, ажәлар рышьҭыбжь аниаҳа зҽырхианы
итәаз аӡәы, ишәақь аҵа дынкылыԥшын, ихысга нацәа
наирҵысит...
– Уф, гәышьа!
– Анцәа илԥха иоуроуп!
– Иуцҳама?
– Иабаанагеи иара?
– Ила ҟьалоуп. Даҽа қыҭак аҿынтә иааит. Абна илазҭгьы,
асыԥса анлеи, ирҳаны арахь илҵит.
– Аԥсымҭаз изыцҳар, џьанаҭ ицарашәа абазар акәхап.
Ақыҭа зегьы зырҿыхаз, зегьы уажәы абраҟа иааидызкылаз
алаапк аӡбахә иалацәажәо, џьоукгьы уи аицәажәара алаф
налаҵо, рыҩныҟақәа ихынҳәны иаауан. Зны ашаца-шацаҳәа
иҿынаханы раԥхьаҟа дниасуан, нас дхьаԥш-кәаԥшуа, рыжә­­пара иҽналакуа, убарҭ дрылан Мырзаҟәыл. Шықәса
ҩажәижәаба ирҭагылаз хаҵак иакәын уи. Иԥынҵа ҵаӷа,
акәтрыхьшь ац еиԥш, ақә ырхәа, иџьымшь еиқәаҵәа цыҩцыҩқәа жәпаӡа, уаҩы дшымгәыӷӡо амҩаҿы днеиԥаҳалар,
ихәы-ижьы ҩеилагы­ларын, убас имчын иҿанԥшылара.

269

Алашьцара дагәыла­­хазшәа, ибла еиқәаҵәа гәыҭбаақәа
мыцхәгьы ишамшамуа ихтын, аха блеихаҟәысракгьы
инеиԥынкылан уаҩ ибла дхыԥшыломызт. Амца қьоуқьадха
ишиӷраз убон. Ар хыҵны ишьҭоушәа, аӡәы даниацәажәо,
дхьаԥш-кәаԥшуан, иблақәа шаҟь-шаҟьон. Дан­цәа­жәоз,
игәыжәлацәгьара зкәыҳәҳәы изқәыз иқьышә ҵаӷақәа
ихаԥыцқәа нарықәирӷәӷәон, иааникыларц иҭахушәа.
Уажәы ихы-ихшыҩ назышьҭны дназхәыцит алаапк: «Дара
ирыгу зегьы убри алаапк акәызшәа изхараз, убри аныршь
нахыс ирԥырхагоу зегьы наҟ инырҟәырблаауазшәа, шаҟа
еидгыланы иажәлазеи, уҳәарауеи, уаа мыжда! Ари уаҩы ихы
иаирхәаша, инарҵауланы уаҩ дзызхәыцша, ааи, ааи, уаҩ
ихаҿы иааигаша акоуп иара. Еиҳараӡакгьы сара сзышьҭоу,
сара сыззықәԥо аус аҿы»,– иқьышәқәа қәацқәацон, абас игәы
дахьҭахәыцуаз. Дызлагыланы днеиуаз ауаа рҟнытә аӡәыкҩыџьак, знык-ҩынтә ибақәахьан акәымзар, дизааигәаны
аӡәгьы диздыруамызт. Иҟан ари ақыҭаҿы, иахьуҳәо ҳахиоуп,
уара узыҳәан ҳаԥсы ҳаигӡом, избанзар уара ухьаа ҳаргьы
иаҳхьаауп, уара уззықәԥо ҳара ҳзынгьы иԥсеиқәырхагоуп
ҳәа иазҳәақәахьаз. Аха урҭ бжаҩык хьшьцәан, ӡынгьыԥхынгьы рыжәлари рқыҭеи ирҟәыган. Егьырҭ, дара ираӷаҵәҟьоу дырзымдырӡо, изҭагылаз аамҭа ианымшәарц абна
рҽамардахьан. Убарҭ, абна ҩныс-гәарас иалызхыз, рхыргәы аҭалара иаҳа изымариан Мырзаҟәыл. Изхомызт. Урҭ
маҷын. Иара иҭахын абарҭ, Аԥсны ақыҭақәа зегьы хахахымш ныҟәа ирцәыхараны, ашьха аҩыҵра иҵак ишьҭоу
ақыҭа Ҭабзала иаланхо, «азҩа ҿкы» ҳәа иара дзышьҭаз, аус
рызегьы аҿагыларц, уи арахь иааир аҵкьыс аԥсра еиӷьашьо
иқәгыларц. «Аа, абар, уажәы рызегьы абни алаапк аԥсы
шааҭырхыз еиԥш», – дҭахәыцуан игәы. Аӡәаӡәала икылкаауа
дрылаԥшуан. Игәеиҭон ихы нарыдкыла, уажәшьҭан зегьы
анааимплак дзацәажәаша аӡәыр дысзыԥшаауазар ҳәа. Иара
дызмадақәазгьы ус акәын иаҳа ишеиӷьаршьоз. Аха уажәы
иаҳа-иаҳа ихышхыҵәон иҵаҵәоз аӡы. Лыхцәы шәпақәа
лыгәчамах иқәхәмаруа, лаба шәпа дук кны, ажәлар дрылагыла
инеиуаз аԥҳәызба Шьазина уаҩҵас лзыԥшыхагьы имамызт
уажәы.

270

– Шаҟаҩы рыԥсы еиқәирхазеи уҳәарауеи, алаапк
зшәақь аԥынҵа иаҿазкыз! – иҳәеит Мырзаҟәыл, аӡәгьы ихы
иқәымкыкәа. Дзышьцылахьаз акәын, изгәамҭаӡакәа, ицацхаҿы иеиқәа амаҟа иавҵаз итапанча неимарӷәӷәа иааникылеит.
– Дад, ҵаара ԥхашьарам, абри уара уабанӡатәиу? Зныкҩынтә узбақәахьеит, аха уазҵаарҭа смоуит, – иҳәан, дкылкааны Мырзаҟәыл днаихәаԥшит Мардасоу захьӡыз уаҩ быргк.
Дшымгәыӷӡоз ас еиԥш азҵаара анирҭа, ӷьычрак иақәыркыз
аӡә иеиԥш, ииҳәара иҿамшәо даашанхеит Мырзаҟәыл.
Амш каххаа еилган, ауаа рыҩныҟақәа иццакуамызт. Излацәажәашаз уск ахы шыҵнахуаз гәарҭан, инхьаԥш-аахьаԥшуа,
аӡәаӡәала иааҭгыло, рызегьы рҽеикәыршаны иааикәагылт.
Аҵиаа ҟата амцаԥшь адыԥхалар иаҩызаха, Мырзаҟәыл ицәа
дҭаҵәиаауа, дареиџьит алаԥш рацәа иаахоз. Ус данааҟала,
блеихаҟәысракоуп, нас, иблақәа цымцымит, инархылеит
ижьышоз агәаӷ. «Издыруада сара дсышьклаԥшуазар. Цқьа
сиҿаԥшыроуп ихы-иҿы схамшҭырц», – мацәысеимҟьарак
аҟара иласны ихы инҭашәеит ари ахшыҩҵак.
– Агаҿынтәи уааижьҭеи акыр ҵуоу? – иара раԥхьатәи
азҵаара аҭак ҟаиҵаанӡа, уи агаҿынтә дшааз аҟара заҳахьаз,
издыруаз аӡәы диазҵааит.
– Сара соума узҿу? Аа, аиеи, сара ииашаҵәҟьаны агаҿатәуп.
Уахьынтәи сааижьҭеигьы уамак ҵуам, мзақәак роуп! – иблақәа
шаҟьо днарылаԥшит. Еиҭах илаԥш дныҵашәеит зыԥшӡара
даҵаҽырбо игылаз Шьазина. Уажәы лаԥш ҟәандала иара
дихәаԥшызшәа игәы инарбеит. Идыруан Ҭабзала инхоз ауаа
рҟазшьа, знык иазҵаара ианалага, аламала доурыжьуам.
Иажәа инациҵеит: – Сара Асҭартәуп. Қыҭа бзиагәышьан,
уажәшьҭа иԥсыз акы иаҩызоуп акәымзар. Мырзаҟәыл сыхьӡуп. Арҟәыџь Ҟасҭеи сиԥоуп. Иӡбахә шәмаҳацкәа шәыҟам,
шәарыцара Ҭабзалаҟа даалон. Араҟа инхон иуацәақәак,
уажәы сара сахьаангылаз. Дыԥсгәышьахьеит саб.
«Ишәасҳәаз шәызхап. Шәара, дунеи лашара зымбац
абнауаа, арҭ ишәасҳәақәазгьы шәцәымцхәуп. Ибзианы
схы иҭашәеит саб араҟа ауацәа имазшәа. Ианбыкәыз саб
данышәарыцалоз, аха арҭ рҟны реиҳа пату зқәу уи ауп», –
иҳәеит уи игәанала, икәшаны игылаз Ҭабзалатәи анхацәа

271

дрылаԥшуа. Дара ҿымҭ ихәаԥшуан, рылаԥш иҭса хьанҭаха
игәы иҭаҳауан. Иара, Аԥсны агаҿан дахьиз, дналс-ҩалсны
қыҭақәак ахьибахьаз аҟнытә, арҭ, ашьха қыҭа ԥхьак аҿы
инхауа, бнауааны иԥхьаӡон иара иаасҭа.
– Уаанҿас, дад, уаанҿас. Бегьлар иқьаԥҭа дахылт аӡәы,
агаҿантәи даан, аҳәыҳәкцәа реиԥш, ихала дықәтәоуп ҳәа
иҿуп, убри, дад, уара уоума? – ҿааиҭит ихҭарԥа ихыхны,
илабашьа иахаркьакьо Мардасоу.
– Сароу? Ааи, ааи, ус акыр уаҳазар сара соуп. Иҟоу уиоуп,
сара уаҟа... Уаҟа сыԥхьалоит, – иҳәеит Мырзаҟәыл иажәақәа
ԥыҵәҵәо. Иҳәаны далгаанӡа, имыцхәу акыр самхаҳәамашь
ҳәа иажәақәа днарызхәыцит.
– Нхара уаазар, иузаԥсам, дад, уаҟа. Иужәуа ӡы уоуӡом
ааигәа-сигәа, насгьы, уҩнаҭа абзиара Анцәа иҟаҵа, аха
иахьа шар хәлаанӡа уқәгыланы уҳәҳәозаргьы, изаҳауа гәыла
ааигәа дынхаӡом. Анкьа уаҟа ҳабла ҭҭәаан. Зегьы ыкәҵит. Аа,
убри аҳабла иалҵыз лоуп Хьыса, – иҳәан, Мардасоу ҭакәажәы
хачақьа хәыҷык ихы налықәикит. Иара Мырзаҟәылгьы
дгәеиҭақәахьан уи аҭакәажә. Лыхцәы шла кьаҿ ԥыртланы,
иџыԥхьӡа илхагылан. Акәны рахәыц иалхны иԥаз акасеицар­са
анылхалҵалакгьы, лыхцәы арахь иаҵыҳәҳәо, лыбла хәыҷқәа
ҵкәит-ҵкәитӡа ирыҵыԥшуан. Мардасоу ииҳәаз лхахьы
иаамгаӡо, уажәы-уажә Мырзаҟәыл Шьазина дшылзыԥшуаз
гәалҭон. Аҭаҳмада иажәа инациҵеит:
– Ухала заҵәык ақьаԥҭа уахызар, арсҟак Ҭабзала инхо
аҭыԥҳацәа аӡәы уаалых. Ҳаргьы чарак наҳҿоуҵап.
Ҭыԥҳацәақәак рӡамҩақәа аҟаԥшьра нықәлеит. Иара
изаҟаразаалак уи ихахьы имнеиӡо, иԥсахы еилало дгылан.
– Ақьаԥҭа ихала дахым. Иҩызцәа изнеилоит. Амала,
излацәажәақәо сыздыруам акәымзар,– иҳәеит иажәа маҷкгьы аҵәы налаҵан, зқьышәқәа аччаԥшь рықәыз арԥыск.
– Ҩыза дызмам уаҩ дыҟам, уххь згеит. Егьи, ҳазлацәажәо
ҳәа узҿу, иуаҳарц уҭахызар, унеи, бзиала уаабеит, – иҳәеит
Мырзаҟәыл ихы инапаҿы иааго, иҽынкыланы.
– Исаҳандаз ҳәа саргәаҟуам. Заманалаҵәҟьа издыруеит
шәызлацәажәо.

272

– Унеины ааҵра уавҵагылар аринахысгьы иаҳҳәақәо
уаҳалап! – иблақәа гәаӷла инҭҭәааит Мырзаҟәыл.
– Уажәақәа урызхәыцны уцәажәар узеиӷьын! Сара ааҵрақәагьы срыҵагылом, зқыҭа иалырцазгьы среиуам, – иԥилта
шәақь агәыцә хәхәаӡа, ихы иахыҳәҳәо дгылан уи арԥыс.
Изаҟаразаалак ԥхьагьы шьҭахьгьы дымҵысит. Мырзаҟәыл
игәахы ԥжәара иарҵыс-ҵысуан инапқәа. Инацәкьарақәа
дара-дара еилаԥаҭо, ашырҳәа рҿынаирхеит итапанча ашҟа,
иара убасҵәҟьа ирласны иҽааникылеит.
«Аԥсны агаҿа иавоу қыҭеи қалақьи хыла-гәыла еилаҵаны, саргьы саб ихәышҭаара сацәзырӡыз азҩа араҟагьы
ирылалахьеит убама! Аӡәык, ҩыџьак роуп, хымԥада, ус иҟоу.
Ахыкәалаа игәаҵаӷара иҭартәатәуп абни арԥыс. Иаарласны,
џьара мҩак наизкны. Усоуп нахьхьигьы ишҳахьыз. Ҳкаххаа
ҳацәан, ҳацәа! Абри иқәлацәа, аҿыӡәӡәашьаҵәҟьа ззымдыруаз, инцәыҵацәажәа-аацәыҵацәажәо, аизарақәа ҟаҵо, рхы
рымакәачаха ақыҭа ишалаз аабон, ҟамчык нархаҳҟьар,
рҽааныркылап, ршьа шуеит, иҟарҵо ирдыруазеи, ирызҳап,
иҟәышхап шаҳҳәоз, абар, уажәы ҳахәда инықәтәеит. Аԥсны
зегьы рытәӷәы нахыршьит. Арҭ аҟамчы иабжьом. Ахы цаҳәцаҳәоуп, ахы цаҳәцаҳә! Акгьы алшом ауаҩы ибызшәа!
Аҷыҷмасса ҳаркит, аҷыҷмасса!» – игәы инҭеиҳәеит Мырзаҟәыл, иԥсахы еибакны аӷәра зҽаркшаз аҽеиԥш, иқьышәқәа
қәацқәацо. Зыблақәа ӡыжьҷас дрыххало ани аԥҳәызба,
абарҭ дрылганы димазар, даамҵԥааны дигарын ихы
ахьынахоз. Дзыԥҳадашь лара? Иара, қыҭак зымаҵ руаз
Арҟәыџь Мырзаҟәыл иеиԥш, ашьацқьа злоу дреиуоумашь!
Ус акәымкәан, нхаҩык диԥҳазар, рацәа дымҩаныфа бзиоуп!
«Аҭакәажә... лыԥшышьа злаҟоу ала, аԥара лурбар, аӡыршы
иалаԥало аӡәы лоуп абни, зыхцәы еиларбабаны игылоу
аҭакәажә!»
Убри аамҭазы, ҵа змаӡам хра ҭакнаҳак дынхықәгылаз­шәа,
иоуразоуроу имцабзха инаилсит гәыҭҟьарак. Убасшәагьы игәы
иааинаҭеит, абыржәы дызлагыланы днеиуа, ӡбахәыла ада,
дырзааигәаны изымдыруаз Ҭабзалаа днарылҵны иҿынеихар,
рызегьы иара ишьразы инаишьҭаларашәа. Уажәраанӡа, дасу
имԥыхьашәоз шьҭԥаа, алаапк ишашьҭаз еиԥш. Иара ихаҭагьы

273

урҭ дрылаланы ала еиқәаҵәа ду дахьашьҭаз ааџьеишьеит.
«Издыруада, уи зынӡаск иаапкӡамызҭгьы. Асыԥса ԥжәаны
алеира ахы аҭыԥ иқәнаҟьаны, џьара аԥсы ахьаҵәахышаз
аԥшаарц ақыҭа иалалазар? Убри азыҳәан акәзар ҩнык
иҩналаны ахы аҵәахырц изаҿыз? Шаҟа аԥсеивгара рнаҭа­
зеи аԥсы ахьҭырхыз. Зхымҩас иаҿаҵахәхаз, дынцәаха
дылбаа­ны, рызегь гәылшьапк иаҿыҵихызшәа, ишьапы
изамгәӡит, уаҳа акгьы рыгымхеит».
– Сара акы сзеилымкааит, иқыҭа бзиагәышьан, аха
уажәшьҭа иԥсыз акы иаҩызоуп ҳәа зуҳәазеи, дад, аԥхьан
Асҭар азыҳәан? Амҳаџьырра азыҟалазшәа... – иажәа намыгӡакәа иҽааникылеит Мардасоу.
– Амҳаџьырра уҳәоу? – аҭаҳмада ииҭаз азҵаара ԥсеи­
қәырхагак еиԥш днахьынҳалеит Мырзаҟәыл. – Амҳаџьырра
уаӷоу изыҟалеит, уанӡаҵәҟьа имнеиц макьана. Уи сҳәаргьы,
иаҳа ирзеиӷьзаргьы ҟаларын мшынк инхыӡлар.
– Ирылалазеи, ирыхьзеи?
– Азҩа ҿкы, азҩа – иҳәеит Мырзаҟәыл игәахы дахаԥжәо.
Иара иажәа иациҵаанӡа, уаанӡа ажәа имазкхьаз арԥыс
ҿааиҭит:
– Уаҟа, Аԥсны агаҿан, аамҭақәа даҽакала рҽырԥсахит,
ҳара ашьхақәа рыбжьара абна ҳалахеит акәымзар. Ус мацара
ицарым, ҳара ҳашҟагьы иаахра иҟоуп уи!
– Уаангылишь, дад, Уахсиҭ, – арԥыс днаиқәыцәҟьеит
Мардасоу.
«Уахсиҭ ауп ихьӡу. Илымҳа дуқәа хахаӡа, ибз аҭра иахь­
ҭасҟәаҟәаша дышԥасымԥыхьамшәари. Иахьаҵәҟьа еил­
каа­тәуп дахьынхо. Ари иеиԥшыз сҽышькыл акра раҭәас­
шьомызт»
– Сызуазҵааз соумҳәаӡеит, Мырзаҟәыл. Асҭар уара узы­
ҳәан иԥсу, мамзаргьы, ииашаҵәҟьан рыцҳарак иақәшәоу? –
даҟәыҵуамызт аҭаҳмада.
– Сара сзыҳәан мацара акәӡам уи зыԥсыз, ԥсыцқьа зхоу
зегьы рзыҳәан иԥсит, ԥсыцкьа зхоу! Аԥсреи аӡреи инаганы
инхықәдыргылеит Аԥсны зегьы. Абзацәа ԥсны, аԥсцәа ангылоз аамҭа ҳахаанхеит! – ишҳамха иҿыҵуан ажәақәа.
– Адгьыл еимакны анибарҵәара иаҿуп. Уи иахырҟьаны,

274

адгьыл нышәынҭрас ирзыҟалеит ԥыҭҩык! Еиҳабы еиҵбы
дырзымдырӡо, аҷыҷмасса ҳақәланы ҳаркит.
– Уара, дадхеит, абзацәаҵәҟьа ԥсызар, аиаша уасҳәап, уи
хәарҭагәышьам, амала, ани адгьыл атәы ҳәа иуҳәаз шыҟоу
умбои, адгьыл атәы хәыҷык ицәгьоуп, афаст!
– Адгьыл араҟа, ҳара ишҳамоу еиԥш акәӡам Аԥсны агаҿан
анхацәа ишрымоу. Ҳара, изакуи, уеизгьы-уеизгьы уӷәс ҳахә­
да иқәузеи, шәымҳәои? Ииашоуп, Ҭабзала Ҟазылбакь итәуп,
ихьӡ ахуп. Шықәсык ахь ахьыӡ ҳәа џьмақәак наиаҳҭоит, уаҳа
акгьы. Ус иҟам Аԥсны агаҿа иавоу ақыҭақәа рҿы, – даҽаӡәы
иажәа нарылеиҵеит.
– Адгьыл зцәыргаз уреиуоу, мамзаргьы измамыз урхыԥхьаӡалоу?
– Измамыз дреиуандаз, уаҟа даангыларын...
– Иџьоушьаша, ԥаса ҳқыҭа адунеи иануп ҳәа иҟаӡамыз
ауаа, уажәы иҳацәнымхо арахь идәықәлеит. Иацы изакәытә
қәаз икыдхаҽа илеиуаз жәбон, папык, иара иеиԥш, рԥаҵақәа
ргәаҵаӷаранӡа инеиуа, ҩыџьа аҷкәынцәа ицны, нахьхьи
арҩаш аҭаҽҽараҿы иаасԥылеит. Урҭгьы агаҿантәи иаауан.
Бзиарак иаанацарымызт аранӡа, хаха-хымш уахьзымаауа...
– Уара, Аԥсны ус еиԥш акыр ҟалақәазар, ҳаргьы Аԥсны
ҳатәӡами?
Инеимдо еихырҳәаалон иахьаауаз.
– Сара ишәасҳәо убриоуп,–ҿааиҭит ишилшоз ихы инапаҿы
иааганы, иҽырҭынч Мырзаҟәыл, – Аԥсны, агаҿан, ирыхьыз
шәаргьы ишәмыхьын, мамзар шәырахә-шәышәахә абас
шәеихбаалан шәынхо шәзыҟалом. Шәыччаԥшь еиқәаҵәа­
хап. Аешьеи аешьеи рыбла анҭибахуа аамҭа ҳахаанхеит.
Ԥыҭҩык ахы цаҳә-цаҳә иаргатәуп, ахы цаҳә-цаҳә!
– Иаҳԥырхагаҵәҟьоу даабар, ахы цаҳә-цаҳә азыҳәан
ҳаиҵахарым. Аурыс ҳәынҭқар, Аԥсны мацара акәым, Кавказ
нхыҵгьы-аахыҵгьы импыҵахаланы даналга ашьҭахьгьы ҳара,
Ҭабзалаа ахақәиҭра шҳамац иҳаман. Ҳашьхақәа дырхыҵны
дааҳмышьҭит. Ҳарҭ, ари иубо мацара ҳакәу џьумшьан иҟоу.
Џьоукы арахә рыма ацәҳәырақәа рахь ицахьеит, даҽа џьоукы
рышьхымӡагәарақәа рыхьчоит. Хысбжьыкоуп иаҭаху, зегьы
ара ишыҟоу убап! – иҳәеит Мардасоу.

275

Бзыԥ аӡиас аԥшаҳәа иазааигәахеит. Ԥыҭҩыкгьы рыҩныҟақәа имҩахыҵхьан. Мырзаҟәыл цқьа длызкылԥшны, дымҩашьартә игәеиҭеит аҭакәажә Хьыса дахьҭалаз агәашә. Зегьы
рылаԥш назырышьҭит иаха ибганы аӡиас иалаҳаз асыԥса.
Амш шеилгахьазгьы, макьанагьы еилахәашь илеиуаз арҩаш­
қәа рышьҭыбжь алыҩуан ақыҭа. Ахаҳә-мҿыхә еигәыдҵо, акы
иазынкылап ҳәа агәы иҭамызт аӡиас. Имҵысӡо, иаԥырахаз
асыԥсагьы еиқәыцәашь, аҭсеиԥш акәын ишеилашәыгәыз.
Иахыҽҽон, иҵыӡәӡәаауа иарбгон. Уажә иамбеит усеиԥшқәа.
Иҟалап, ашьха ӡиас иаҳагьы еиӷьанашьозар ԥынгылак анаиоулак. Усҟан иԥнашәоит амчалшара. Иԥнашәоит акаршәрахь, амшын казказ ду ахь ацаразы агәаҳәара ахьынӡаӷәӷәоу.
Алаапк ақыҭа ианалагьежь еизнагаз ауаа днарԥырҵын,
иԥхьарҭа ашҟа иҿынеихеит Мырзаҟәыл. Агаҿан, иара
дызлыҵыз ауаа иреиԥшқәаз араҟагьы иԥылеит уи. «Уахсиҭ
захьӡыз, ани арԥыс лымҳа хаха, ицәажәашьа злаҟаз ала,
агаҿан хыла-гәыла ҳаилазҵаз азҩа араҟагьы ирылалахьеит.
Заҟаҩы ушьуада? Иҟами, уаагьы дрымшьӡакәа, иарбанзаа­лак
закәанк аххәыцра ахьырҭахымхаз аҟнытә, наӡаӡа зыԥсгьы
зыбаҩгьы абна иамаздаз. Анҭ, сахьыԥхьало ақьаԥҭаҿы уажәы
ааигәа иаақәаз рҩызцәа. Абольшевикцәа закәу, изусҭцәоу,
рзакәан шхырҵәагоу, ҳарҿагыланы ҳшықәԥаша ҳәа уахыкиҽнаки рхы аҭагалара саҿын. Дара: «Уажәы иҟоу азакәан
шаҳҭахым еиԥш, урҭгьы рзакәан ҳҭахым. Ҳаԥсы ҭанаҵы,
закәанк ҳаххәыцраны ҳаҟам, – рҳәеит. Абгыӡқәа реиԥш, аб­
на инылабга ицеит».
Анаара иаҿганы инагаз амҩахәасҭа имацара заҵәык
даныланы дышнеиуазгьы, аӡәы дизыҵҟьозшәа, итапанчахь
инапы аҿыҩаирхон уажәы-уажәы. Ихала данаанха, еиҭах
ихәы-ижьы еиларгыло инаилсит, алаапк ршьижьҭеи иахьантәарак ҭаха инамҭо ишьҭаз... Алабақәа, ашәақьқәа зкыз
аӡәаӡәала ибла иныхгылеит. «Издыруада, Асҭарҟа сылбаар
еиӷьзар?.. Схы егьзлаҭашәаӡеи уи аҩыза? Сыржьеит, сыр­
наԥхеит уаҟа еидкыланы исымаз ауаа. Саарымԥыхьашәар,
мышкы шьыбжьаанӡагьы сыԥсы наргом. Сара дыстәызҭгьы
лыхцәы кьларуа зыгәчамах иқәыхәмаруаз Шьазина...

276

Изакәытә блақәоузеи илхоу! Мап, уи анхаҩы диԥҳахарым. Ма
лан ҭауадк длыҿцаауан... Уахаҵәҟьа длацәажәарц аҭакәажә
дылзынасышьҭып. Иаур – хаала, иамур – мчыла...»
2
Ари ақыҭаҿы аӡәи-аӡәи еихырааӡалазшәа акәын ианыхәыҷыз аахыс ишеибадыруаз. Иқәрахь днеины, шәарыцареи
хьыӡрацареи дныҵымҵуа, аҩны дахызар, иара ишидыруа
еиԥшҵәҟьа, есхәылԥазы ирыԥхьаӡошәа, ирдыруан шаҟа
шьамаҟа изгәарло, шаҟа ԥсаса изану. Уинахыс ихшыҩи
идырреи раамышьҭахьгьы, цәгьак-бзиак аныҟала, унеишьуааишь ҳәа злаиарҳәоз, аӡәыс иуаажәлар дызларылагылоз
убри акәхон. Мамзар, иуҳәо ажәа ҟәыӷақәа зыԥсоузеи
уҩны имҩахыҵыз иқьышә ашша ықәыҵәҵәо данузымшьҭ.
Асасдкылара араҟа ауаҩра, анамыс ԥышәагас ирыман.
Хьыӡрацара ҳәа рышьхақәа инархыҵны, Аԥсны агаҿатәи ақыҭақәа ирызцозгьы убарын, аха Ҭабзала ақыҭан арԥыс
игәымшәара, иласра, ифырхаҵара ахьеилкаахоз ашәарыцараҿы акәын. Ашәарыцашьақәагьы еиԥшымызт. Уиаҟара хьӡыс
иршьомызт, ааԥынра асы ырӡыҭны, аиаҵәара агәыҵаҳәҳәа
ианааилак, алӡынрак ахрақәа згәы кыдыԥҵәалаз ашәарах
аԥсҭахьы ианылбаалак рышьра. Ус ҟазҵаз: «Амгәацәа иаҵақь, бӷаџьмак аарла аԥсы аманы ишнеиуаз ибан, ахьаха
аимраӡеит», – ҳәа, алаф илхуа, уаҳа шәарыцара игәамԥхо
аҟынӡа днаргон. Хьӡи-ԥшеи згоз, ажәеиԥшьаа рашәагьы
ззырҳәоз, напышьашәала амшә иаԥылоз, мамзаргьы ахра
ҵәцарақәа дрызцаны, аб ажьала зҭамҳа зырҭәуаз иакәын.
Ҭабзалаа рҭыԥҳа арԥыск дизырҳәозар, лыԥшреи лсахьеи
иалацәажәаанӡагьы, иаацәырыргон аласа шылхахо, шаҟа
ирласны дысуа, дӡахуа, акәымжәи акабеи рзыҳәан аҳәын­
ҵә­ра шеилалҵо ҳәа, лара дзыԥсоу аанарԥшуаны ирыԥхьаӡоз.
Лыцқьара – алацәажәара ахәҭангьы ирыԥхьаӡомызт. Уи,
лыблақәа шааԥшуеиԥш, лхы ахцәы шықәу еиԥш иԥхьаӡаз
усын. Издыруада, ашьоура хәышҭаара рцәага инаваҟәыло,
ари аҵас џьбара Ҭабзалаа ԥхьаҟатәи рԥеиԥш шаҟарыла

277

абӷа иаҵасыз... Ахаҵа изыҳәан ирҳәозар «ианиашьа ихаҵашьоуп», иазхәыцыр ауан, зыԥсҭазаара зегьы шәы еиқәарала
иаауа аҭакәажә Хьыса изакәытә мчымхараз дызҭашәаз. Акыр
лҽазылҟьеит уи ахьӡ данымшәарц, аха ауаҩы илшома игага
иԥырицар...
Инеиԥынкыланы х-ԥхынрак еибашьуан Ҭабзалаа. Ашьаӡагәаӡа кашуан рҩашҵас, аԥсцәа рыжра иахәомызт. Аибашьра
убри аҟынӡа инеиуан, аӷа ир иалаз асолдаҭцәа ари аҩыза
агыгшәыгра ргәы ианазымчҳалак, рабџьар кажьны, Ҭабзалаа
рышҟа ииасуан. Ргәырҩа даргьы ирхьааны издызкылаз,
шьала-дала ирҭынхацәаханы шаҟаҩы рыланхозеи иахьагьы.
Аԥхынра иаанагон абџьаршьҭыхра аамҭа. Аԥхын иаанартуаз
амҩа – агәырҩеи алаӷырӡи ирымҩан. Аӡын, ашәақь аҵа
икылԥшыртә, иҩеидасуаз рҵеицәа аԥхын инахәларыԥсон.
Ари шаҟантә! Ашьац иаҵәара ҳаҭгәын ҩычагахеит, ахәрақәа
ирҿыӡәӡәаарҭахеит аӡыхь казказқәа. Ацаҟьа аиҟәԥараҿы
иҭаҟаҵоу ашьауардын аҭреиԥш, ашьхақәа ркалҭаҿы ишьҭаз
Ҭабзала ақыҭа ҳаҭгәын мацаран инархатәеит жәытәнатә
аахыс уа иҭабзазан инхоз. Ҩ-ӡиас дуқәак реиҿасра иалахәашо аҿаанахеит аӡыхь хәыҷы. Атәра аҵкыс – аԥсра. «Аԥсра
иацәшәоз, абзацәа ахьыржуаз днанагеит», – абри аҩыза
ажәаԥҟа ҟәыӷа аԥызҵаз, дара рхаҭақәа рхаҿы иааганы...
Аха агәыӷра мыжда! Адунеи зегьы асҵәҟьа иҟаларым, ҭынч
ухы нықәҵаны аԥсырҭа ахьуоуша дгьыл ҿаҵак шԥаҟамлари!
Аԥша араҟа, уеизгьы, асра иаҟәыҵуамызт. Иҵысит ажәлар
еихьыԥшны. Рыхцәқәа ԥыртла, ашәы еиқәара рхьыссы
убасҟан агаҿаҟа икылсыз дреиуан Хьыса. Аҭырқәа иканџьа
шәымкьаҭхеит лаб изыҳәан. Аӡбеи амлеи изихымгеит.
Ианыӡхыҵ, лани лареи рзыҳәан ихныҟәгагахеит ашәырҭаҭа
иаҩызаз лара лцәа-лжьы.
Акыр ҵхьаны, ауадалықьаҿы дшыҟаз, Хьыса илаҳаит
лыхраҭ мҩа дшықәлаз лан. Усҟан лара иналыгӡеит, ма
бараӡәк бхынҳәы Аԥсныҟа ҳәа, иахьагьы-уахагьы дызлы­
ҳәоз. Амшын даныӡхыҵуаз, илыцыӡхыҵт ахьӡ еиқәаҵәа –
ауадалықь ԥҳәыс. Убри акәхап изизхымгаз лара дӷьычны
дыӡхызгаз ахаҵагьы. Наӡаӡа зцәеи-зыбаҩи абна иамаздақәаз
днарылалт иара. Уаҳа ихабаркгьы лмаҳаит. Данымшәеит

278

амҳа-џьырра дахьнанагаз дызҭашәаз атәра, иара изыҳәан
ԥсҭазаарамызт уаҟа иуаажәлар зҭагылаз. Даҽа мҩак ыҟамызт, абна алалара аамышьҭахь. Ашьха акаҵәара, аҳаԥқәа...
Лара Хьысагьы иақәҿылҭуам, Ҭырқәтәылантәи иаауаз
аӡәы амҩан гәмырҿыӷьгас дааигеит ҳәа анылзырҳәалак.
Ахәаҿынтә днарԥшны иналирбеит дахьиз, лҭәымҭа дынҭалоны дызлыҵыз Ҭабзала ақыҭа. Ланшьцәақәак аанхан,
рхәышҭаараҿы макьана алҩаҵә ҩеиуан. Амҳаџьырра ил­
заанагаз аԥсра, аӡра, ашьа, алаӷырӡ, уаҟа дахьнанагаз
лцәа-лжьы аԥҽра, абарҭ лзымхазшәа, иналзацлеит даҽакы,
– Аԥсныҟа даазгаз ахаҵа адәагәҭаҿы дныжьны дахьылԥырҵыз. Дмаҵуҩын ланшьцәа рыҩны. Аԥашьа иуадалықь
ҳәсақәа дызларыликаауаз лцәа-лжьы шәырҭаҭа уаҟа иҩ­
накыҷны иныҩнаӡит. Ларгьы дгьыли-жәҩани, ԥсы зхоуи
зегьы дрызгәаазшәа, уаҩы игәаҵа иҵәымӷха иалакшо
ажәа­қәа аламҵақәа дцәажәомызт. Ихәышҭаарарцәагоу абз
лҿоуп анылзырҳәагьы, изаҟаразаалак акгьы ҟалымҵеит уи
ахьӡ бааԥс лхылхырц. Уимоу, дзықәшәахьаз зегьы рыцкы
убриала илуазшәа, иаҳагьы амца аҵалҵон. Акызаҵәык лара
дзызҟазаз, арԥызбеи аԥҳәызбеи реибыҭара напы аналалк,
еибылҭон, уаанӡа урҭ уасеи бгеи реиԥш еибабозаргьы.
Хьыса илдыруан шьыжьла, хәылԥазыла Шьазина уаҩы
дахьибоз. Ажәқәа ԥхьалцарц агәашә дынҭыҵуан, усҟан длықәымшәар, лацәажәарҭа еиҳа иманшәалоуп аирыӡ лыманы
аӡыхьаҿ даннеиуа. Егьи абжьааԥны, Нана-Гәында лашҭаҿы
тәарҭас илымоушәа, лацәажәарҭа уаҩы изыԥшаауам. Лашь­
цәа, Ҭарсхани Аруҭани, аныхачаԥа иаҩызаха, ибаагәаран
илывагылоуп. «Амшә напыла изкуа анҭ, уаӷоу изкашәааит!»
Раԥхьаӡа абриоуп иалҳәаз иаха Мырзаҟәыл ари аус аҵыхәала
данылҭаа. Руаӡәк, Ҭарсхан, ӡынгьы-ԥхынгьы аԥсаса иманы
дҭоуп ааԥҭра, егьи усгьы даниуаз ашәақь ициит, абџьар
имахәар ишьҭнахыртә дҩеидасзар аахыс ахрақәа дырҿоуп
дшәарыцо. Ес-ҩымш, ес-хымш аӡәы ахшхырҵәы лых ҳаҭала
иааигалап, егьи – ашәарах жьы. Баҩлашала дырзырчом
раҳәшьа заҵә, уаҳа егьрыгым.
– Уажәшьҭа, издыруада, ажәҩан ԥыҭраамҭак ихәашьы­
мхар. Асыԥса агәаӷ икны иагон, ааԥынра аанамышьҭуа,

279

идамбаха иаԥырагылаз џьушьап. Изакә ԥхасҭоузеи абна
ианаҭаз! – лхәеит Шьазина, асыԥса зҿыҩрыз ахра дназыԥшын.
Агәашә алыкә нылыршәан, ашҭа дынҭыҵит. Шаанӡан. Агәашә
аԥхьаҵәҟьа ииасуаз амҩаду ааихҵәаны, урыҵаԥшыр, ухылԥа
ухшәо, ишшәыр-шшәырӡа еилагылаз алҵлақәа рымҵан итәаз
ажәқәа рахь лҿыналхеит. Ааигәа лнапала илсыз ҵкык лцәа
иадшәаланы, илнаало илшәын, араҵла иалхны аҟаԥ-ҟаԥқәа
лышьан.
Лааигәаҵәҟьа ииасуан, ахш ашәах иаҩызаха, ашәах
зыхчылаз Бзыԥ. Ибганы иалаҳаз асыԥса, ахаҳә-мҿыхә агәыдҵо акыр иҵнашәаахьан. Дгьылгьы ӡиасгьы ишкәакәаӡа
ирхылҵуан ахылҩа-ԥсылҩа. Ихьшәашәаӡа шьыжьтәи аҳауа
ҿыхаа лцәа-лжьы иналсит Шьазина. Аԥсабара иашо аԥшӡара, иара ахаҭа аршанхо аԥсы ҭазар, уажә зҭыԥҳара аҭәымҭа
иҭагылаз Шьазина лыԥшӡара иаршанханы, ашьхақәа иахьаарывҵлашаз иаангыларын амш ашара. Аӡиас ахықә
аҿы игәиҽанӡамкәа ашьыжь шаанӡа зылаԥш лықәшәалак,
егьарыла згәамч ӷәӷәоу хаҵазаргьы, ӡызлан дибаз џьшьаны,
игәы меиҭасырц залшомызт. Ларгьы лыхцәы ԥыртланы, лӡара
аҟынӡа дыхнаҩо лызқәа икыдыԥсалан. Аурыла Шьазина
акыр дааҳаракын, доуцәаны акәым, ус, аԥсуаа реиҳараҩык
зышьцылахьоу аура аҵкыс деиҳаноуп.
Аԥсны акаршәрақәа рҿы инхои ари ашьха қыҭан инхои
злеиԥшым акырӡа ирацәоуп. Акаршәра иааӡаз аҭыԥҳацәа
уаҩы дрыдикылар, Шьазина илзимҳәарц залшом: «Деиҩаҳаҳа, доуцәоуп акәымзар, егьирахь зегь рыла шаҟа Анцәа
дигәаԥханы дишазеи!» Уи азыҳәан араҟа, Ҭабзала ақыҭан,
лықәлацәа днарылкааны лыӡбахә имҳәацызт аӡәгьы. Ԥсрак,
чарак аҟны ԥыҭҩык ахьааиқәшәаз, дызлеибадырбоз лцәалжьы аԥшралеи, лыжәҩа ԥҽаҽаны, лӡара апашьеи рыла
акәын. Уи лыԥшреи лсахьеи Ҭабзала ақыҭан анҭыҵгьы
инаҩхьан. Акәымжәы аԥшьқәа амаӷ бардреи аасра еилачыреи шаҟа иацрыханы ицәыркәыкәааз, иқыҭа дналҵ, шаҟа
хара дцаны аԥҳәыс диҳәаз, дааигаз, хьӡи-ԥшеи анамаз
аамҭақәа ракәызҭгьы, Аԥсны аҵыхәан инхо џьара Бесланк
иҽи икәадыри лара лзыҳәан инеиқәиҵахьазаарын. Аха
уажәы акаршәрақәа ирымаз аԥсуа қыҭақәа рыԥсҭазаара

280

аҽаԥсаххьан. Ахаҵара даҽа усқәак рҿы ирбо иалагахьан
агаҿа-уаа рарԥарцәа.
Адгьыл «қәыԥсычҳауа» аԥхарра иазыԥшын. Иаауан иаргьы, агаҿантәи амшын ихыҵуаз аԥша иаманы, иаауан аԥсҭа
еиҩыхаақәа ирҭысны, ииаҵәаӡа аҽеилаҳәо, ахаҿы ахаччауа... Иазҳауеит аҟәараса аҭра ишыхтәалоу, амҵәыжәҩа
ӷраҷкәынқәа ӷәӷәахоит. Аԥырра – абри акәхоит иара абзиабара, иара аԥсҭазаара. Ахра ҭакнаҳақәа дыркыдзар акәхап
иара, ибырфын хҭарԥа шәыршәыруа. Аҽырыҩраан аԥхьахә
иманы дҭалеит, лаҳәаҵас адгьыл аҽеиуатәны иҽы шнеиуаз,
днышьҭасын, иаашьҭиԥааит нацәхыԥк иаҟараз аҟәрышь.
Урҭқәа изымхазар акәхап. Дарбан уаҩы гәымбылҩу убри
раԥхьаӡа изыӡбыз: ихьӡ зларҳәаша хаҵарак ҟамҵакәа
аԥҳәызба ажәа лынҵарагьы дақәиҭымкәа... Игәазымҭоз
иакәмызт лыԥшышьа. Лашьцәа еиқәных илыкәшаны игылан,
лацәажәарҭа абаҟаз, иара ус, иааимҩатәшәа дналывсуаны:
«Бсыԥшаауеит... Бахьыҟазаалак», – иҳәан, аԥсаатә мҩас
иаҿыҵшәаз жәлаҵас, ҩажәак неиҳәеит. Издыруада, лара
лакәӡамзар урҭгьы зеиҳәаз... Шаҟаҩы гыладаз уаҟа лара
лҩызцәа! Аешьа дызмам – нцәа дызмам диҩызоуп рҳәа­
хуеит. Урҭ – рхаҵкы рыԥсаҵкы, аха асҵәҟьа убахьоу! Аӡәы
наиацәажәашьа ыҟам...
– Ҳе-ҳе-ҳе, – цәыҵаччабжьык аалаҳаит. Аҟәараса ам­
ҵәыжәҩақәа еидыԥсаланы адгьыл ахь иналбааит. Шьазина лхәыцра дналҵны данаахьаԥш, лабҷашь хәыҷык
лыҵарсуа дааиуан Хьыса. Дшаалбац лыхцәы еилажәжәа
иаҵыԥшуан лкасы. Абжьааԥны аҵкыс иахьа иаҳа лыбӷа
хәазшәа лбеит Шьазина. Ахәышҭаара арцәага абз лҿоуп,
аӡәы цәгьарак абаизызури ҳәоуп адәы дшықәу ҳәа, бзиарак
шылзырымҳәозгьы, Хьыса лышҟа цәанырра ҟәандак еснагь
лгәаҵа иҭан Шьазина. Иҟаларын, амҳаџьырра дшагаз,
ауадалықь аҟнытәи лыԥсҭазаара, уинахысгьы илхылгақәаз
ахьлалҳәауаз ирхылҵзар уи арыцҳашьара злаӡҩаз агәыбылра. Ишыҟазаалак, Шьазина лылабжыш хаҟәҟәалон, аҭакәажә
хәыцк лҿашәазшәа, уажәы-уажәы дынкажьцәо, дзықәшәақәахьоу данрылацәажәоз.

281

– Ашарԥаз амра ашәахәа иазцәырҵма ақәасаб? Қәыџьмак
иафоит, ақәыџьма, ҭфу! Ҳе-ҳе-ҳе! – лҳәеит Хьыса, икамԥсакәа
иаанханы иҵагылаз лхаԥыцқәа нышәԥшшәылаӡа лқьышә
кыҷқәа ирҭыҳәҳәо.
– Бабаҟаз ас шаанӡа, нанду Хьыса? – лхы-лҿы лхаччо
дналԥылеит Шьазина.
Лӡамҩақәа еилԥхаауа, деихышәашәо лаԥхьа игылаз
аԥҳәызба данлыхәаԥш, шьыцрак налылсит Хьыса.
– Сабаҟаз бымбои, сшәарыцоит, ҳе-ҳе!
– Нанду Хьыса, баныӡӷабыз ашәақь бнапы инықәырсны
бхысуан рҳәоит, ииашаҵәҟьоума?
Иҟәандаӡа лгәы инықәлеит «нанду» ҳәа ахьлалҳәаз. Рқы­
ҭаҿы абри аԥҳәызба лаҟара дразны аӡәгьы длацәажәом.
– Сегьхысуан, аҽгьы сақәтәон, акгьы исмыхәеит бымҳәозар. Сара сыхәмарӡом, Шьазина, сшәарыцарц аҩны
сдәылҵыҵәҟьеит...
– Шаҟа бкьатеиах ԥҵәагоузеи, нанду Хьыса! Блабҷашь
алоума бызлашәарыцо? – лҳәан, Шьазина аҭакәажә ллаба
аалымпыҵԥаан, илхыкны ирхәо, дкәашозшәа днықәгьежьааит.
– Сзеишәарыцода? Бара! Ус былақәа ҭыршашаны бсыхәамԥшӡан. Сара бара бзыҳәан, ҭфу, иахантәарак смыцәазт,
сылацәақәа ҭакәаҳа сҩагылеит ашьыжь, ҳе-ҳе, ҭфу! – лых­
цәышла еимбӷьыжәаауаз, уажәы-уажәы лкасы инавҵалыџьгәон.
– Сара сзыҳәан бмыцәану, нанду Хьыса?
– Ааи, ааи, бара бхаҭаҵәҟьа бзыҳәан. Ииашаны ирҳәоит
ажәытәуаа, аӡӷаб ианлызҳа, ма аӡәы диҭ, мамзаргьы анышә
даҭ ҳәа. Шаҟа агәырӷьара лыцу, убриаҟара дегьхаԥыц
хьаауп.
– Аӡәы сирҭар иаҳа еиӷьзар ҟалап, нанду Хьыса, анышә
сарҭар аҵкыс! – лҳәеит Шьазина, акыр-кырҳәа лыччабжь
шьыжьтәи аҳауа ҿыхаа иналаҵо. Лцәа иалашәеит аҭакәажә
џьара акы лалҳәарц дшааиз, уи азоуп днахыкәша-аахыкәшо
дзалагаз. «Издыруада, шәарыцарантәи дхынҳәызар, ибырфын
хҭарԥа шәыршәыруа. Зегьы рҿын ус дыҟоушь, ихы дҩаханы,
иҽырԥагьа... Инаимҩатәны акәхуп дышцәажәо..»

282

– Акы сбазҵаашан...
– Изакәызеи, нанду Хьыса?
– Башьцәа аӡәыр дыҟоума аҩны?
– Иҟаӡам. Нана лоуп иҟоу, баала аҩныҟа. Ажәқәа ашҭа
иҭасцалар ҳаиццап, – лҳәан, Шьазина аҵлақәа рымҵан итәаз
ажәқәа рышҟа лҿыналхеит.
– Уахь снеиӡом. Бан Мактина уиаҟара сшылҭахқәам бдыруеит, уажәы сышбацәажәо лбар, лхы лыхнахуазар акәхап. Уи
иазаауазеи... Бара ажәак баҳәатәыс исымоуп. Бааишь, араҟа
ҳнатәап... – зцәа зхыԥԥы икажьыз ауахәа днықәтәеит Хьыса.
– Шьазина, сара бара бысҭахымзар, џьаҳаным гыларҭас
исоуааит. Ани бымбои, адәаҿы иқәиааз ашәҭ, – дәышәҭк
лнапы нақәлырххеит, – ааԥшра иасакьаҳәымҭанаҵоуп афҩы хаа анаху. Ишнеиуа, аамҭа цахуеит. Саргьы еснагь абас
сыҟаз џьыбшьома. Аҵәаԥшь бҿыбшьуеит рҳәон, сыгәра ргомызт, убас ашьа ԥхеиԥхеиуа ирықәын сӡамҩақәа, уажәы
бахәаԥшишь, аҳаҭарҵә иаҩызахеит сцәа-сжьы. Ибаҳахьоума
зныкыр ӡӷабк лашьцәа баҳԥырҵны хаҵа бца ҳәа ларҳәеит
ҳәа. Урҭ дара ртәы рҳәоит. Ибыцәшәоит хьӡы бааԥсык
бхымландаз ҳәа, уаҳа акгьы. Даԥсаны башьцәа ирывагы­
лаша уаҩԥсуп иара.
– Сара ахаҵацара саргәаҟуазаргьы быздыруам, нанду
Хьыса. Мап скыр ҳәа бзацәшәозеи! Исаҳәа, дызусҭада иара? – дыччон Шьазина.
– Бара алаф албхуеит, иара иԥсы бнапы ианиҵоит. Сара
ахацәа абзиабара иаанахәо збақәахьеит, аха уи бара
дшыбҿынҵәаауа еиԥшҵәҟьа аӡәы деиланагахьаны смаҳацт.
Ишьамхы арсны скалҭ дагәӡуан, сбацәажәарц азыҳәан
мацара. Иацы, аҳабла зегьы ҳаԥхеибарс ҳзышьҭаз алаапк
анаҳшь, нас, ибгәаларшәеи ҳхынҳәны ҳанаауаз, ахацәа
дрылҷҷаауа ирылагылаз ани, ахаҵа ӡара еихытар? Ашьацқьа
дшалҵыз мҩашьо..
Аԥсыцқьа зхоу ԥааимбарк иӡбахә далацәажәозшәа Мырзаҟәыл ирҽхәара дналагеит Хьыса. Иаалҳәоз зегьы лара
лхаҭа агәра ганы дыҟан. Дааҭгыланы еиқәыԥхьаӡо, лыблақәа рыла илбаҵәҟьазшәа, дрылацәажәеит иҽуахьад, аа,
ааигәаҵәҟьа зықьхы ианреиҳаха, иԥсаса шәкы аарылырхын

283

абна ишыларҵаз, шаҟа ҭӡы иара ихәы аарго.. Илхалмыршҭит
иара иуаҩышьа ҟәымшәышә атәгьы. Иҿаԥсшәа убас ихаауп,
убас дуаҩы гәыԥшқоуп, убла дхызар дхухрым. Уажәы аамҭалашәа араҟа, ҳаԥы лашьцарак иаҩызоу ақыҭаҿы даанагазар, ахаҵа дызқәымшәо иҟоузеи! Уаа тәитәыхқәак Асҭар
ақыҭа хыла-гәыла еиларҵан, иара ихы рыламгалакәа, наҟ
дырԥырҵит. Уи аамҭалоуп, аӡгьы ахьышьҭрахь игьежьуеит.
Ауаҩы, зхьышьаргәыҵа ҳакәыхшоу дишазар аахыс иаԥиҵан,
ԥсахшьа амам, иаԥуп. Аҵлақәаҵәҟьа, дгьылкоуп изқәиаауа,
мракоуп ирхаԥхо, арахь урыхәаԥшыр, акы ашәшьыра егьи
ыҵагылазароуп. Даҳкәажәха, лмаҵуцәа лымаҵ ауха рибамҭо
илымазарц зҭахым дарбан ԥҳәысу.
– Иқыҭан акы иалаҟоу уаҩхап уи, нанду Хьыса. Аҭаҳмада Мардасоу иҳәон, ижәлала, ииашаҵәҟьаны ашьацқьа
иал­ҵыз аӡә иоуп ҳәа. Дышуаҩ ӷарым, иеилаҳәашьа, ича­
ԥашьа рылагьы уаҩы ибоит, – аҭакәажә, лықәра аҳаҭыр
бауа, дыԥхашьа-ԥхаҵо даацәажәеит Шьазина. Дназхәыцын,
аҳәара шылцәымӷызгьы, инацылҵеит: – Нанду Хьыса, сара
ибхыбгахьоу агәырҩа ҳаҭыр ақәысҵоит, қәрала ибхыҵуа
саԥшуеит, ас еиԥш гәҭыӷьӷьаала бзыхцәажәаз ауаҩы изыҳәан
аҳәара саҭәам, аха санынеиҿаԥш, сгәы иааҭашәаз сызбыцәӡом,– аҭакәажә арсҟак ибзианы дзыхцәажәоз ауаҩы изыҳәан
лара лгәы иаанагаҵәҟьоз лҳәар, иԥшӡахарымашь лгәахәын,
даалакҩакит. Мҳәашьагьы лымам. – Бара дыбҭынхазаргьы
сыздыруам, Хьыса...
– Мамоу, нан, жьрацәара ҳабжьам. Иара ус, уаҩышьала
дысгәаԥхеит, – лҳәеит аҭакәажә, кыцхыр мгьалк ҭаӡартә
лыҵкы иҿаз аџьыба лнапы нҭалҵан, илцәыӡзар ҳәа дацәшәо,
иаалырҟәыҷит ақьаад ԥара ҟьаҟьа. Иаха Мырзаҟәыл ианлиҭоз изакәытә ажәа хыркқәоузеи, уҳәарауеи, иациҵаз: «Ахәшә
ахьыҵырхуагьы џьыкацк кадыршәуеит, бара быхәшәхароуп
сара сзыҳәан!»
– Иҳәа, нан, иҳәа, иара изыҳәан бгәы иаанагогьы саб­
ҳәароуп, насгьы ажәас изыбыцҳауа, – лҳәеит Хьыса, лызхара
лџьыба аԥара анҭалырҟәыҷы ашьҭахь.
– Иацы, цәажәарала даныхҭарк, иара иԥшышьа злаҟаз ала,
илшозҭгьы, урҭ ауаа зегь ифарыз џьысшьеит, – убри анаалҳәа,

284

иара зынӡаск лгәы дышҭаӡамызгьы, лаԥхьа даагылазшәа
лбеит бырфын хҭарԥа. Маӡак ицәылҵәахуаны дақәикызшәа,
лӡамҩақәа ааҿыҟаԥшьааит. «Дара урҭ аҩажәакгьы сара
сакәӡамзар ҟалап изеиҳәаз... Ааи, ааи, сара сакәӡам, нас
иарбану уи сизхәыцны ари ауаҩ ас еиԥш зизысҳәо. Наҟ,
аҳаԥы иаҩызоу ҳқыҭа сналҵны Аԥсны аҟьаҟьарагьы снықәымԥшри...»
– Изакәызеи, нанхеит, ибҳәо! – дааицрашәеит Хьыса.
Ашырҳәа дҩагылан, лыбӷа аариашаны Шьазина дналыҵаԥшит. – Асыс мариала изауз, ари лоумашь ҳәа, аҵыхәа шьҭыхны
дахәаԥшуан.
– Бара уиаҟара бхы изақәыбҵазеи, нанду Хьыса?
– Иауазеи схы иақәымҵакәа! Бара, нхаҩык иԥҳа, акьалантар иаҩызоу аҭауад ҷкәын ажәа бниҵан, ибҳәо баҳауеит.
– Сынхаҩызар, сеиԥш зеиԥшу аӡәы синасыԥхап.
– Бызгалакгьы ҳәоума ишыҟоу, бара гаӡа! Аус злоу, абзиабароуп, абзиабара. Сара сгәы ҭацәны сыԥсҭазаара зегьы
шымҩасыз еиԥш бҟалар бҭахума? Аԥашьа ҩажәаҩык аҳәса
ҳиман. Мызкахьы знык сара сҟны дааирушь ҳәа сыԥшын.
Саргьы суаҩын, бхаҵкы сцеит. Сыӡӷабын, сцәа-сжьы шуан.
Иара сара сыгәхьаа икызма? Ус дзыҟаз зыбгәахәуа? Игәы
ҭацәын сара сзыҳәан. Убас, бара бызҭахӡам џьара аӡәы
бигар...
– Уажәы, Анцәа иџьшьоуп, амҳаџьырра ыҟам.
– Аԥҳәыс лзыҳәа еснагь мҳаџьырроуп. Уахь ҳагаргьы
ахацәа ргәы аҟаҵароуп ҳзызку, арахь ҳаҟазаргьы... Бысҭахьык
изыбуларц, ихәыҷқәа изыбааӡаларц аӡәы бигар аҵкыс, бара
дыбҿынҵәааны ихагахо ауаҩы быԥсы имабдар, аԥсҭазаара
қьаф алабуп, – лҳәеит аҭакәажә, инақәырӷәӷәаны. Лара
иаалҳәоз лхаҭа агәра гаҵәҟьаны дыҟан. Убас ихы лирбеит
Мырзаҟәыл. Шьазина уи деиҭанаизхәыцит. Иабаанагеи,
уҳәарауеи.. Ус еиԥш аӡәыр изыҳәан лгәы иҭашәахьазу...
Абар, ала ҵганы иԥхарс иаарцоит ақәыџьма. Икарахеит уаҳа
налымшо. Иакәшаны иркит амаҵуар лақәа. Афасара иасны
цашьа амам, агәашә иара ҭарыжьлом. Аандак аҽыкҿарӷәӷәаны игылоуп. Ишԥа рылаԥшуеи амаҵуар лақәа? Еиҳараӡак
Уахсиҭ захьӡыз ажәак аниҳәалак... Лара данлыхәаԥшуаз

285

илаԥш ҟәандахон. Зегь акоуп, ҵаа ԥҽыханы, лцәа-лжьы
лхырбзаауа лгәы инҭаԥхон.
Аҭакәажә дхәацыхәаԥшьха деицрашәаны дҩагылан,
ллабҷашь ныҵакшо лҿыҩалхеит.
– Бара бгәы иалымсын, нанду Хьыса! – лҳәеит Шьазина,
лыбжьы ныҵакны.
– Ибзеиӷьу ибдыруаҳа. Анцәа бахьимырхәааит, ҭфу! Баб
рыцҳа иԥсы ҭазҭгьы, бааидҿаҳәаланы иахьаҵәҟьа бииҭон.
Ҭауад дуӡӡак бара бҟны ихы аннеига, еицәоугьы инаалон!
– дҟәындҟәындуан Хьыса. Абриаҟара мыҟәмабара
лхылга­хьан, ауаҩы уҿаҿы иуеиҳәои игәаҵа иҭаҵәахуи
шеиқәымшәало иахьа уажәгьы илыздыруамызт. Лшьаҿақәа
сса-ссаӡа еихго, архәара днаваҵәин, даӷьуа, дшәиуа дцеит
лыҩныҟа.
Иҟалап, Хьыса диашазаргьы. Изҭахым дызусҭада, лҿы
иааҳәо зегьы лыманы, лмаҵуцәа еихҟьашо, даҳкәажәха,
аԥс­ҭазаара қьаф алоура. Хынҭаҩынҭарақәак ҟаланы иқыҭа
дналҵзаргьы, аамҭала акәхап. Аҳкәажә, бхаҵкы сцеит ҳәа,
рыхҭарԥақәа рхыхны илымҵахырхәо. Ишԥаҟарҵои ара­ҟа
Ҭабзала ажьыӡ зырҭо данырбалак? Ҩнаҭацыԥхьаӡа дахь­
неиуа ацәқәа каҟьҟьа иршьуеит, шәаҳәароуп, кәашароуп.
Даҽакала ауаа ирыхәаԥшуазар Мырзаҟәыл иблақәа... Цқьа
ирхыԥшылатәуп урҭ аблақәа. Усҵәҟьа иҟаларым. Иабаанагоз
ԥсышьацәгьа зауз алаапк, издыруада, убри ишьара дықәнаҟьан дыҟазҭгьы раԥхьа данылбаз...
– Шьазина, ажәқәа ашҭахь иҭацала, ажәқәа! Бынзырхазеи
уаҟа? – лыбжьы лыргеит Шьазина лан. Абаџьар хыб алҩақ
иашәны еиқәаҵәаӡа изқәыз амаҵурҭа абарҵа дыҵагылан
уи. Шықәса ҩынҩажәижәаба лхыҵуан, лоура дуцәамкәа,
лԥынҵа шәпа ақә ырхәаны, ԥҳәыс џьбарак, ԥҳәыс еиҿамск
лакәын лара. Илыхшаз шхәыҷқәаз, ларгьы лқәыԥшра дыш­
ҭагылаз деибахеит. Мышкы шьыбжьаанӡагьы лыҩны-лгәара
ианылмырԥшит ахаҵа инапы шагхаз. Лыцәмаҭәа лы­ҵар­
шьшьны лнапала дцәаӷәон, асас дымҩахыҵыр, лыџьмақәа
хык аарылхны илкажь ишьны, лмахәҿақәа еилҳәа, ацәа
нахлырҵәраауан. Убри азыҳәан, ақыҭаҿы еимакык ҟалар, ма
џьоукы ажәа бааԥс рыбжьысыр, аинышәараз ахацәа анеизоз

286

ларгьы днарыԥхьон. Аха Мактина еиҳарак дызлардыруаз
даҽакгьы далаҟан: ахшара зауаз аҳәса еиллыргон...
Анрагьы абрагьы ззылуаз лыхшара мыцхәы дырхыбаауан.
Лҿы иалырҳәомызт акәымзар, лгәаҵан дазхәыцлон, илҭахын
лыԥҳа Шьазина уажәшьҭа џьара лхы лырхар. Иудыруазеи,
аҭыԥҳа зегьы зеишәарыцо ақәасаб даҩызоуп. Илыԥсам
аӡәы дигоу, аҩны дшыҟоу хьӡык лхырҵауоу... Хҭырԥа зхазҵо
арԥыс бзиак дигәаԥхар, уа мшыбзиақәа ҳәа иаахтны
дымҩахыҵааит. Сасҵас дҳадаҳкылап, иуаҩышьала лара
дылгәаԥхар, ҳара ихы-иҵыхәа ҳнаиазҵааны днаиаҳҭап.
Леиԥш зеиԥшу. Лара зегьы дреиӷьым, зегьы дышреицәам
еиԥш. Аиҳабы, аиҵбы дылдыруа, исылшоз ахәыҷала
дсааӡеит. Аҩсҭаа илымҳа џьгәоуп, Шьазина лакәзаит,
сыҷкәынцәа, Ҭарсхани Аруҭани ракәзааит, аӡәгьы сҳәатәы
дахыԥагәышьом. Ианыхәыҷыз исыцәшәон, уажәшьҭа рхы
апату, рынамыс аҟнытә, саҳаҭыр рбагәышьоит. Лашьцәа
шԥамеигәырӷьои иаԥсоу, дара иры­вагылаша амаҳә дроур.
Акы рҳәар сара избарын, амала, иара ихҭарԥа ихоу даԥсаны
ихазар, иаахтны дҽыжәҵааит ҳаҩны. Ҳаҩнаҭа ианакәзаалак
иацәымӷуп ацәыҵацәажәара. Згәаҭа цқьоу, иблақәа аартны
ублақәа дырхыԥшылоит.
Шьазина лан дшааиуаз анылба, дызцәыԥхашьашаз маӡак лан илыҵылдыраазшәа, иаалцәымыӷхеит. Хьыса бзылҭахыз, ибалҳәоз ҳәа длазҵаар, илҳәаша дназхәыцит.
Дзылҭахыҵәҟьаз аахтны, аиаша лалҳәар? Баша амала лгәы
ԥнажәоит, усгьы акгьы злымҵуа усуп, изҳәатәузеи? Иҟоуп
иԥшьоу амаӡа, ангьы – дануп, аха иара убригьы илаҳәатәым.
Алаԥш акып аӡәы илыҵидыраар бырфын хҭарԥа иблақәа
илыцрарҵаз амца. Ерцахә ахаҭа даҿалама, иарбан хроу шәарыцара дахьцаз асҟаамҭа дынхартә? Ажәеиԥшьаа рашәа
ҳәауа инеиԥылап даныхынҳәлак. Амашәыр дацәыхьча,
ухьышьаргәыҵа сакәыхшоуп.. Иара... Иара ихы шьҭых,
иҽырԥагьашәоуп ауаҩы дышихәаԥшуа... Уи азыҳәан, иаҳагьы агәазҳара инамҭозар, аӡәыр ицәымыӷхахьоума, абарҭ
ашьхақәа! Урҭ раҟарагьы зхы шьҭыхны иааԥшуада... Бара,
Нана-Гәында уи иблақәа бырхыԥшыл, ибхагылоу ажәҩан ус
иҵаулам, тәарҭас иахьбымоу ашҭаҿы аӡыхьқәа ус ицқьам.

287

Иара имаџьар иазқәынҵа ахрақәа дырҿоуп, иидыруазеи,
уажәы, абра, иахьа ашьжьымҭан, Бзыԥ аӡиас ахықәан ажәак
ишаӡбуаз анасыԥ, алахьынҵа. Ибырфын хҭарԥа шәыршәыруа,
изымхаӡои ашәарыцара! Дылбааны даар абрахь... Убри
изыҳәангьы, инҭыкәкәа ицаз арҩаш ашьҭыбжь шкацәо
еиԥш, наӡаӡа имаӡахап, иӡып иахьатәи аицәажәара. Иӡып
хьаас иҟаимҵарц. Лара лхаҭа лхы дыҭҳәааны длыӡбазар?
Дасу игәы иҭоу иаҳауеит, дара урҭ, лакәушәа исаҳаз, аҩжәакгьы ӡбоуп, алакә иалхуп. Иара убри алакә ԥшӡоуп уи
аҽы дақәыртәаны аԥхьахә изыргаз, нас ажәеиԥшьаа рашәа
изырҳәартә дзышәарыцоз. Шаҟа лакә ссир аанагозеи ааԥын!
Аиаша, уи ааԥын ааимҭазы асыԥса абгароуп, нас Мырзаҟәыл
иԥшышьа, аҭакәажә лҿала иааицҳаз ажәақәа... Аӡы хыҵраны
ианыҟоу, ацәаҳәа хәашьқәа налсуеит, урҭ аӡы ацқьара
иалаӡыҭит, акгьы рылшом, нас иаҳа-иаҳа ирацәахоит ацәа­ҳәа
хәашьқәа. Шьазина алакә хәыцра ԥшӡақәа даарылырхуеит
аҭакәажә илҳәақәаз анылгәалашәалак. Иаанагозеи лцамҭазы лымақарра? Иара убри амацара рызхоит лашьцәа
ираҳар. Ашхырцәаӷь иацыҵҟьо ауаа џьбарақәа. Аиҳабы иԥсы
рыхҭниҵоит арахә, ма иара итәындаз, аҭауад ирахә, ихьчоит
ауп, уаҳа акгьы. Ааԥҭра дышҭац дҭаӡоуп, иныҵыҩ-ааҵыҩны
изларҳәақәо рыла, аҭаацәара далаларц игәы иҭазаап. Ир­
ласны дааигандаз, ҭацак иаалырлашарын рыҩны. Аиҳабы
дҭышәынтәалап. Уиадагьы, уи Ҭабзала ақыҭаҿтәи аҿар бзиа
ирбо Уахсиҭи иареи еиҩызцәоуп, рымаӡақәа еилоуп. Лашьа
еиҵбы иоуп аус злоу. Шаҟа цәашьы кыдҵаны илбылхьоузеи
иан! Иара уаҳа дзаҟәымҵит, рахәыс имоу шәарахуп, ахра
цыҩцықәа роуп ҩнысгьы ихагылоу.
Лашьцәа гәадурала дышрызхәыцуаз, иахьаанага лзымдырӡо, асыԥса иаҵсыз ԥшаҵас ихьшәашәаӡа, лыбла иаахгылеит Мырзаҟәыл иԥшышьа. Ииашаҵәҟьаны лгәы иҭашәеит
раԥхьаӡа данылбаз. Уи иԥшышьа амаҵуар лақәа икҿарцалаз ақәыџьма аԥшышьа еиԥшын. Ахьычԥаԥыр амҵәыжәҩақәа амца иахькьысыр ихнаблаап. Ааԥынра мшазы акырцх
алеира иаҩызаха, ллакә хәыцра ԥшӡақәа рцәа иҭаҟәаҟәо,
цәалашәара бааԥсык налылсит Шьазина.

288

3
Иахьеиқәшәашаз заа еибырҳәахьан. Зегь реиҳа иманшәалоуп Сҭеԥан иҩны. Уи абарҵа аҟнытә унаԥшыр, акыр
инахараны иубоит, аӡиас аԥшаҳәаҿынтә иҩкыдланы, анаара иаҿганы иаагоу амҩахәасҭа. Аҩны ашьҭахьҵәҟьа аҽышьҭнахуеит ахра. Уаҵаԥшыр, угәахы нҭыԥсаап. Акьышәкьышәра шьауардынқәак нықәымтәозар, уаҩԥсы ишьапы
иза­ҿаргылом. Аӡиас аԥшаҳәаҿынтә иаауа амҩахәасҭа за­ҵәык
ауп Сҭеԥан иҩнахьы неишьас иамоу. Араҟа еиқәыршәарҭас
иалырхаанӡа, Уахсиҭ ихаҭа дааины игәеиҭеит. Агәаҽанызаара ӷәӷәаны иаҭахуп. Иҽы зардагь дақәтәаны, ишькылқәа гьа­
ло, ақыҭа дналс-ҩалсит ауриадник. Иара иаҳа дучҳап, уи иҿы
иҭаԥшуа роуп уаҩы изихымго. Ааҵрақәа инарывҵаӡырҩуа
идәықәуп. Иаазқәылаз, ԥаса-ԥаса аҵкыс еицәахеит, аԥсшәа
раҳәаны унарывсыргьы, аҟыҿыҳәа ицҳауа игәамҵуеит. Ашхырцәаӷьҭра алаба ҭушьыр иаҩызоуп... Илаԥшықәырҵаз,
иҩнаҭа ашә адыркаанӡа ицрыҵуам.
Ари еиԥш иҟаз аус азыҳәан иара аԥшәма Сҭеԥан ихаҭагьы
игәрагара зцәуадаҩхаз ҟалақәеит. Аха, Мардасоу дназлаз
уҳәа, уи изыҳәан бзиарамзар, цәгьарак аӡәгьы имҳәеит.
Ихы-иҵыхәа бзианы ирдыруан Ҭабзала ақыҭан. Иҳаҩсыз
ашәышықәса анҵәамҭазы, абри ашьха қыҭаҿы даанагеит
уи иаб. Иеибашьыга маҭәақәа рҳәынҵәрақәа цырцыруа,
унеигәыдԥшылаанӡа иудыруан асолдаҭцәа дышреиуаз.
Бызшәала еиқәшәомызт. Ирыздыруамызт игәҭыхаз, дзыргәаҟуаз. Дахьныдгылоз аҩнаҭаҿы, акриҿарҵон, акридыржәуан,
дсасуп, ус иаԥсуа ҵасуп ҳәа. Иара ҵасс иман, дахьныҟәыргаз
аҩнаҭа иџьабаак надиҵар акәын. Амҿы рызԥиҟон, аандақәа
икуан. Ԥыҭракгьы џьоукы рыԥсаса ихьчон. Иара аԥсшәа
аниҵоуп иаашьахаз анеилыркаа. Иҟәаҟәа-чаҟәаны иҳәон
Петербург дышиз, дшааӡаз, афицар ҵара шимоу, иара дыз­
лаз ар Ҵабал ақыҭа ццышәтәуа ианалала, иполк кажьны
дшыбналаз. Аамҭа ԥыҭк аныбжьыс, ииҳәоз шиашаз агәра
анырга, напеилаԥса ҟаҵаны џьаргәал ҩнык издыргылеит.
Дышнеиуаз, Ҭабзалаа данрымаҳәха, иааигаз аԥҳәысеиба
лҭынхацәа акгьы ахырымҳәааит. Убарҭ ирхылҵыз иоуп

289

Сҭеԥан. Аҭӡамцаҿы икыдуп, дизгәдуны зыӡбахә иҳәало иаб
ипатреҭ. Иара, Сҭеԥан ихаҭагьы, ҭабзалаа рҳәашьа, жәлары
дызлархамышҭыша абаҟа ҟаиҵеит. Ашьхақәа рынхыҵ,
Ҟәбинаҟа дцаны иааигеит акартош. Уаанӡа уи араҟа уаҩы
илаимҵацызт. Ихаҭа илаҵаны иааирыхцыԥхьаӡа, џьамла
ишаны агәылацәа инариҭо, уажәы уԥшыр, ашәҭ ҩежьӡа,
уҭрацыԥхьаӡа улаԥш нақәшәоит. Ахақәиҭра иашьҭаз иаб да­
хьынхаз, ари ашьха қыҭа ԥсадгьылс иԥхьаӡон Сҭеԥан. Иа­ра
ихшазгьы аԥсуа ҵасқәа, аԥсуа милаҭ рыбзиабара рылаиааӡон.
Убри аҟнытә акәын иԥҳәыс Селымхан аурыс биццеит ҳәа
уаҩы излаҽԥнимҳәоз. Абарҵаҿы дықәтәан лара уажәы.
Гәырӷьарак лыманы, ашәала илымҳәар лзымычҳауашәа,
агитара лнацәкьарақәа аҿархәмаруа дацшәаҳәон. Ашҭаҿы
ихәмаруаз ахәыҷқәа иџьаршьон илзыҟалазеи, изакәытә
мыргәырӷьароузҽи ҳан лхы иҭашәаз иахьа ҳәа. Лара уажәыуажәы днаԥшуан агәашә ахь. Ашәа шьҭыҵуан... Агәашә иҭа­
лоз налеихырхәаны аҩнаҵаҟа иныҩналон. Ашәа иарҭәуан
ашҭа...
Ҭынч еицәажәон аҩнаҵаҟа еизаз:
– Иахьа ҳзеизаз, аҩызцәа, ҳагәҭыхақәа неибаҳҳәап,
ҳқыҭа иагу, иабзоу ҳалацәажәап ҳәа ауп, – иҳәеит Сҭеԥан.
Уи иҭахын реиқәшәара еизараҵас акәымкәа, ҭаацәашәала
еицәажәарак еиԥш имҩаԥысырц. – Раԥхьа ажәа имазааит
Уахсиҭ, қәрала иҵкыс иеиҳабацәоу ыҟазаргьы...
– Уи иажәа далагаанӡа, Сҭеԥан ухаҭа аказы суазҵаауеит
сара, – ҿааиҭит абырг Мардасоу. Уи уаҩ ҟәыӷас дыршьон,
иагьиххәыцуан Ҭабзала ақыҭан.
– Издыруа акы акәзар, Мардасоу... – иҳәеит Сҭеԥан,
игәиҽанҵаны. Цәгьак-бзиак рылацәажәарақәа раан дизыӡырҩқәахьан Мардасоу. Идыруан уи иҟазшьа. Азҵаарақәа
рылоуп дшалаго. Дзацәажәо цқьа дҭиҵаароуп, игәаҵа дҭаԥшыроуп, насоуп иара игәаанагара аниҳәо. Аҭаҳмада иажәа
ахы абаирхаришь ҳәа иааицәымӷхеит Уахсиҭгьы. «Ҳара ҳус
азыҳәан акырӡа аҵанакуеит Мардасоу данҳадгыла. Иара
иахьиҳәаз иццоит анхацәа», – иҳәеит уи, гәаныла.
– Уара аҭынхацәа умоуп, уантәи ашәҟәқәагьы уоулоит,
рҳәоит. Уаб иԥсадгьыл ауп Петербург. Аҳәынҭқар дахырҳәеит

290

рҳәоит, ииашоума? – иҳәашьала иубартә иҟан аҭак иара
ихаҭа ишидыруаз.
– Дахырҳәеижьҭеи акрааҵуеит уи, уххь згеит, Мардасоу, –
иҳәеит еснагь еиԥш, иажәақәа ырԥшқаны.
– Иашоуп, крааҵуеит дахырҳәеижьҭеи. Уи здыруеит. Ис­
зеилымкаауа, дахызҳәаз зусҭцәада?
– Аусуцәа. Ахәура згәы ԥнаҵәаз аусуцәа рабџьар
аашьҭыхны аҳҭынра илажәлан, дахҳәаны дылкарыжьит.
– Нас ҳаргьы убас ҟаҳҵароума ишәҭаху? Дара аусуцәа
ҳамаӡамеи, иабаагои? – Мардасоу Уахсиҭ иахь днаԥшит
дԥышәырччо.
– Аусуцәа ҳамам, аха анхацәа ҳаҟами. Ҳара ҳуааӡами! –
иҳәеит иаарымчны уаанӡа ҿымҭ итәаз аӡәы.
– Сара аурыс ҳәынҭқар сидгыланы акәым ишысҳәо. Аԥсуаа
ҳаҟарагьы зшьа ижәхьадаз уи. Ҳажәлар ахганы амҳаџьырра
икеицеит, абӷа азеиҵымхуа иҭаирцәит Аԥсны. Иҳәынҭкарра
дахырҳәа акәым, дыҵарҟәаҟәо Анцәа исирбааит! Сара ис­
зеилымкаауа, ҳәынҭқар дахагыламзар, аҳәынҭкарра ҟалашьас иамоузеи? Ишәҳәеи, шәара шәтәы шәҳәалеи, сара
исзеилымкааз уиаҟара ихьаам...
– Даҽакыс иарбану ҳазлацәажәо. Убри, уара Мардасоу,
исзеилымкааит ҳәа узҿу ауп ҳқыҭаҿы ирацәаҩны ирзеилымкаауа. Ауаҩы амҩа дықәлозар, дахьцо заа идыруазароуп, –
абас дналагеит Уахсиҭ. Ҵара дук змаз аӡәы иакәмызт иара.
Аҟәа даарган ашкол дышҭаз, иаб данԥсы, иҭынхацәа дҭыганы
дыргеит. Инеихшьаланы шәҟәыԥхьарак идыруан аҟароуп. Ус,
ԥсабарала «анцәа ииҭан», ахшыҩ змаз аӡәы иакәын. Дарԥыс
еилҟьа-еилӷәыцәын. Аҭыԥҳацәа маҟарас дыргон, арԥарацәа
маҳәҩызара рзиуан. Ишизхәыцуа зыцәа еиԥҟьалоз аҳәсахәыҷкәа инарҳәа-аарҳәақәон Уахсиҭ араҟа, Ҭабзала ақыҭан
аӡәгьы дызлыхәамԥшуа, Аҟәа ашкол данҭаз инаркны аӡәы
бзиа дибоит, ашьхақәа днархыҵны, убри лбара дцалоит ҳәа.
«Дхәыҷын ашкол данҭаз, аха бымбои, акәиц еиԥш, убасҟан
игәы инҭашәаз, уаҳа дааихамышҭӡеит. Аӡы шыцәаз илымбеи
бхаҵкы сцеит, уи аҭыԥҳагьы». Егьиашаҵәҟьаны, аԥхынра
иналагӡаны ҩынтә-хынтә днабжьысуан Аҟәаҟа. Аха иара
дызцоз ԥҳәыс усмызт, зынӡаск даҽакын...

291

Аҭаҳмада Мардасоу иҭаҭынжәга, аарҩара еиҟәнажәжәаз
адгьыл еиԥш, амса аҵаланы еиҟәыԥԥа иҟаз инапсыргәыҵа
ԥахә-ԥахәҳәа ианҟьо игәы дҭахәыцуа дтәан. Аԥсны агаҿахь
иҟа­лаз аиҭакрақәа иаҳахьан иара. Аамҭагьы ауаагьы
рҽеиҭаркуан. Убри акәын дзыцәшәозгьы. Игәахы ашьа ааннакылон данқәыԥшӡаз дызлаԥшыз ихаҿы ианнаигалак. Уи
игәалашәон, инеиԥынкыланы х-ԥхынрак, алаҳәа реиԥш, ар
акәшаны ианрықәтәаз Ҭабзала иахагылоу ашьхақәа. Нхыҵҟа
узымцо, агаҿаҟа узышьхымҵуа, амҩақәа кын. Уахынла
амамызт, ҽынла амамызт, шәақь-мца еилаҵаран изҿӡаз.
Аҳәса рыхцәқәа ԥыртла ирықәыԥсаны, ашәеиқәара рхьыссы,
ҩнаҭак аҟнытә даҽа ҩнаҭак ахь рҿынархон. Аҽы аӷәра акра
злымшоз ахәыҷқәеи дара аҳәсеи ракәын аԥсцәа анышә
иазҭоз. Ԥсеиқәырхаган аӡын ааира. Асы леины амҩақәа
акаанӡа, ар цон наҟ инхыҵны. Аха ахԥатәи аԥхынраан
аӡынранӡа ирызнамгеит ҭабзалаа. Дара дызлеилыркааз ала,
Аԥсны аҳгьы чарҳәара рзиуит, иҭиит. Шәаҟәыҵ, шәабџьар
шьҭашәҵа ҳәа реиҳәарц дааит ихаҭа. Убасҟан ауаа, абнақәа
рыгәҭа еизо, аҩнқәа рҿы рҽеиқәдыршәо, маӡала агәыԥқәа
ҟаҵаны еицәажәон. Иҟарҵаша рыӡбауан. Дырмоуит ахара
ихәыцшаз напхгаҩык. Абар иалҵызгьы – амҳаџьырра.
Аԥсуак адәы дықәнаҵы, аԥсӡы иаҳазшәа, игәахы ҭнашьаалап
ари ажәа. «Ҳаидымгылара иахҟьазгьы рацәаӡоуп. «Амҵәышә
аҵан амца анацрала, аӷәарӷәал ахыччон». Ицәгьоуп ажәлар рус,
даараӡа ицәгьоуп. Уажәы маҷк ҳҭышәынтәалашәа ҳаныҟала,
даҽа рыцҳарак ҳақәымшәандаз. Аԥсуа дгьыл уеизгьы аԥсуа
изыҳәан ишәиуп. Ҳшьа нықәымҭәар иҿажәкуа агәахы ҭаҩоит.
Аԥсны агаҿаҿ еиҭах ашьа ақаҭәара иаҿуп, рҳәоит. Ҳара-ҳара
ақәибахра ҳалагазар, зынӡаск ҳҵыхәтәа ааԥҵәап», – абас
игәы дҭахәыцуан Мардасоу. Иблақәа ааихмырсыӷь дизыԥшуан
ацәажәара иаҿыз Уахсиҭ. Ихаҭа абасҟак дқәыԥшны «ажәлар
ԥхьаҟатәи рԥеиԥш», «ажәлар рхақәиҭра» ҳәа, ас еиԥш иҟоу
ажәақәа рҳәара абаихәҭоу ани макьана. Иумбара иҟоузеи.
Зегь раҵкыс иџьоушьаша, ииҳәо шиашоу, убри аамышьҭахь,
даҽа мҩакы шыҟам, иара ихаҭа убасҟак агәра игоит, уахьиго
узымдырӡозаргьы, иахьиҳәо уиццап. Уи идыруазар акәхап,
аӡәырҩы ирзымдыруа џьара акы.

292

Ашьыбжь агәы инхыҳәҳәон. Ашьхақәа инарывҵалеит амра.
Аҭашәаразы акыр агуп макьана. Ахра ҳаракқәа рхыцәқәақәа
дырцырцыруеит ашәахәақәа. Акәасқьа абарҵаҿы агитара
арахәыцқәа ирҿахәмаруеит Селымхан лнацәкьарақәа. Лашәа
иазыӡырҩырц аҭахушәа, ашҭа иахыкны иԥыруеит ашьауардын. Аӡиас аԥшаҳәантәи иаагоу амҩахәасҭа ккаӡа иҭацәуп.
Ҭынчрамызт аӷәтәы ҩны аҵаҟа. Иблақәа амца рхыҳәҳәыла,
аӡәаӡәала еимданы дырҿаԥшуа, ацәажәара даҿын Уахсиҭ.
Аҭаҭын иахоз, рҭаҭын рҳәқәа рҿахьы аҩагара рхашҭны,
ихыблаауан. Иажәа даналгоз ус еиԥш дразҵааит:
– Ишәымбаӡои? Иаҳамбаӡацыз ауаа рыла иҭәит ҳқыҭа.
Изусҭцәада?
– Иуҳәаз иашоуп. Изусҭцәада?
– Иабаанагеи?
– Ахаан иҳамбаӡацыз ауаа!
– Ишәгәаламшәои, ҵыԥх аԥхынразы, иԥаҵақәа аужьны,
ҿаҳа-дагәак абра дҳалан.
– Аҭакәажә Хьыса длыдкылашәа илымазу?
– Ааи, убри.
– Ииуазеи?
– Шәара дышԥажәдыруаз?
– Ҿаҳа-дагәак иоуп, уаҩ рыцҳауп ҳамҳәеи.
– Ишәымбои шаҟа имарианы ҳаижьаз. Ҳарҭ, аԥсуаа
џьара-џьара ҳуаа гәыԥшагьаҭҳақәоуп. Ауаҩы ииҳәо акәу
џьаҳшьоит.
– Ҳчеиџьыкоуп изхароу. Ааи, ааи, иџьашәымшьалан, ҳчеи­
џьыкоуп зегьы аазыхҟьо.
– Асасдкылара акәхап узҿу?
– Рыҩбагьы акоуп. Дызусҭзаалак уҩны иааиз дсасуп,
пату иқәҵатәуп ҳәа акы ҳдыруеит. Шәазхәыци иаԥеиԥшхо
ашьхыц, исасуп ҳәа аҭра ашхырцәаӷь ҭанажьлар?
– Уи иашоуп! Ииуазеи нас ани аҿаҳа-дагәа?
– Аҿаҳа-дагәа уҳәоу? Уара уҵкысгьы ибзианы иаҳауан.
Иҽырмашьцаны дҳалан абелогвардеец. Ишьҭаланы иаакылсын, деиқәԥах дҿаҳәаны дрыма ицеит. Ауаагьы ишьхьазаарын, ара иҽыҵәахны дыҟан.
– Иаадыргәышьоз, илахь ианым, ҳара цәгьара ҳзимуит.

293

– Ашьамҭлаҳәқәа инапқәа ианынархарҵа, шаҟа аҷҷаҳәа
дцәажәаз шәаҳандаз!
– Уи дҳалыргеит, аха абарҭ апапцәеи адикәанцәеи
ҳалзгода?
– Ииашоуп иуҳәо!
– Ҳара ҳтәқәа ҳгәахы кыдырххьан. Урҭ ҳзымхозшәа,
Аԥсны агаҿынтәи папы дикәан ҳәа аӡәыр дыҟазар, азакәациа
ззыҟалаз ирҩызаха, рымаҭәажәқәа ааҵәа иҭажь, рҟәаҟәа
иқәҵаны, ҵыхәаԥҵәара рымаӡамкәа аара иаҿуп.
– Рхала иқәҵны иаауеит угәахәуама?
– Иқәырцеит, урҭ уаҟа, иқәырцеит!
– Зегьы шԥақәырцоз уара?
– Мчыбжьыкҟа уажәаԥхьа, Дау ахыҵырҭаҿы сшааиуаз,
сыԥшызар, ржакьақәа иршьаҳауа, рнаԥарқәа ирҭаԥало, ҩыџьа
еишьҭагыланы иаауеит. Шәабацои ҳәа сразҵаан, Ҭабзалаҟа
ҳцоит, рҳәеит. Ҭабзала мышәҭыҩроу џьышәшьома, уаҟа зегьы
рҽырҵәахуа, сҳәеит. «Антихрист! Антихрист! Антихристцәа
рыла иҭәит адунеи. Анцәа уаҭанаимҵааит! Ихьышьаргәыҵа
ҳакәыхшоуп!» – ҳәа рылахь-рыџьымшь аӡатәра иалагеит.
Ашәақь ларҿакны рышьҭахьҟа исырхынҳәып сгәахәт. Аха
снеиԥхьхәыцаан, уаҩҵас Анцәа иашьапкуеит, цәгьара сзырымуит, срыдызцалазеи, сҳәан, сырҟәаҵит.
– Умбои ҳашхәыцуа, сара цәгьара сзырымуит, сры­
дызцалазеи...
– Схада хәыцырҭа сымамшәа сумԥхьаӡан.
– Ухы изақәуҵеи, уара узыҳәан мацара исымҳәеит.
Ииа­шоуп, амҩан џьоукы уԥылазар, ухагахазшәа ашәақь
абарҿоукрыз.
– Урҭгьы аӡәы ҳәа инарыцлеит. Ҳқыҭа гәамкажьырҭоу
џьушьап...
– Ибзианы иуҳәеит – агәамкажьырҭа. Амала, уи баша гәамым, ижәдыруаз. Убас еиԥш иҟоу гәамуп, азҩа ҿкы ахылҵны
иҳалалара ҳаҟоуп, ижәбалап...
– Иахурҟьацәеит, ус убахьоу...
– Ааи, ааи, убасҵәҟьа акәхоит. Ишәхашәмыршҭын сажәа...

294

– Папгьы дикәангьы рдаракәыц ыҟаӡамкәа уахыкала
иузынсырҵәап, иуҳәаз ажәак иадамхаргьы ианиашаха!
– Угәы иаанагома дара рнапала цәгьарак ҟарҵоит ҳәа?
– Анцәа дылбааганы дҳажәырҵару?
Шаҟа иргәаԥханы иччазеи! Ииашаҵәҟьаны, Анцәа дхазҵо
аӡәыр дрылазҭгьы, хымԥада, дрыцәгәаауан. Изҳәақәаз
ҟалеит уажәгьы: «Анцәа шәаҭанаимҵааит», «ихьышьаргәыҵа
ҳакәыхшоуп» – ҳәа. Убарҭгьы шьцылара ҵасуп акәымзар,
игәаҵанӡа илаҵәаны адинхаҵара аӡәгьы иламызт. Жәытәнатә аахыс убас иҟан ҭабзалаа зегьы. Арахә рыманы, иҵегьы, дара рнаҩс, ашьха цәҳәырақәа рахь ицоз ахьшьцәа,
ахәышҭаара ахаҳә ааршны амгьал лақәыжь ирзырӡуан. Уи
арахә-ашәахә рынцәахәы Жәабран имгьал акәын. Шьтәа
бзиак шьны, агәаҵәақәа неидырбон. Шьашәы, Ажәеиԥшьаа,
Аиҭыр, Нана-Гәында, Ӡиуау уҳәа ажьақәеи акәытқәеи
инадыркны зегьы рныҳәақәа рзаԥын. Иҟақәан, хазы-хазы
рыҟаҵара ргәахы анақәԥҵәа, амшаԥ аҽны акәзаргьы, мышкы
урҭ анцәақәа рыхьӡала кәакәарк-кәакәарк ныҟаҵаны,
рызегьы зныкала ирымҵаныҳәаны иалгақәоз. Ашьҭахь
қьырсиангьы ԥсылмангьы неилатәаны рқьаф ҭарҵон ҩылеи
уаткалеи. Абас ишыҟазгьы, ақыҭа агәҭаны, ахәы ҳаракыраҿы
игылан ауахәама. Уамак идуцәамызт. Аҭӡамц иадҭыхланы
иҟаҵаз Христос исахьақәа, ацәаакыра иахҟьаны ианкыдыԥԥа,
арамақәа ирҭасаны ана-ара инкыдырҵа-аакыдырҵақәеит.
Лакәҵас ирҳәоит ажәытәанӡа ауахәама аԥшӡашьеи изакә
мчызи иамаз. Иахьагьы ҭабзалаа аҭаҳмадцәа аӡбахә анырҳәалак, алԥха-агәыԥха шәоуааит, изакәыз жәдыруама анкьа ҳәа нацырҵоит. Уажәы амч згази, гәнаҳа ҟазҵаз ихы
изамысуа, ӷьыч дазымкуа избашахазеи ҳәа уразҵаар:
«Аҭыр­қәа иҟьашьит, дад, аҭырқәа, уи иԥсылманра иманы
дан­ӡхыҵ инаркны ҳуахәамақәа ртәы башахеит», – рҳәоит.
Уаҩы иџьеишьаша, ақьырсиан динхаҵара алаф алызхуаз
шеиҳазгьы, апапцәеи адикәанцәеи ирылшоз рацәан Ҭабзала
ақыҭан.
– Шәгәы иаанагома урҭ дара рнапала цәгьарак ҟарҵоит
ҳәа, – иҳәеит уаанӡа излацәажәоз инацҵаны аҩны аԥшәма
Сҭеԥан, – уажәы иаабама анҭ. «Аби ԥеи пату еиқәышәҵала!

295

Аешьцәа шәнапы еикәырша, бзиа шәеибабала» – ҳәа рылахьрыџьымшь рӡатәлашт. Аныҳәара ашьҭахь ихәыҭхәыҭуа
ирацәажәоит ҳара ҳтәқәа.
– Ирарҳәозеи?
– Иаарҳәны ҳара иаҳҿадыргылоит.
– Ииашоуп. Маӡала аизарақәа ҟарҵоит. Ирҳәоит, абна
илоу ауааи дареи еимадоуп ҳәа.
– Абна илоу шәара шәырцәымшәан. Урҭ рацәаҩым, сара
издыруеит. Ишәҳәа, аӡәыр цәгьара шәзырухьоума?
– Ацәгьароума, ажьыӡ ахьимшәоз азыҳәан, Адгьац дырбаандаҩны дшыргоз, амҩа аарзыркын, дрымхны иҩныҟа
ддыргьежьит.
– Ҳара иаҳԥырхагоу аӡәгьы абна дылам. Аамҭоуп дара
заӷоу, аамҭа, азакәан. Џьоукы ҿымҭ-ԥсымшьа ҳтәоуп, аха урҭ
уи ианымшәеит.
– Уаҩҵас рхы иҭагаланы ирацәажәо даныҟала, сара агәра
згоит абна ишылҵуа.
– Уаҵәыҵәҟьа аизара ҟаҵатәуп ақыҭаҿы.
– Уаҵәы иазууазеи, аха ирластәуп уи.
– Ирашәҳәозеи еизыжәго?
– Иалцатәуп ҳқыта иаланагалаз ауаа ҟьалақәа.
– Ҳаӡӷабцәа ирхьынҳалап, ҳаҳәсақәа ахьӡ рхырҵалап,
иазхоуп ари уажәшьҭа!
– Азакәан иаӷоу дыбналар – ҳара ҳахь даауеит, маҳагьарак
ҟазҵаз иқыҭа далырцар – ҳара ҳахь иҿааихоит.
– Дызусҭада ҳәа сшәазҵаауеит, Мырзаҟәыл ҳәа
Асҭарнтәи дааны Бегьлар иқьаԥҭа иахылаз. Дызусҭада?
– Иара ииҳәазоуп, уаҳа ихы-иҵыхәа уаҩҵас аӡәгьы
иҳаздыруам.
– Уаҟа иҽырҭынч ақьаԥҭа даху џьышәшьоит акәу? Ихы
зланыҟәигозеи? Ҳауала дчома? Ҳаҭауад Ҟазылбақьи иареи
еимадоуп.
– Сара иџьасшьо, ҳаҭауад Ҟазылбақь иҟоу имбаӡои,
зҿимҭуазеи?
– Иара иԥырхагоу ҳқыҭа аӡәыр даланагалама?
– Иԥырхагоу уҳәоу? Иԥырхагоума, урҭ иаҳагьы ихәоит.
Иара ииҳәо ауп имҩаԥырго.

296

– Анхацәа ҳәа иҟоу заҟаҩы идгыло жәдыруоу Ҟазылбакь!
Џьоуки иареи ааӡара рыбжьоуп, даҽа џьоукы дыҩнардахьеит, ажәакала, бзыцәашьреи хәыԥҳареи рыла еилысхьеит.
Аиаша шәасҳәап, Аԥсны азыҳәан уамак иҟарҵаз сыздыруам,
аха дара рхазыҳәан, ҭауади-аамсҭеи цәгьа иҟәыӷақәоуп.
Аԥсуа дшыҟоу, умбои, аҟамчы лаихҟьаны, дыршәаны ахәура
дузҭацалаӡом. Ус уизныҟәар, аҟама науӷырҳәаны, абна днылашәкәа дцоит. Ҭауади-аамсҭеи ишыҟарҵо шәазхәыци, рхәыҷы ааӡара дрырҭалап, ныҟәара ианцо, ҩызцәас анхацәа рыҷкәынцәа шьҭырхлап, нас ҳара ҳтәқәагьы рыгәқәа ԥшқаханы
иҩнардалап. Ажәакала, дареи ҳареи убасҟак ҳаилысны
ҳаҟоуп, еилыргашьас иҳауа сыздыруам. Ианбыкәу, мшәан,
Ҟазылбақь инхара анҭ абна илоу ҳабрагьқәа анақәлаз?
– Ҵыԥх мес азыҳәан ами. Инибарҵәа иҭеибаҵарц акы
аарыгымхеит.
– Деиқәзырхада Ҟазылбақь? Анхацәа! Ицәгьоуп, дадраа, ҳара ҳтәы, даара ицәгьоуп. Амҳаџьырра шаҟаҩы агазеи
убри иахҟьаны. Ҭауадк, иҿы ахьымааҳәра дцартә, дыхҵәаны Ҭырқәтәылаҟа иҿанынеихалак, ҳахәыԥҳа дахьцо
ҳара ҳаангылома ҳәа, џьоукы наишьҭалон. Иаргьы санаӡӡеи
дышԥансыжьуеи, иҳәон. Ианаӡӡеи анхаҩы диԥҳәысын. Уи
ахшара лыман, ран дахьцо илыхшаз налышьҭалон. Ихшаз
ихыҵны раб дзынгыломызт, уи даныхҵәа, ҳашьа дықәҵны
ҳара ҳазланхозеи ҳәа иашьцәа наишьҭалон, нас – раншьцәа,
раншьцәа – рашьцәа, нас урҭ рҭынхацәа. Ажәакала зегьы
еихьыԥшуан...
– Уигьы ыҟамкәан, аха амшә иакыз баба, баба, иҳәеит,
ҳара уаҟагьы ҳаанымгылеит. Амҳаџьырра ҳара ҳхаҭақәа
иҳахҟьазшәагьы аҳәара ҳалагеит. Ҭырқәтәылан амшын қа­шьуп
анырҳәа, рхала иқәҵны ицазшәа егьизшәа... Умч анымхалак,
иухыччо урылаччароуп.
– Уи уаҩ ианаҳәо рацәаӡоуп, аха аамҭа аҽеиҭакра ааигәахеит. Аԥсны иҟалақәаз арахьгьы имаап ҳәа шәыҟоума? Анхацәа ҳхы-ҳаԥсы ҳақәиҭны ҳаныҟалалак, иахагыло рзоуп
изысҳәо. Аҩеигәылацәа рышьтәа шьышьа еиԥшым, рҳәоит.
Даҽаџьара ишыҟоу мацара ҳәа ҳқыҭан, Ҭабзала ианалага,
сшәоит, аусқәа ҽеимхар ҳәа.

297

– Урҭқәа сара исыздыруам, сусс алам. Сара исҳәац еиҭасҳәахуеит. Ирыцқьатәуп ҳқыҭа. Ҳнышәынҭрақәа ирҭагәыгәуа,
ҳӡыхьқәа ҟьашьуа иҳалоуп ауаа ҟьалақәа. Уаҳа ҳзычҳауам,
ирыцқьатәуп ҳқыҭа.
Еиҳабы-еиҵбыла еибарԥшны еицәажәон. Ажәак-ҩажәак
ныбжьаиршәуан Уахсиҭ. Аԥенџьыр азааигәара дтәаны, дасу
ииҳәоз акакала еиҿыршәшәо дрызхәыцуан. Уаанӡагьы
иидыруаз ракәын ара иҟаз зегьы, аха уажәы иаҳа иааԥшны
ибон дасу дахьынӡаиқәгәыӷша. Аҵыхәтәан Аҟәа даныҟаз
уажәы ааскьаӡа, ани ахаҵакьаҿ ихаҭа дидикылеит. Ииҳәара
дақәымшәо акәын дышихәаԥшуаз, убасҟак дицәыԥхашьон.
Абасҟак бахҭеи шәақь мца еилаҵареи зхызгахьоу, зыхьӡ
неимырҟьа ирҳәо ауаҩы ҿыӷәӷәала диацәажәартә иҟаиҵахьоузеи иара, ашьха қыҭа ҳарак иааӡаз арԥыс? Иибахьоузеи,
иҟаиҵахьоузҽи фырхаҵарас? Дагьзланеизеи уи ахаҵа-кьаҿ
дахьтәаз. Ҭаҳмада шлаӷәаӷәак дыҩналазшәа днеихаҵгылан,
иаԥхьа днаиртәеит. Шаҟа иҳәарц иҭахыз Уахсиҭ! Ажәақәаҵәҟьагьы ирмазеихьан: «Нестор, сара Ҭабзалантәи сааит.
Иҟоуп убас еиԥш аԥсуа қыҭак, хаха-хымш ныҟәа бжьоуп
Аҟәантәи. Сааит иуасҳәарц уара иахьаауҳәо ҳшыхиоу!»
Дызусҭада «ҳара» ҳәа дызҿу? Иареи ҩыџьа-хҩык иҩызцәеи.
Имаҷӡоуп. Мап, «ҳара» – ҽеим. Сара сшыхиоу иҳәар? Ус еиԥш
егьаҩы иарҳәахьеит ани, Аԥсны зегьы еиҳабу! Узусҭада ҳәа
диазҵаар? Ҭабзалатәуп. Ҭабзала егьаҩы иихьеит, иҭәы-иԥха
иааӡахьеит. Уиала иеиҳәогьы егьыҟам. Зны иаҳәатәуп ақыҭа
ахи-аҵыхәеи, насгьы иара ахьыҟоу. Ҳархашҭны ҳанхеит.
Аԥсны аигәылацәа шеицәыхароу еиԥш ауп ақыҭақәагьы
шеицәыхароу. Ҳмаҷра акәгәышьоуп изыхҟьо. Аа, ҳабаҟоу
ҳара? Реиҳа иаҳзааигәоу ақыҭа Гәманӡа ҩаха-ҩымш рылагьы
узнеиуам. Шьауардынк ҳӡаны ҳаанагазшәа, уахьԥшлак, рыхқәа қәацә-қәацәӡа, игәырҿыӷьгаха иааԥшуа ашьхақәа
раамышьҭахь, акгьы ҳамбаӡо ҳҵәаххеит араҟа». Ииӡбқәаз
зегьы наимпыҵышшеит уи ахаҵа-кьаҿ данынаиҿаԥш. Акы
заҵәык иҟаиҵаз, иаԥхьаҵәҟьа днаганы данынаиртәа, ашырҳәа дҩаҵҟьан: «Нестор, сара Ҭабзалантәи сааит. Иҟоуп убас
еиԥш аԥсуа қыҭак...» – аниҳәа, ахаҵа-кьаҿ, маҷк алахьеиқәра
зхыз ибла гәыҭбаақәа ааччеит. «Ииашоуп, иҟоуп убас

298

еиԥш аԥсуа қыҭа» – хынтә раҟара иҳәазар ҟалап... «Асы
шьҭыҵны, амҩақәа шаатлак, ацхыраара шәызҭаша ауаа
шәзынаҳашьҭуеит. Уаанӡа уҩызцәеи уареи ауаа шәрацәажәала, рхы иҭагаланы ирашәҳәала изакә ԥсеиқәырхага
аамҭоу Аԥсны иазылԥхаз». Дхәыцхәыцуа усгьы нациҵеит:
«Ҳара ҳус аҿы акы ҳалшараны ҳаҟам иҳаӷоуи ииашаҵәҟьаны
иҳадгылоуи цқьа ианаҳзеиҩымдыраа». Ас еиԥш зхиҳәааз
изеилымкааит азныказ Уахсиҭ. Ииашоуп, дқәыԥшӡоуп, имшәхәы амихижьҭеи уамак ҵуам, аха уи иаанагом, ареволиуциа
иадгылои иаӷацәоуи изеиҩымдыраауашәа. Уахсиҭ ихаҭа
дынхаҩуп, анхаҩы иҭаацәара далҵит. Иан, иаб, иаҳәшьа,
ажәакала, иара ишьҭра ахьынаӡааӡо ираӷоу иоуп аамҭа
ҿыцгьы иаӷоу. Уаҳа иарбан, уамак дыррас иаҭахузеи! Аха
уи уҳәаргьы, иҟоупеи ашьацқьа злоу ҳәа ззырҳәақәо, ани
ахаҵа-кьаҿ идгылақәаз?.. Ҭабзала ақыҭа зымпыҵахаланы
измоу Ҟазылбақь еишьарала изааигәаӡоугьы убас
аӡәы дыҟоуп. Ирҳәоит, еиҳараӡак уи дицәшәаноуп арҭ
аҩышықәсак Ҭабзала дналҵны агаҿаҟа дзымылбаауа ҳәа.
Иазҵаар, абра, саныҟоу сгәы аԥсашьоит иҳәахуеит. Игәы
аԥсы замшьарызеи, шәарыцаҩ дахьзымнеиуа ахраҿы
зҽызҵәахыз агыгшәыг даҩызоуп араҟа. «Ҟазылбақь
данаауа амза», – рҳәон ԥаса кәыркәа мза азыҳәан, ашықәс
ԥхьаӡара ҿыц Христос даниз инаркны ишалагауеиԥш.
Иҿааихон иара, агәгәаҳәа имаҵуҩцәа ицрыԥсса.
Шаҟаџьара аҳҭынрақәа имаз здыруада уахь. Аа, уажәы
ҩышықәса ҵуеит дзыхьчо икәыршаны араҟа дтәоуижьҭеи.
«Ҟазылбақь данаауа амза..» – Аччара уакып, ҳазлаҟақәоу
зегьы урызхәыцыр.
Абас игәы дҭахәыцуа дтәан Уахсиҭ. Еицәажәоз иаҳаиаҳа еидшылон. Иҵегьы еибырҳәалааит рыгәҭыхақәа. Уажәшьҭаншәа иара иреиҳәап дасу дахьиашоу, дахьиашам
ҳәа иара игәаанагара, иреиҳәап аҵыхәтәан Аҟәа даныҟаз
ани ахаҵа-кьаҿ дышидикылаз, уаҟа еибырҳәақәаз, Ҭабзала
иалҵны ицеит ҳәа иршьақәо ҩыџьа ауаа «Кьараз» ишалаз.
Иреиҳәақәаша рацәоуп.
Абри аамҭазы абарҵаҿынтә иааҩуаз Селымхан лгитара
абжьы ааиқәтәеит.

299

– Аӡәы даауеит!
– Сҭеԥан, уара уаԥшәымоуп, ундәылҵ.
– Ҭарсхан иоуп. Гачба Ҭарсхан, иаҳәшьа Шьазина дицны
даауеит, – иҳәеит Сҭеԥан дындәылԥшын.
– Ишԥаҟаҳҵо?
– Урҭ шәарҭам.
– Ииашоуп, ҳара иаҳтәу уаауп.
– Шьазина дахьицу хәарҭам. Дуаҩԥсы бзиоуп лара, аха,
егьа умҳәан, дыԥҳәысуп...
– Аҳәсагьы зегьы еиԥшым. Ари, лхаҭа дшыԥшӡоу еиԥш,
лгәаҭагьы бзиоуп.
– Аԥшӡара азыҳәан Аԥсны ақыҭақәа еисозҭгьы, Шьазина
дахьҳамоу, қыҭак ҳаԥхьа иҳаргыломызт! – иҳәеит ҭаҳмадак.
Еицәажәарц еизаз шыжәаҩыкыз инархаҵгылеит ешьеи
еҳәшьеи анааҩнала. Иԥсҭазаара ззикыз аус аамышьҭахь
адунеиаҿы даҽакы ыҟоуп ҳәа зхахьы иаазгарц згәы иҭаӡамыз
арԥыс Уахсиҭ, Шьазина даныналҿаԥш, амцабз шеишеиуа,
иҿаԥхазшәа, ихы-иҿы былуа дааҟаԥшьхеит. Ихьыз аӡәыр
игәеиҭазар ҳәа дацәыԥхашьо даанаԥшы-ааԥшын, иҟаиҵо
цқьагьы дазымхәыцӡо, днеины аҭыԥҳа лнапы аанкыло
аԥсшәа налеиҳәеит.
– Уаҟа излацәажәо саргьы издыруеит, лҳәан, илымуит
даасымгар, – иҳәеит лашьа Ҭарсхан, аарак идызшәа, ихы
рқьиауа. Ихәамсисӡа, аџьмацәа иалхны иҟаҵаз ихьаҭра
днаҵыҵын, дахьааҩналоз аҩны акәакьаҿы инышьҭеиҵеит.
Иоура-иҭбаара наӡа-ааӡаны, ҩажәи фба шықәса ирҭагылаз
арԥысын уи. Ибла еиқәаҵәа дуқәа иуарҳәон агәаӷьра злоу,
ианаҭахха дшәаны хьаҵра ззымдыруа аӡәы шиакәыз.
– Уааишьа злазбо ала, ажәабжь ҿыцк ҳзааугазар ҟалап,
Ҭарсхан. Абарҭ еизаны иубо зегьы, Уахсиҭи сареи ҳагәра
шугауеиԥш, зыгәра угаша уаауп, – иҳәеит Сҭеԥан.
– Ус анакәха, шәеицәажәара саԥырхагахеит, аха саазцаз
шәзыргәырӷьаша усуп, ишәасҳәап. Ианызбаз, ҳахьеицәажәаз,
исацәажәаз зегьы шыҟалаз зышәҭахузеи! Иаахыҵыр ҳқыҭа
иналало, ар ааны итәоуп Дау ашьха амҵан.
– Ирҭахузеи?
– Иаазгазеи?

300

– Иҳабашьырц иаауама?
– Шәаангыл, аҳәаха ишәҭ.
– Иҳақәларц иаало ар иреиуам урҭ. Иаауеит ахақәиҭра
ҳзааргарц! – иҳәеит Ҭарсхан.
– Нестор иааишьҭит, хымԥада, Нестор иааишьҭит! – иҳәеит
ибжьы неиҵыхны Уахсиҭ.
– Ҳанзырхо уааума? Уаҩҵас иҳаҳәа, дад, Ҭарсхан, –
ҿааиҭит Мардасоу.
– Сышәзаарышьҭит. Ҷыдала шәыхьӡ рҳәеит Сҭеԥани Уах­
сиҭи. Изықәгәыӷуа ауаа ирарҳәааит, уаҵәы ашарԥаз рабџьар
шьҭыхны иқәгылааит, иҳәеит реиҳабы, нас ҳаргьы ҳалалоит
ақыҭа, ажәлар ирыларҳәааит ахақәиҭра шрызнааго,
иаҳԥырхагахазгьы ҳшимеигӡо идыруазааит, рҳәеит.
– Абар ақыҭа зрыцқьо ахьааз.
– Сахьшәыхәо акрыҟазар, саргьы сыхиоуп, – лҳәеит
Шьазина.
– Баргьы бахьхәарҭоу ҟалап. Бахьааз бзианы иҟабҵеит.
Ҳахшыҩ неилаҵаны цқьа ҳазхәыцып, иаашар иҟаҳҵаша,
иаауша, – иҳәеит Уахсиҭ. Шьазина лышҟагьы даанаԥшит.
Абарҵаҿы абжьы гон агитара.
Амра ҭашәеит. Алашьцара ақыҭа иахатәаанӡа, ашьхақәа
иҩарывҵит амза хьшәашәа ҭҭәааӡа. Алашбыжьқәа алыҩауан
ақыҭа. Ажәқәагьы џьара иҟаауан. Ԥаса аасҭа ашьҭыбжь
цәгьан асыԥса ҵшәаауа зӡышьҭра зрыцқьоз Бзыԥ.
4
Ахымш рыҽны...
Аҭауад Ҟазылбақь, уи идгылоз, ақыҭа иҭәны иалаз апапцәа,
адикәанцәа, аменшевикцәа, ажәакала, ахыҵәахра азыҳәан
Аԥсны агаҿантәи ибналан иааны, зҽыԥхьакны Ҭабзала иҟаз
зегьы еидцала, ашьха ихца иқәырцахьан. Даанханы дыҟан
Мырзаҟәыл. Уи баагәараҵас дақәгәыӷуан ари ақыҭа, аха ар
шалалаз аниаҳа, идырит шәақьымцала рԥылара шхыдараз.
Идгылодаз араҟа? Закәанк иахымхәыцӡо абна илаз абрагь­
цәа, уаанӡа ирацәажәахьазар акәхарын, ар ирыдгыланы
нхыҵҟа ицоз рымҩа ркит. Иабаихәоз ақыҭан аӡәык-ҩыџьак

301

иара итәқәа иаанхаз. Иара иԥишәахьан, ибзианы идыруан
изакә мчыз ашьха ихыҵыз. Араҟа аҵкьысгьы адгылаҩцәа
иман ихатә қыҭан, аха башахеит, акгьы рылымшеит.
Егьа иҳәаргьы, абрахьгьы ишьҭаланы иаап ҳәа дгәыӷуамызт. «Уажәраанӡагьы иахырымҳәацкәа, аиҳабыра рымпыҵахаланы изланхазеи? Иахызҳәода, рҭыԥ иқәызҵода, абзацәа
ԥсит. Шаҟа рыҿҳәара кьаҿхазеи жәаа шьықәсазы. Ҩынҩажәа
мшы заҵәык Аԥсны абжак рымпыҵахаланы ирыман. Ашьҭахь
ашьацқьа иалҵыз ҳшьа кәапеишәа иаҳтеит.Амыцхә инха­цәеит
уажәы! Амцхәӡа инхацәеит. Даҽа ԥыҭк ианынха, иҵадырбгоит
Аԥсны. Аа, абар, арахьгьы иааит ашьхақәа ирхыҵны...» Ақыҭа
ишалалаз аниаҳаҵәҟьа, Мырзаҟәыл, амаҵуар иԥхадырсыз
қәыџьмаҵас, дыҿҟьаса иҿынеихеит Ҟазылбакь инхара
шыҟаз. Дцон уи уахь, ԥсеиқәырхарҭак еиԥш дақәгәыӷуа.
Убасҟак игәаҿы агәаӷ еилашуан, иԥсы ҭаҷкәымшәа аҽраҵәа
иааины игәы икылахон. Даазықәшәаз зегьы зхароу аӡәыкҩыџьак налкааны идыруазҭгьы, амца қьоуқьад иалаибылрын.
Ижьышон иблақәа. Аҳҭынраҿы дахьнеизгьы, амцаԥшь рыжәлазшәа, еилагьежьран, ҳәҳәаран, ҟааран. Аҳкәажә хымаԥсыма ашәындыҟәра иҭалгәеит лымаҭәақәа. Илымԥыхьа­шәоз
лышәхалгәон, ианылгәамԥхалак, наҟ илыршәуан илшәхԥаа.
Аҳҭныҳәсахәыҷқәа иҟарҵара иақәымшәо илывагьежьуан,
раҳцәа ар ҳақәлоит, ҳаршьуеит анырҳәа, даргьы аланакуаз
џьышьа, рылабжышқәа рыкәаашон. Иара, Ҟазылбақь ихаҭа,
азныказ дыбналарц, ашьхақәа иҽрымеидарц иақәикит.
Аҟәынақәа раӡынԥсараха изыркәадырит иҽы, аха убри
аамҭазы дхынҳәны дааит ԥшыхәра иишьҭыз ақьаҳиа. Уи
излеиҳәаз ала, нхыҵгьы-аахыҵгьы амҩақәа ркхьан. Ҭабзала,
уеизгьы, неирҭас иамоу урҭ аҩ-мҩа заҵәык ракәын. Ихаҿы
иааигеит абрагьцәа рымҩа ҳәа зыӡбахә рҳәо даҽа мҩакы.
Уи амҩа Риҵа ахахьы ишыҟоу икылсуеит, нас агаҿаҟа ацара
мариан. Уахьынтәи амшын ԥсеиқәырхагас изыҟаларын,
дцарын аҳәаанхыҵҟа. Далҵып наҟ. Аха абрагьцәа рымҩа
аҽы заҿысуам, иара шьапыла Риҵанӡагьы дызнеиуам. Арҭ
зегьы анеидихәыцла, иԥсы илшәшәеит Ҟазылбақь.
Мырзаҟәыл имаҟа иавҵаз атапанча ҭарс икны, аҳҭынра
даныныҩнашыла, Ҟазылбакь ацәарҭаӷәы дықәжьын имгәа­цәа

302

ҳаи-ҳаиуа, қьаҳиацәак аӡы иҿархәхәо, еилаҩ-еиласуа ихан.
Башан, зхаҭа аҵааҟәрылара иаҿыз Мырзаҟәыл дабаихәоз.
Идгылашаз, ицхраашаз ауаа дрышьҭан дыҿҟьаса. Аха
дзықәгәыӷшаз аӡәгьы димбеит. Ақьаԥҭахьы деиҭахынҳәит
ихы икәажь. «Аӡеибафара зҽалазыжьыз, днахәлабга дцоит.
Уажәазы уаҩ дахәом ари иҟалаз. Аҳәахәдеиԥш абжьаӡра –
бзамыҟәроуп. Иааԥштәуп маҷк аҟара. Иааиқәтәақәап. Ас
мацара ицарым. Ирбахра иҟоуп ижьаны иҳажәырҵаз анхацәа
дара рхала рхы шықәырхыз. Адунеи Анцәа ишазар аахыс
аӡәы ихьыхь даҽаӡәы дгылан, аӡәы имаҵ даҽаӡәы иуан. Ҳара
ҳамаҵ аура иҭыҵзар, даҽа џьоукы рхәура иҭалап, ашәиккақәа.
Иахьхәышт, аха убри амш аҟынӡа анеироуп аус злоу. Хыдарала иныҟәеит аӷба зҽақәыжьны амшын нырцәҟа ицаз.
Аҭырқәа иара амла дагоит, уара уныҟәиго дыҟоума! Аус злоу
абраҟа аԥшроуп, абраҟа ашьацҳәа уҽаҿамыршәкәа аԥшра.
Уи ԥсыхәас иамоузеи? Ираҳәатәузеи, идырбатәузеи?»
Чуанқәак, саанқәак еидигалаз кыдҟьо, ихала дцәажәо
дыҩнан ақьаԥҭа иқәхаз аџьаргәал ҩны. Абаџьар хыб алҩақ
«агәаҵәа» иалсны убасҟак иашәхьан, лаҳәа мҵәыжәҩа дук
ахарԥаз џьушьарын. Аҭуан ҵыдмыршәшәеижьҭеи иҵуаз
здырхуада, алҩаққәа шьашьалха, ихәхәа-хәхәаӡа икнаҳан...
Ауахәақәа цәны, еихасаны иҟаҵан аҭӡамцқәа. Имаҵуцәагьы
ираҭәашьаны иҩналомызт иаҳҭынраҿы акәызҭгьы. Араҟа уи
ада хыԥхьакырҭа имамызт Мырзаҟәыл. Амшәцәа ахәы алпып
ицо иқәыршәын ацәарҭаӷәы. Убри акәын иарҭас имаӡазгьы.
Аҳәынаԥкәа ианкылырҵәа, аҭәа зҭыҳәҳәоз амарҭак, ихы
иаҵаҵаны дықәиеит. Иаарласны акы ӡбатәын. Аҭакәажә
илиҭаз аԥара баша аӡы иналаиԥсеит. Дабацеи лара Хьыса?
Лыцқәа ҵыжәжәараӡа, лыхцәы аҵарақәа алаԥхьазшәа, еиларбыҭәны, абниҵәҟьа лнапы ианԥшылаз дшыбзаз дымԥси. Уара
нхаҩ ҭыԥҳак лҟны ухы анноуга, иахьуҳәо унапаҿы дыҟоуп
ҳәа схы дынҭалан, сылжьеит, сылҟаҭәеит. Дхынҳәит ахәгьыаҿгьы сықәылмырԥшит ҳәа. Лыбзиабара сеиланагаӡошәа
лзысыцҳаит. Дазымааир дабацоз Шьазина, лыргәыбзыӷха,
лацәажәаха аамҭа змада акәымзар.
Шьазина шаҟа длызхәыцуаз, иаҳагьы деиланаго игәы
дыҵалон. Дызларылиаазеи абни леиԥш ассир! Аҳкәажә!

303

Анцәахша! Лцәа ҟәымшәышә нхаҩык дахькьысььр, ишәытаха иаанхалап. Данухәаԥшлак, афы усызшәа, ухы иаркны ушьапанынӡа унеилууаа уцоит, убасҟак игәыкуп лыблақәа. Аӡбаараҿы ашәҭ ҭиаауеит ҳәа, дабарылиааи, ани
леиԥш ассир. Мап, сара сыбла шааԥшуа уи аӡәы иҩнаҭа
даныҩнагыла, ииашаҵәҟьаны, исзыхгом. Сызлацәажәақәо
закәызеи! Сара – лдухь афҩы лаҳалаҳауа, аҳкәажә Ҳанифа
лҽансгәыдлыршәылалак, мҩа харак сымоушәа, аҽыҵга
ԥшааны илԥырҵуаз, – уажәы лҟаԥҟаԥқәа дырҭаԥало, арахә
руацфҩы зхышәшәо анхаҩы шьап ԥаҟьа иԥҳа лоума сгәы
зызцаз! Анхаҩы иԥҳа... Уаанҿас! Абри цқьа иазхәыцтәуп.
Издыруада, абраҟа иҵәахызар сара сеиқәзырхо џьара акы?
Иҟалоит ауаҩы ҭәиц хәыҷӡакгьы акы ианихәо. Аамҭала,
ԥсеивгарак ҟалаанӡа... Нас? Нас, абри ақьаԥҭажә лара
илымазааит. Ибзианы схы иҭашәеит. Забџьар шьҭыхны
иқәгылаз дрылан лашьеиҳаб Ҭарсхан, егьи, аиҵбы Аруҭангьы, ирҳәоит, арԥыс еибагак иоуп ҳәа. Дара наџьнатә аахыс
араатәқәоуп. Раншьцәа, риеишьара, рҭынхара... Анхацәа
сцәымӷындаз, уацәас схы рылазгалозма, сҳәап. Ԥсеивгагас исзыҟалап уажәазы. Ишԥазури? Сыԥсадгьыл кажьны
сзықәымҵит. Уажәазы... Алыцәҳа реибафара иаҩызоуп
уажәык. Знык, сыкра иашьҭоу сыцрыӡааны, аамҭа маҷк
исызгар, нас... Имԥсыша аџьма амаҵә азылаҟәуеит ҳәа,
ибзианы дысгәалашәеит Шьазина. Уи лыда ԥсеиқәырхаҩ
дсымам. Уаҩҵас илзымҳәазар акәхап илзынасышьҭыз
аҭакәажә. Сыԥшра, ссахьа, сыжәла ду... Ԥҳәысс дызгозар
уаҳа илҭахузеи! Иахьаҵәҟьа дыԥшааны сара схаҭаҵәҟьа
слацәажәароуп.
Аамҭа шьҭахьҟа игьежьны, шықәсқәак уажәаԥхьа дшыҟаз
деиҭааҟалазшәа аҟара ихы иҭашәаз деигәырӷьеит Мырзаҟәыл. Игәиҽанӡамкәа, дахьымгәыӷӡоз аҭыԥ аҿы ашәарах зылаԥш иҵашәаз ашәарыцаҩ диҩызахеит. Ашырҳәа
дҩаҵҟьан, акалҭқәа хьыжә-кәыжәӡа иуапа наишәхаирԥеит.
Иныҟәигон ауапа иара ус, ҽыхҩагас. Иаԥхьа иааимҟьаны
унеигәыдԥшылар, ублақәа хкрын, убас иуҿаԥхон икәымжәы
иҭаԥсаз акаламқәа, иаԥсуа маҟа па иақәыԥсаз аҟәынақәа,
иҟама араӡынҭра. Акәмызцәа рыхьшьуа иҵегь ирцырцырит

304

изиацк ԥынҵа хәхәақәа. Итапанча апатрон ҿыцқәа лҭеиҵан,
дласӡа, дцеит дындәылҟьаны.
Шьыбжь агәы инхыҳәҳәахьан. Анаҟа-араҟа ашәшьырақәа
рҿы, рыгәқәа каршә ижаҳәо игылан арахә. Инахараны џьара
еибаркьыркьыруан қьаф уа, зхы иақәиҭны адәы иқәыз аҽ-қәа.
Иҽыԥхьакуа аҳабла далсны дышнеиуаз, аџьаргәал еихажьны
иҟаҵаз аандак днавалеит Мырзаҟәыл. Алакациа ҵәҩанқәа
шәпа-шәпаӡа, иаанда акышьала мацарагьы иубон нхаҩы бзиак
шиакәу араҟа инхо. «Дынхап-дынҵып, уаҳа хьаас имоузеи.
Ҟазылбақь идгьыл иахьықәынхо, рырахә ахьықәҳәуа азыҳәан,
ашықәсан зны ажьыӡ ҳәа рахәа-баақәак наирҭон, убриоуп
ирызхымгаз. Ишныҟәиго аабап уажәы рқыҭа сҭаршынс иарҭаз
анхаҩы шьап ԥаҟьа. Ҳара ҳауп ишынеибаку зегь зхароу,
ҳара ҳхы иазаҳамуз аӡәгьы иаҳзимуит. Иҳахшоз ааӡатәыс
ирыҭо, ҩызара ҳцозар, иҳац­ҽыжәаҳҵо, ҳхы иқәҳартәан, аа,
уажәы иаҳзыруз. Ауӷәоуп ацәура зыбжьо, ауӷә! Мамзар, ақьаф
анҭалалак, атәыҩа лауӷырҳәа ушьны улканажьуеит. Иумбои,
акыр даԥсоушәа, иҽырԥагьа дгыланы дшынаԥшы-ааԥшуа
ани. Имхырҭа шаҟа ыҟоу гәеиҭозар акәхап... Уеигәышә аҿы
ҟьаҟьаӡа! Убри ҟьала, убри. Убриоуп шәара шәаниуаз ишәыциз!
Ажәлар рхагылара шәара ишәусым. Шәахьзымҩамӡо шәшьапы
кыд­шәыргылеит. Аашьышь анцәыцәлак, абгахәыҷы акырц
идәықәлоит...» Дҟәынд-ҟәындуа, ԥсӡык иаҳазшәа, дыҿҟьаса,
аҳабла агәарабжьара дыбжьысны, аҭакәажә лынхара шыҟаз
днеиуан Мырзаҟәыл.
Ашҭа аҵыхәан иҵыҵуаз аӡыхь азааигәара ирхьархьаруа
ачуан аӡәӡәара даҿын Хьыса. Лхала лакәын уажәы аҩны
иҟаз. Мырзаҟәыл ашаца-шацаҳәа ашҭа дықәсны днеин дна­
лыдгылт, аԥсшәа аҳәахагьы лымҭакәа:
– Хьыса, сбыҳәарц сыбзааит, – иҳәеит. Шаҟа датәамбакәа
длацәажәоз иҳәашьа ианыԥшуан.
– Уабасзаанагеи, саҳ, иухьша сара сагааит? – лҳәеит Хьыса. Гәахәа дус иҟалҵеит аҭакәажә, Мырзаҟәыл иеиԥш иҟоу
арԥыс лара длыҳәарц дахьнеиз. Арҭ ахымшк ҭауади-аамсҭеи
уаҳа иҟалом ҳәа акы рҳәақәоит ақыҭан. Ҟазылбақьгьы
дықәганы дыргеит. Урҭқәа лдыруеит, аха башоуп зегьы. Уи
дахганы дыргазар, даахуеит даҽаӡәы. Ҭауади-аамсҭеи ажәлар

305

ахы рырҭаларц, дара тәаны рымаҵ џьоукы ируларц ишеит
зегьы зшаз, уажәшьҭа уара уаҿагылар иулшозеи!
– Сызбыҳәац азыҳәан сеиҭабзааит, – иҳәеит Мырзаҟәыл.
Акәапеи ду ахәы хәхәаӡа, алакар ианҵәрааны иааиуаз аӡыхь
инаҵеикын, дӡышо иҭыркәкәаны ижәит.
– Уааи, нан, аҩныҟа, какалк ноусыркып, нас ҳалацәажәап
уусгьы.
– Мап, сыццакуеит. Акыр бсыхәауоу, бысмыхәауоу? Аа,
бысҭ, абри бџьабааԥсоуп, – еиқәырчаҟәа иџьыба аԥарақәа
ааҭиган, хԥаҟа цыра аалхны, еидыџьгәала лыԥраҳәа аџьыба
инҭаиџьгәеит.
– Иаҭахым, хьи-хьи-хьи, иаҭахым!
– Сус сзыҟабҵар, хәдацәанӡа ахьы баласыртәоит...
– Узсыҳәацоуп нас уззааиз?
– Ааи, ааи, убри... Лара, Шьазина...
– Уаҟа акгьы сылшом. Сыламыс сзыҟьашьуам, усҭ уԥарақәа. Ԥасагьы изумсхыз, акыр сзыҟаҵоз џьысшьаноуп, –
аԥарақәа лџьыба иааҭыхны иналырххеит.
– Уахь бџьыба иҭаҵа, уахь. Иҵегь бҭахызар ибысҭоит. Ԥаса
ишбасҳәаз акәым. Иара ус, џьара ҳаиқәшәартә иҟаҵа, сара
сҿала слацәажәоит.
– Уи ҟаҵашьас иамоузеи? – иара иаҵкыс лхы дазҵааит
Хьыса, аԥарақәа наҟ лџьыба иҭаҵо.
– Дахьыҟоу ԥшаатәуп.
– Лыԥшаара мариоуп, лацәажәароуп ицәгьоу акәымзар.
Лыԥшаара... Лыԥшаара... Ҭалҳәыз аҳаблаҿы лаб иуа ӡӷабк
хаҵа дцоит иаарласны, убрахь днабжьыслоит.
– Иабыкәу? Дабанабжьыслои?
– Ҭалҳәыз аҳабла ҳәа иашьҭоуп Бзыԥ ацҳаҵәры уанықәслак нырцә.
– Уаҟа дабашәанхои зыҟны днеиуа?
– Уаҩҵас улацәажәозар, иуасҳәоит.
– Ауаҩы зыда ԥсҭазаара имам дышԥалацәажәари бара
бтәала?
– Ааи, аха лымҵарсра иақәкны уҟазар, иуасҳәаӡом. Ҳқы­
ҭаҿы лараӡәзаҵәык лоуп сара уаҩԥсыс сызшьо, нанду ҳәа
саҳәо, срыцҳазшьо..

306

– Ааи, ааи, уаҩ қьиак лоуп... Иакәым ажәак лазҳәаз, Анцәа
ихаҭагьы ианаижьрым.
– Уи бзианы иуҳәеит, ухаҵкы сцеит. Агәра згоит, гәыкала
ушылзыҟаҵәҟьоу.Ацҳа унықәсны уахьынаҿало,уамак унаскьом.
Раԥхьа уназыдгыло аҩноуп. Схы сеигӡом, слацәажәон сцаны,
аха башоуп, илуам. Ахәылԥаз, аҩныҟа даныхынҳәуа...
– Дхынҳәру аҩныҟа?
– Есуаха аҩны дыҟоуп. Џьара даангылар луӡом лан.
– Ибзиоуп, уи зеиӷьаҟамоуп! – ишьҭахьҟа даақәҵәиаан,
дыццакы-ццакуа иҿынеихеит.
– Данымҵаурс, мамзаргьы ишакәым уанлызныҟәа, шәиԥхьыӡ шугсмырхо удыруаз, – инаишьҭалҳәеит Хьыса.
– Бышәиԥхьыӡ бхы иҭашәаны, баманы ицо Анцәа исир­
бааит! Аччиа хша! – аӷьеҩҳәа агәашә нкыдижьлеит Мыр­
заҟәыл, аҭакәажә илмаҳартә дҟәынд-ҟәындуа.
Аҵх лашьцара аҽалакны инеиуа ақәыџьма, рахәык абжьы
алымҳа инҭасыр, ишааҭгыло еиԥш, иаалырҟьаны дааҭгылан,
илымҳа кыдҵа днаӡырҩит. Ашьхақәа гачамкны ирзыӡырҩуеит уҳәарын, убас игәытҟәагаха аҳабла иалыҩны игон
ашәаҳәабжь. Ус ҟазшьас ирыман Ҭабзала ақыҭан, ашәарыцаҩ
ажәеиԥшьаа ддырманшәалар – шәаҳәаран, аарҩара бааԥс
ҟаланы, ӡиуоу илашьапкуазар – шәаҳәаран, ауаҩы дыхәны
дышьҭазар – ашәа хьаа хҽыган. Убри акәӡан жәытәнатә
аахыс гәҭыха ҳәагас ирымаз. Ҩыџьа-хҩы анааиқәшәо,
шьхеи каршәреи шәаҳәабжьыла иаадырлахҿыхуеит. Изыхҟьаз здыруада, уажәгьы, рымхы заа иҟалазшәа, рашәаҳәабжь иамҽханакит ақыҭа. «Ҭауади-аамсҭеи ргәыҵырхын,
ирымшаԥшараханоуп ишыҟоу ари амчыбжьык. Амшә иакыз
иргәыбзыӷуан, уаҳа ишԥаҟаиҵоз. Зашҭа сҭоу рашәа ры­
цысҳәошәа ҟасҵароуп. Шьазина... Убри лыда арҭ рылалашьа
ыҟам, аихатә гәара рыкәыршаноуп ишеибарку».
Ашәаҳәабжь ахьгоз ихы ақәкны днеиуан. Агәашә ааигәара иҽааникылан, аӡәы дибар иҭахымкәа, даахьаԥшкәаԥшны, ашҭа дынҭаԥшит. Аџьтә ҟауарла ихыбны иҭагылан
аԥсуа кәасқьа. Уи абарҵаҿы еикәшаны итәан аҷкәынцәа,
аӡӷабцәа рацәаҩны. Аӡәы лшьамхы иқәкны, лнацәкьарақәа
аҿархәмаруа агитара алырҳәон, егьырҭ уи иацшәаҳәон.

307

Акәасқьа иавагылаз аԥацха ашш икылԥхон агәгәаҳәа еиқәыз амца алашара. Ижьҵаазу, иҿыцшьыразу, кәацкгьы
афҩы иԥынҵа инҭасит Мырзаҟәыл. Игәҭакқәа шырацәазгьы,
уаҩҵас акыршимфац, амла дшакуа игәаларшәо, иҿыҵа аӡы
аанагеит уи афҩыхаа. Изымгәырӷьозеи, аӡы шыцәаз ирымбеи анхацәа. Уаҩы ицәшәом, ицәыԥхашьом. Аҽнышьыбжьон
шәаҳәароуп, кәашароуп изҿу. «Адгьыл алабахагьы амоуцт
ҳара ҳшьа икаҭәаз, арахь уԥшыр, дара..» Иԥсахы ԥыжәжәо
дынкажьцәан, аҿар ахьышәаҳәоз абарҵахь цқьа днаԥшызар,
абар дахьыҟоу лара. Илуацәазар акәхап, иаҳа аԥшәымас лхы
лыԥхьаӡоит. Афырџьанқәа асаан ианыргыланы, шҭоԥк ауатка лкуп. Аԥацха аҟнытә акәасқьахь дынхалеит. Арыжәтәгьы
рызҭалҭәоит, ашәагьы рыцылҳәоит. «Аԥшра-асахьа азыҳәан
усгьы дрылҷҷаауеит, аха ашәаҳәарагьы лылазаап. Шаҟарыла
аԥсабара дагәаԥханы дашазеи! Анхаҩы ишьа лыламызҭгьы,
иарбан ҭауад ҩнаҭаз илмырԥшӡарыз. Дхахоит, дықәҵоит,
дӡахуеит, уныҟәылгоит, уара ухы уамыхәо уиазаргьы ҳәа, шаҟа
рыла длырҽхәара лыздыруам аҭакәажә Хьыса. Знык уаҩҵас
лацәажәарҭа соур, ани арыцҳа илҩызцәам зхы ҭысҟьахьоу.
Нхаҩ ҭыԥҳак лакәым, аҳкәажә Ҳаниф акыр лыҽлырххеит,
аха ашьҭахь лнапқәа сыхәда инакәшеит. Исхашҭӡом анхацәа
рҟазшьа: иргәыбзыӷны рхы-ргәы ааушьышьыр, нас ушьапқәа
неиҵыхны рыхәда уқәтәаз. Уажәы изыдгылаз ҳара ҳаҵкыс
ирыжьжьеит азыҳәаноуп изрыццаз. Аригьы уамаӡак лакәу­
шәа лырбаны дыжьжьатәуп, дыргәыбзыӷтәуп азнык азыҳәан.
Илеиҽырбогьы аӡәы дыҟазар акәхап, ларгьы лгәы џьара аӡәы
изымцацкәа дҟаларым. Илҭахызаргьы, Бзыԥ аӡы лҽалҭартә
диҿхагахозааит. Ма сара дыстәхароуп, мамзаргьы...»
Амҩа аҭшәарраҿы иҽыԥхьакны дыԥшын Мырзаҟәыл. Сҭе­
ԥан, Уахсиҭ, аҭаҳмада Мардасоу рыҽқәа рыҵаҽырбо ақыҭа
иналс-аалслон. Џьара рылаԥш наиқәшәар, ишьҭахьҵәҟьа бна
еилачыроуп, шьаҿақәак днеиҭаԥар, бжьасҵас дцап днылапҟа.
Ирмуӡакәан Ҟазылбақь ишизыруз еиԥш, ддырбаандаҩырц
иалагар, аӡәык, ҩыџьак ахы цаҳә-цаҳә ргәаҵа аирблып.
Ашыцламшә рхьыссы, иаԥхьа игылаз ашыцқәа днарыхааарыхо аӡәыр даауазар гәеиҭарц амҩа данԥшылон. Амра
аҭашәара акыр агын макьана, аха араҟа, Ҭабзала ақыҭан, уи

308

заа аҽаҵәахуеит ашьха ҳаракқәа инарывҵаланы. Ажәҩангьы
ахәашьра иалагеит, агаҿантәи ибба-ббаӡа иаауан аԥсҭҳәа­қәа,
зны аԥша еимбӷьыжәаа иацҟьон, нас еизцо инеиланацалон.
Амш цәгьахааит, еимаҳаны илашьцааит аҭахызаргьы. Егьараан Шьазина дмааргьы, дылзыԥшырц иӡбеит Мырзаҟәыл.
Аха иара дшацәшәоз аҟара аԥшра иқәымшәеит.
Цәыкьанаҵ, лҩызцәа ааныжьны, дыццакы-ццакуа аҩныҟа
даауан Шьазина. Архәара дшаавҵыҵәҟьаз, илаԥш лықәшәеит.
Ҵкы ҵаӷак, баҳҭ-баҳҭ иақәыԥсаны, лцәа иадшәаҟьала илшәуп, лыхәда иакәырша, аҿацәқәа лкуп лкасы еицарса.
Иабалдыруеи илызхоу, дкылкааны илыхәаԥшуа аблақәа шаҟа
иблаҟыблаҵәо. Егьарааны данысхьеит ари амҩа. Абӷаџьма
ахра иацәшәараҳа, дшәом-дырҳауам. Дызлыҵыз лашьцәа,
рыбжьы ашьхақәа ирныруа ашәаҳәара, акәашара иаҿуп.
Ларгьы гәыла-ԥсыла уахь дрылазар акәхап, лыбжьы ныҵак­
ны ашәа лҳәоит амҩа дахьану. Иара ишҟа дааскьацыԥхьаӡа,
игәы аисра иацло, раԥхьаӡа зыԥсыхаара дылԥыларц инеиуа
арԥыс иеиԥш, деиларӡыӡо цәаныррак наилсит Мырзаҟәыл.
Илеиҳәаша, лаҳәашьа дақәымшәар ҳәагьы даацәшәеит.
Аха урҭкәа зегьы бзиабара дук иахылҵыз ракәмызт. Ус
еиԥш иҟоу ацәанырра дамҽханакуеит ашәарах ацәаара
збаз ашәарыцаҩ. Иԥсҭыхгоу ишәақь изаҿамкуа ицәцар ҳәа
дшәоит, адық-дықҳәа еисуеит игәы.
Иҽыԥхьакны ашыцра дахьылатәаз даалҵын, лаԥхьа
амҩа днангылеит, иӡара еиҩаҳаҳа, ихҭарԥа еиқәаҵәа илахь
иҭажьны. Шьазина уи данигәыдԥшылаҵәҟьа, лылаԥш нақәшәеит икәымжәы акаламқәа реиқәаҵәарахьала иаарҳәны
иш­ҭаз. Џьара гәырҩак дақәымшәакәан дыҟам аалгәахәт. Абри
ашьҭахьоуп лымацара абраҟа, ааигәа-сигәа уаҩ дахьнымхо
амҩа ҭшәарраҿы абри ауаҩ дахьылԥылаз анылцәымӷха.
Илбац аблақәа... Мшқәак уажәаԥхьа, иаапкны ақыҭа иалалаз
ала аныршьыз аҽны... Ус иԥшышьа, ибла знык ихыԥшылаз
акраамҭа ихашҭуамызт. «Сашьцәа џьара аӡәы ҳимбандаз,
ҭыӡшәак рылибахыр ҟалоит. Уажәы аҩыџьагьы аҩны иҟоуп,
цәыкьанаҵ срымбар исышьҭалоит...»
– Мшыбзиа, аԥшӡа блахкыга! – иҳәеит Мырзаҟәыл,
ччаԥшь хаарашәагь иқьышә акы нықәлеит. Излаилшо ала,

309

иҽынкыла-ҽынкыло, ирԥшқаны длацәажәароуп. Иамуӡар,
илеиҳәап лара лыда ԥсҭазаара шимам, аха ихамышҭыроуп
иара ашьацқьа дшалҵыз, ишакәым ихы лаимырҟәыроуп.
– Бзиара убааит! – лҳәеит ԥхашьарак лхы-лҿы инықәлан
Шьазина. Днаивсны дцарц лҿыналхеит, аха лаԥхьа днагылан:
– Баамыццакын иҟалозар, ажәақәак басҳәарц сҭахуп.
Бахьыҟаз аҭакәажә Хьыса исалҳәан, абра сыбзыԥшуп иахьантәарак, – иҳәеит Мырзаҟәыл.
– Издыруеит иуҳәо! Аҩныҟа сыццакуеит.
– Иршьуагьы ажәак ирҭоит, сыгәҭыха аҳәаха сыҭ.
– Иуасымҳәеи, исоуҳәарц иуҭаху здыруеит ҳәа. Хьыса
исалҳәеит...
– Сара сыгәҭыха схаҭа сҿала цқьа исызҳәом, даҽаӡәы
лҿала акәым.
– Егьа ирԥшӡаны иуҳәаргьы, аҵакы акоуп.
– Шьазина, бцәажәашьала, бгәы сзынхоушәа збоит. Сыхьӡала
ибацәажәаз аҭакәажә иакәым акыр балҳәазар, саҭамзааит. Сара
схаҭа сбацәажәарц сҭахын, аха џьаргьы бсымбеит.
– Уи ажәа хәахәа салымҳәеит. Уаӷа дуаминауаҭхааит.
– Сара исылшаҵәҟьом уаҳа. Схы схашҭуа аҟынӡа снеит.
Банызба аҽны инаркны, сыцәа ыӡит, сгәы аҭыԥ иқәҟьеит.
– Сара сакәхарушь гәҭыхас иумаӡоу? – лыблақәа ыргызмалшәа дааԥышәырччеит Шьазина.
– Адыд-мацәыс срыхәхааит, бара быда даҽаӡәы сгәы
лызцахьазар..
– Даҽаӡәы лакәым сара сызҿу. Иаҳҳәап, даҽа усқәак.
Аԥҳәыс лыда ус имамкәан дыҟоума ахаҵа, еиҳаракгьы асҟак
аиҭакрақәа анымҩаԥысуа аамҭазы?
– Анҭ, ҳара ҳазҭахым брылоума баргьы? Ҳара ҳәа сызҿу,
ҭауади-аамсҭеи ҳауп.
– Уи еиԥш иҟоу аусқәа рҿы сара исылшозеи, аха сашьцәа
срыцхраауеит изласылшо ала.
– Шьазина, аӡы ахьышьҭрахь игьежьуеит. Бара аԥсҭазаара
бзиа боуеит сара сҿы. Иббалап, иаарласны агаҿаҟа ҳалбаауеит, уа иҟоуп сара сқыҭа, сыжәлар, смаҵуцәа. Бара
бнапаҵаҟа иҟалоит зегьы.

310

– Уеизгьы-уеизгьы снапаҵаҟа аӡәы дҟаландаз ҳәа
хәыцырҭас исымам. Угәы иалымсын.
– Аԥсҭазаара бзиа иазымхәыцуада? Бара сааигәа баныҟамла, сара сзыҳәан илашьцеит адунеи.
– Сара исҳәацоуп исҳәо, – лҳәеит Шьазина. Убасҟан лыбла
даахгылеит лхәыцра иалаз – барфын хҭарԥа... Иҟалазеи,
илахь еиқәушәа лбоит. Уск аҿы еиҵахара ззымдыруа, игәы
изырхьзеи? Убри, иара дшыҟаҵәҟьаз акырӡа иацҵаны, аԥшреи, асахьеи, иҟазшьа ссири зегьы иҭо, лара лхы-лгәаҿы
илшаз дышизхәыцуаз, мчык лыханы диднагозшәа, Мырзаҟәыл днаивсны, лымҩахь лҿыналхеит.
– Ус бҵыхәа сҿаҟьаны бымцан, саргьы суаҩуп. Ҳацәажәара
шәаҭәашәымшьо аҟынӡа шәԥагьахахьоума анхацәа? – иҳәан,
дналыхьӡаны, лмахәар нҭарс даахьаирԥшит.
– Дасу ихьаа далацәажәоит акәымзар, сара ухылҵшьҭра
акәмызт сзызхәыцыз, – лҳәан, лмахәар ашьшьыҳәа инаимпыҵылхит.
– Сыԥшра-ссахьоума ибзышьҭымкааз?
– Ухаҭагьы иудыруеит уи аҟны уқәлак ишьҭахь ушымгыло.
– Нас, исыхьзеи, Шьазина? Снапы бықәыргыланы бныҟәызгоит. Бымцан сныжьны! Сыԥсы бнапы иануп... Шьазина,
адунеи лашара бмырлашьцан. Сара ибҭахызар, абыржәы,
бара ибҳәар, аа, абар, бҿаԥхьа сшьамхы арсны сгылоит.
Амала, бара бнапы сыҭ, бнапы... сыԥсҭазаара, бара быда
ԥсҭа­заарам! – иԥсы аҿыхразы Анцәа димҵаныҳәозшәа,
иаалырҟьаны аԥҳәызба лаԥхьа ишьамхы наирсын, инапқәа
ҵыс-ҵысуа, лнапы аанкыланы агәӡра далагеит. Шьазина
иҟалҵара дақәымшәо дшанхеит, гәыҭҟьаракгьы налылсын
дамҽханакит. Азхәыцха лмоуӡакәа, лнапы иара ахала ихҭарԥа шьышьуа, ихахәда инахьысит, нас, амца иахькьысызшәа,
ашырҳәа днахеит. Илзымдырӡо џьара аӡәы ихәҭам, иаҭәам
уск дақәшәар дышрыцҳалшьареиԥш, абри ауаҩ ишҟагьы
илызцәырҵит рыцҳашьарак. Мҩасҩык ибар ҳәа дацәшәаны
даанаԥшит амҩахьгьы. Аӡәы имбондаз... Аӡәы рышьҭыбжь
имаҳандаз... Абри мацара рызхоит абызҳәацәа... Ииҳәоз
лзеилмырго дматанеиуан Мырзаҟәыл. Аҵааҟәрылара дшаҿу
ақды зымԥыхьашәаз ауаҩы диеиԥшын уажәы уи.

311

– Иҟаумҵан! Ус ҟаумҵан! Угыл, угыл, – лымшын Шьазина.
Длыргыларц дҩаихеит ижәҩа кны.
Аларқача ихьны инаихыԥсаазшәа, маҷк дааҭынчхан,
ииҳәо-ииуа цқьа дазхәыцыртә ишьара данықәла, ишьамхы
арсны дышгылаз, ихы ҩышьҭыхны дналыҵаԥшит дшамшамуа ихагылаз аԥҳәызба. Иара, ашьацқьа иалҵыз, зышькыл акырҭа роур анхацәа насыԥс иршьоз, иара, аԥсшәа
анреиҳәоз иаҭәашьаны нхаҩык инапы имзымхуаз, уажәы
убарҭ ршьа иалҵыз лҿаԥхьа ишьамхы арсны дышгылоу,
уи шаҟа дланарҟәуа, ицәа ԥнаҽуа зегьы неидихәыцлеит
абырсааҭк. Аматанеира зхыз иблақәа убри абырсааҭк азы
рҽеиҭаркит. Урҭ данырхыԥшылаҵәҟьа, лыбжьы лызҭымкаауа,
агәыҭҟьара дамҽханакит Шьазина. Лнапы наимпыҵжәаны
аҩ­ра, лыԥсы ааивганы ацхырааразы аҳәҳәара, акы лмаӡеит.
Блеихаҟәысрак иалагӡаны, изнапык лыцламҳәа инадгәаланы инеихаирӷәӷәеит, егьи инапы лӡара иакәыршаны
даашьҭикәыцәааит...
Аҳауа ԥхарра иалаӡҩон игәахы рхьшәашәагаха игоз
аԥҳәызба лгәынқьыбжьы. Лыбжьы лызҭкаауам, дхәаҽуеит.
Алашьцара рхаҳалоит лыблақәа. Димпыҵаԥсӡозаргьы ибо,
еиликаауа ҳәа дыҟам иара. Ӡәыр изыҳәан гәаӷ имазар зегьы
еизыркәкәаны, имч зықәхаз илхигон. Иқәыџьмара убасҟак
иуаҩра аҵкыс ииааит, дгьыли-жәҩани бганы еилаҳауазаргьы,
иаҳауамызт. Уаҳа лылшом, иԥсыдахеит лмахәар-шьахәар.
Аҟама лыӷришьызшәа чҳашьа змамыз хьаа цәгьак налылсит.
Ршьапқәа ирықәыҟьҟьаны ицо, илхагьежьаауеит аҵлақәа.
Ажәҩан лашьцахоит, ицәышхоит, иеҵәахоит. Лылаԥш иҵа­
шәо зегьы шыгьежьы-хынҳәуа, аӡы зымҵәаз аӡлагара алуқәа
реиԥш, хәыҷы-хәыҷла ршьапы иқәгылоит. Убас иҭынчроуп,
аҳәҳәабжь иазԥшу џьушьап аԥсабара зегьы. Мацәыс еимҟьараҵас лгәы иаалнаҭеит: «Адунеи аныҵра... Мап! Ашьоура!
Аҩны аҭӡамц аҿы икнаҳауп ашәақь!»
Иҟалаз зегь раԥхьа илаҳаит аҭакәажә Хьыса. Илаҳаны
акәым, лыблала илбеит. Мырзаҟәыл амҩа дықәылҵан данца
инаркны, лара ашҭаҿынтә дыԥшуан Бзыԥ ихыз ацҳаҵәрахьы.
Агәды-мыдыҳәа еицәажәо, еиҿаԥшны еибарччо ацҳа
иаақәлап: арантәи дырзыԥшуа днарықәныҳәап. Абриаҟара

312

ауаатәыҩса дышрызгәаахьазгьы, даҽа џьоукы насыԥ шрымоу анылбалак, гәахәарак ҟәандаӡа инҭысуан лгәаҵа. Еиҳаракгьы ари, ақыҭаҿы зегьы реиҳа лара ҳаҭыр лықәызҵо
Шьазина. Абан ацҳаҵәры даақәлеит уи. Лымацара дыҟоуп.
Ацҳаҵәры ҵысҵысуеит, игарыгаҽуеит. Агәхьаа лкым. Лхы
лцәымыӷхазшәа...
Рыцҳарак шыҟалаз лцәа иалашәеит аҭакәажә. Иҟалҵарыз
лзымдырызт, лџьыба ҭбаа ду аҭаҭын ааҭылган, ирҳәны иналҿалкит. Аихымцеи ашьанҵеи неихьлырсит, лнапқәа қыџьқыџьуа.
Ацҳа днықәсын, амҩахәасҭала ахәахьы дыҩхалеит Шьа­
зина. «Дышԥаауеи, ӡибнаҟа, аԥсӡы лаҳазшәа», – аалгәахәт
аҭакәажә. Лыхцәы еилажәжәа иԥыртланы илықәыԥсаны,
алаӷырӡ иабылуаз лыблақәа ҭыҵны ицон. Лыҵкы ахәдаҿы,
лмахәарқәа рҿы еиҟәыжәжәа иҟан.
– Иҟалазеи, ибыхьзеи, Шьазина? – аҭакәажә лгәаҵанӡа
дрыцҳалшьеит уи.
– Сааигәара бмааин, бара аџьныш! – лҳәеит лыԥси-лыԥси
еивҵахо Шьазина.
– Иҟалазеи, цәгьарас ибзызузеи?
– Бара бами иазҳәаз сахьыҟаз, дахьԥшышаз? Иабымҳәеи? Егьаҩы егьа бзырҳәаргьы, сара уаҩыс бысшьон.
Ибзырҳәо аҵкыс беицәоуп!
Длывсны данынаскьа, аҭакәажә игәалҭеит Шьазина лыҵкы
еиларҟәыҷы ишыҟаз. Лнапы қыџь-қыџьуан аҭакәажә, илкыз
аҭаҭын былуан, длышьклаԥшуан илҳәара лҿамшәо, лыԥсахы
еилало.
– Џьаҳаным сҭыԥхааит, џьаҳаным! – лҳәеит, лыԥсы лгәы
икылахо.
Лџьыба иҭаз аԥарақәа еиларҟәыҷны иаанылкылан, иршәны наҟ иҿалыԥсарц лҿыналхеит Мырзаҟәыл ԥхьарҭас
имоуп ҳәа ахьлаиҳәаз ақьаԥҭахьы. Дыздыруаз аӡәы дылԥылар иџьеишьарын, агәаӷ убасҟак иарласит лныҟәашәа. «Уаҳа сылымшаргьы, сиҿажьцәап. Исылшозҭгьы, дысшьуан
илеигәыдҵаны. Ишықәырхызоуп шәыжәла... Шәдаракәац
адунеи ианыӡаароуп.. Дуаҩыз џьысшьан... Ахы сҿашәароуп,
изиасҳәоз, димбаргьы здыруадаз... Ала ҟьалеиԥш дшаҟьо

313

дышԥаҳалахеи! Ԥсышьацәгьа зауша! Лыгәнаҳа нарцәы саргылом. Снапала дысфеит... Лашьцәа, аҳәагыла иацәымшәо,
акаамеҭқәа! Ианаараҳа... Рмаҳашьасгьы иҟоузеи!..»
Ақьаԥҭа иқәханы иҟаз, аҩныжә ашә ааимԥааны дныҩнашылеит Хьыса. Имԥыхьашәоз имаҭәақәа еидгәаланы аҳаҭа
аҭагәара даҿын Мырзаҟәыл. Ашә анаатыҵәҟьа, итапанча
имаҟа иавҵԥааны инхаиршалеит.
– Хьыса боума?
– Угәы дықәгылааит Хьыса! Ууаҩума уара! Ақәыџьма!
Ушԥалызныҟәеи аҳәыҳә иаҩызаз аԥҳәызба? Усҭ, аа, уԥарақәа, уеишәамаҭәа алаархәо Анцәа исирбааит! – аԥарақәа
лыршәырц лнапы анаалырхха, алаапк аныҵҟьо аиԥш, Мырзаҟәыл дааиҭаԥан:
– Иазхоуп! Бысԥырҵ, афыҩгара! – иҳәан, лыжәҩа кны
данлыцәхас, аҭакәажә лшьапы днықәҟьан, дбырбыруа дца­
ны акәакь дныкҿаҳаит. Иара иԥси-иԥси еихьымӡо, инапқәа
қыџь-қыџьуа, имаҭәақәа аҳаҭхәыжә рҭагәара далагеит.
– Уан духагылааит, уан! – ашәира даҿын аҭакәажә.
– Сан дахьыҟоу бнаргааит!
– Амаҭ лыхшеит уи, алақәа иҵырхыша, амаҭ!
– Быбз бҿы иҭакы, бара, зегьы еимдырххоз ауадалықь
ԥҳәыс! Быбз бҿы иҭакы, мамзар беихаскуеит! – аҳаҭа
аашьҭԥааны ижәҩа инхишьит ддәылҵны дцарц. Аҭакәажә
деихеигәо дҩагылан, ахәышҭаара дныҽҳәасын, иааҽҳәылԥааит алҩа зхылббуаз кәазҭхак.
– Ажәлар еизызгап сара! Сыҳәҳәо срылаланы ажәлар
еизызгап. Ԥсышьацәгьа урҭап! – акәызҭха аҿаныналырха,
Мырзаҟәыл длымпыҵасны иаалымпыҵиԥаан, адәахьы дындәылԥеит. Агәашә хьанҭа аӷьеҩҳәа иныдижьлан, ацаԥха
ныларшәны инаиркит.
– Ажәлар еизыбгап уажәшьҭа ибзиашәа! – иҳәан, алҩаҵә
ахылббуа иикыз акәызҭха аҩны абаџьар хыб иналаиршьшьит.
Амца қьоуқьад иамҽханакыз аҩны идәылҩуаз аҭакәажә
лыҳәҳәабжь наӡаӡа еиқәтәаанӡа, Мырзаҟәыл дыбналарц дахьцаз абнахьтә инеиқәырццакны иааҩит ахысбжьқәа знык,
ҩынтә, хынтә...

314

5
Ақыҭа иалсны ианынаскьа, рҿаԥхьа зыҽнышьҭызхыз ахәада инаҿалеит. Адәы ҟьаҟьара ишықәжьыз ашьац зқәиааз
хаҳә дук иеиԥшын ахәаџа. Аҽқәа аԥхӡы ргәыдшыла, шьарда
иааԥсахьан. Аринахыс уаҳа ааигәа-сигәа аӡәгьы дынхомызт,
раԥхьаҟагьы уаҳа қыҭа иалсраны иҟамызт. Иргәыдыԥшылон ашьхақәа, ак аҵкыс егьи еиҳаны, убас мацара, инахьхьи,
рханӡа, еиқәцәашь асы иқәжьу иаҵақь игылоу Ерцахә
аҟынӡа. Шарԥазаахыс акәадырқәа зқәырымхыцыз аҽқәа,
рааԥсара аҵкысгьы, рымгәырхақәа кәадахо амла иакхьан.
Ицәҳәны, асаба цәышӡа изынтәалаз ақыҭа мҩа ианыҵны,
уажәы ршьапқәа ашьац татара ианылагыла, рқьышәқәа нышьҭыршьырц ирыхон раӷәрақәа.
Аҽуаа руаӡәк, иаҳа ашьҭахьҟа зҽынкыло инеиуаз, иҽы
аӷәра наҿарххны дынҽыжәԥан, акәадыр аҽы ахәдахь даахо,
аҽԥырха ҟьаҟьа рыхханы инеибаиркит, нас иҩыза днаишьҭалеит апҟараҳәа. Иахьада дақәымтәацызг иҵакәашо дназгоз аҽы. Ааигәа ишырыбжьаз ҩашьомызт, аӷәра цқьа
иамышьцылацызт. Алымҳацәқәа ҵар-ҵарӡа, ҽы еиқәа цыҩцыҩк акәын иара. Ахы иоуижьыр, иаԥхьаҟа инеиуаз иҩыза
днаиаԥыҟьон. Дыццакуамызт. Иҩыза иҽықәтәашьа, иеилаҳәашьа цқьа днарзыԥшын, аччаԥшь неиҿықәлеит. Дихәаԥшуан, абна даалҵны бнауаҩык иаԥхьа даагылазшәа.
Адунеихаан дазымхәыццызт, ихахьы имааицызт ашәҵатәы
абас ауаҩы дузымдыруа аҟынӡа деиҭанакуеит ҳәа. Иԥаҵа
еиқәаҵәақәа аноуижь, асабрада иҿоушәа, иаҵәахуан ихыиҿы. Егьиашаҵәҟьаны, аԥхьаҟа инеиуаз аҽыуаҩ асабрада
иҿан. Анапы еибаркра ҟаҵаны, ҽаҩраҭагалан шьҭахьы, ақы­ҭа
зегьы ныҳәас ирымоу амза кәашарақәа раан, аҳәсахәыҷқәа
ахацәарԥар ирҿарҵо ауапцәа лых сабрадақәа иреиуамызт
уи. Ииашоуп, акраамҭа далақьи мыркатыли анахьымс,
еимассы, ихәда иҭалан, илымҳақәа аҵәахуа иқәыԥсаз ихахәы,
унацәкьарақәа налшьны ишуҭаху иаанукылартә еимиаахьаз
ижакьа уҳәа, иқаруа ԥшшәылоу иблақәа ирышьцылахьоу
аӡәы иакәымзар, дизымдыруа ихы-иҿы еицаркит, аха убригь

315

акәмызт Билал Лоуба сабрадас иҿаз. Уи исабрада зынӡаск
даҽакын...
– Исыздыруамызт аԥсуа маҭәа ас ишунаалоз, – иҳәеит
ашьҭахь инеиуаз, Мураҭ захьӡыз аҽыуаҩ.
Дааҵысыр, ирыҩуа џьышьа, аӷәра ахара иалагон иҽы.
– Усхыччоит акәу? – иҳәеит дԥышәырччо Билал. Уи
ишьапқәа еимыртаӷа иҽықәтәашьала иубон, уамак аҽы
иашьцылоу аӡә шиакәмыз.
– Ииашаҵәҟьаны иуасҳәоит, иунаалоит. Иушәқәоу асҟак
ихьыжә-кәыжәмызҭгьы, зынӡаск ублахкыгахар ҟаларын, –
иҳәеит Мураҭ. Ихырымшәаӡакәа, аҵлаҿы ишыкнаҳаз, аҿыттара иалагаз аԥҳәажә иаҩызан аԥсуа маҭәас ишәыз, убасҟак иажәхьан, ихьыжә-кәыжәын. Билал дзазҵаақәоз Мураҭ
иџьеишьон. Ҭабзалаа рыкрыфашьа, рцәажәашьа, ргылашьа,
ртәашьа зегьы идыруазарц иҭахын. Дазҵаауан: «Ари
ашьха анаҩстәи ашьха иахьӡузеи? Бзыԥ ацҳа уаннықәслак,
мҩахәасҭақәоума иҟоу? Амҳаџьыраа рӡыхь ҭабаҵәҟьама?
Ашьха Дау мҩакоума хыҵхырҭас иамоу?» Уи аҭыԥқәа рзы­ҳәан
мацара, ауаа рҵас, рыламыс азыҳәан изҵаарақәа иаҳагьы
еиҳан. Мураҭ уажә ибазма Ҭабзала ақыҭа. Аԥсаатә бзиа
амҵәыжәҩақәа неиҵнахыр, наҟ-ааҟ иркыдсылоит. Ашьхақәа
убасҟак еизааигәаны, иаҿыкәырша иаҽԥынгылоуп. Бзыԥ
аԥшаҳәаҿы ԥхьарҭас ирымоуп ахьшьцәа зегьы. Шьхацан,
шьхыҵын аҳәымцақәа жжаӡа аҵх иналаҷҷоит. Хьчак дрыгны
ашьха ихалар, ҭабзалаа разҵаауеит деибгоума, дзымаазеи
ҳәа. Убасҟак еизааигәаны еибадыруеит.
Мураҭ аҳәара даҿуп ахсаала ианӡам, Билал зыӡбахә
имаҳаӡац мҩакы. Дара ҭабзаалагьы зегьы ирыздыруам
уи амҩахәасҭа. Ахьӡ ҷыдагьы амоуп – Абрагьцәа рымҩа.
Нхыҵҟа, аҟарачқәа рахь уагоит, Риҵа ахахьы, Ауадҳараҟагьы уалахыҵуеит. Амҩа ҳәа азуҳәартәгьы иауҟаху. Арбаӷь
аи­ка уахагылоушәоуп ушаҿысуа. Уаҩ дахәо иҟам, ашьха
зыҽԥызшәахьоу аӡәы иакәымзар. Анцәа ицәымыӷхаз, ауаа
ирцәыбналаз абрагьцәамзар анаҟа иаҿысуада. Дыбналаны
уи ақыҭахь ицаз ар хыҵны ишьҭазааит рҭахызар, ацыӷ напыла
иукраҳа, уаҩы дизкуам. Дара, уаҟа инхо рҟазшьа уанақәшәа,
рыкәа уҭаршәноуп ушырҵәахуа. Ииашоуп, урҭгьы аԥсуаауп.

316

Абарҭ ҳаиԥш, ахьхьаҳәа аԥсышәала ицәажәоит, аха уамак
ҳаилаҳәуам. Ҳарҭ, агатәылан инхо аԥсуаа, иаҳзымбатәбарахаша аҵасқәа, аҟазшьақәа рымоуп.
Мураҭ ииҳәо ажәак иаҩиршәом Билал. Еиуацәоу, ахҟа
зыбжьоу, иара ус, ҭыӡшәак рыбжьысны амца еимызымдо
зегьы дразҵаауеит. Иара еиҳарак ииҭахыз, аишьцәа Ҭарсхани Аруҭани бзианы идыруан иҩыза. Урҭ ртәы дааҭгыланы
диазҵааит:
– Иаҳа злеишәа цәгьада?
– Аиҵбы, Аруҭан. Дааизар дшәарыцаҩын. Даныцәоугьы,
ашәақь аҵхарҭа инацәа аҵакуп, – иҳәеит Мураҭ.
– Уиаҟара ибзианы дудыруама?
– Ахьшьцәа зегьы дырдыруеит.
– Аӡәыр дирҳәхьоума?
– Иара ихаҭа аӡәгьы диқәлаӡом. Иузынаицҳауеит, еилахарак сымоуп, шьтәақәак сзааҭи ҳәа.
– Иеиҳаби иареи шԥеизыҟоушь?
– Рҳәоу еиқәшәозаап, ариаҟара еицрымшәо ианеицыла.
Угәуҽаныз, џьара иуԥымҳалааит. Унапы уҩах анырҳәа,
аҽырххара – ҽшьроуп. Убла еихаҟәысаанӡа ухы
наухырхуеит. Ӡызлан дылҩызоуп раҳәшьа. Ӡызлан ахацәа
мчыла, бӷарҵахьы драқәԥаны илгозар, ари илгәаԥхаз ахаҵа
дхылхуеит лыԥш­ра-лсахьала, – иҳәеит дԥышәырччо Мураҭ.
Аҽы шьацәхныслан, аӷәра наимпыҵшәеит Билал. Ахәада
иаҳа-иаҳа инаарахон, ахалара азыцәгьахон аҽы. Иҳақьԥсықьуан, аԥсы еихәлахо. Ажәҩан агәахьы иҩеин, убла агәы
ԥнаҟо икацеиуан амра.
– Ахәаџа ҳаҩхалар, ҳаԥсы ааиҭаҳкып, – иҳәеит Билал,
аҳаиуан рыцҳаишьо инапы аҽы ахәда инахьишьит, аԥхӡы
ақәирбарц.
– Ҳамҩа хароуп, – иҳәеит Мураҭ, иажәа ааркьаҿны.
– Уажәоуп мес хәыҷы аныҩагылаз, абасҟак ишԥашоурахеи?
– Лбааҟа, архақәа рҿы, аԥшыжәла ҟьо, инарҭалахьеит
амхырҭақәа. Аҳауа зеиԥшроузеишь уаҟа, Ҭабзала?
– Аа, унаԥшы, ашьхақәа ирхыку, ажәҩан цқьоуп икаххаа.

317

– Аус злоу, асы шьҭыҵны, амҩа аатхьазароуп. Асы ацамҭа­
зы уаӷоу дыланыҟәааит.
– Аҩхаақәа рҿы имӡыҭыцт, хымԥада, аха амҩан уара
иуԥырхагахарым. Шықәсык, иҵегь саныҷкәыназ, ашьха сцахьеит уажәааны, – иҳәеит Мураҭ.
– Уажәы уҷкәынамшәа, афы умысааит! Иҵегь уаныҷкәыназ,
усабихын, уаҳа узаҟарадаз! – иҳәеит дԥышәырччо Билал.
– Уара изҳәо, аума ухымҵуеи! Шықәсык ала усеиҳабуп.
Шықәса ҩажәижәаба қәроума! Арҩаш ҭаҽҽарҭанӡа ҳнеироуп
уаха.
– Уи абыкәу? Сара издыруашәоуп ишуҳәо! – иҳәеит
Билал.
– Ашьха Дау ашьапаҿыҵәҟьоуп. Уи уахьынхыҵуа, уналаԥшуеит Ҭабзала ақыҭа.
– Исызхап убранӡа снаскьоугар, уинахыс сышԥаҟьалари?
– Ахыцәқәанӡа ухагалатәуп, амҩахәасҭақәа рацәоуп,
уҟьалоит.
Аиҩызцәа шеицәажәоз, иҩхалеит шҭа бзиак аҟара ииашараз ахәаџа ахыцәқәан. Араҟа иаҳа ихьшәашәаӡа, ахәхәаҳәа
инарысит, аҽага зку арашәаҩ, аиха зҟьо ауасҭа, зегьы рзыҳәан
иԥсеивгагаз аԥша. Амахәҭа дуқәа еилачны, ааигәа-сигәа уаҳа
шәаԥыџьаԥ гылаӡамкәа, аӡәы инапала еиҭеиҳазшәа, хьацаҵлак ықәгылан ахәаџа аиашараҿы. Инаскьагаҩ ишимуазгьы,
ашәшьырахь иҿынеихеит Билал. Дзықәтәаз акәадыр аҷҷаҷҷа алго, араӡын ҟәынақәа еилаарцыруан. Аҽы ааԥсан.
Иар-гьы аԥсеиҭакра иҭахын. Убри адагьы, Билал игәы аҳәон
агаҿаҟа, арха акаршәрахь анаԥшра, шаҟа аамҭа дырԥырҵуаз
изымдыруаз, дызԥырҵуаз убарҭ, изгәакьоу аҭыԥқәа, уажәы,
абрантәи бзиала ҳәа реиҳәарц иҭахызшәа.
– Ашьха закәу рдыруан азыҳәаноуп, ҳабацәа уахь ицаны
иааз уахьца уаалеит ҳәа изиԥылоз, – иҳәеит Билал.
– Рымҩа ныҳәаны ашьтәа рымшьуаз, – иҳәеит Мураҭ.
– Сара сан аныҳәагатәы лықәылҵеит, уск сымоуп, Ҭабзалаҟа сцоит, шәысцәымшәан анысҳәа.
– Уара уахьынтәи, ԥшӡала, уеибга-уеизҩыда уаныхынҳәуа, уахьца уаалеит акәым, узгаз рымшра ааугааит ҳәоуп
ишуаҳәатәу.

318

– Сеибганы сзыхынҳәыр, усами?
– Иаҳҳәа, иааӡа, даараӡа ишәарҭоу усуп.
– Аԥсра акәӡам ишәарҭоу, баша аҳәахәдеиԥш абжьаӡроуп.
– Мап укыр ҟамлаӡоз, Билал?
– Мчылаҵәҟьа аӡәыр иоусыдиҵах.
Аҽқәа рымгәырхақәа аадыркәадан, ишьаҳаны ианоу­рыжь,
аҳаскьын ԥсыла инылалеит аԥыжә-ԥыжә иҳәуа. Амла иакуан
аныҟәаҩцәагьы. Ашәеилаҵа, ацха кәакәарқәа ааԥырҟҟан,
иаармарианы акы инацҳаит. Агаҿанӡа ирбарҭоуп арантәи.
Алҩақ ҵаӷаӡа иахатәоушәа, аиқәара ахыҩло ишьҭоуп абна. Уи акалҭ иаҿашьқьыруеит, амра ахьхыԥхало, асаркьа
агәеиԥш ицырцыруа амшын. Афҩы ҵааӡа инаиҿасуа, уи
ахықә аҿы имҩасит Билал ихәыҷра. Изҿузеи уажәы, имажәӡо ауаҩаԥшь зыхьӡырҵаз иаб Лоу Ҳабыџь, аџьабаа аҵкысгьы, лыҷкәын ибла аҭаԥшра ахьлыцәмаҷхаз иахҟьаны зыхцәы ҟәашӡа ишлаз иан Хьфаф? «Билал даниуаз ихатәы еҵәа
ицгылеит. Имҩагьы уи аеҵәа инарбалап. Зхьышьаргәыҵа
сакәыхшоу дихылаԥшлап, ҳашә-гәашә амкырц ҳзықәгәыӷуа
ҳаҵәҩаншьап заҵәы». Абас лҳәалоит иара изыҳәан иан,
ацәашьы кыдҵан данныҳәауа. Ииашоуп, илаԥш дыҵмыршәо зыхшара ирышьклаԥшуа дреиуам иаб Ҳабыџь.
Аха иаамҭаӡами маҷк иҽникылар? Аамҭақәа рҽырԥсахит.
Иара иҳәашьа, дыззықәԥоз аус марымажахеит. Аҩныҟа
ихынҳәра реиҳа данақәгәыӷуаз, амҩа хара сымоуп, ԥыҭрак
сынхаргьы, шәысцәымшәан, хьаас сҟашәымҵан, иҳәеит. Умцан, иузхоуп иҟауҵахьоу, еснагь амҟәыба аӡы аанагом, ухы
ашәарҭа иахьынӡаҭаургылахьоу уцәмаҷума ҳәа, иаб иҳәарц
ихәҭақәаз, џьара ажәак ааиҿыҵимыршәеит. Ииашоуп, мдыршьа амамызт шаҟа ицәымӷхаз. Иԥшшәы наихыгган, гәаӷ
бааԥсык цхлымуа инархылеит иблақәа. Иҟаларын, аҷкәын
иаҵкьысгьы асеиԥш уи амҩа бааԥс дықәызҵаз ракәызҭгьы
иаҳа дзызгәааз. Рыҷкәын Билал иҩыза, амаҵура дахьалоу
еиҳабыс имоу, рыҩны данааилак, сани саби реиԥш пату
шәықәысҵоит иҳәахуеит. Аҩы инарҳәоитоуп, уаҳа акгьы.
Ԥсаҭала иуҳәозар, иқьаф ҭанаҵартә еиԥш аҩы имжәыц
знымзар-зны. Ичынқәа еилаарцыруа, аныха чаԥа даҩызаха,

319

ашәа иҳәоит, дкәашоит, аха аԥсреиԥш ибоит аҩыжәра. Убри
ачын ӷьазӷьаз иоуп, Хьфаф лгәанала, рҭаацәа зегьы уаҩҵас
иҭышәынтәаланы иахьыҟам зыхҟьаз. Аҭыԥҳацәа ссирқәа
ааиуеит агәыларантәи, дара еицны ианаалак. Уззымаауагьы
роума! Лыҷкәын усгьы мраԥхарас илызкыду иоуп, аха
егьи, иҩызагьы – аблахкыга, қәасабҵас иблақәа ҭыԥхаауа,
иӡара амацәаз икылуршәап. Аҭыԥҳацәа рацәажәахагьы
рымам. Даҽа уадак иныҩнеибагалоит дара ахҩык: лыҷкәын,
лыҭаҳмада Ҳабыџь, нас, ани, зегьы рхы дҭаланы, нхаранҵыра рымбо ишьақәызҟьаз. Шаҟантә иақәылкхьоузеи,
уаҳа абрахь уқәымлан, уаҳҟәаҵ, ԥҳәыс улыхшазар, ҳхы
нықәҵаны уаҩҵас ацәаха ҳаҭ ҳәа иалҳәарц. Избанзар, иара
дааны данцалак, лыҭаҳмада Ҳабыџь мчыбжьыкгьы ишьара
дықәлаӡом. Уахынла дныҵашьшь џьара дцалап, ҽынла,
илым­баӡац џьоукы аҩны иааганы драцәажәалап... Абарҭқәа
рзыҳәан, иалҳәаша ажәа џьбарақәа ырмазеины, ллакыҵа­гьы
усҟак имырччацәакәа диԥылақәахьеит уи, лыҷкәын иҩыза,
ачын ӷьазӷьаз. Илыӡбуеит, иахьылзым­ҳәаз лгәы дахаԥжәо
лара илзынхоит, уаҳа акгьы. Узлаиҵаҟьарызеи, илаԥш
ԥхаӡа инаулсуа, агәашә дшааҭалалак, инап дуқәа рхаханы:
«Бышԥаҟоу, сан?» – ҳәа уаагәыдызкыло. Ҽнак, уеизгьы, лгәы
аҟычартә аҟара, ԥыҭк иалымҳәар лымуит.
– Нан, шәусгьы бзиоуп, аха анхара-нҵыра ҳәа акы ыҟақәоуп, иудыроу? – лҳәеит, лыблақәа ыргызмалны дихәаԥшуа.
Лара лгәанала, ибзиаҵәҟьаны аҵәы илалҵеит уи, лыҷкәын
иашьак иеиԥш иибо иҩыза, ачын ӷьазӷьаз.
– Ҳус ами, Хьфаф, нхара-нҵырас иҳамоу, – иҳәеит иара,
илакыҵа ҵылашаауа.
– Аусхымкәа.. Уара уҩыза Билал, дины дынкашәазар аахыс,
ихы ҭҟьан, сыԥсып, машәыр сыхьып издырӡомызт. Уара уакәын, нан, иаҳа сзықәгәыӷуаз. Иухьзеи, уаргьы узеиӷьымхеит
иара иаҵкыс?
– Ҳҟалоит, ди, бара ишыбҭаху ҳҟалоит иаарласны. Уамак
нымхеит уажәшьҭа.
– Ианба, шәанбаҟалои уаҩҵас шәынхо-шәынҵуа, уаҩы
иибац аԥсҭазаара шәыманы? Сара сгәы шәыцәцеит.

320

– Ҳусқәа ҳшаарылгалак, ди, ҳусқәа, – иҳәеит иара иччаԥшь
ԥшӡаӡа дԥышәырччо. Аҩны дантәоугьы, ихәда иҵарххны
икьаҿ цәыш аҳәынҵәрақәа еибаркуп.
– Акраҳҿабҵар, ди, нас абра ҳаангылоит, уаха џьара ҳцом,
– иҳәеит лыҷкәын, иҩыза иеиԥш иаргьы иқьышә аччаԥшь
еиманакуа.
– Аҳәынҭқараа рус нҵәара ақәӡам. Шәара шәыхәжәап,
нанраа.
– Уажәык еилахараӡоуп, бымбои...
– Анхаҩыжәлар ахақәиҭра рзааҳгеит, шәымҳәеи, аамҭа
ҿыц мааи, нас уажәшьҭагьы иҟалазеи?
– Асаби диит, аха уи дыхьчатәуп. Даара ӷәӷәала дыхьчатәуп, – иҳәеит иара, Хьфаф лаҳәара аҵкыс, иара ихазы.
– Шәара шәхаҭақәа шәсабицәахуп, афы шәмысааит! Шәара
шәхаҭақәа дшәымпыҵамԥсааити, асабиҳәа узҿу! – иҵегьы
лгәы лҟычарц, даӷьқәар лҭахын уи аҽны, ас ԥыҭрак иаанханы рымариа анлоу. Аӷьрахьы дкылсырц лара аҽырхиара
дшаҿыз, данынаԥш, изқәа, аҭӡамц икыдҵаны, ацәарҭаӷәы
дшықәтәаз, ацәа дагахьан дынҭаҳәахаа. Хьфаф амарҭақ
изаалган, сабик дҿыхар ҳәа дицәшәозшәа, ашьшьыҳәа дны­
қәлыриеит. Егьи ауадахь дныҩналан, иԥсы ишьарц дцеит
лыҷкәын Билалгьы. Иаха идыршазар акәхап, аҽнышьыбжьон
ас ацәа ианага. Еиҭах рҿынархоит амра шынҭашәалак. Фатә
ԥхак рхьысыгӡап.
Хьфаф, лычуан аӡәӡәара дахьаҿыз, гәаныла дцәажәон:
«Уажәы зегьы рыҭра иҭҟьаны, ибыжкноуп ишыҟоу. Даныхәыҷыз зынӡаск даҳмышьҭӡандаз Аҟәаҟа. Уҩыза днаувшәар дахьуцәыӡыз умбаӡо, изаҳҭахыз ақалақь. Аа, абан,
ҷышәрак рыздырӡом Жьи Дыргәын ихшаз, аха акыр рыхьма уи азыҳәан. Анцәа ишиҳәара инхоит-инҵуеит. Рҽагақәа
ҟьаҟьаӡа ианырашәо убар, мфара-мжәра срыхәаԥшландаз
уҳәап. Аҩсҭаа илымҳа џьгәоуп, уахьихәаԥшуа, деилаҟацаӡа
дыҟагәышьоуп с-Билалгьы, аха егьа дыӷәӷәазаргьы, ари
иахәода! Имшәхәы имсаӡацызт Кәыдры ацҳаҿы аибарԥсра
бааԥс иҟалаз даналахәыз. Иҵхьоузеи уи аахыс? Аибарԥсра
анысҳәалак, аибарԥсра акәым, нан, ахақәиҭраз аибашьра
иҳәахуеит иара. Урҭқәа зегьы схы иқәыскрын, уажәы абри

321

амҩа дықәымлазҭгьы. Ҭабзала ақыҭа аҵыхәала дзазҵаалак,
уаҟа унеиаанӡа, ма алашәага урфоит, мамзаргьы абрагьцәа
уршьуеит, рҳәоит. Егьизеиӷьым ахацәа, гәыԥҩык еицымкәа,
уахь амҩа иқәлом. Иара!..»
Аныҟәаҩцәа рыҽқәа бзианы ианҳәы, даргьы рыԥсы
аныршьа, иҩеибаргылан инҽыжәлеит. Амра шьыбжьагәы
ианхыҵ, иаҳагьы икашуан, иаҳагьы иҟәыкын аҳауа. Хәадак
иқәсны, инаҿалон даҽа хәадак, аҽқәа аарла ршьапхыц акуа.
Дасу ихатә хәыцрақәа дырҭанагаланы дрыман. Ари амҩа
дықәларц аҽазыҟаҵара далагеижьҭеи, хәыцра заҵәык акәын
имаз Билал. Ас еиԥшҵәҟьа иҟаз аус инапы ианырымҵацызт.
Агәра изымгеит, аиҳабы диԥхьаны ианиеиҳәа. Диацәажәон
ԥыҭрак днахыкәша-аахыкәшо. Билалгьы днахыхәмарит,
ажәа знырҵо аҭыԥҳа даназыҟарҵо еиԥш, изаҭахузеи асҟак
сазырхиара ҳәа. Егьа иҳәаргьы, инаигӡац дҵак иеиԥшыз
џьишьон.
Араҟа иаҭахын уаанӡа иара иԥимшәац, иҟаимҵац аҟазара. Дузымдырӡо иҽеиҭеикуеит асцена иқәу артист. Асабра­
да иҿеиҵоит, ибжьыҵәҟьагьы иԥсахуеит. Иара ихаҭа ихы
шаҟа ихашҭуа, убриаҟара ибзианы дыхәмаруеит ироль.
Ҳәа-рада, ибаҩхатәроуп иқәҿиара зыбзоуроу. Аха иҟоуп
убраҟа акырӡа зҵазкуа даҽакгьы. Иҟалап, убри акәзар
иаҳагьы ихадоу. Уи – артист игәы-иԥсы аҭынчроуп. Араҟа,
Билал «ихәмарраҿы» зынӡаск даҽакуп. Ацаҟьаҿы икнаҳауп
иԥсы. Баша амала ирҳәоит, ахаҵа акы дацәымшәозароуп
ҳәа. «Напызаҵәла амшә ҭыҩра дҭалоит, гәышԥыла ахызаҵә
даԥылоит ҳәа ашәагьы ианырҵалоит џьоукы. Ауаҩы, аԥсра
дацәымшәозар, нас дзыцәшәозеи? Уаҳа ԥсыхәа аныҟамлалак
даҽакуп, насгьы, уара уԥсы даҽаӡәы изыҳәан еиқәырхагазар.
Агәыҭҟьара иаиааиз иоуп агәымшәа зыхьӡырҵаз. Баша ама­
ла аҽҭархара...» Аҽы нышьацәхныслан, аӷәра наҿаирххеит
Билал. Агәеизҳара инаҭон, иааикәыршаны иибоз аԥсабара.
Ашьхаҟа инаскьацыԥхьаӡа, аԥарда иаҳа-иаҳа иаатуазшәа,
ихтуан уи аԥшӡара. Анаҟә ҵаӷа ҭатәазшәа, улаԥш налаӡуеит
аԥсҭа еиҩыхаара, уи аҭацәыра ду, ахәылԥаз, амра аҭашәам­
ҭаз, ажәҩан мыцхәы ианҵаулоу, ианыҳараку иаҩызоуп. Уԥсы
аивгара уцәуадаҩхоит уахьыԥшуа. Билал даҽа тәылак аҟ-

322

нытә даазшәа акәын уажәы абарҭ аҭыԥқәа шибауаз. Ашьха
ухалаанӡа иахьынӡаҳараку аилкаара уадаҩуп, аԥшӡарагьы
ула иацәыԥхьакны иагәылаҵәахуп аҩныҵҟа. Дахьцо имҩа,
уаҟа дахьнеиуа изыԥшу аус хьанҭа, ари аҩыза адҵа анирҭоз
иарҳәақәаз, изакәызаалак акгьы азхәыцра иҭахымызт уажәы
Билал.
Акреиликаауа даныҩеидас, ажәабжь лакәс иааиаҳауаз
зегьы ирылан ашьхақәа. Ашәарыцаҩ иҩыза деиқәирхазар,
абарҭ ахрақәа роуп дызҿигаз. Хаҵа-ихаҵак иқыҭа рҳәны
ицоз ақәылацәа драбашьызар, абарҭ ашьхақәа рҿоуп
дахьрыхьӡаз, итҟәаны иргоз ауаажәлар абрантәи ауп иахьиргьежьуаз. Арҩаш ашьҭыбжь шузацрымхуеиԥш, аԥсуа ихәыцра, ицәажәара ашьхақәа иузрыҟәгом. Нас урҭ, рцәеижь
амҳаџьырра иагартә, ирызҵысыз афырҭын, изакәытә мчы
ԥсҭыхгаз иамаз, анаџьалбеит! «Ааи, ааи, – иҳәеит Билал
игәанала, – рцәеижь мацара. Избанзар, ари аҳауа знык
илбааздаз, арҭ аӡыхьқәа зҟырҟы дырхәхәыз, рыԥшӡара
згәаҵа ианхалаз, уи, дахьцалак, ицәеижьы заҵәыкоуп ииго.
Иԥсы ықәҵуам, инхоит араҟа. Иара имацара иакәым, атәым
дгьыл аҿы, иара ихшогьы, урҭ, урҭ рнаҩс ииуа ирыхшогьы.
Иҟалап, раԥхьаӡа ари адгьыл Аԥсны ахьӡызҵаз ауаҩы, хара
даҟәыганы иагаз аӡәы иакәзар, уи иҳәозҭгьы сыԥсы ахьынхаз
атәыла ҳәа...»
– Мураҭ, усхыччаргьы, абыржәы сзызхәыцуаз уасҳәап, –
иҳәеит Билал иҩыза иахь даахьаҳәын, дзызхәыцуаз инацҵаны. – Сара Аԥсны здыруаз џьысшьон иахьа уажәраанӡа.
Исымбаӡацзаарын уи. Изакәызеи, уанаџьалбеит, ара иҟоу.
Шәҟәык саԥхьахьеит, абасшәақәа аҳәон уаҟа, хра цыҩ-цыҩк
ахаҳә цәҳәқәа сыргәыдыԥшылар исарҳәо аҵкыс санаҳәоит
иҩежьхаз аҵла абӷьыҳәа. Уи зҩыз, ҳәарада, иҟәышыз уаҩын, аха сара иџьасшьоит, акгьы шԥаианамҳәеи ахра данагәыдыԥшыла! Аа, уазԥшы ани ахра, ҳҭоурых зегьы аӡамҩа
иаҿысызшәа, ашәахсҭақәа анпыҟҟала... Аԥсҳа шәҟәаҿы
зыӡбахә аҳәо ацаҟьақәа иреиԥшуп зынӡаск. Амала, урҭ
раҵкысгьы излеиӷьу ҳара ҳахрақәа, ҳацаҟьақәа ирылҽҽа
илеиуеит арҩашқәа. Аӡы ахьыҟоу, уеизгьы, аԥсҭазаара
ҟалоит, ихҩааз аҵла иаҩызоуп аԥсҳа шәҟәы зыӡбахә аҳәо

323

ахәадақәа. Зны-зынла, ҳҭоурых саназхәыцлак, саӷьуа, сгәаа­
ны, аԥсуаа ԥсадгьылс даҽа тәылак ҳаурауааз, сҳәалоит. Алакә
аҿы иҟами, бжь-мҩак ахьеихагылоу, бжь-ԥшак ахьеиҿасуа
ҳәа, иумаҳахьеи? Убасҵәҟьа иахьыҟоу аҭыԥ аҿы днеины
ианхалаз ҳаиҩызоуп ҳара. Лаба зкны лада ицогьы, ҩада
ицогьы, ҳхы инықәсуа ҳааиуеит. Шаҟаҩы ирабашьрыдаз.
Џьоукы ықәаҳцеит шырҳәо, даҽа џьоукы нықәҳауан, алаҳәа
иаҩызаха, ижьышо.
– Уара, ҳәарада, сара саҵкыс унаԥшы-ааԥшхьеит, акыр
убахьеит, акыр уаҳахьеит, Билал. Иуҳәо мцым, – иҳәеит Мураҭ.
– Иахьагьы, уахагьы, уаҳа ԥсааивгарак намҭаӡо аӡиас, ма
амшын ацәқәырԥа агәыдсылозар, егьа аҽышьҭыхны игылаз,
егьа ихра ӷәӷәаз, иҵшәаны, ихәаш-хәаша еиланамыжьырц
залшом. Уара иуҳәан еиԥш, лада ицозгьы, ҩада ицозгьы
ҳ-Аԥсны инықәсны агәахы ахьҭаԥырҽра акәын изышьҭаз.
Урҭқәа зегьы идыру усуп. Сара сызлацәажәарц исҭаху даҽакуп. Уазхәыцхьоу, ҳарҭ аԥсуаа ҳхаҭақәа шаҟа ҳхароу?
– Уигьы ыҟамкәа. Ҳҽыжәҵып, Мураҭ. Абраҟа ҳашҽыжәу
аҽқәа заҿысуам.
– Иаҿысуеит, араҟа уажә избама! Ҳара, аԥсуаа, ҳәарада,
ҳара ҳхаҭақәа ҳзықәгылоу амахә акырынтә иԥаҳҟахьеит.
Аламыс ҳәа акы ҳамоуп, нцәахәҵас ҳзамҵаныҳәом, уаҳа
акгьы ҳагым. Иара еиҿрышәшәо уахәаԥшуа уҿааухар,
исҭоубоуп...
– Уара ҳаԥсуа ламыс уазгәааны уҟазаап, – иҳәеит Билал.
– Мап, џьоушьҭ! Ус сеилумкаан. Уи анҳамам, ҳаеҵәахә
кыдшәоит ауп. Аха исҳәарц исҭаху, ацәгьеи абзиеи, уи иамоу
такә еилыхтәуп. Егьырҭ зегьы акәым, уамак аҵанамкуашәа иу­
баргьы, сара ибзианы издыруа ҿырԥштәы хәыҷык уасҳәоит.
Ҟәараш ақыҭан дынхон ԥҳәызба ԥшӡак. Лаб дыԥсхьан, лани
лареи рымацара ракәын аҩны иахыз. Аанда ахьылаҟәу
зегьы хымҵуеи, дзыцәшәашаз уаҩ дышлымамыз ибан,
арԥыс намысдак дижьан, лыламыс иҟьашьит абри аԥҳәызба.
Ԥшра-сахьала лара иаҳа-иаҳа дыбзиахон. Лцәа-лжьы шуан.
Дазгәыҳәуан абзиабара, аха иабаҟаз! Дызгәаԥхоз арԥарцәа,
илыхьыз анраҳалак, иналԥырҵны ицон. Иамҳәакәа аӡәы
диццар, дышкаижьуаз лдыруан, иаҳагьы лхы лраргамон, хьы-

324

мӡӷын. Дыҟагәышьан. Исыхьыз сылахь ианызаарын, лҳәан,
лҽаанылкылеит уаҟа. Аха аԥсабара иара атәы ҟанаҵоит.
Илыхьыз ламысдарас изымшьоз, ахатәарагьы ԥхазымшьоз
аӡәы длыдылкылеит. Дтәым милаҭын иара, аха ахаҵа баӷьа
замана, лгәы бзиа, лхы бзиа, лцәа дҭыԥхаауа аԥҳәыс даниоу,
убас аҿиара далагеит, уи аҳаблан, зегьы еидкылан ирыхшаз
аҟара иара ихала ихшеит. Уажәы унеишь, иҟоу убап. Иԥҳацәа
хаҵа ианца, иааганы иара иванирхеит, иҷкәынцәа аҳәса
ааргеит, иваӷӷа аҩнқәа дыргылеит. Иара итәхеит уи аҳабла...
Сара сыламыс дууп ҳәала уажәшьҭа уара!
– Адинхаҵареиԥш, убри аламысгьы џьоукы рхы иадырхәон, убри акәгәышьоуп иҟалаз. Аԥсуаа ԥсҳа шәҟәыс ирымаз
аламыс акәын,– иҳәеит Билал.
– Уара антихрист, дад, Билал Лоуба, амыцхә иуҿахацәеит
уи аԥсҳа шәҟәы аӡбахә, – иҳәеит Мураҭ, иажәа аҵәы
налаҵауа.
– Уара изҳәогьы Анцәа имҵаныҳәо аӡә уакәӡам...
– Сара ақыҭаҿы маҵура хәыҷык салоуп, «Зылԥха ҳауша»
писаруп. Аарла ҷышәрак здыруеит. Уиаҟара уаҩ ибла сыхгылом, уара уоуп...
– Сара усазҵаауазар, исҳәо убриоуп, уаӷа бџьарс
имоу цқьа иузымдыркәа узиабашьуам. Ҳәаҭыхлеи
шәақьымцалеи ақәԥара аамҭа, Анцәа иџьшьоуп, ицеит.
Уажәшьҭа ақәԥара аҭахуп даҽакала, зынӡаск даҽакала.
Ақәԥара, ауаҩы иԥсы азы. . . Ақәԥара, ҳара ҳиашара ауаа
рхы-ргәы иҭаҳҵарацы. Агәызҳәа ухысны ауаҩы ишьра
уамак ахшыҩ зҭаху усым.
– Ииашоуп. Ухаҭа ус уҟамындаз, иахьа уахьцо амҩагьы
уқәломызт. Амала, маҷкгьы ухы уеиҷаҳалар цәгьам. Ахысрада
акгьы злам ауаа, ирызныҟәымгоз аҭыԥқәа ныркылеит. Аӷа
диҵәахуеит, дихьчоит ҳәа хҭынҟьак урымҭааит. Сара схаҭа­
гьы, сшымгәыӷӡоз снанагеит, писарс аусҳәарҭаҿы сахьыҟоу.
Изхысҳәаауа, сара стәы мариоуп, уара уоуп...
– Ухы абзиара аҟнытә иуҳәоит. Уара уаҟарагьы ари аамҭа
ааира иазықәԥада!
– Усышьҭаланы уааила, ахаҳә дукәа ҭажьуп, аҽы ахҟьашар
ҟалоит, – иҳәеит уажәы аԥхьаҟа инеиуаз Мураҭ.

325

Агәгәаҳәа еилаҽҽон арҩаш, ашәах хчыла, ихәашьӡа.
Рыбжьы еиныҩуамызт иеицәажәо амҩа иқәыз. Арҩаш
алҽҽан иахьаауаз инаркны, аҩхаа зегьы ахәхәаҳәа иҭасуан
аԥша. Агаҿан, аҳауа ҟәыкӡа иахьшызынтә иаауаз, ари ашьха
ԥшалас гәырҷкәынгаха инарылсит. Аҽқәа гәаҵаӷаранӡа аӡы
рхьыҵәҵәа, арҩаш ирны ианынаскьа, ус иажәа инациҵеит
Мураҭ:
– Аӡәы игра иӡап, сара схатәоуп исҳәо. Сахьыҟоу аҭыԥ
аҿы машәыршәа снанагазшәа схы збоит зны-зынла. Аамҭа
ҿыц иааиуаз ахы ахьцо-иахьаауа еилыскаауа сыҟамызт.
Шәҟәык снаԥхьо, ҷышәрак сҵазаргьы, сызҿыз џьмахьчаран.
Ажәлар рус ҳәа, сҽазҵәылхны акгьы сашьҭамызт.
– Уашьҭаӡамызт? Ҳа-ҳа-ҳа! – ибжьы ҟәандаӡа даччеит
Билал.
– Усхыччома?
– Ааи, ааи, сахыччоит, иуҳәаз сахыччоит! Ари аамҭа иашьҭаз среиуаӡам уҳәарцоума иуҭаху? Даҽаӡәы иҳәар даҽакын.
Схы сгәалашәозар аахыс уздыруеит сара. Ҳаблак ҳаицалҵит,
ҳхәыҷра еицымҩасит.
– Нас, ҳамҩақәа хазы-хазы ицеит...
– Усшәа иубоит акәымзар, мҩак ҳаицықәуп. Цқьа уазхәыци? Ак уасҳәашан, жәаа шықәсазы, Кәыдры ацҳаҿы,
ахаҳәгәара даваианы аменшевикцәа ирылахысуаз дарбану? – иҽы аӷәра наҿархханы даахьаҳәын, иҩыза днеиҿаԥшит Билал.
– Урҭ ашәақьымца рыласҵон, ииашоуп. Саншьак дынхоит
Баӷлан, амшын аԥшаҳәаҿы. Уҳәа далам, ууы далам, ашьац
зшьапы иаҵазмырҟьыцуа уаҩ ҭынчк, уаҩы ныхгыла-аахгылак
иоуп. Игәнаҳа рзымгартәы, убарҭ аменшевикцәа Аԥсны
иахаԥаны ианыҟаз, уахык илеины илаиқәлан, иҩны, иказарма, икәытҵара, хыбрак ааизаанмыжькәа амца лацраҵаны,
илықәыццышәаа иргеит. Аамҭа ҭагалан акыр инахысхьан
еиԥш, ацәҳәыра аҟнытә аԥсаса ҳаманы ҳалбаан, хьаа-баа
ҳамамкәа аԥсҭа ҳҭан. Саншьа изыруз ансаҳа, сашьа гәакьак
илеигәыдҵаны дыршьызар аҟара сгәы иалсит. Убас сгәааит,
сыԥсы ааины сыхәда икылахо.Сшәақь, стапанча, сҟанҭаруаз
сыкәыршаны сҽааибысҭан, амҩа снықәлеит, саншьа рыцҳа

326

ишьа зурц. Ҵабал салсны, Маҷара ацҳа ахьху снаӡон еиԥш,
санԥшы, џьоукы еиқәных иаауеит. Ирацәаҩуп. Џьаԥҳаныла
ишеибыҭаз ала, бзиарак згәы иҭам џьоук шракәыз здырит.
Снымҩахыҵны сҽааԥхьаскырцгьы сыӡбеит, аха сзықәтәаз
аҽы ҽы-ццышәк акәын, иҭрысны аҿынанахеит дара рышҟа. Абрагьыҩҵас сеибыҭаны санырба, сдырбаандаҩырц
рыӡбан: «Уабџьар шьҭаҵа!» – ҳәа ршәақьқәа ҩасықәыркит.
Удырбаандаҩыр – хьымӡӷуп, уԥсыр еиҳа еиӷьуп. Сара
сҭахоит, аха сыԥсы мариала ишәысҭом, сҳәан, сыԥан сынҽыжәԥан, ҵлак ашьапаҿы сыҽлавакны: «Ламыс шәымазар,
шәысԥырхагамхан, сара сшьа зурц сцоит. Санышәмышьҭ,
ԥыҭҩык шәласышьҭуеит!» – сҳәеит. «Дызусҭада зышьра
уцо?» – ҿиҭит аӡәы. «Саншьа дыхдырҵәеит аменшевикцәа.
Аҭаҳмада ихыччашьа зеиԥшроу дсырбарц сцоит!» – сҳәеит.
«Уара ҳара уаҳтәызаап. Аменшевикцәа рабашьра ҳцоит
ҳаргьы!» – ҳәа ҿырҭит дара. Схәыцын, схала заҵәык қәылара
сызцарызеи, исыццаша ар еиқәных ишгылоу, сҳәан, срыцны
Кәыдры ацҳа шыҟаз сҿынасхеит. Уаҟа, ишудыруеиԥш,
ҳаибарԥхақәеит шәақьымцала. Кәапеила истеит саншьа
ишьа..
– Уаншьа инхара зыблыз рықәхра уашьҭан, уиала
еиқәурхон, Мураҭ, уара ухаҭа унхара. Ибзиоуп, ҭаҳмадак
ихыччаны иахьцаз мацара угәы ԥнажәазааит. Ишсоуҳәара,
ҳқыҭа Аԥсара абольшевикцәа Асовет мчра анышьақәдыргылоз урмыцхрааӡоз?
– Абольшевикцәа адгьыл шәаҳҭоит анырҳәа... Адгьыл
атәы цәгьоуп, умбои, афаст.
– Уажәы сара уахьсыцу?
– Ари даҽакуп. Уареи сареи ҳаиҩызцәа бзиақәоуп. Ҳшыхәыҷыз ҳаибааӡеит. Аԥсреи аӡреи урықәгыланы, амҩа хьанҭа уанықәла, сумыцхраауазар, уаҳа санбаухәо, Билал. Исҳәар,
ҳәашьа сымам акәымзар, даараӡа ишәарҭоу, ихьанҭоу амҩа
уқәуп, – иҳәеит Мураҭ.
– Уаҳа ԥсыхәа ыҟам, – иҳәеит Билал, игәы дҭахәыцуа.
– Ус акәхап, аха ашхырцәаӷьҭра унапы аҭшьра...
– Унапы зҭушьуазеи? Уаргьы ушхырцәаӷьханы, рыҭра
уҭалар?..

327

– Сара ибзианы издыруан урҭ аишьцәа. Аиҳабы ауаҩы
ҟәымшәышә ззырҳәоз иакәын. Аԥсаса ҳаманы ашьхаҟа
ҳанцоз, ҳанаауаз шаҟантә ҳамҩахганы пату ҳакәиҵахьаз.
Раҳәшьа, ран, зегь рыла Анцәа игәаԥханы иишаз ҭаацәаран.
Зегьы леиқәыбга ишԥацеи! Сара данызба зынӡа дқәыԥшӡан
раҳәшьа, аха убасҟангьы дшыԥшӡахара дыԥшӡахахьан. Лашьцәа шԥалықәӡи! – иҳәеит Мураҭ.
– Илхарагәышьоузеи? Излаздыруала, лара лхаҭа дылшьырц иақәылкызаап лцәа ԥызҽыз. Ашәақь кынԥааны
ды­шнеиуаз, лашьцәа лыхьӡеит. Иҟалаз анеилыркаа – уи
акәхеит. Иаразнак ихьӡаны дыршьит. Иара аҭакәажә аҩны далаибылхьан. Иҷкәынцәа бзиақәан, аха знык абна
ианылала, абна иара атәы ҟанаҵоит. Рыкразы ицақәахьеит,
ирыкәшахьеит, аха кышьа рмоуит.
– Уара ухалазаҵәык уабарыхәагәышьо..
Ашьха ацара-аара иашьцылахьаз ҽын Билал дзықәтәаз
аҽы. Маҟаҵас ипаӡа, џьара иҭахәало, џьара аҽыриашо,
анаара иаҿганы иган аныҟәаҩцәа зныз амҩахәасҭа. Уи
амҩахәасҭа, аӡы анҭаба, ашьац зҭиааз аӡышьҭра еиԥшын.
Шьхацанынӡа, ишәаԥырҳаԥуа шәарахк нанымсуазар, уаҳа
шьапы иакәаҳауам. Иаауқәыӷәӷәартә иҭынчын ашьхақәа.
Ахәларагьы, аҩхаақәа ҭырлашьцаауа, ашьшьыҳәа ашьхақәа
рықәцәахь аҩеира иаҿын.
– Иуцәызӡар акгьы иаԥсам, удам здам даҽаӡәы инаскьагаразы саауамызт абрахь, – иҳәеит Мураҭ.
– Ушәома?
– Сзымшәарызеи! Урҭ аишьцәа абрагьцәа цқьа рыӡбахә
умаҳацзар ҟалап. Уаӷоу-саӷоу иԥылааит амҩа ҭшәараҿы
Ҭарсхани Аруҭани.
– Акыр бжьоума уаха ҳахьԥхьонӡа?
– Ҳахьналбаауоуп. Шьхылан, шьхыҵын ахьшьцәа ԥхьарҭас ирымоуп уаҟа. Амца аиқәҵарҭа маншәалоуп.
– Уара ашьжьымҭан шаанӡа аҽқәа уманы ухынҳәыроуп
аҩныҟа, – иҳәеит Билал.
– Унарԥшны иусырбап дара аишьцәа ахьынхо, нас аҩны
уахыкәшаны анеишьа, уара уазхәыц. Рымариа шубалак –
урылга!

328

– Исҭаххозар исыцхрааша ҩыџьа ыҟоуп уи ақыҭан. Уахсиҭ
Канбеи аурыс Сҭеԥан Максимови.
Адәҳәыԥш агәҭаны иқәгылан амҵан еиқәырҵоз амца
зган цәнарбблыз ахьаҵла. Аныҟәаҩцәа рыҽқәа акәадырқәа
рықәырхын, иҳәларц ишьаҳаны иноурыжьит. Ахы неихәларкит амца. Рыҵаҟаҵәҟьа аҩхаақәа ирыбжьҟьа, ахаҳә
дуқәа ирынҟьа-рынԥо, ишәах мацараха илеиуан Бзыԥ.
Шьхатәылан раԥхьатәи иҵх далаӡырҩуа, ауапа икәырша­
ны диан Билал Лоуба.
6
Ҭабзала ақыҭан иахагылоу ахра ахыцәқәантә асыԥса
рбганы хынтә иларышьҭхьан х-ааԥынрак. Ес-ааԥынра ацәа
ҿыц рхало рҽеиҭаркуан дәи-бнеи. Акырӡа аҽеиҭанакит
ауаа рыԥсҭазаарагьы. Еиҵеиуа, жәла бзиа, жәлада ҳәа
«иаҳхылаԥшхәу» уаҳа еилимхуа, алаба рыхнашьылеит
аамҭа ҿыц.
Амра ашьхақәа ишрывҵуеиԥш, уи аҽеиҭакра амш, Аԥсны
агаҿантәи ашьхақәа ирхыҵны, Ҭабзала ақыҭа ианалаԥха,
мшқәак ааҵхьаны, Шьазина илшәылҵаз ашәы иахьа уажәгьы
илшәуп лыԥшӡара хнашьаауа. Арҭ ахышықәсак ирхымҵуа
лыблақәа ирху алахьеиқәҵара, дааузымдыруа, еицанакит
лхы-лҿы.
Абар хышықәсоуп ишәаԥырҳаԥуа, аҵх лашьцара рҽалак,
мызкы-ҩымз рахьтә знык-ҩынтә рыҩны иааины, ашара
адәы иқәлаанӡа, еиҭах аҳаԥы лашьцарақәеи абнатоуреи
рыҽ­рымардоижьҭеи Шьазина лашьцәа Ҭарсхани Аруҭани.
Урҭ раб игәараҭа иацәыӡит. Шьазина лакәзар, лыблақәа
ирыхбалеит анасыԥаз лгәыӷрақәа, лхәыцра ссирқәа. Дышқәыԥшӡаз дыԥҳәысеибахан, зыбз ада зыхәламыз хҩык ахшара лымацара заҵәык иааӡаны ршьапы иқәлыргылеит, иуаалтәит ран. Амаҳә гәазырҳагеи аҩнаҭа зырлашо аҭацацәеи
рзыԥшрада хьаа анлымамыз аамҭазы, иаалырҟьаны ибгаз
ахреиԥш, лгәыӷрақәа зегьы мышкы иналагӡа ихәаш-хәаша
инеилаҳаит. Лыԥҳа лыпату аԥҽра, лыҷкәынцәа зықәшәаз
ауаҩы ишьра лыбла ишабоз лхәышҭаара аиқәыцәара, арҭқәа
зегьы лзылхымгеит. Ааԥынра анааиуа ашьац ԥшқа нықә-

329

иаауеит, абаҳча аҵыхәан, раб ивараҿы дахьжу лҳаҭгәын.
Инавсуа усгьы нарҳәоит: «Былахь егьанымызт акәымзар, бхы
аџьыка ықәхны ибааӡаз быҷкәынцәа бхагыланы бымҩахь
бнаскьагазҭгьы, џьанаҭ бымцоз!» Шьазина, уи аҳаҭгәын аҿы
амыткәма анылҳәоз, лан лызхьра адагьы, илҵәуон лхаҭа
лынасыԥдара, лашьцәа рлахьынҵа, рԥеиԥш.
Ԥаса ирымаз арахә рацәа уажәшьҭа избодаз, насгьы
изҭахыдаз. Инырххьан. Жәхьа заҵәык рызгәарлон. Шьазина
лыблақәа заҵәык ааԥшуа, касы еиқәала лхы-лҿы ҭаҳәҳәа,
ашәы лхьыссы ажә лхьарц дааиуан аныга лыманы. Ақыҭа
аҭынчра ахазыртәаз ааилашәшәра, даԥштәыкны далаӡҩон.
– Изысҭахузеи ажә исхьо, баша амала аҳәыс иаԥсырхоит
ахш. Иацтәи ахырҵәгьы абҟәыл иҭаҵәыҵәит, – лҳәан, агәашә
аартны, ашҭахь инҭалыжьлеит ажә. Аҳәыс гәырӷьаҵәа, аҵы­хәа
авиҳәа иҟьо, ан инаҵалеит. Аӡәы дылԥылар, лхы-лҿы ибар
ҳәа дацәшәаны, лкасы иҵегьы иналҿыкәлыршан, адәахьы
дынҭыҵит. Ԥшахьк налҿалырсыргьы лҭахын. Аҽнынтәарак,
адәахьы даадәылымҵӡакәа, лашьцәа рзыҳәан амаҭәа асра
даҿын, лхы хьанҭаӡа, дкараха дыҟан. Лыбла ааҭнахӡеит
асра. Изырҭахузеи лашьцәа ариаҟара, аха лара лызаҵәра
алалхылгоит, насгьы, уаҳа иҟалҵарызеи лара урҭ рзыҳәан?
Шаҟантә дахьхәуа илгәалашәахьоузеи, усҟан, уи амш мыхәла
аҽны, лхы иҭашәаз адунеи аныҵра – иара убасҟанҵәҟьа
иахьыналмыгӡаз. Анцәа дырзылԥханы инхозаарын-инҵуазаарын лашьцәа. Аха уи ҟалҵар, хыдараны илбеит. Иԥаҵа
далаччо дцон уи. Лшьа лурц лҭахын лара лнапала. Иамуит.
Дәи-шьхеи агәыҵаҳәҳәа, иууаӡа ирхатәаз аҭынчра
иалҩуан, ашшы ахга Бзыԥ аӡиас ашьҭыбжь. Арҭ ахышықәсак
илхылгахьоу, дызлаԥшхьоу агәырҩеи алаӷырӡи идырҩаз,
лгәы иҟәандаӡа цәанырра ԥхак нҭысит абыржәы. Еиқәцәашь,
еимгәашәы, инахьхьынтә иааԥшуа ашьхақәа рыжәҩа иқәу
анаҟәгьы инакьыслоит амшын ахьтә иҟәандаӡа иаауа аԥша.
Уи аԥшоуп Ҭабзалатәи ашәаԥыџьаԥ зырҿыхо, ашьамхы
зырҵаруа, абӷацамкыра дәкаршәраны иазыҟазҵо ақәасаб.
Лгәы иҭысыз аԥсҭазаара аԥхарра хра бӷаларҭак дынхықәгылазар аҟара даршәеит Шьазина. Изакәызеи? Иабаанагеи?
Абасҟак дызлаԥшхьоу ашьҭахь, лашьцәа рымҩа аԥшреи

330

лан лҳаҭгәын ахылаԥшреи рҷыдахаз, иарбану хәыцырҭас
илоураны иҟоу?
Лыԥсҭазаара мҩасроуп, Хьыса ԥсаҭа шкәакәа леиԥш,
азаҵәра лышьклаҳәуа ишлышьҭоу. Егьырҭ зегьы ракәым,
убри аҭакәажә лыԥсы мацарагьы ҭыԥ лнаҭарым. Шаҟантә
лхы агәра алыргарц лҽылшәахьоузеи аҭакәажә лҭахара
лара ишылхымҟьаз, лара ишылхарам, лынамыс уи азыҳәан
ишыцқьоу. Иауам. Убригьы лызхәыцра мчыдахеит уажәы.
Ацәахаа дҭахәхәа дшалоу, ԥхыӡ ссирк даашьтнаԥаалоит
ауаҩы. Дцоит дәи-бнеи, шьхеи-ԥшаҳәеи дырхыԥраауа. Иара
ахала инҵәаанӡа, иԥхыӡ абара дзаҟәыҵуам. Дымчыдоуп
ауаҩы усҟан. Абри иаҩызан Шьазина илызҿыхаз агәаҳәара.
Ихышхыҵәаны иаауан нкылашьа лзамҭо, дытҟәаны дышьҭыхуа. Амцаԥшь иаблыз аҵиаа еиҭах илнагарцу ажәҩани
амреи ирзыгәышьуа абӷьы иаҵәа?.. Дцароуп наҟ иаарласны,
дцароуп аҩныҟа. Дныҩналаны лҽылҵәахып, ҳаҭгәынҵас
дацәшәо, илцәымӷу аҩны ҭацәы. Алампа ҭааӡа иаркны,
лашьцәа аӡәыр аԥенџьыр днасуама ҳәа дшыԥшу илыршап,
мамзаргьы илыргьежьлап лдырдха гәыԥҵәага.
Издыруада дааир лгәыла ӡӷаб Алиса. Ишеицәажәо ԥыҭк
аҵх ргап. Мап, лыҩныҟагьы дашьҭуам лгәаҵан иҿыхаз.
Бырфын хҭарԥа... Изхәыцрагьы даҟәыҵхьеит. Урҭ аҩажәакгьы
имҳәаӡазшәа, иҽыныԥхьеикит ашьшьыҳәа, акамаршша ацәа
ианҭалауеиԥш. Лхы дыҭҳәааны, лакәҵас дыӡбуа, аҟазшьа
ссирқәа илҭақәаз зегьы наимнахын, дзакәыҵәҟьаз аахтны
иаанарԥшит, ҽнак лара илшәылаз ашәы. Анасыԥ азхәыцшьас
илымаз лара, аха иара итәы иҳәандаз. Убригьы изымгәаӷьит.
Дыҟаӡамызт ус еиԥш ауаҩы, лара длыӡбеит, лара дагьылышьҭит бла дахьамбо. Шаҟа илцәымӷхазеи, жәаха ҽнак
ҽыла дшаауаз данаалԥыла. Аҩы дашьызшәа, лшьаҿақәа
еилаԥсеит. Икаууа ԥсҭа еиҩыхаак инҭаҳаны ицеит лгәы. Ԥхыӡ
бзиак иаҩызаз хәыцрак лгәаланаршәеит уи аиԥылара. Уаҳа
акгьы. Лқәыԥшра ҽырххыла иаалԥылан, иналывсны ицеит
иныҵаба. Изылҭахузеи иара убри агәаларшәарагьы?
Аа, абар, шаҟа иласу Бзыԥ ихыхәхәала иасуа аԥша.
Аҵәгәырқәа рҭаҳара иаҿуп ҷкәынцәа хәыҷқәак, аилашәшәра
рҽалак, нас уаха иахьиоу иазхәыцлап, ашьжьымҭан ишаҟара

331

ԥсыӡқәоу аӡы иҭырго. Еиқәҿырҭып: «Акалмаҳа! Акалмаҳа!»
Дасу иааикуа, уеизгьы, аӷлам иаҟароуп. Агәыла ӡӷаб Алиса
даарушь? Длашьапкуа длыҳәароуп уаха аҩны дылзаангыларц. Ишыҟарҵац, уажәы џьара еизаны ашәа рҳәозар,
икәашозар акәхап лҩызцәеи лареи. Иларҳәақәахьеит лара
Шьазинагьы днеиларц ус иахьеизо. Лыбла ихырбаалоит ҳәа
лара игәнылго аҵкысгьы, еиҳарак дзымцо, лхы ахылбаауеит.
Лашьцәа рылымкаа...
Аӡиас ахықәаҿы днеин, лада-ҩада амҩа даԥшуан Шьазина, аӡәы иааира дазыԥшушәа. Аԥша, рхыцәқәақәа еиннаҟьон,
ихәхәа-хәхәаӡа еилагылаз алҵлақәа. Ихжәаны икажьу ани
ауахәа арҭ ахышықәсак рыла иаҳагьы ибажәхеит, иаҳагьы
анышә иалалеит наҟ иалаӡырц. Аа, абри ауахәа дықәтәан
аҭакәажә Хьыса, убасҟан, раԥхьаӡа Мырзаҟәыл иӡбахә
анлалҳәоз. Иҟалап, иара убасҟан акәзар ахы аныҵнахыз
иаԥшәымаха лыблақәа ирыххалаз алахьеиқәҵара. Издыруада, алаапк ақыҭа ианалалаз аҽны, уи ауаҩ даныналҿаԥш,
абырсааҭк азыҳәан акәзаргьы... Шаҟа ииашаны изылҳәазеи:
«Илаԥш аԥарԥалыкь амҵәыжәҩақәа хнаблаауеит!»
Ажәҩан ахәашьра иаҿуп, уаха амш цәгьахар Аруҭан, ма
Ҭарсхан руаӡәык даалыдымҵаалар руӡом. Алисагьы дмааит,
аҵх маҷк ианаанаскьалак, алампа аркны, азал астолаҿы
иқәлыргылап. Уи ала еибадыруеит. Шәарҭа ыҟамзар, аԥенџьыр аӷәышәқәа аалыртуеит, харантәи алашара рбарц.
Аӡәыр дсасны дырҭаазар, мамзаргьы аҩны акәша-мыкәша
ала шуазар, усҟан иалыркуеит аԥенџьыр аӷәышәқәа.
Ахәаҿынтә алашара анырымба, рышьҭахьҟа инагьежьны,
шәарыцаҩгьы иахьимбаша ахрақәа, ма амшә ҭыҩрақәа
ирызцоит.
Аҳәыс аҵхны ажә амҩаду ахь инҭылцан, амца ахы злеихәлалкыша фархьқәак лгәыдкыла лҿыналхеит еиқәылашьца
игылаз аҩнашҟа. Ацха кәакәарқәа рзылжәышан уаха, аӡәыр
дшаауа лдыруазар. Ашыла ҷыҷны илырмазеихьеит. Усоуп
ацха кәакәарқәа шыҟаҵатәу, нас ԥхасҭахара рықәӡам. Ԥаса
убас иҟаҵаны аҳаҭа хәыҷы азна ирзылгаз, мызкы наҟьак
ирызхеит. Иахьылдырбахьаз аҭыԥан, ахра ашьапаҿы, ахаҳә
еиҟәырԥа иныбжьаҵәахны дааит.

332

Ажәҩан иаҳа-иаҳа аимаҷыҩра иаҿын. Ашьхақәа рахь
аԥша ҵысызар акәхарын, ауу ахга иааҩуан арҩаш абжьы.
Ацәа иҭанагалон ақыҭа. Еиқәҿызҭуаз арбаӷьқәа, рыгәҭыхақәа еибырҳәаны иалгеит. Лашбыжьқәак уарла-шәарла
иналыҩлоит. Амза шеишеиуа, иҭҭәааӡа, ашьхақәа иҩархыкны иаацәырҵит, аха ақыҭа алаԥшыха амҭакәа, рҽынаҿажьны ихырҩеит аԥҭақәа. Ақәа цыра шәпақәа, аҩны абаџьыр
хыб иахьықәкәашоз рышьҭыбжь гон. Ашҭа анҭыҵ, ахкаара аҵыхәахь ихараны ишит ала. Иабазеишь уажәааны?
Ашәындыҟәра ааигәара акәакьаҿы икҿагылан хызаҵәла
еиҵаз ашәақь. Лашьцәа аӡәы аҵх иҽалакны дааиуазар, ала
нхыш-ҿышны, нас игәыбзыӷуа иааҟәыҵуеит. Тәымуаҩык
дабозар, ашра иаҟәыҵӡом. Ус акәымкәа, агыгшәыг афҩы
аҿасзар, ма иабазар, усҟан ашышьа зынӡаск даҽакуп. Шаҟа
ҵхы наскьалгахьоузеи, ллымҳа кыдҵа алашыбжь дазыӡырҩуа. Ицәажәозар аҟара, ашышьала «абызшәа» лҵеит
рлеиқәаҵәа ду. Агыгшәыг гәанаҭаны ишуазар, дхысуеит,
ашәақь ахы аԥенџьыр инылакны, нас атрышәбжьқәа гоит
агәыларантәи, ма џьоукы ыҩны иаауеит иналхылаԥшырц.
Ирҳәо лаҳахьеит ашәарыцаҩцәа рҟнытә аԥхынра
ааимҭазы, ахьшьцәа анышьхыло, мыцхәы рыҽдырцәгьоит
ҳәа ақәыџьмақәа. Рҽеибаркны идәықәуп, алашәага еишьҭоуп. Дныҟәызго лыжәзаҵә аҵкысгьы, машәыр ахьырҳәа
дацәшәоит ала. Лымацара даныҟоу акәым, бџьарла еиқәных,
рҟанҭаруазқәа еилаарцыруа лашьцәа анааиуагьы иароуп
изықәгәыӷуа. Ашәарах ус иазкрым ашәарыцаҩ ихԥша, аҩны
аӡәы данахаҩа, иара ишгәанаҭо еиԥш.
Ашәақь ныкҿылԥаан, аԥенџьыр лхы нкылакны цқьа
дазыӡырҩит алашыбжь. Иашышьоузеи? Агәылацәа аӡәыр
дааиуазар, лхала дшыҟоу зегьы ирдыруеит, дымшәарц,
харантәи ҿырҭуеит, насгьы агәылацәа ала иадыруеит, ас
дыхҭакны аӡәгьы иеишуам. Аҵхгьы, цас иауашәа, еимаҷыҩны
еимаҳаит уаха. Иҟьалаз аӡәы амца лашара ибазҭгьы,
дымҩахыҵзар ҟалап. Издыруада, Аԥсны агаҿантәи арахә
рыманы аара иалагазар ахьшьцәа. Жәытәнатә аахыс урҭ араҟа мҩахыҵырҭас ирымоуп. Агәашә ааигәара, алраҿы рырахә
надыртәоит, аҳәымца анеиқәырҵалак, арахә уаҟа иааныжь-

333

ны, дара аамҩахыҵуеит. Сасык ишиԥылац еиԥш иахьырԥы­
лоз адагьы, урҭ излареигәырӷьоз, уимоу, рышьхнылара, рааира иззазыԥшыз даҽакгьы ыҟан. Рҳаҭхәыжәқәа ирҭаԥсаны
инаргон аџьыка. Уи араҟа, ҭабзалаа рҳәашьа, акапан ахьы
иаԥсан.
Хымԥада, убас џьара аӡәы дымҩахыҵит уажәы. Урҭ
ахышықәсак имааиц хьчахап. Издыруам, ҭынха ааигәак
иакәымзар, ԥҳәыск лымацара дахьаху аҩнахьы иԥхьарцы
амҩахыҵра ишаҟәыҵхьоу амҩа хара иқәу. Адәахьы, ҵлак
амҵан измыршартә аҟара, ақәа кыдҵәаны илеиуам. Аҩны зхы
ақәкны иаауа аӡә иоуп. Еимырдарц акәзар, дашьцылахьеит,
имариоуп, иныҩнаԥшы-ааҩнаԥшып, аҭуан инықәыԥшып, уаҳа акгьы. Иабалҵәахгәышьо лашьцәа аҩны аҩныҵҟа. Абар
дааиуеит, алашбжь ааигәахоит. Ибжьы иргап... Уажәымзаруажәы...
– Уарбану? – аԥенџьыр лхы нкыллырҳәҳәан, ҿылҭит
Шьазина. Лыбжьы аҵх лашьцара иналаӡит. Аӡәгьы илаҭеимкит. Бзиара згәы иҭоу уаҩызар, аҩны ашьҭахьала дзааиуазеи?
Ала шуеит аҽидцаланы, идҵәаало, дтәымуаҩуп.
– Бымшәан, Шьазина, – ибжьы ныҵакны иргеит иааиуаз.
Ахаан илмаҳацт ибжьы, иабеидыруеи лыхьӡ?
– Уаасышьҭуам, уарбану умҳәакәа!
– Цәгьара згәы иҭоу уаҩым. Бшәақь бнаха наҟ. – Уаҳа
аҳәаха лмаӡакәа, ашә ааиртын дааҩнашылеит. Лгәы нҭыԥсааит Шьазина уи данынаихәаԥш. Ишәыз амаҭәа зегьы ажәмыжәын. Илахь иҭаршьшьны ихан ахҭарԥа. Иуапа анааим­
ҟьа, лылаԥш нақәшәеит, лашьцәа реиԥшҵәҟьа, аҟанҭаруазқәа
еилаарцыруа икәыршоуп. Дшааҩнашылаҵәҟьаз, џьоукы ишьҭаны дырбар ҳәа дшәозшәа, дласны ашә наиркит.
– Исҭоубоуп, цәгьара сгәы иҭаны сшымҩахымҵыз.
Шьазина ашә ааимԥааны дындәылҟьа дцарцгьы лгәы
иааҭашәеит, аха ицәажәашьа лгәаԥхан, лҽаанылкылеит.
Ԥҳәыск лхала дыҟоуп, исцәагозеи, мҩаныфак даҩызоуп ҳәа
дхәыцны дымҩахыҵзар, игәы дажьеит.
– Уааи ахәышҭаарахьы, унатәа, уаныҩналах...
Ихахәы, иԥаҵа, деимиааны, хымԥада, дабрагьуп, мамзаргьы абна даалымҵӡо арахә ирыцу хьчоуп. Ихҭарԥа анааихих,

334

иблақәа цқьа днархыԥшылеит. Урҭ лгәаҵа инҭаԥхеит иҟәандаӡа, ааԥны мшык иаҩызаха.
– Ара, шәара шәҟны, амца макьанагьы ихаауп, – иҳәеит
аҵх зҽалакны иааз асас иҽырԥхауа.
– Уара уабанӡатәиу?
– Аԥсны агаҿатәуп.
– Адунеихаан сымнеицт, – лшәақь лабашьаҵас илыҵарс
илкын Шьазина.
– Бара аӷацәа бымоума?
– Изхуҳәаазеи?
– Ашәақь кны бсыдгылоуп. Сзыхбырҟьагәышьозеи??
Исышьҭоу сзымхошәа!
– Ишԥа, уркырц иушьҭоума?
– Шықәсык ҵырц егьагым уажәшьҭа, иарҭак схы нылаҵаны
смыцәеижьҭеи.
– Узыниазеи, уабрагьҩума?
– Среиԥшӡами абрагьцәа? Иаҳҳәап, башьцәа?
– Сашьцәа уҳәоу? Урҭ уара иабоудыруеи?
– Рыӡбахә саҳахьеит. Хацәа бзиақәак роуп, рҳәоит. Ҳаиԥшуп даргьы саргьы лахьынҵала.
– Абзиара уԥеиԥшхааит, – Шьазина лшәақь наҟ иныкҿалыргылеит. – Сара соуп сашьцәа зыхҟьаз. Сара соуп
изқәыӡыз.
– Ибхарагәышьоузеи амчымхара бақәшәеит. Ахаҵа
изыҳәангьы ирҳәоит, ианиашьа ихаҵашьоуп ҳәа.
– Сыгәнаҳа Анцәа илықәимыршәааит сан. Сшьапқәа
лыҽрыкәыршаны аҳәҳәара далагеит, сылмышьҭит.. Сара
снапала силгон. Сашьцәа рыҩны иахызаарын иахьа! – лара
хьаа дуны илымаз, асас данахькьыс, иара изыҳәа аҵкыс
лхазы иаҳа илҳәеит. Ашьҭахьоуп даназхәыц, изалҳәо ауаҩы
урҭқәа абеидыруеи, иуссгьы ирылоузеи ҳәа. Илаҭәамыз акы
ламхаҳәазшәа, лҽаанылкылан, усгьы днаиазҵааит:
– Изакәызеи, мшәан, уара изуасҳәо?
– Сара сыгәра ганы исабҳәаз, анышә иаҭаны ибҵәахыз
акы иаҩызоуп, – иҳәеит асас, дааԥышәырччан.
Шаҟа иқьиоузеи, иараби, ари ауаҩ иччаԥшь. Дԥышәырччоит, арахь лахьеиқәыра хәыҷыкгьы илакыҵа

335

иҵубаауеит, анаҟә ҵаӷаӡа инеиҿысызшәа. Игәҭыхақәа рацәазар акәхап.
– Аԥҳәыс уаӷоу лыгәра игааит. Ҳара иаҳхымҟьо иҟоузеи!
Ухьӡҵәҟьагьы сыздыруам, арахь шаҟа уасҳәахьоу убоит.
– Сара Билал сыхьӡуп, Лоубоуп. Аԥсны агаҿан Аԥсара
ҳәа қыҭак ыҟоуп, убратәгәышьоуп, уажәшьҭа исзалоузеи
акәымзар.
– Аамҭа ҿыц иааиз уаӷаны уи иацәыбналаз уреиуазар, угәы
иалымсын, уахьрыдыркылашаз ҩнаҭам уахьымҩахыҵыз, –
лҳәеит Шьазина. Лара лхаҭагьы, иџьалшьеит лцәажәашьа.
Ианбыкәыз ас дырҿагыланы ахацәа данрацәажәахьаз?
Зынӡаск лхы лымпыҵҟьаӡеит, лыҽнылкылар цәгьамызт. Аха
арҭ ажәақәа ҳәатәын. Ииашоуп, лашьцәа абна илоуп, иабрагьцәоуп, аха ақыҭа ишаҟьо иалоу аҟьалацәа, апапцәа,
адикәанцәа ирхыҵәахырҭам рыҩны. Асыԥса аналаҳа, иагәыдчыло мацара, амч еизганы Бзыԥ илажәлан, аӡышьҭра
кеикеиуа ишарыцқьаз еиԥш, хышықәса рышьҭахь, ргәахы
ԥызҵәаз рқыҭа иалырцеит, идрыцқьеит ҭабзалаа, аха уиаахыс еиҭа иаақәеит. Ԥасеиԥш рыҽрыцәгьаны иҟамзаргьы,
уеизгьы рыбз аҭра иҭагылом. Ари асасгьы урт дреиуазар,
игәы иалымсааит...
– Аамҭа ҿыц иааиз, быхь згеит, Шьазина, сара исцәымӷ
акәым, Анцәа илбааԥшреиԥш, уи ааира амш сазԥшын аха,
иалыбхгәышьоузеи, иара анааи, дук мырҵыкәа, сара сыбналар акәхеит.
– Убасҵәҟьами сашьеиҳабгьы ишихьыз. Аиҵбы еснагь
маҷк дуаҩхыласын, аха аиҳабы, Ҭарсхан, дуаҩ ҭышәынтәалан, ҳқыҭа зтәыз аҭауад иԥсаса дрыцын. Убарҭ срыцрыҵны,
схы-сыԥсы сақәиҭны дунеи лашарак збандаз хәа дыҟан.
Сара, џьаҳаным зҭыԥхаша, дсықәымӡызҭгьы... – лылаӷырӡкәа
ҩхаҟәҟәалеит Шьазина. Иараби, цәажәараха ишԥалыси уаха, лгәы чны, сыгәҭыхақәа засҳәарыда ҳәа дыҟазма...
– Сара исабҳәо, Шьазина, аԥхьан исҳәан еиԥш, ашәындыҟәра инҭаҵаны ацаԥха абыркыр иаҩызоуп. Аӡәы иас­
ҳәарц сҭаххаӡаргьы, изасҳәода? Ауаа сырцәыбналаны абна
сылоуп...
– Узыхҟьазеи?

336

– Ауаҩы дысшьит.
– Цәгьарас иузиузеи? Шәыжәла хьымӡӷ аиргама? Уаӷоусаӷоу ауаҩы дишьааит! Иԥсыз дыԥсит, аха инхазгьы ԥсҭазаара бзиа иоуам. Сашьцәа агәашә инҭҟьан, шьоура рҿанынарха,
ҳан ԥсаҭа шкәакәа, арҵәааҳәа дыҳәҳәан, дрыԥхьеит игьежьырц, илылшоз акәымзар. Ацгәы аԥсы схоуп, сыԥсуам
акәымзар, убасҟан мацара сгәахы ԥжәаны сыԥсыр амуази.
Ҳара ҳгәаҟра аҭоурыхгьы ианӡалом. Угәы ԥысҵәеит, ухаҵкы.
– Иахьбасҳәогьы ԥшӡам, Шьазина, аха ӷәӷәала амла
сакуеит. Уаҩы иҿы инҭеиҵаша акыр бымоума?
– Уртәаны сышԥаухәаԥшуеи, сара афаха змауша! –
лҳәеит Шьазина. Илҭааз асас излеиҳәаз ала, иара иԥсҭазаареи лашьцәа рыԥсҭазаареи акырӡа еиԥшуп. Убри азыҳәан
мацарагьы пату иқәҵара луалны илыԥхьаӡеит. Фатәыжәтәымзар илымоузеи. Лашьцәа реиԥшҵәҟьа дихылаԥшып. Аха ишԥалыԥсыхәоу, иаҳәашьас иҟалҵарызеи, уаха
араҟа иаангылара шшәарҭоу. Лашьцәа рыкразы аҩны еиҭах
иақәлар, еимырдахыр ҟалоит. Уи адагьы, дара лашьцәа
еилыркаар, иахырҳәаауазеи? Еимабгааит, икыдхаҽа алеира
иалагеит ақәагьы. Араҟа, усгьы, амш аныцәгьаха, ишеилгаша аздырӡом. Уаҩы ибартә иҟоуп дышуаҩ хәыдам.
Аҟьалаԥалацәа реиԥш изныҟәара – намысдароуп. Асас изыҳәан рыҩнашә анакы – нас зынӡаск ицәаз акы иаҩызоуп
рхәышҭаара. Иамҳәашьасгьы илымоузеи! Ииашаҵәҟьаны,
акрааҵуазаап кыримфеижьҭеи, икрыфашьа уахәаԥшыр, уаргьы иугәаирԥхап.
– Шьазина, – иҳәан, ҿааиҭит Билал, – аҵхыбжьон
ԥҳәызбак бхала бахьыҟаз сааит, издыруеит, иԥшӡам, аха
изыбцәызӡарызеи, уаҳа ԥсыхәа сымамызт. Ус дук азыҳәан
сбацәажәароуп.
– Исылшо акы акәзар...
– Бхы иалбыршароуп. Бара быда даҽаӡәы игәра ганы
исызидҵом. Убри азоуп шәыҩнаҭа схы ақәкны сзааизгьы.
Аԥхьан ибасҳәеит, сеиҭақәыхуеит, исҭоубоуп цәгьара сгәы
ишҭам. Мышкызны сеилыбкаап. Ибасҳәо ажәак баҩбмыр­
шәан. Башьцәа исызрабҳәароуп...
– Сашьцәа ахьыҟоу сара исыздырӡом!

337

– Ибыԥшаароуп.
– Урҭ рыбла сҭамԥшижьҭеи хышықәса ирықәуп! –лҳәеит
инаҿаршәны Шьазина.
Мдыршьа имамызт Билал уажәы аԥҳәызба иаалҳәоз зегьы
аӡәыр дбазҵаауазар иҳәа ҳәа лашьцәа иларҳәаз шакәыз.
Дыршәаны даҽакы лырҳәашьа ыҟамызт. Лашьцәа рзыҳәан,
иахьаҵәҟьа иаҭаххар, деигӡом лыԥсы, насгьы Билал идыруан,
лашьцәа рыкра иашьҭалақәахьаз лара дыршәаны, иахьыҟоу
лдырҳәарц ишалагахьаз. Башан, амца дақәҵаны дублыргьы,
ажәак лыхәлшәом.
– Иҵуазеи ибымбеижьҭеи?
– Иуасымҳәеи, хышықәса ирықәуп. Иҟалап, урт нхыҵҟа
ицазар... – Уажәраанӡа деиқәаԥсышәаха иҟаз аԥҳәызба, зыхшара шәарҭак иҭагылаз ан леиԥш, абырсааҭк лҽеиҭалкит.
– Ԥсыхәак бызуазар, сажәа дара рҿынӡа инеиртә иҟаҵа.
Уаанӡа шәыҩны сышдәылымҵуа бдыруаз. Сыбнаԥхар, зысас
дызнаԥхаз аҭаацәа ҳәа, хьымӡӷны ишәыдлап.
– Иуҭахузеи сашьцәа ираҳарц?
– Ауаҩы дысшьын абна сылоуп шықәсык аахыс. Сзаҵәуп.
Срыдыркылааит, ешьак иеиԥш сырзыҟалап. Дара ршьыр –
сыршьып саргьы, – ҳанхар – ҳаицынхап, – иқьаса ааҭиган,
иҭаҭынжәга неиҵеиҵеит Билал. Игәеиҭеит, ллымҳакәа азышьҭны, адәахьыҟа шьҭыбжьык гарушь ҳәа дшыӡырҩуаз,
дышшәаԥырҳаԥуаз. Игәеиҭеит, акәакьаҿы икнаҳаз ачуан
ааигәа фатәык шҭаҟарҵаз. Данааиуаз ара иҟазҭгьы, шәақьымцала иԥымлакәа даарышьҭуамызт. Ус анакәха, ма иааираны
иҟоуп, мамзаргьы рхәы ҟалҵеит ирзылгарц.
Иахьа Сҭеԥани иареи анеиқәшәа излеиҳәаз ала, урҭ уажәы Ҭабзала ааигәа-сигәа ашьхақәа рҿы иҟоуп. Аԥхынра
агәахьы инықәланы, ахьшьцәа анышьхнылалак ицоит наҟ,
хараӡа акаҵәарақәа рахь. Усҟан, ҳәарада, иаҳа ицәгьахоит
рыниара. Уаха иааир, аусқәа ҽеихом, ажәак аҳәахагьы имҭаӡакәа, илеигәыдҵаны дыршьыр ҟалоит. Абџьарла иаргьы
деибыҭоуп, аха уиала урҭ узынкылом. Ус ианеилала, зегь
раԥхьаӡа ари, Шьазина, ма дҿаҳәаны днышьҭоуҵароуп, мам­
заргьы душьыроуп иналгәыдҵаны. Лашьцәа раҵкыс лара
дшәарҭаха дузықәгылоит.

338

Деибганы абыржәы абри аус далҵыр, наҟ дааҟәыҵны,
иан лҳәашьа, ашьшьыҳәа анхарахь-анҵырахь дниасрын. Ус
заҟантә иҳәахьоузеи! Баша ихы ижьоит. Агәышьҭыхра инаҭоит иус аниқәманшәалахалак. Иаҳагьы игәы-иԥсы аҭаны
иҿыҩеихоит анаҩстәи адҵахьы. Уамак дманшәаламхар,
иԥышәа, идырра азымхакәа, изынамыгӡар, усҟан ихы
дазгәаауеит, урҭ игхақәа анаҩстәи аусаҿы ишимыхьша
рызхәыцра далагоит. Абас мацара, имшәхәы адалақь анаиркьысыз инаркны. Абар иҭәымҭа дҭагылоуп. Иаргьы иҭахуп
аԥсҭазаара ҭынч, абзиабара, аҭаацәара. Игәы цәымсам. Афы
исызшәа, лылаԥш наилымсӡеи, ашәхымс даахыҵны, раԥхьаӡа
даныналҿаԥш абри, акранифа иеишәа рыцқьаны акнаҳара
иаҿу аԥҳәызба? Ӡызлан дамоуп ахьырҳәо аӡыжь ахь анеира
згәаӷьуа, уи лԥылара иҽазирхиоит заа.. Аишьцәа абрагьцәа
раҳәшьа лыԥшӡара атәы маҷымкәа иаҳахьан. Арҭ ахышықәсак
гәырҩала иҭәу ас даныԥшӡаха, дзеиԥшраз арыцҳара
дақәшәаанӡа... Илхыршьааз Мырзаҟәыл, ииашаны, лыԥшӡара
ихы еиланагеит. Ианықәӡаашаз аламҭалаз изакә шәҭузеи амаҭ
зыцҳаз. Усҟан, Асҭар Асовет мчра анышьақә-гылоз, уи ауаҩ
дрызкызҭгьы, иахьа игәырӷьахәха инхо-инҵуа иҟазаарын ари
аҭаацәара. Саргьы, аишьцәа рышьра сықәшәауоу, дара сара
сыршьуоу сзымдыруа, абрахь, амшә тәарҭа иаҩызоу ақыҭахь
саауамызт. Убасоуп адунеиаҿы зегь шеидҳәалоу. Усҟан, џьоукы
Асҭар иҟарҵаз агха иазҳауа, ацәгьара ахылҵуа аҿынанахеит,
абар иахькылсыз.
Сишь, инахараны амхырҭа аҵыхәахь иаахышҿышит
ала. Асҟак илцәымӷханы, лыблақәа шаҟьо аԥенџьыр ахь
дзыԥшызеи Шьазина? Аҩны шәарҭак ыҟоу, иҭынчроу злардыруа џьара еибадыргак рымамкәан иҟаларым. Аԥенџьыр аӷәышәқәа ыҵарбаҟа иаркуп. Алашара зцом адәахьы.
Жәытәнатә аахыс абрагьцәа еибадыргас ирымоу лашароуп.
Аӡәыр дааины ааҵраҿы давагылазаргьы, шьҭыбжьы уаҳауам,
убас икыдхаҽа илеиуеит ақәа. Аԥсуа ҵасла, аҩны иааиз
асас, илеигәыдҵаны ишьра акәым, гәынҷыхьажәа иарҳәом,
дырҵәахуеит драӷазаргьы. Уи бзианы идыруеит, лассылассы игәалашәоит Билал. Иара ибзианы ихәо ҵасуп. Аԥсуа
дызхымԥо ламысуп уи. Ус рҳәоит зегьы. Аха араҟа зегьы

339

еилалеит. Мыцхә игәиҽаниҵар, инымԥшыр залшом, гәҩарас
дҟалҵоит, ибла ахьааҵыслак игәазҭо Шьазина. Иҽырҩа­
шьаны дааит ҳәа знык лгәы ианҭашәа, нас иманшәалахом
аусқәа. Зегь раԥхьаӡагьы хьаҳәхьачарада агәра лгароуп,
раҳәшьа лхаҭа.
Ус хьанҭак ӡбатәыс ишиоулак днаиазҵаауан, ачын ӷьаз­
ӷьаз ҳәа иан иззылҳәало иҩыза. Дабаҟоу уи, иабаҟоу егьырҭ
иҩызцәагьы?.. Зегьы дҵак-дҵак рымоуп. Ҭынч ихы нықәҵаны
дыцәам аӡәгьы. Аҵла аиҭаҳара аҵкыс, уи нахыс ааӡара
иаҳа ицәгьоуп. Асовет мчра азныказ аиааира аргара аҵкыс,
уинахыс ахьчара иаҳа иуадаҩхеит. Иҟалозаап убас еиԥш,
ауаҩы иара ихаҭа изеиӷьу мчылаҵәҟьа иумырҟаҵар анамуа.
Дзазҵаауада? Ихала заҵәык инапы иакуп, раԥхьа иргыланы
иара иԥсы, нас дзышьҭоу абрагьцәа рыԥсы. Ииашамкәа
ажәак аниҳәа, шьаҿак иашамкәа ианыҟаиҵа...
Дабацеишь Шьазина дындәылҵны? Иаарласны акы ӡбатәуп. Аҽҳәа нырцә игылаз арымӡ ҟьаҟьа дназыԥшит. Итапанча, игәышԥаҿы еихышьны икәыршаз иҟанҭаруазқәа зегьы
ааиҟәнихын, ацәарҭаӷәы инықәиҵеит. Арымӡ амцахь даахан
днықәиеит. Дсасуп, абџьар икым. Урҭ азымхозар, диоуп,
дыцәоуп. Лашьцәа аӡәыр длыцны дааҩналар, цәгьара рылибахуам...
Акраамҭа дыҟамызт Шьазина. Ақәаӡы лхьыкәкәа да­
нааҩнала:
– Ажә ҭаскырц сцан, сынхеит, саҭамыз, сасык ухала унсыжьит, – лҳәеит. Билал ашырҳәа дҩаҵҟьеит.
Лыгәҭыхақәа рацәахан, илхашҭит, уажәааны, арахә рыҭра
ишҭарымкуа. Драцәажәаны дааит, хымԥада. Иҟаларын, аҩны
ааигәараӡа иааины иҟазҭгьы. Мчыбжьы наҟьак ниасны ицеит.
Шьазина лҩызцәа иааиуаз, ицоз аӡәгьы димбарц, ҽынла
иҽиҵәахуан Билал. Уахынла «ииарҭа тата» дагәылаиарц
дцон аҭәаҩа зыҩнажьыз аказармахь. Ари амчыбжьык ала,
Шьазина акырынтә ажәа рыбжьылгеит лашьцәеи иареи. Уи
дақәшаҳаҭхеит дышлышькламԥшуаз агәра анылга. Макьана
изаарыцҳауаз акы акәын – ихы иҭахызар дықәҵны дцарц.
Иҟаиҵара,ииӡбара изымдыруа,агәаҵәаблыга иҭаҭынжәгеи
иареи еизынханы ишыҟаз акәымкәа, уахык Шьазина иал-

340

ҳәеит ашара такә шагу Билал дцаны дахьԥшышаз. Уаҟа
днеиуеит ларгьы. Иабџьар аҩны инижьроуп. Усоуп лашьцәа
ишларҳәаз. Лхаҭа дшәаны дҵысуа инацылҵеит, аҭаҭын
дахарц иҭаххаргьы, лашьцәа аӡәы даниба нахыс, инапы
иџьыбахь аҿынеимырхарц.
Бзыԥ аӡиас ихыз ацҳаҵәры дҩықәсын, иахьылҳәаз аҭыԥан, ахаҳә ду иҽавакны дыԥшын Билал. Дааит ларгьы, аӡаӡа
лыхьшы, хаҵа маҭәала лҽеилаҳәаны. Дылхьырԥшны, анаара даҿаланы лҿыҩалхеит. Ицон акраамҭа. Ашьха иааӡаз
аԥҳәызба, дәы иашарак дықәызшәа акәын дласӡа дышцоз.
Билал длыхьӡомызт. «Рыҩны сахьынӡаҟаз срысасын, асасдкылара ишаҵанакуала исызныҟәар рҭахызар акәхарын.
Аҩны иацәыхараны сызнарыԥхьаз убри иахҟьаны акәхап.
Сабџьар нысмыжьыр рымуит. Аԥсуа хаҵас зхы зшьо, аб-џьар
зкым ауаҩы ишьра иҽазикуам. Ари ажәытә ҵас еиҳарак
иӷәӷәоуп абрагьцәа рыҩныҵҟа, жәытәнатә аахыс ус иҟан, иара убасҵәҟьоуп уажәгьы ишыҟоу. Аригьы Билал дааскьазгоз
иҩыза Мураҭ иеиҳәақәаз, иирҵақәаз иреиуан. «Уара
умшәакәа, иузыгәаӷьуазар, абрагь бџьарда уиԥылар иаҳа
еиӷьуп, иаҳа дшәарҭаӡам. Иумбахьеи, алаба зкым уи аҟара
аҽиднацалом ала», – иҳәеит уи. Аҳәара мариоуп. Алаба
укымзар... Иу­бап убас еиԥшгьы иҟоу ала, алаба уку, иукыму
азхәыцхаҵәҟьагьы узымҭо».
Иаԥхьаҟа инеиуаз аԥҳәызба илымбартә, иӡараҿы ихьшәашәаӡа ицәа иадыз итапанча инапы нахьишьит, уа ишыҟаз
даҽазнык агәра ганы, игәы алаирӷәӷәарц. Блеихаҟәысрак
дадхалом иҭԥааны ахысра... Макьаназ ибла дамжьац. Ахысраҿы гәуп иҟоу, игәы анымыҭрыс... Маҷк дшыҩхалалак,
дааҭ­гыланы дхьаԥшуеит Шьазина. Иашьцылахьоу аӡәы
иакәымзар, уаҩ дзаауам арахь. Шәарахкгьы миасцзар ҟалап.
Шьҭак убом, махәык џьара иԥҵәам. Аасра инылсыр, ашым­
ҳа еилачыра инылалоит. Ашәҵла дуқәа рхыцәқәақәа рахь
убриаҟара еизааигәаны еилачуп, улаԥш нарылсны, маҿак
иадамхаргьы, иубашам ажәҩан.
Рҩаш дук иазкылсын, ахықә иаваршә ицон ԥыҭрак. Уи
анаанҵәа, ушьапы узаҿамыргыло ахылаӷьара инаҿалеит.
Аӡыхь ссақәа, анаара ажьы ԥырҟазшәа, иалыжжуеит анаара.

341

Ижәцәеимаақәа рыҵа аныцәаак, рыланыҟәара уадаҩхеит,
иқәҵәраауеит, аҵаа дықәгылоушәа. Ишилшо ирӷәӷәаны инаирсуеит илабашьа, дыҩхалоит иҽанҵаны. Ирласны дашьцылеит уи. Шьазина ианилҭа имгарцгьы иақәикит. Иарада
ныҟәашьа ыҟаӡамзаап. Анаара унаҿыҩрны уцоит алабашьа
уннамкылар. Иҩызцәа ирдыруазар, алаф илхуа, ргәазхара
иччарын.
Ашьха ацәҳәырахь икылсит. Ухы назвоукыша ҵла заҵәыкгьы улаԥш иҵашәом. Ажәҩан иалҟьаны иқәҳазшәа,
ахаҳә дуқәа еиҟәыжәжәа иаҿажьуп анаара. Шьамханынӡа инеиуеит аҳаскьын қашәқашәо. Аԥша ахьасуа, мшынҵас
ицәқәырԥо џьушьап. Раԥхьаҵәҟьа ахаҳә инавҵыԥрааит
акаԥкаԥ. Амҵәыжәҩақәа еинҟьо, икаркаруа иахьынаскьаз,
даҽа хаҳәык инықәтәеит, ахәда ҵәырмаԥс ҭҳәаны иааԥшуа.
Инахаран ашьхақәа убарҭан. Иаҳа ихьшәашәахеит араҟа
аҳауагьы. Ацәҳәыра анаанҵәа, еиҩхаарак ибжьаланы рҿынархеит. Уамак имнаскьацкәа даангылеит Шьазина.
– Бааԥсама? – аԥҳәызба дналазҵааит Билал, ихаҭа иԥсииԥси еихьымӡо.
– Мап, уаҳа ҳцаӡом.
– Уаҳа царҭагьы амамшәа збоит.
– Икәараҵаны ицоит ари амҩахәасҭа.
– Мҩахәасҭа ҳәа сара акгьы збом. Шәарахк мҩамсыцзар,
уаҩԥсы ишьапы иргылахьеит ҳәа сыҟам араҟа.
– Ашьха ушымаац ҩашьом. Абра ҳнатәап. Сыԥсы шааиҭасклак, схынҳәны сцоит сара, – лҳәеит Шьазина. Лыблақәа
заҵәык ааԥшуа, сабрадаҵас лхы-лҿы иакәыршан ахҭарԥа.
Лӡамҩақәа ҟаԥшьӡа иҭыҵәраа ицон. Изакәытә бла гәыкқәоузеи, изакәытә бла ҭбаақәоузеи илхоу! Ииашаҵәҟьаны,
ихы ихалыршҭит Мырзаҟәыл.
– Билал, сара схынҳәны сцоит аҩныҟа. Уара абраҟа
уԥшыз.
– Скажьны бцоит, ахәыҷқәа абна илазыԥсаз анԥса
леиԥш.
– Алакәқәа зегьы ралгашьа бзиоуп, – лҳәеит Шьазина
дԥышәырччо. – Абраҟа уԥшыз. Сашьцәа руаӡәк даауеит
дуацәажәарц. Цәгьарак угәы ианҭоук, сара сшьы раԥхьа.

342

Рҟазшьа уҽанақәуршәа, аишьцәаҵас иузыҟалап. Ирҳәаз
ражәа – ҳәоуп. Рыбзиарақәа раԥхьа игылоуп убри. Знык
ианужьа, шәеиӷацәоуп уинахыс.
– Ирҳәаз ражәа – ҳәоуп. Уи бзианы исабҳәеит.
– Рыԥсы ҭаны ражәа еижьом. Сашьцәа роуп, иахьсырҽхәо
ԥшӡам, аха убриак азыҳәан исырҽхәоит. Ма иԥсыроуп, ма
ир­ҳәаз нарыгӡароуп, ус ҟазшьас ирымоуп. Сара сцеит, уԥшыз,
иааилашәшәаанӡа руаӡәк дааиуеит.
Шьазина дцеит анаара дынҭаланы. Иуапа хәылда нкаршәны днықәтәеит Билал. Инахараны иааҩуан акаԥкаԥ абжьы,
арҩашгьы џьара агәгәаҳәа иҭаҽҽон. Еиқәыӡырҩуа, иууаууаӡа игылан ашьхақәа.
Аԥҳәызба димбаӡо данца, имацара адунеи ҭбааҭыцә даларшәны ихы ибауа, азаҵәра иахылҵыз гәхьаагарак наилсит
Билал. Иарбан цәанырраз, ишазиҳәашаз иаргьы издыруамызт.
Иара ус, еиҭа дибарц иҭаххеит дныжьны ицаз аԥҳәызба.
Иҟалап, луаҩышьа игәаԥхазар, иҟалап, аамҭа кьаҿ иалагӡаны
длышьцылазар...
7
Ашьха ҳаракқәа рхыцәқәан инықәҳаз аԥҭа, уаҳа иаар­
хымҵӡо ирхатәан. Улаԥш нарықәшәон ианааимҟьалак,
ибы­бышӡа, ҿыц иқәнауаз асы. Рцәа иҭалан, рышьҭыбжьқәа
хәыҷхеит арҩашқәа. Аԥшахь наслон, ԥсы зхоу зегьы рцәа
иҭарӡыӡо.
Аӡынра ааигәахон.
Ирластәуп...
Ахьшьцәагьы ашьхыҵра иалагеит. Иҭацәит ацәҳәырақәа.
Асы каҳар, Билал агаҿаҟа дзышьхымҵуа амҩа акуеит. Знык
уанҭанасы, нас аӡынра ниасаанӡа, аҳаԥы иҭаиоу амшә уаҩызахароуп. Билал излеиликааз ала, абрагьцәеи иареи
рҽыҵәахны иахьыҟоу ашьхақәа рҿы акәым, иара, Ҭабзала
ақыҭангьы, уаҩы ишәара илахысуа асы леиуеит.
– Акы суазҵаашан, Ҭарсхан, – ҿааиҭит Билал ҟамч хәык
иаҟараны лабак ҟыцәҟыцәуа дахьтәаз. – Аӡынра анааилак,
ишԥаҳаԥсыхәоу?

343

– Абна ҳалымҵуеи, – иҳәеит Ҭарсхан.
– Ахьҭа ҳакыр аҩныҟа ҳамцои, – уи инаициҳәеит Аруҭан.
Аҩыџьагьы иргәарԥханы иааибарччеит.
– Агаҿан абна улазар, зынӡаск даҽакуп. Уахьырзымдыруа
ҩныкаҿы уныдгылоит. Араҟа уабацои? Ҭабзала ҩнаҭацыԥхьаӡа шәырдыруеит, – иҳәеит Билал.
– Сырдыруазар, изласԥырхагоузеи? – иҳәеит Аруҭан,
иблақәа цымцымуа, гәаӷк аархыланы. Уи ҟазшьас иман, иашьа
диацәажәозаргьы, итапанча ааникылон аҭра ишҭиԥаара. Уа­
ха даныцәоугьы џьаԥҳаныла деибыҭоуп.
– Уахьнеиуа урдыруазар, урымнаԥхои? – иҳәеит Билал.
– Синаԥхар дабанӡацои! Адунеи игәы ахшәазар, синаԥхааит.
– Аиашазы, сара абна сгәы ылаԥҵәеит, – иҳәеит Билал.
Ииҳәо шрыдыркыло цқьа еиликаарц, икылкааны аишьцәа
рыблақәа днархыԥшылеит.
– Иҵуазеи уара абна улоуижьҭеи? – иҳәеит Аруҭан.
– Шаҟантә иуеиҳәарызеи! Арахь даанӡа, шықәсык агаҿан абна сылан, имҳәеи. Еиҭа иазҵаара уалагахт, ауаҩы
дызхушьаазеи, данбоушьи, дышԥоушьи, дызлоушьзеи ҳәа.
Уара аусӡбарҭаҿы усеилыргаҩыс уҟаҵазар акәын. Ҭынч
утәа убра! – иашьеиҵыб днаиқәцәҟьеит Ҭарсхан. Иара
иаҵкыс дахьеиҳабу, аԥсуа ламысла пату иқәиҵарц, иҳәатәы
дахымԥарц ахьиуалу аҟнытәоуп даниқәцәҟьалак ҿымҭкәа
иҽызникылало.
Аиҳабра-аиҵбра дазымхәыцуазар, дшәаны ибла аԥыџьгьы
ҵысуам. Уажәадагьы игәеиҭахьеит уи, Билал. Ҽнак ажәақәак
еимаркит. Итапанча дахеит Ҭарсхан. Аруҭан дҩагыланы дааин, ихаршаланы иқәкыз атапанча ашьшьыҳәа инхаирҟәылеит. Уажәгьы даниқәцәҟьа, хыччашақә дааԥышәарччеит, нас
ибжьы рхәыҷны, ҭынч ҿааиҭит:
– Уеиҳабуп, саҭамзааит, аха абна илоу ашәарах анҭахо
уасҳәап? Ҳәырҭас, царҭас, аарҭас иахьамоу аҭыԥқәа ирышьцылоит. Знымзар-зны уаҟа шәарҭак анамбалак, агәы канаршәуеит, араҟа сзыцәшәо акгьы ыҟам ҳәа. Убриаҟара агәы
арҭынчуеит, инаҳәы-ааҳәуа, амра ашәахәа аҽаҭаны игылоит,
ашьац татара илаианы ицәоит. Иахашҭуеит ашәарыцаҩ

344

иахьагьы-уахагьы дшашьҭоу. Убасҟан ахыкәалаа агәаҵаӷара инҭашәоит.
– Изхуҳәаазеи? – днаиазҵааит Ҭарсхан.
– Цқьа ухәыцқәар, изхысҳәааз уара ухала еилукаауеит.
Аилкаара уадаҩмызт уи Билал иқәкны ишиҳәаз. Еснагь
агәаҽанызароуп ашәарах. Усоуп ишиҳәаз. Иара убасҵәҟьа
игәиҽанызароуп абрагьыҩгьы. Иабџьар харшаланы икызароуп. Аруҭан гәҩарас дикызар? Гхак ҟасҵамашь ҳәа ахәыцра далагеит Билал. Мышқәак уажәаԥхьа иара аиашьеиҵбы
дицны аҳаԥы иныҵыҵын, ахәы аҳаракырахь иҩхалеит.
Амш каххаа еилган, убла агәы ԥнаҟо, ицқьан аҳауа. Адунеи
аҭынчра утҟәаны уагарын. Руапақәа каршәны, ахәы акьышәкьышәраҿы иқәтәан. Ажәақәа шеихырҳәаалоз, аҳәса рыӡбахә цәыригеит Билал. Абзиабара еиӷьу акгьы шыҟам,
аҭаацәарада ԥсыхәа шимам ауаҩы, гәырӷьарас иҟоу зегьы
ишреиҳау ахәыҷқәа иурҭо агәырӷьара, акакала дырзааҭгыло,
ихазын мацара иҳәозшәа, далацәажәон Билал. Аԥҳәыс лылабара иазгәышьуаз Аруҭан ари аицәажәара акырӡа игәы
арҟәандеит. Ибла иҭассы ихаз ауасцәа хылԥа акырынтә
ихыхны адгьыл ианиҟьеит. Иааигәара даҽаӡәы дыштәоу
имбозшәа, ихашҭӡазшәа, ажәҩан ҵамҵамра даҵаԥшуа, даҿын Билал ицәажәара гәыҭшьаага. Блаҵыхәала днаизыԥшуан Аруҭан. Ихы иқәыжь, ахәыцра дҭанагаланы дтәан
арԥыс. Нас, ашәарыцаҩ ихԥша зҿасыз бжьасҵас, ашырҳәа
дҩагылеит. Акгьы имбаӡозшәа, иажәа анагӡара даҿын Билал.
Аасра иажәжәахьаз имаҭәақәа хьыжә-кәыжәӡа, инапкәа
имаҟа иавҵаҵа длеи-ҩеиуан. Игәы зызцахьоу ԥҳәызбак
дыҟамкәа ҟаларымызт. Убри лгәалашәара акәхарын мцаҵас
ицраланы дызбылуаз. Иахьынӡаиҭахыз игәы ирԥсаҳәан,
абна алҵра атәы далацәажәарц Билал ианақәикуаз аамҭазы,
Аруҭан ибжьы рҿацаны ус ҿааиҭит: «Аашьышь анцәыцәлак,
бгахәыҷкра идәықәлоит. Ҳаԥсы еиқәханы абна ҳахьылоу
ҳазҳархап, иаҳа еиӷьуп, мамзар!»
– Ҳдәықәҵа наҟ! Амцхә џьара ҳтәацәеит, амра ҳасын,
ҳахшыҩ аршаҟәеит, уиоуп иҟалаз! – ишәақь аашьҭԥааны
ижәҩа инхишьит Аруҭан. Билалгьы дҩагылан, анаара иҭаланы рҿынархеит.

345

Хымԥада, убри реицәажәара игәалашәеит уажәы Аруҭан. Раԥхьа данрыдыркылазгьы, мышқәак ибла ааиҵыхны
дҭаимырԥшит. Еиқәшәарц ахьизынарыцҳаз аҭыԥаҿы Шьазина Билал данналга, диацәажәарц инеиз аешьеиҳаб иоуп.
Аԥхӡы рылеибахит раԥхьатәи реиԥылараан. Шьыбжьагәазы
иалагаз, аҵх агәахьы инаскьаанӡа «еибашьуан» ажәала.
Рхаԥыцқәа еибаҿеит. Аха Билал уи агәра ииргеит ауаҩы
дышьны имацара абна дшылаз. Уи агәра анига, иашьеиҵыбгьы акгьы ахимҳәааит. Ичҳаит ихаԥыцкәа еихарӷәӷәа. Аруҭан ус, хҩык еицылар, ҩыџьа раасҭа иахьырацәахоз аҟнытә
иҭахымызт.
Ҽырцәа ҟаҵаны дырзыӡырҩуан уахык. Рыбжьы ныҵакны,
иара деимакны иеицәажәон. Аиҵбы, Аруҭан, иашьа иаҳәара
даҿын дырԥырыргар шиҭаху. Ихәда абжьы иргон Билал
дахьиаз. Аруҭан аҳәара даҿын: «Хызаҵәыкгьы нысхуам
иара изыҳәан. Деиқәԥах дҿаҳәаны, иҿы акы нҭасыџьгәоит.
Ҳнаҩс иҟоу ахраҿы дсыршәуеит. Сгәы ҭынчхоит иаҳа.
Дабаҳацранагалеи! Насгьы ҳахьырацәоу иаҳагьы еицәоуп.
Шаҟантә иуасҳәахьоузеи! Уара угәы ԥшагьаҭҳара ҳақәӡуеит
знымзар зны. Аӡәы дааганы дҳадуҳәалеит. Инапқәа ҟәашәҟәашәӡа, сгәанала, адунеихаан амҳабысҭаҵәҟьа имкыц.
Ҳаркырц иҳакәшар, иҟаиҵо убара уҟоуп. Ашәақь агәыцә
дҭаԥшаанӡа инапы дҩахоит. Дшыцәоу умбои, иаб иҩны
диоушәа, игәы каршәны. Иара итәала, даара дҟәышуп.
Ихы ҳирхьчоит. Еиӷьуп, сҳәатәы хаҵа, наҟ даҳԥыраагап.
Уара иануҳәа угәы сызнырхом акәымзар, дкәалаауа ахра
дынҭасҵоит уахаҵәҟьа!»
Ашәарах иахаҩо шәарыцаҩҵас, иԥсы ӡаны, дымқәацо
диоуп Билал. Иара деимакны иеицәажәоит. Ихәда абжьы иргоит ишгац. Ақәаб иҵатәоушәоуп аҳаԥы аҩныҵҟа ишылашьцоу. Адәахьгьы уи аҵкыс уамак еиӷьым. Иблақәа ашьшьыҳәа
иаахтны, ашә ахь днаԥшлоит. Усҟан абџьар ирымҭацызт. Ицәа
иадҵаны имаз атапанча, Ҭарсхани иареи раԥхьаӡа ианеиқәшәа, ицырцыруа инаииркит. Ус иаҭахын. Иҳәар акәын: «Аа, усҭ!
Уаҳәшьа исалҳәеит бџьар шьҭысымхырц. Ус лоуҳәахьазаарын. Угәра згеит. Аха ҳахьаауаз амҩан ишәарҭан. Снапыдазшәа схы збон бџьарда. Уажәшьҭарнахыс уара сусасуп. Саб-

346

џьаргьы уара иумаз. Аишьцәа шәыӡбахә саҳан, сышәзааит.
Сымацара абна сгәы ылаԥҵәеит. Ҩызас сшәыдышәкылар,
ешьара шәзызуп. Аа, усҭ!» Иара дшақәгәыӷҵәҟьоз иҳәеит
усҟан. Атапанча анииҭа, иеиҳәара иҿамшәо даанхеит.
Уи ихы иаирхәеит Билал. Ауаҩы дҿарҳәоит ажәала. Гәҩаракгьы имамкәан игәра игартә иаҳәара даҿын. Диҿаԥшуан иблақәа ааихмырсыӷь. Идыруан, раԥхьатәи реиԥылара, раԥхьатәи рԥибашәара шакәыз. Игәра игар акәын дара
рзыҳәа цәгьара игәы ишҭам, дшынаԥхаҩым. Уи акырӡа
аҵанакуан, аха уи мацара азхомызт. Ирбар акәын, насгьы
гәыла-ԥсыла, ҩныҵҟала агәра ргар акәын. Убри – ахаҵара,
агәымшәара – аҟынгьы ишԥибашәоз рдыруан аҩыџьагьы.
Аҵх агәанынӡа... Уашхәа мақьаԥсыс рибарҳәо.. Уинахыс
ҳаҭыр иқәиҵо, иабџьар зегьы ырхынҳәны ииҭартә игәра
иго дахьыҟалаз, ҳәарада, раԥхьатәи рԥибашәараан Билал
иигаз иааироуп. Ҟазшьас ирыман аишьцәа, аҵх рыҽналакны, раҳәшьа иналхылаԥшырц, аҩныҟа ианнабжьыслоз,
рҩыџьагьы еицны ицомызт ахаан. Аҳаԥаҿы даангылон
аӡәы, мамзаргьы инахараны дихаҩон. Билал усгьы рыҩныҟа
неитәыс имамызт. Аҳаԥаҿы иаанхоз иаргьы дицаангылон.
Убас ианеизынхалак, иақәикуан Аруҭан иеиҳәарц, «адунеи
лашара, адунеи ҭбаа» аҭыӡшәа, уи ашҟа акылсшьагьы мҩас
иҟоу. Аха ишәарҭан, агәаӷьра цәгьан.
Ақыдсаҟәа дықәтәаны, аӡаӡ ала инкылҵәо, ажәцәеимаа
аӡахра даҿуп Ҭарсхан. Убриаҟара аимааӡахра дазҟазоуп,
ианузиӡах, ушьапы ҭаҟаца, ашьыгрын еимаа иаҩызахоит.
Зегьы рзыҳәан шәагакоуп имоу, имаҿа ҟьаҟьа нақәҵаны
иааирссоит. Имаҿа аҵкыс инеиҳаны, имаҿа инадшәало,
инеиҵаны. Иара, Билал, изиӡахызгьы знык днахәаԥшны
ишәеитоуп. Ишьамхы иқәкны ааҷа ирссоит Аруҭан. Амаҟақәа,
акәадыр азыҳәан амгәырхақәа, агарӡганқәа дырҿуп егьараан дубаргьы. Аҳаԥы аҭӡамцқәа рҿы, уахькыдԥшылалак,
ихәхәа-хәхәаӡа икнаҳауп. Зцәа аадырҳәыз ҳаҭа еилыӷраак,
ҳаҭа хәбабисак иаҩызоуп, убас иаакәыршаны ихҟьоуп
ацәақәа рыла. Амшәқәа, ақәасабқәа, аҩны рахә... Урҭ
зегь рыбаҩ, араҟа икаԥсазар, иҭәрын аҳаԥы. Еицыршьуаз
уиаҟара ахҳәаатәы роуамызт. Хазы-хаз иҭадырхақәаз зегьы,

347

уахык изладыршаша, мышкы зладырхәлаша ажәабжьқәа
рхырҳәаауан. Ргәы ахшәахьан аишьцәа ишеибырҳәоз. Бил­
ал данрыцла – идырҿыцит. Ахьшьцәа ирыцрырҟьаз ҩны
рахәызар, уи ахьча дышҿабырҳацәыз нацырҵон. Иргеит,
амца еиқәҵаны, ирахә икәаӷӷа дыштәаз. Издыруамызт,
абзамыҟә, иблақәа шыхнакуа амца алашара. Шәарахзар...
усҟан иаҳагьы ихырҽхәаган.
Абӷацамкыра иахьаҿаз, ауаҩԥсы иакәым, ацыӷ знеиуамызт. Ухлахаҵ гьежьрын, иалҟьан иахьҭаҳаз унаԥшыр.
Ачуанқәа, ақәабшьҭ хәыҷқәа, ахмаҷырқәа инадыркны,
еиҿарԥа-еиҿарԥа, еиқәаҵәаӡа ахәышҭаара иахакнаҳау
архнышьна аҟынӡа, аҳаԥаҿы еизгоу зегьы рхатәы ҭоурыхкҭоурыхк рымоуп. Хаала ирызҭаз, уадаҩс ихы рыҭауа зыҽзырххаз, ианицәыргоз дҭахәхәа ацәа иалаз... Урҭ зтәыз
рыӡбахә анырҳәоз, џьоукы ииашаҵәҟьаны урхыччарын,
џьоукы рыцҳаушьарын, даҽа џьоукы... Аха аус злоу, уара
ухаҭа ауаа ушырзыҟоу ауп.
– Аӡынра шаҟа ирласны иаауазеи араҟа, шәышьхақәа
рҿы. Ҳара ҳҟны, агаҿан, макьана амхқәа ҭарымгалаӡаҵ. Ажь
ҭаа­ны иалгазар акәхап, аҵәақәа ҟаԥшь-ҟаԥшьӡа ирҿоуп
макьана, – иҳәеит Билал, зны аҳаԥы ишхәыҵатәаз.
– Игәхьааугазар? – ҽамыршьагала дҵааит Ҭарсхан.
– Иахагьы, уԥхыӡ иалазар ҟаларын, уҟәынд-шәындуашәа,
акы уҳәақәозшәа саҳауан, – иҳәеит Аруҭан. Билал иангьы
зны иалҳәахьан, ԥхыӡла уцәажәоит ҳәа. Арҭ бзианы ицәаанӡа дмыцәалароуп иара.
– Сыԥхыӡ иалазар ԥхашьарам. Шәара абарҭ ашьхақәа
шәрышьцылоуп, сара – акаршәра, амшын агаҿа.
– Абри аус ҳақәымшәазҭгьы, иҟаларын, агаҿаҟа нхара
ҳалбааргьы, – иҳәеит Ҭарсхан.
– Иҟаҳҵоз, уара, агаҿаҟа ҳалбааны? Сара исымбацт, аха,
ирҳәоит, уаҟа баарроуп, арахә аҵәыбзы иагоит, ауаа ашыӡ
рыхьуеит ҳәа. Арахәҵәҟьа урыхәаԥши, ҳара ҳтәқәа рцәа
цырцыруа, рызқәа уқәианы уцәап, дара, арахь ҳашьхақәа
рахь иаарцо, рыбаҩқәа ҩаҩаӡа ирылҳәҳәо, реихадақәа
ирыхҟьашоит. Мап, сара саӡәыкны сыԥсы ҭанаҵы Ҭабзала
салҵуам, – иашьеиҳаб инаимеикит Аруҭан. – Ҳара иаҳзууа-

348

зеи, ҳара ҳанхара-ҳанҵыра атәы ӡбоуп уажәшьҭа. Рахәыс
иҳамоу – шәарахуп, нхарас Анцәа иаҳзишаз – ҳаԥуп, амала,
аиашазы, длахьыцәгьахеит ҳаҳәшьа Шьазина. Дзықәшәаз
аҵкыс еицәоу дҭагылоуп уажәы. Абз дагоит, лхала аҩны
дахуп. Убри агаҿаҟа дышьҭызар цәгьамызт.
– Лхала џьаргьы даҳзышьҭуам.
– Нас дыҟазааит ус, ҳара усгьы абна алҵшьа ҳамам. Ак
шәасҳәашан, аӡынра ааигәахоит ҳәа ҳаидашшыло ҳтәоуп.
Уиаҟара изацәшәатәузеи аӡынра? Билал араҟа аӡынра ихимгац, иҟалоит ииашаҵәҟьаны дшәар. Аха уара, Ҭарсхан?
Уара иаҳагьы уеигәырӷьоз џьысшьон аӡынра ааира. Аӡынра
шаҟа ицәгьахо – иаҳагьы иаҳзеиӷьуп. Иухашҭма, – иашьеиҳаб иахь дынхьаҳәит Аруҭан, – аԥхынра анааилак акәмыз,
ҳара ҳзыҳәан ианымшымыждахоз? Ҵыԥхтәи аԥхынразы, –
Билал иахь дынхьаҳәит уажәы, – даҽаџьара тәарҭас иҳаман.
Мырзаҟәыл данаҳшь аҽныҵәҟьа убри аҭыԥ ҳазцеит.
– Даара иԥхьаку ҭыԥуп уаҟа. Иарбан закәанзаалак закәанк
ҳҭахым, егьҳадаҳкылом ҳәа Ҭабзалатәқәак абна илалан, акыр
шықәса рҽыԥхьакны иҟан, рыӡбахә уаҳахьоу сыздыруам, –
Аруҭан ииҳәоз инациҵеит Ҭарсхан.
– Исаҳахьеит. Аха урҭ абна илҵит.
– Ааи, илымҵи. Адгьыл шәаҳҭоит, шәынха-шәынҵы,
шәҭаҳкуам, ҳашәԥырхагам ҳәа анрарҳәа, абна илҵит. Исгәалазыршәаз, убарҭ тәарҭас ирыман убри аҭыԥ.
– Убра ҳаҟан ҳҽыҵәахны, – иажәа инациҵеит Аруҭан. –
Аӡәы ҳаинаԥхазар акәхап. Нанҳәа мза аҽааҩнашоны, ҽнак
иҳакәшеит. Ауха шаанӡа иаҳхаҩозаарын. Ашарԥаз еилаҳҵо
ҳҿааҳхеит... Ашьа кашрагьы ҟалеит...
– Шәызларыцәцазеи? – дразҵааит Билал. Иара аус ицызуа
иҩызцәагьы рылан усҟан. Акгьы рылымшакәа ианыхынҳә,
ирҳәақәози уажәы дара рхаҭақәа ирҳәоз ахьынӡеиқәшәо
ибон, насгьы изларыцәцаз аиашаҵәҟьа еиликаауан.
– Маанала ҳрыцәцеит. Руаӡәк дхысуан атапанчақәа
ҩба рыла. Ҳҩыџьегьы уаҟа ҳаҟоу џьыршьон. Усҟан аӡәы
ахылаӷьара иҽаҭаны дцахьан. Ԥыҭк дцахьеит дшәарҭам
анигәахә, ахысра далагеит шәақьк ала. Аӡә даҳшьит ргәахәит дара. Ауапа қьалаҵас иргыланы иҳаман.

349

– Иҟасҵеит, умҳәои...
– Ааи, сара ауапа қьалаҵас иргыланы, анаҩс ахаҳә сҽавак сахьынӡарылахысуаз, Ҭарсхан иԥсы игеит. Ауапа ус
ишгылаз, ахылаӷьара сазцеит сыԥаны. Иаанхазгьы даҳшьит
ргәахәт дара. Даҽа ԥыҭрак аҟәҟәаҳәа иагәыдырҵон ауапа.
Ргәы андырҭынч, даҳшьит рҳәазар акәхап, инеины ауапажә
аашьҭырхит. Ҳа-ҳа-ҳа! – ихаԥыцқәа аарԥшуа дааччеит
Аруҭан.
– Иаҳҳәап, шәуаӡәк ддырбаандаҩызҭгьы, ма дыршьызҭгьы?..
– Ҳуаӡәык днымхоз! Уи ишьҭуазма рыԥсы ҭаны. Убас
еиԥш ҭыԥқәак ыҟоуп, аӡәы имацара арк дыриааиуеит. Ахраҿы укылатәаны ирылаҵала ахи ахәшәи умҵәаанӡа, ма дара
урылгаанӡа. Шьхылагасгьы шьхыҵрасгьы иҟоу мҩакоуп.
Амхаџьырра иагаанӡа, ҭабзалаа иагьаҩы рабашьыргьы ирыхәомызт. Изла? Амҩа акырҭа рдыруан. Сыԥсы ҭаны, дарбан
хаҵоу сзырбаандаҩуа? Абрагьҩы игәымшәара мацара
изхом, агызмалрагьы илазароуп.
– Ииашоуп ииҳәо, ҳара макьана мааналоуп ҳашрыцәцо.
Ақәыџьма ҳаиԥшыми.... Ақәыџьма уахык бжь-қыҭак еимнарҟьоит, рҳәоит. Қыҭак азымхо џьушьома! Ашьҭа арӡуеитоуп.
Ҭабзала иаланхо аӡәгьы дызҳашьҭамзеи зугәахәуа? Акы,
ҳшақәшәаз рбоит, ҩбагьы, Ҭабзалатәык ухахьы уџьымшь
ыҟоуп ҳәа иаҳамҳәац. Узлыҵыз уҳабла, уқыҭа ушԥа­рԥыр­
хагахои! Ухаҵазар, уца, ушьхыҵ алада, Аԥсныҟа, ухыҵ аҩа­
да, аҟарачқәа рахь, ашәуаа рахь. Ҳара макьана Аԥсныҟа
ҳмылбаацт, – иҳәеит Ҭарсхан, нас инациҵеит: – Нхыҵ аҳәса
блахкыгақәагьы ыҟоуп.
– Нхыҵҟа уаҳа ҳцо убарым. Абрагьҩы иԥсра ааины изқәа
ианкыдтәалалак, аҳәса гәхьааиго далагоит. Егьызеиӷьым
ахацәа шаҟаҩы ҭахахьоузеи аԥҳәыс илыхҟьаны. Абрагьҩы
изыҳәан аԥҳәыс ашьацҳәа даҩызоуп, дыџьнышуп. Ишәымбахьеи, аџьыка шафо, иамбаӡакәа арахә ашаха ахадыршәуа?
Убасоуп аԥҳәыс зхы-згәы лызцаз абрагьҩы дышҭахо. Билалгьы жәаха ҽнак аҳәса рыӡбахә цәыриган, еимаҭәаны
дзымҵәуеит, уаҳа акгьы игымхеит. Сыԥсы ҭаны, шәҩыџьегьы
Нхыҵҟа шәымҩа шку жәдыруаз.

350

– Уеиҵбызар, убз маҷк иааҭакы..
– Уиашоуп, аха исымҳәаргьы ауам. Ҳаҟәыҵып уи алацәажәара. Аӡынра ааигәахоит, ҳзызхәыцша рацәоуп.
– Аҩны амҿы-амца адгалатәуп, арахә аҟашәа рзырхиатәуп.
Қәак ауаанӡа еизгатәуп аҭәа иҳархыз, – иҳәеит Ҭарсхан.
– Улафгьы бзиоуп, аха аӡынра ҳазлаӷыҵсша ҳазхәыцқәар
цәгьам.
– Иҟаҳҵарц иуҭахузеи?
– Ҳафатә рхиатәыми, уажә иубама. Аӡынра ҳанӷыҵало
ишыҟаҳҵац.
– Ари маҷума? – аҳаԥы лаԥшыла иааимидеит Билал.
Ашәхақәа, ашәыршақәа ҟаԥшь-ҟаԥшьӡа икнаҳан. Амцаҿы
идырҩахьан, алҩақ иашәны, ҩба-хԥа ӡынра иуҵәахыргьы,
акгьы амыхьуа ирҩан. Ианшоурахалак, ашша алҵәҵәаны
икаҭәон ажьҵаа. «Шьазина лакәхап ирзыҟазҵаз, ҭӡамцк еивҵарыԥхны икнаҳан аџьанџьыхәақәа. Аҳаҭақәа ҭәын шыла­
ла. Иҟәыкып ҳәа ишәарҭамызт, иҷыҷын. Ԥырхага амамкәа
аԥсабара иазныжьу ауаҩы изыҳәан, игәыԥсыршьаган ари
аҳаԥы барақьаҭ. Абас рхы ныҟәыргозар акәхарын, за­
кәанс иҟаз зегьы ирцәыбналаны абна илаз Ҭабзалатәқәа.
Ирԥырхагамхаз – цәгьара изыруамызт. Уаҳа хацәгашьа
амамызт атәра. Ус абна рҽамардандаз амҳаџьырра иагаз.
Дегьызмаха еимырҵәо ақьаԥҭа иаҩызахаӡомызт ҳазқәыӡыз
ҳадгьыл хәыҷы. Абас игәы дҭахәыцуан Билал аҳаԥы
дахьыҵаԥшуаз, нас ииҳәоз ажәа инациҵеит:
– Ҳара ҳаиԥш егьаҩы ирызхап ари афатә! Сара ныҟәгатәыс
сшәоуит...
– Уара уиаҟара ухьаам. Уџьабаақәагьы ыҟоуп ара. Ҳара
ианаагоз уара аҳаԥы умыхьчоз, – иҳәеит Ҭарсхан. Рыхҩыкгьы
ааибарччеит. Ииашаны иҳәеит, игәра рымгоны акәым, ацарҭа-аарҭақәа ҳара иаадыруеит ҳәа, дара «нашәа-аашәарц»
ианныҵыҵлоз, иара аҳаԥы ихьчаларц дынрыжьлон.
– Аԥсны агаҿа иаҩызам араҟа аӡын. Ианеиҵаха, ԥшьымз
уеизгьы ишьҭоуп асы. Уинахыс ҳџьықәреи шәуа џьушьап.
Ахьшьцәа анышьхныло ҳәоуп аамҭа шыԥхьаӡатәу. Ашылеи
аџьыкеи уеизгьы иҳазхаргалап,– иҳәеит Ҭарсхан.

351

– Атапанча рҿакра аҭахӡам. Ҳафатә еиԥҟьеит, уахь
ҳнеиуоу, арахь иаҳзаашәҭиуоу ҳәа рзаҳацҳауеит, уаҳа акгьы,
– иҳәеит Аруҭан.
Лафшәа, хәмаршақәшәа акәын Аруҭан ишиҳәоз. Аха
уи иаанарԥшуаз рацәан. Ихы иамхаԥагьахан, ахьшьцәа
имаҵуцәоушәоуп дышцәажәо. Акгьы иеиҳәаӡом иашьеиҳабгьы. Егьизиамҳәозар акәхап. Уамак еиҩыргогьы егьыҟам.
Аиҵбы иаахтны иҳәоит, уиала уигәылаԥшны ибара мариоуп,
уаҳа акгьы. Хышықәса ҵуеит абџьар иныҟәнагоижьҭеи.
Рахәыс, ҽагас ирымоу иароуп. Аԥсра иӡаарԥшыланы, афатәажәтә змырхуа ас еиԥшгьы рыхцәажәара! Баша агәыԥшқара
ҟаиҵоит Билал. Адҵа шимоугьы усоуп, иара ихала ишиӡбуа,
иаҳа ииашаны ишиԥхьаӡо...
Ирласны иӡбатәуп. Афы рыст, иуааԥсы бзиахар ауан.
Дара реиԥшҵәҟьа деиқәных деибыҭоуп иара Билалгьы.
Ихала имч рықәымхоны ибозар, ианиҳәа, ацхыраара
иоуеит агаҿантәи. Ашәҟәы ҩны ииҭап Сҭеԥан, ма Ҭабзалатәи
ақыҭсовет амаӡаныҟәгаҩ Уахсиҭ. Уаҟа ианиҵап ацашьааашьа, аҳаԥы ахьыҟоу рыԥшаартә ахсаала ҭыхны иациҵап.
Усҟан еиҭаҟалахуеит ашьакаҭәара. Арҭ рыԥсы ҭаны рнапы
иҩахом.
– Ахьшьцәа рхала афатә ҳарҭоит ҳәа, ҳшьамхы еиқәыршәны ҳазтәом. Иара усгьы, аҩсҭаа илымҳа џьгәоуп, сынтәа­
тәи аԥхынразы аӡәгьы даҳԥырхагамхазт, зынӡаск аашьара­
ха иҳасит, – иҳәеит Ҭарсхан, ажәцәеимаа ииӡахуаз иртатарц
ирҟәыҷуа. – Аԥсцәаҳа иаара ҿҳәарак амазар есышықәса,
ауаатәыҩса шԥазыԥшуеи? Анцәа иашьапкуеит уи амш мыжда
ирхарарц. Ажәытәан аԥхын ааира убас иазыҟан ҭабзалаа.
Аха амра ҭамшәааит, имшааит, имыхәлааит ҳәа Анцәа уиҳәалар, акыр унаҭома? Аԥсабараҿы ус иаԥуп, ишоит, ихәлоит.
Аӡынра иацааиуан аԥхынра, уи инашьҭарххны ишаҳәшаҳәуа иаакылсуан ԥсы зхоу рзыҳәан иԥсеивгагоу аԥхынра.
Ԥсы зхоу, ауаатәыҩса аламҵакәа иуҳәозар. Ауаа рзыҳәа
ашьа агәыдшыла акәын аԥхынра шаауаз. Аҳәса ацәмаақәа
надыркны, ахацәа абџьар аашьҭырхуан. Амҩақәа шаатлак, ар
хыҵны рҿаархон, еибашьрахон. Жәытәнатә аахыс ҳара усгьы
ҳадгьыл ҳахыршьаауеит, ҳахырбаауеит. Уи уаргьы иудыруеит,

352

Билал. Уажәы ажәлар ирыбаргәузеи! Аԥхынра зыԥсцәаҳахаз
ҳара ҳзоуп акәымзар.
– Алаԥш Анцәа иҳаумыркын. Сынтәатәи аԥхынраз ҳҭынчуп.
– Сара сымшьҭа бзиан, – иҳәеит Билал, дԥышәырччо.
– Умшьҭа Анцәа ирбзиахааит! Сгәанала, иҟалаз уиоуп,
аилахарақәа рацәахеит. Аҿыцынхаҩ иҩызоуп аамҭа ҿыц
иааиз. Ариаҟара Аԥсны аилыхарақәа иҟоу, ҳара рыцҳақәа
ҳазгәалашәода. Знык-ҩынтә иалагеит ҳаркырц, ианаҳмыхәа,
ргәы ԥҵәар рхала илҵып рҳәазар акәхап, иаҟәыҵит. Ҳара
усгьы зыԥсы ҭаны зхала илҵуа ҳакәӡам. Алҵшьас иҳамоузеи?
Ҳара ҳаб дыԥсит ҳшыхәыҷыз, ҳан рыцҳа иаҳлырҵаз зынӡаск
даҽакын. Аӡәы итәы шәамеилаҳан, аӡәы итәы шәымган
шылҳәоз, лынарцә мҩа днықәлеит. Уажәы иҳаԥсҭазаашьоу
убоит. Ишԥааури, Анцәа иузиуа зегьы бзиоуп. Даҽа мҩакы
ҳақәлеит, ҳамԥсыкәа шьҭахьҟа гьежьышьа ҳамамкәа. Амала,
ииашаҵәҟьаны, уара Билал, умшьҭа бзиан. Уҳацнагалеижьҭеи,
иубоит, аӡәгьы даҳԥырхагамхац. Аӡынра ҳазӷыҵалар – нас
угәы каршәны уцәа. Ҭабзалатәқәак, рымч ҳақәхо џьышьа,
гаӡарак рмыхьуазар, агаҿантә аӡәгьы дзаауам. Мышьҭа
бзиала ушԥаҳаднагалеи! – иҳәеит Ҭарсхан.
– Аринахысгьы аӡәгьы даҳԥырхагахом, убас сымшьҭа
бзиоуп сара. Хаҵа ицо аҭыԥҳацәа, агәашә ианынҭыҵуа
сырԥыларц исыҳәалон, – иҳәеит игәы дҭаччо Билал.
– Ахәмарра-ччара бзиоуп, аха ииашаҵәҟьан ак ӡбатәуп.
Ҳтәашьа башоуп, – иҳәеит Ҭарсхан.
– Убри уҳәар саҳаит. Ахьшьцәа шьхыҵуеит. Ҳаблақәа
шааԥшуа амал ҳавыҩрны ацара иаҿуп, – уи инаицирӷызит
Аруҭан.
Билал идырит урҭ рцәажәара ахы ахьхаз. Ажьҵаа рыманы,
ашәрҩақәа рыла раҳаҭақәа рҭәны, агаҿаҟа илбаауеит
ахьшьцәа. Аԥсҭа иахьҭоу «ирысасыргьы» ирԥырхагоузеи!
Мамзаргьы имҩасны нхыҵҟа ицо џьоукы. Уажәааигәагьы
урҭ роуп зымҩа ркыз. Рыҽқәа аидара иаҵақь амҩа иқәын.
Амаҭәа-ҩыҭәа, афатә, аԥара... Еиҭах уи амҩа ақәлара... Аӡы
иаго ҳәҳәабжьы иаҳауам. Аха уажәшьҭа акы ӡбаны иал­
хтәуп. Итапанча амгәа дынҭаԥшит Билал. Еивҵарыԥх иҭан
апатронақәа. Ари аус ахь ишьапы еихигазар аахыс иароуп

353

иику. Дамжьацт. Иаргьы иныҟәигоит ахәша ахьшьуа, бааӡарак
ахьмыркьысуа. Аишьцәа дрыхәаԥшуа, итапанча наҟ имаҟахы
инавҵеиҵеит. Уаҵәы акәхап, ма мҩасцәақәак, ма ахьшьцәа
ианырхадырцәо. Уаанӡа... Уаха...
Амра ашьхақәа ишынарывҵалаз, аҩхаақәа, алҩа иашәыз чуанҵас, инҭылашьцааит, нас аԥша иаанагаз наҟәаҵас
ашьхақәагьы инархаҳаит ижәпаӡа. Инахараны, аҩхаа аҵахь
еибарҿыҿуеит амшәқәа, иналаршә-ааларшәны, рыбжьқәа
гәыкӡа еиқәҿырҭуеит акаԥкаԥқәа. Хыхь – ҵа змам ажәҩан
лашьца, ҵаҟа – абнара, ахаҳәра, аҩхаақәа, арҩашқәа, ашьха­қәа рнаҩс ашьхақәа... Шьҭыбжьы цәгьак аҵкыс ианыхьанҭахо
ҟалоит аҭынчра. Даҽа мышқәак ихабар анидмырҳа Аҟәа,
хымԥада, ишьҭарҵоит. Иааицҳауазеи ҳәа днаразҵаауазар
акәхап аиҳабы.
Ашьха ҳаракқәа рханӡа ашьшьыҳәа инавҵит амза.
Иҭҭәааӡа иааԥшуеит. Дымқәацаӡо, иҽырҭынч амшәцәа
дықәиоуп Билал. Иҭахәхәа ацәа иалоуп аишьцәа аҩыџьагьы.
Иахьиоугьы абџьар рыҟәнуп, иҟалап, арҭ ахышықәсагьы,
рҽеилыхны иарҭак иламиацзар. Ашәақьқәа рхы иаҵоуп.
Дааҳәны, инапы ихы иаҵаргәа, акраамҭа дрыхәаԥшуан
Билал. Амза аҳаԥы аҿышәҭа илаԥханы ирықәԥхоит рхырҿқәа. Исашьцәандаз, исҭынхацәандаз зымҳәарыда, зҭәымҭа
иҭагылоу, жәҩахырла арк ирылукааша ахацәарԥар.
Ашьшьыҳәа иӡараҿ имаҟа иавҵаз итапанчахь инапы аҿынаирхеит Билал. Жәҩахырла арк ирылукааша. Насгьы,
рақәшәашьа... Аха иара, Билал ихаҭа? Асыԥса алеира даҵагылар иаҩызоуп уи аҩыза урҭ раҳәара. Шаҟантә шаҟарыла ишәахьоузеи, изахьоузеи! Ҩ-хы заҵәык... Ишыцәоу
инеиқәикуеит. Уи азыҳәан иара ичын иаҳагьы иацлоит...
Дҩагылан аҳаԥы дныҵыҵит. Имаҭәажәқәа ирылсны,
ихьшәашәаӡа ицәеижьы ааимнадеит аԥшахь. Амза шамшамуа иаҳа-иаҳа жәҩангәахьы ихалон. «Ҷҟьыжь-ҷҟьыжь» –
амшын ашәҵла агәаҩара иҭаз ахәыԥшқа. Абжьы аргалон уи
есуаха. Абрагьцәагьы Билалгьы ашьцылахьан. Иҭаҭыныжәга
неиҵеиҵан, ахара далагеит. Иҭахәхәа ацәа иалоуп аишьцәа.
Амза ыҵаԥхоит аҳаԥы аҩныҵҟа. Длеиҩеиуеит, хьаа бааԥсык
згәы иҵалаз диҩызаха.

354

Аҭыԥ ашә днылагылан, акраамҭа дрыхәаԥшуан. Имаҟа
иавҵаз атапанча ашьхәа иақәкын инапы.
Аҵла амҵахь днеин, ашьыцламшә ақәиааны адгьыл иалҳәҳәоз аԥашә днықәтәеит. Алабыҵә ҩақәа, афархьқәа ааизиган, амца нархьирсит. Алҩақ хәхәаӡа иналалт аҵх. Афархьқәа ақәиԥсеит иҵегь, алашара иахьынӡаинарбоз ишьҭаз
амҿқәа ааганы иақәижьит. Инапқәа изакәызаалак џьара уск
дируларц иҭахызшәа.
– Ҳаи!
– Иҟалазеи?
Ахысыбжь ус иацыҵҟьарым ашәарах. Рабџьарқәа харшаланы аҭыԥ индәылҟьеит аишьцәа.
– Уеилагама, Билал!
– Иҟоуҵозеи, уара?
Билал ҿиҭуам. Иҭаҭынжәга дахоит.
– Аҵхыбжьон амца еиқәҵаны..
– Ҳадуркырц уаҿума?
– Уаргьы ухы уацәымшәаӡои?
– Ихы ицәымӷхеит.
– Зҿумҭуазеи, уара?
– Шәаатәа. Уаҟәыҵ, Аруҭан, амҿқәа ақәумхын амца.
– Иухьзеи, Билал? Амца шԥасмырцәои, ихараны икаҷҷар...
– Аӡәгьы даҳԥырхагахом, шәымшәан, – Билал ҭынч
дтәан.
– Ихы еилагеит ари ауаҩ!
– Шәаатәеи, шәаатәа. Ажәак шәаҳәатәыс исымоуп, – иҳәеит
Билал.
– Иабатәи ажәоу?
– Аԥхыӡ бааԥс ибама?
– Ибзианы иуҳәеит. Ииашаҵәҟьаны иудырит, Ҭарсхан.
– Ԥхыӡымш убааит, аха амца ырцәаны аҳаԥахьы ҳаҵалап,
нас шаҟа ԥхыӡ уҭаху ҳәала.
– Алашара, егьа хара икаҷҷаргьы, иаҳԥырхагам. Шәабџьарқәа наҟ рхы шәырха, машәыр руеит. Аԥхыӡ ҳәа ассир
збеит, – дналагеит Билал, аишьцәа аҩыџьагьы еимданы
рыблақәа дырхыԥшыло. – Сахьнықәиаз, ус ԥхыӡ збеит:
дгьыл ԥшӡарак ҳақәланы ҳнеиуеит шәаргьы саргьы. Ҳабла

355

дук ҳналсит. Иаҳԥылогьы иҳавсуагьы ҿаԥха-ҿаччо аԥсшәа
ҳарҳәоит. Рыҩныҟақәа ҳнарыԥхьоит ҳамҩахыҵырц. Ҳаргьы
џьара ҳнымҩахыҵын, ҵәыцак аанаҳкылоит, нас даҽаџьара
ҳныдгылоит, амшаԥ ныҳәа аҽны ахәыҷқәа аҳабла ишалсуа
еиԥшҵәҟьа. Ҳшәом-ҳарҳауам.
– Уара иушьызгьы, ҳара иаҳшьызгьы рыԥсқәа ҭалахит!
– Ааи, иҳамшьӡазшәа. Ақыҭа ҳалсны ҳашнеиуаз, Ҭарсхан
угәашә ҳанҭалеит. Еибарҩуа иааҳԥылеит ахәыҷқәа. Ашьҭахь
ҳцеит Аруҭан уахь. Уаҟагьы убас.
– Уара уахь ҳамнеиӡеи?
– Иара дхараны дынхон.
– Арҭ ашьхақәа шәанырхыҵло, саргьы сыҩныҟа шәнымҩахыҵлап. Араҟа шәчеиџьыка исфаз ацкы сызур жәбап, –
аԥхыӡ днаҟәыҵын, иахьа-уаҵәы иҟало уск еиԥш ацәажәара
далагеит Билал. – Уажәраанӡа, араҟа ҳшеибабоз аҵкысгьы
еиӷьны, еишьцәаҵас ҳаицыҟалап. Саргьы сабиԥазаҵәуп, сани
саби аҭаца лыла исыргәырӷьап, шәаргьы иахьа аиқәыцәара
иаҿу шәаб ихәышҭаараҿы алҩаҵә ҩашәышьҭып.
– Уара аԥхыӡ иубаз аҳәара уаҿу, мамзаргьы аԥхыӡ уалоу?
– Дматанеиуеит, ашоура имоуп, рыцҳа!
– Ашоурагьы сымам, ԥхыӡгьы салам. Абри исҳәаз, ҵа­
быргхар шәҭахума?
– Алашә иуҭахузеи ҳәа уиазҵаар, ишԥеиҳәари угәанала?
– иҳәеит аешьеиҳабы.
– Уаҩҵас ак ҳаиҳәоз џьысшьон, егьи дцәамҭхьаны
акәзаап ари дызгылаз. Хыкәалаак ухы иҭадыршәаанӡа, амца
ырцәаны, ушьҭал наҟ унеины. Сара сцеит шьҭалара, – иҳәеит
аиҵбы.
– Уаангыл, умыццакын. Ишәҭахума абри ԥхыӡла избаз
ҵабыргхарц?
– Мырзаҟәыл иԥсы ҭоуҵар, иҵабыргымхои!
– Иҟалаз ҟалеит. Ԥхьаҟа ҳхәыцроуп уажәшьҭа, – иҳәеит
Билал.
– Ҳалҵып абна. Уиоума иуҳәарц иуҭаху?
– Ииашоуп, иудырит. Шәылҵ абна, – иҳәеит Билал ибжьы
рҿацаны.

356

– Уара? Уара абна улазаауама?
– Сара сызхалало ҳәа акгьы сымам...
– Иуҳәо закәи, уара, Билал, ухы еивысма уаха? –
иҳәеит аешьеиҳабы. .
– Сара иуасымҳәеи, ашоура имоуп, дматанеиуеит, рыц-ҳа!
– иҳәеит аиҵбы, нас Билал дкылкааны дихәаԥшуа инациҵеит. – Издыруада, ахыкәалаа гәхьаанагазар ашоура зҭалаз
ухы?
– Сара уаҩ дсымшьит, бнагьы сыламызт...
– Ҳаужьама?
– Шәара шәзыҳәан.
– Иуаашьахазеи ҳара ҳахь?
– Шәара шәзыҳәан сааит!
– Исзеилкаауам, ҳара ҳзыҳәан ишԥа? Ҳбара умҩахыҵма?
– Иудыруазеи дҳаншьазар...
– Сегьшәаншьам, сегьшәаҳәшьаԥам. Аха сааит шәызбарц. Ҳаицуижьҭеи иҵуа жәбоит, иаахтны ҳаицәажәартә
ҳаибадырит.
– Иҳауҳәозеи?
– Шәылҵ абна!
– Уи уара уусс иалоузеи?
– Ахшыҩ ҳирҵоит, рыцҳа!
– Шәылҵ абна!
– Уара, издыруада, ҳурбаандаҩырц уҭахызар?
– Иаахтны иҳәа.
– Шәырбаандаҩрагьы сҭахым, шәышьрагьы сашьҭам.
Сааит ҭынхара шәзызурц. Сара счекиступ.
– Иуасымҳәоз, иҽеиу уаҩым ҳәа. Угыл! – блеихаҟәысрак
иналагӡаны ишәақь ҩхаиршалеит аешьеиҵбы.
– Уаангыл, ишьра ҳахьӡоит.
– Ииашоуп, сышьра шәахьӡоит. Шәгәы ишԥаанаго, сымшь­
ҭа абзиара иахҟьаҵәҟьоушь, сара сшәыцнагалеижьҭеи шәыкра уаҩ дахьашьҭамлаз? Шәгәы ишԥаанаго, шәыдсыркырц
сҭахызар, шәахьыҟоу аҭыԥ анызба нахыс ишәықәлартә исзыҟамҵаӡоз? Даҽакгьы. Иҵуазеи ҳаицуижьҭеи! Шәара шәкаххаа
шәаныцәоу, сара смааԥшӡаци? Шәысшьырц сҭахызар, уаха шәаныцәаз шәышьра акраҭахызма! Шәазхәыц! Сара

357

ишәасҳәо абриоуп: шәылҵ абна. Ииашоуп, ауаҩы дышәшьит.
Аха шәшақәшәаз, иара ишәшьыз ауаҩы дызусҭаз, насгьы,
аҭакәажә аҩны дшалаиблыз, зегьы рдыруеит Аҟәа. Саргьы
смаҵураҟны ԥыҭк сылшартә сыҟоуп. Сшәыцхраап. Шәҭаркышт,
ҳәарада. Аха уамак шәықәырҵом. Шәарԥысра шәышҭагылоу
ишәхыжәгап. Шәаҳәшьа ахьымӡӷ бааԥс дақәшәеит. Лшьа
жәуит. Шәхы еиҭашәҳәап. Саргьы ибзианы шәыздыруеит,
сышәхашшаап. Шәылҵ абна! Шәазхәыц, шәанбанӡалоу?
Ахәра ахәшә ақәумҵар, иаҳа-иаҳа иазҳауа, имжьыжькуа
ицоит. Шаҟа шәылахо, иаҳа-иаҳа шәагәыланахалоит абна.
Усоуп уи шыҟоу. Ацәгьарақәа иҵегь шәамхаҟаҵара шәыҟоуп
шәышнеиуа. Усҟан шәус иаҳа ицәгьахоит.
– Уара ма ухы еилагоуп, мамзаргьы ииашаҵәҟьаны ҳазҭаху аӡә уоуп. Ҳхы аҟара угәра ҳго ҳҟаҵаны... Уаҳшьып ҳәа
умшәаӡои? Изакәызеи уара иугәаӷьыз!
– Имшәо – абзамыҟә иоуп. Шәара шәзыҳәан ацәгьеи абзиеи зҭаху еиҩыжәдыраауеит, избоит. Сызхышәшьаарызеи?
Ишәасҳәаз шәазхәыц. Сара сышьра акәым изызхәыцтәу.
Шәара ишәзеиӷьу шәазхәыц. Шәқыҭан бзиа шәырбоит, ҳаҭыр шәықәырҵоит. Шәымшәо-шәмырҳауа шәнарылагылап.
Ҭарсхан, уара ҳаамҭа ҿыц ушадгылоз, уи азыҳәан иулшоз
шыҟауҵоз бзианы ирдыруеит Аҟәа.Убригьы иазхәыцып.
– Егьа ирызхәыцыргьы, ауаҩы даҳшьит. Ҳдырӡуеит.
Сибраҟа ҳхырҵоит.
– Абахҭа ҳҭаԥсыр аҵкыс, абна ҳалаԥсыр еиӷьуп!
– Ирҳәоит, удырҳәацәоит, иааусуа урыпҟоит ҳәа. Супҟар
аҵкыс, сушьыр еиӷьуп, хьымӡӷыда сыԥсып, – иҳәеит Аруҭан.
– Мап, сыгәра жәга. Аӡәгьы дшәыхькьысуам. Уамак шәҭа­
харым абахҭа. Шәаб игәараҭахь шәхынҳәып. Шәмыццакыкәа, цқьа ишәа-изаны шәазхәыц. Ишәҭахызар, уаҵәы ианаашалак амҩа ҳаицықәлап, мап шәҳәозар, шәыҟаз ԥыҭрак.
Аҿҳәара ҟаҳҵап...
– Уҳашьазар аҟара ухы бзиа иҳарбаны...
– Ухаҵазар, уабџьар шьҭых!
– Уҽынкыл, уара! – иаарымчны иашьеиҵбы днаиқәыцәҟьеит Ҭарсхан. Ажәақәак иҳәарц иҭахын Билал ихы наиқәкны, аха ицәуадаҩын. Иашьагьы иаргьы рзыҳәан акыр-

358

ӡа рыҵаркуан урҭ ажәақәа. Идыруан абыржә ишыӡбахоз
ԥхьаҟатәи рԥеиԥш зегьы. Ҩ-мҩакы ахьеихагылоу инанагаз
ауаҩы диҩызан. Амҩақәа руак – арҭ ахышықәсак ианын,
иалаз, изеиԥшраз зегьы ԥыршәахьан. Ишәарҭазаргьы, ишырҭаху ршьапы иақәиҭын. Аха уи ауаҩытәыҩса изыҳәан ишоу
хақәиҭрамызт, ус еиԥш ахақәиҭра зҭаху ашәарах роуп, агыгшәыг роуп. Егьи, аҩбатәи амҩа, иара изыҳәан иаҳа еилкаамыз мҩан. Џьара, ихшыҩ аарла инаӡартә, инахараны,
ицәырҟьа-цәырасуа ацәаара днахьыԥшуеит, хышықәса уажәаԥхьа дзызхәыцқәоз рахь дкылнагарашәа ибоит. Иара, Ҭарсхан, иашьагьы иаҳәшьагьы дызлареиҳабыз ала, абыржәы
ииҳәо ажәа, иара иԥсҭазаараз мацара акәымкәа, урҭ аҩыџьа
рзыҳәангьы шаҟа аҵанакуаз, шаҟа ӡбахоз идыруан. Ас еиԥш
иҟоу аус ӡбатәыс иқәымшәацызт бзанҵык. Дааизар аџьа збоз,
ауӷә зқәыз ицәеижь акәын. Иаргьы ибаҩ дацәымаашьацызт.
Аха ихшыҩ!.. Ас еиԥш аидара хьанҭа иаҵамлацызт ихшыҩ.
Аӡыблара далаҳаны дыргьежьуа дамоушәа акәын зегьы
еилагьежьыхынҳәуа ишизеилалаз. Илазҵаатәуп Шьазина. Уи
илҳәо иазхәыцтәуп. Ихала днартәаны диацәажәап иашьеиҵбы. Уигьы ииҳәо шәатәуп-изатәуп. Иара ихаҭа? Иара ихаҭа
изыҳәан иӡбны далгахьеит. Иршьыз ауаҩ иҟаиҵаз дагеит.
Ишьрада даҽакала хҿыхшьа имамызт. Уажәшьҭа даргьы иҟарҵаз азыҳәан рықәнага иақәшәароуп. Иаха, еибаршӡаны
ианеицәажәоз, Билал ишьраҵәҟьа ианақәырк: «Сара санышәшьоуп изхарам дызшьыз иеиԥш шәаныԥхьаӡахо. Мышкызны абахҭа шәанҭашәалакгьы, ашьаус зшәықәшәо убри
азыҳәан акәхоит. Уажәраанӡатәи шәус уиаҟара ицәгьам,
уи даҽакалоуп ишахәаԥшуа. Азакәан иҟанаҵашаз шәара
иҟашәҵеит, уаҳа акгьы!» – иҳәеит. Ҳалаижьарц, убри ала
абна ҳалигарц иҳәазар? Ауаҩы ишьра адагьы, иҟаҳҵахьоу
маҷума? Уиаҟара ҳарххо, иҳазҵаауа, ҳагәхьаа зкыда.
Илаҳгәыдҵаны иааҳалгоит. Уажәы ауаҩы ишьра мариахеит.
Аха абнагьы ҳанбанӡалоу?
Аиҿаԥшра рцәуадаҩын. Ирласцәаны адәы иқәлеит ашара.
Даҽа ԥыҭрак илашьцазар, даҽа ԥыҭрак досу ихы дазынхон.
Иҟан лашара дукгьы. Уи алашара зыцрыҵуаз иакәын цәымӷшақә изхәаԥшуаз аишьцәа. Аӡы иамухуа уицәымыӷхоит,

359

уҿаԥшраҵәҟьагьы иҭахым азныказы, аха нас? Иара, аӡы иагаз дамызхызгьы, деиқәзырхаз игәахы изыԥжәоит, ишьара
дықәлаанӡа.
Иааԥсазшәа, ицәыш-цәышӡа ажәҩан икыдхалаз аеҵәақәа, ԥсшьара ицозшәа, ажәҩан рҽагәыҵарӡуа рҽырҵәахуан.
Акрааҵуан амҿқәа еилабылны иҿыцәеижьҭеи аҳаԥы аԥхьа
еиқәыз амца. Амза иақәшон. Аблақәа ҭыгга, ашьхақәа инархык, амраҭашәарахьтә иааԥшуан. «Гәшәиу-гәшәиу!» – рымшын, ашьхақәа еигәнырыҩны изырҿыхоз акаԥкаԥқәа.
Дҩагылан, агаҿаҟа даанаԥшит Билал. Ажәҩан ҵыӡәӡәааӡа
ицқьан. Ршәақьқәа рыварс, ргәышԥқәа џьаԥҳаныла ицырцыруа, аҳаԥы аҿышәҭаҿы итәан аишьцәа.
Аӡәгьы ҿиҭуам. Уаҳа ажәак ҳәатәыс имам иара Билалгьы.
Шьыжьнаҵы ддәықәлар, ашьха ахыҵырҭаҿынӡа днеип уаха. Ибзианы игәалашәоит, арахь данаауаз иҩыза Мураҭи
иареи ахьыԥхьаз. Уажәгьы уаҟа дыԥхьап. «Рымариа шуоулак – урылга» – Мураҭ иажәақәа ааигәалашәеит уажәы
Билал. «Урылга!» Ахәышҭаара арцәара мариоуп, алҩаҵә
аҩашьҭроуп ицәгьоу акәымзар. Хәышҭаарак еиқәзырхаз,
уаҳа ҟаимҵаӡаргьы, убриак изхоит. Зажәа еижьо уаам арҭ.
Ирҳәаз – ҳәоуп. Аҩнынӡа дзынаӡандаз, мши-ҵхи еилых
ҟамҵа, иарҭа татак днылаианы, изхара дыцәарын. Ашҭа
данынҭалалак, хынтә дикәшап иан. Ԥыҭраамҭак дынханы
даныхынҳәлак, ус ҟалҵоит. Уажәаҟара днымхацызт. Лара
леиԥш, иаргьы илаӷырӡ нхаҟәҟәалар ҟалап уажәы. Хара
дгылан, игәырӷьара нкыло, днеизыԥшып иаб. Ажәақәак роуп
усгьы еимырдо. «Уманшәалахама?» – днаиазҵаап, шәарыца­
ра дыҟаз џьушьап. Иҷкәын дааԥышәырччан, ихы наирҵысыр,
уаҳа иҭахӡам, нас, игәырӷьара ихала иҽеиҭарц, дизыгәдуны
дизаӷьуа, абаҳчахь иҿынеихоит. Абрахь данаауаз еиԥшҵәҟьа,
деиқәных иҽеибиҭеит. Иааимҩатәны дныдгылар, бзиала ҳәа
леиҳәап Шьазина. Уиадагьы, дазырхәыцны, лхы иҭагаланы
илеиҳәақәаша рацәоуп. Дыԥҳәыс еилыххоуп. Еилылкаап
лашьцәа еиқәзырхо абнаршәыреи аҳаԥқәеи шракәым. Дрыцны днеиааит, илҭахызаргьы. Рус далатәан дазыӡырҩып. Лара лыԥсҭазаара зҿаҟәаз ауаҩгьы ихы-иҵыхәа цқьа илаҳап
уаҟа. Абарҭқәа зегьы леиҳәап. Ацәажәара илшар. Убасҟак

360

даркареит, ашәақьымца аилаҵара аҵкыс еицәаз «аибашьра». Блеихаҟәысрак игәы мыҭрысыр изхоит ашәақь иаҵхо.
Ари шаҟаамҭа!.. Шықәсык аҵкыс еиҳаз иахатәи аҵх!..
– Унаскьазгап, – иҳәеит Ҭарсхан, Аруҭан ҿиҭуамызт.
– Егьоурым. Схала сцоит.
– Уаангыл. Аԥаҭхь бзиақәа рылҵуеит уҳәалон абарҭ
аб тәыҩақәа. Иумаз, ига уахьцо. Амса баауам, иԥсуам,
иугәаланаршәо рацәахап, – аҳаԥы аҩныҵҟа хаҳә еиҟәыԥԥараҿы иавҵаркьакьаз аб тәыҩа дуқәа ҩба ааиган, Билал
инаииркит Ҭарсхан.
Аԥаҩқәа кҿыӡәӡәаан, аӡышьҭра ҭӷәыхаа ианарыцқьа,
ашьҭыбжьгьы иаҳа ирҭынч, ӡыхьҵас ицқьаӡа илеиуан Ҭабза­
ла ақыҭа иагәылсуа Бзыԥ аӡиас.
1970

АД РА М А
ЕС-ИИУА ИРЫЦИУА
Ҩ-хәҭаки ф-сахьаки змоу адрама.
Жәлар рҳәамҭа амотивқәа рыла
Иалоу ауаа:
Саҭанеи Гәашьа
Нарҭ Сасрыҟәа
Аи н а р-ж ьи
Ажәаҳәаҩ
Аџьныш ҭакәажә
Гә ы нд а-ԥ ш ӡа
X а н и а–А и р г ь а а р ҭ ы ԥ ҳ а
Е л д ы з Ш ь а р у а н – Нарҭаа раншьа
А ж ә е и ԥ ш ь а а р ҭ ы ԥ ҳ а – Сасрыҟәа иԥҳәыс
Аҳәҳәаҩ
Нарҭ Дыд
Нарҭ Сиҭ
Н а р ҭ С и ҭ-и ԥ а У а х с и ҭ
Нарҭ Башныхә
Нарҭ Кәын
Нарҭ Қьеҭуан
Ажәлар рыбжьы

362

АКТӘИ АХӘҬА

Актәи асахьа
Аԥарда анаатлак, инахараны ашьха ҳаракӡақәа ҳарҿаԥшуеит. Илбааны
иааскьоит аиқәара аазхыҩло ахәаџақәа. Қәацә ҩнқәак аабоит, қыҭак
ҳалаԥшуеит. Нарҭаа рган ҩны ду еихҳәа-еиҵҳәа игылоуп.Хаҳәтә гәарала
икәыршоуп. Инаскьаганы, иҳаракны, анаара иаласоушәа иаҿаҟаҵоуп
ахан хьыҵәцара. Асцена аганахьала даацәырҵуеит зықәрахь инеихьоу,
аԥсуа маҭәала деилаҳәаны, алабашьа зку Ажәаҳәаҩ, илабашьа нарсны, хәыцрала, иккаӡа иҭацәу Нарҭаа рынхара дахәаԥшуеит, иажәа
дналагоит.

Ажәаҳәаҩ
Анкьа зны иҟан уаа нырҳақәак,
Урҭ ирышьҭан Нарҭаа дуқәа ҳәа.
Нарҭаа аԥсацәан. Аԥсны инхон,
Ԥшралеи сахьалеи мыцхәы еиҿкаан,
Аӡә дубар, аӡә духашҭуан,
Дара зегьы анкы илхылҵыз ракәын,
Рыжәҩахырқәа мыцхәы иԥҽаҽан,
Улаԥш рцәуӡарын, мыцхәы еиҿкаан.
Нарҭаа ыҟан, рҳәоит, аишьцәа шәҩык
Урҭ дрыман еиҳәшьа заҵәык.
Нарҭаа рынхара хаҳәла икәыршан,
Иахьагьы иҩашьом, уамашәа ишан,
Урҭ ирыкәыршаз ахаҳә гәара,
Иҭыҿҿа-ҭыҿҿа ианын аҩыра.
Аиаша иашьҭан Нарҭаа зегьы.
Дахьдырхәуан ацәгьа, иахьиниалак,
Еигӡара изыруамызт, дызусҭзаалак,
Нарҭаа уаҩышьас убас ирыман:
Ацәгьа иҿы урҭ цәгьан,
Абзиа иҿы урҭ бзиан.
Аду дрықәшәар, урҭ дуун,

363

Ахәыҷы иниар, урҭ хәыҷқәан.
Дасу ирнаало ажәа рҿан.
Раҳәшьа заҵә леиԥш акәын ишырбоз Нарҭқыҭ,
Дшырыхьчоз еиԥш раҳәшьа, ирыхьчон иаргьы.
Нарҭқыҭи Гәындеи ирышьҭаз рацәан,
Адоуцәеи аџьнышқәеи дара ираӷацәан.
Рыжәҩа еибыҭанаҵ, рымца лашон,
Рхыԥша мацара аӷа дархәашон!
Нарҭаа рынхарҭа днықәыԥш-аақәыԥшны дцоит. А и н а р - ж ь и и
С а ҭ а н е и Г ә а ш ь е и еицны иааиуеит. Нарҭаа ран, зҿаҳәатәы ҟало,
амчра зегьы зымпыҵаку аԥҳәыс, гәыҵха хьанҭак лымоуп. Аинар-жьи
диҳәо аҟынӡа лхы лалырҟәуеит. Аҵла амҵан иааҭгылоит.

А и н а р - ж ь и (длымҵаныҳәошәоуп ишиҳәо). Ахьышьаргәыҵа Саҭанеи Гәашьа, дунеи лашара зыхьӡ-зыԥша ахыҵәахьоу Нарҭаа дуқәа ран, бара бымаӡа аҵәахышьа идыруеит
Аинар-жьи. Бара бгәы рмаҷны банцәажәа, ргәахы ҭӡыӡаап
ашьха ԥагьақәеи амшын ҵаулеи. Бара адунеи иқәу аҳәсақәа зегьы реиҳа бгәырӷьалартә быҟоуп. Акыр баргәамҵзар,
Аинар-жьи имахәҿеи ихшыҩ хәыҷи дреигӡом, ижьаҳәа мазеиуп, иԥсынгьыри еиқәхаԥс игылоуп, иаӷа шьашәы рымца
аҿыдыдуеит. Ибҭаххазеи, бызсыԥхьазеи?
С а ҭ а н е и Г ә а ш ь а (илҳәо аӡәыр иаҳарымашь ҳәа
днаԥшы-ааԥшуеит. Имаӡаны, аха мчылагьы ишидылҵо удырыртә илҳәоит). Сгәы ҭынчым, аҟәыӷа ду, Аинар-жьи, сгәы
ҭынчым! (Иаҳа лыбжьы рхәыҷны.) Ԥхыӡла убас избеит, абарҭ
ахра дуқәа еилаҳаны, ихәашхәаша исықәҳауазшәа. О, мап,
сыҷкәынцәа мчымхарак иақәшәар ҳәа сшәом. Урҭ ԥырхага
роуам, сҳәатәы иахымԥо, сыбла рыхнаҵы. Хьыӡрацара амҩа
ианықәлоз, адоуҳа рзыҟасҵеит. Уи иахьчоит.
А и н а р - ж ь и. Иаҳа-иаҳа иӡбахә ӷәӷәаны иго далагеит
Нарџьхьоу...
С а ҭ а н е и Г ә а ш ь а. Уи аџьныш дзышьҭоу сара амчра
сымпыҵхроуп! Мап! Адунеи еиқәыбгап акәымзар, дҟалом
даҽа уаҩԥсык, сара сажәа аҵкыс зажәа иаԥхылнадо!
(Лыбжьы нкаҳаны.) Рыхынҳәра сахыццакуеит сыҷкәынцәа,
арахь иаарҳәагьы сшәоит, ишԥарасҳәо...

364

А и н а р - ж ь и. Хьыӡрацара ицаны, макьаназы хьӡыдаԥшада ихнымҳәыц. О, изакә насыԥузеи иамоу Нарҭқыҭ, убарҭ
реиԥш аҵеицәа ахьазгылаз!
С а ҭ а н е и Г ә а ш ь а. Нашанала издыруеит, хьыӡрацара
иахьцаз, хьыӡ ду рыманы ишыхынҳәуа, аха сара...
А и н а р - ж ь и. Аиааира ганы быҷкәынцәа рыхынҳәра
аҵкыс еиҳау гәазырҳага абаҟоу? Нарҭаа дуқәа хьыӡ рыманы
ихынҳәуеит, Аинар-жьигьы ишихәҭоу дырԥылап. Ԥшьынҩажәи зеижә ҽы ирықәнагахаша аҽеимаақәа сырмазеироуп.
Аџыр ҽеимаақәа рыла рыҽқәа ршьапқәа учаԥаргьы, ныҟәа­
рак азыҳәан ада уаҳа ирызхом. Афрангь асақәа ахәыц еиҩырҵәо идуркыргьы, рыбжаҩык расақәа, иахьеибашьуа, раӷацәа
ирылаԥыҵәҵәаны, иҿаԥха-ҿаччо иаагәарлоит. Аха Нарҭаа
дуқәа дрымоуп Аинар-жьи! Аҽқәа аҽеимаақәа рыҵыҟьҟьалааит Нарҭқыҭ аӷацәа ԥхаҵаны иахьнарцо, расақәа цагәлааит,
иԥыҵәҵәалааит адоуцәеи аџьнышқәеи рыхқәа ахьхырссо,
имазеиуп ажьаҳәа, имазеиуп сыԥсынгьыри, уи азыҳәан акәзар
сылабара зыбҭахыз, ахьышьаргәыҵа, Саҭанеи Гәашьа?..
С а ҭ а н е и Г ә а ш ь а. О, мап. Даҽакуп, зынӡаск даҽакуп
сызмырҭынчуа...
А и н а р - ж ь и (лажәа алгаха лымҭакәа, иаалырҟьаны).
Сишь! Ашьхақәа ирныҩуеит аҽышьҭыбжьқәа. Сара зшьапы
счаԥаз аҽқәа рышьҭыбжь харантәгьы издыруеит. Ихынҳәны
иаауеит быҷкәынцәа, Саҭанеи Гәашьа! Рашәа! Бӡырҩы! Иааҩуеит, Нарҭаа рашәа ааҩуеит! Ахапа зҳәо Қьеҭуан иоуп.
С а ҭ а н е и Г ә а ш ь а (дуалуашоит, лгәыҵха иаҳа-иаҳа
иазҳауеит). Ишԥаҟасҵари, сыҷкәынцәа ирасҳәарызеи, ажәа
ҟәыӷақәак насабжьга, Аинар-жьи. Дара ахьынӡаҟамыз диит,
изҳаит сыҷкәын аиҵбы Сасрыҟәа. Шықәса шәкы зхыҵуа,
ҳаб ахымхәа дшихымшаз аадыруеит, иаб дызусҭада ҳәа
исазҵаар, аҭакс ирысҭарызеи?
А и н а р - ж ь и. Ихьаагатәым хьаас ишьҭыбхуеит, ахьышьаргәыҵа. Бара ибҳәо иҟабҵо брықәиҭуп. Дарбан уаҩԥсу
бара лахь быҭара зылшо! Дгьыл аҿгьы жәҩан аҿгьы бара, ан
боуп иҟоу.
С а ҭ а н е и Г ә а ш ь а. Иаазқәылаз сыххәыцра усҟак
иргәамԥхозшәа збо салагеит сыҷкәынцәа. Сшәоит, рыхшыҩ
аҵкыс рымч аиааир ҳәа.

365

А и н а р - ж ь и. Абар, иааигәахоит даргьы. Игоит игәышьҭыхгоу, аиааира иатәу Нарҭаа дуқәа рашәа! (Саҭанеи
Гәашьа лгәы иҟычырц.) Сара ирасҳәап рашьа еиҵбы ихуиҵыхәоу. Ирасҳәап уи иишьа уаҩԥсы иишьа ишеиԥшымыз,
уи изҳашьа уаҩԥсы изҳашьа ишеиԥшымыз.
С а ҭ а н е и Г ә а ш ь а. Уласы, Аинар-жьи! Сыҷкәынцәа
ҽыжәҵны, рыԥсы ааиҭаркаанӡа, арахь дааумышьҭын Сасрыҟәа. Иазыҟасҵап, нас дыдҳарбап. Дара ахьынӡаҟамыз ирзыссыз рымаҭәақәа сырмазеип. (Аган ҩны дныҩналоит.)
А и н а р - ж ь и. Дабацеишь Сасрыҟәа? (Илахь инапы
аԥыракуа дыԥшуеит.) Абан адәышкәаӷьаз аҵыхәан дахьыхәмаруа. (Дцоит.)
А џ ь н ы ш ҭ а к ә а ж ә (Нарҭаа рхыԥша дыԥхаҵаны
даанацоит. Лытәӷәыбжьара ибжьҳәаны, арбаӷь сахьа аҭаны, алаба дақәтәоуп. Амаҭаԥшь ҟамчыс илкуп. Лхы лшьапы
умбо, маҭәеиқәаҵәала деилаҳәоуп). Ҳаршьит! Ҳаршьит!
Ҳандыр-ҵәеит! Инҵәаша, здаракәац ыҟаӡамкәа иқәӡааша
Нарҭаа! Аџьнышқәа ҳаҟаӡамкәа ҳаршьит, ҳандырҵәеит!
Ашьаӡагәаӡа фҩы сыхлахаҵ аргьежьуеит. Деиқәыбгароуп
шәара шәзыхшаз аԥҳәыс! (Инаҳаракны дыԥшуеит. Аарла иааҩуа Нарҭаа рашәаҳәабжь лаҳауеит.) Сыҷкәынцәа
нырҵәаны, игәырӷьаҵәа, ашәа ҳәо иаауеит. (Днатәоит,
дхәыцуеит.) Ишԥаҟасҵари? Рдаракәац ыҟаӡамкәа иннарҵәартә ирыҵазгаларызеи? (Лҭаҷкәымқәа рыла лхы дасуеит.)
Уалга, уалга, џьара акы ӡба! Аҳаа! Иҭашәеит, схы иҭашәеит!
(Дҩаҵҟьоит). Аџьнышқәа ҳакәымзар, адоуцәа бзамыҟәқәа,
адунеихаангьы рхы иҭамшәашаз бзиак схы иҭашәеит! Ауаҩы иԥсы ахьҭоу удыруазароуп уаниааиуа. Амч рызҭазеи
Нарҭаа? Аџьнышқәеи адоуцәеи ҳармыхәо иҟазҵазеи?
Аидгылара! Напык иамоу анацәкьарақәа шеиламҵәара
еилаҵәаны ианеидгыла, рымч иааишьа змам ҭаҷкәымхеит. Ус
анакәха, анацәкьарақәа еиламло иҟаҵатәуп. Иқьаԥҭахароуп
сызқәыԥшуа шәашҭа! Дида! Дида! Иаауеит, иаауеит! Саарԥыхьашәар, амца сыҽҳәаҵаны сҟаԥшьӡа сырӡуеит. Уԥры,
уеиха, шьашәы рарбаӷь! (Лҽылҵәахуеит. Ашәаҳәабжь иаҳаиаҳа иааигәахоит, рҟамчышьҭыбжьқәа дыдраҵас ирго иааҩуеит Нарҭаа.)

366

Г ә ы н д а - ԥ ш ӡ а (ахан хьыҵәцара дылбааҟьаны
дааиуеит. Зҭәымҭа иҭагылоу ԥҳәызбоуп.) Сашьцәа дуқәа,
сашьцәа хазынақәа, шәаҳәшьа дшәыкәыхшоуп, шәеибганы
шәхынҳәыма?!
Н а р ҭ Д ы д. Хьӡи-ԥшеи ҳаманы ҳхынҳәит, гәыс
иҳазҭоу, блас иаҳхоу, ҳаҳәшьа ԥшӡа! Бара бышԥаҟоу, аӡәыр
биргәамҵма, бааигәара ҳахьынӡаҟамыз?
Г ә ы н д а - ԥ ш ӡ а. Шәхаҭақәа сааигәара шәыҟамзаргьы,
шәхыԥша сахьчон, сашьцәа дуқәа. Аӡәык-ҩыџьак мҩахыҵқәеит сымҵадырсырц, аха сҩыза Ханиеи сареи алаба
иаҳаргеит урҭ.
Н а р ҭ С и ҭ. Шаҟа бзыфо ашәарах рбаҩлаша бзаагеит,
Гәында. Аибашьрахьтә ҳхынҳәны ҳшаауаз иааҳамҩатәны
ҳнымҩахыҵит шәарыцарагьы. Дабаҟоу ҳан, ахьышьаргәыҵа Саҭанеи Гәашьа ?
С а ҭ а н е и Г ә а ш ь а (аган ҩны аҟнытә ҿылҭуеит).
Уажәыҵәҟьа, нанраа, уажәыҵәҟьа! (Амаҭәақәа еидыҳәҳәала
икны даадәылҵуеит.) Сыҷкәынцәа, шәан дшәыкәыхшоуп!
Нашанала издырхьан шәахьыҟаз хьыӡ ганы шәшыхынҳәуаз,
шәаанӡагьы шәфырхаҵара аӡбахә ааҩхьан Нарҭқыҭ. Шәызегьы акәымжәқәеи акабақәеи шәзылсит шәан.
Н а р ҭ С и ҭ - и ԥ а У а х с и ҭ (маҷк инамыцхәны дыҽхәацәома
уҳәартә). Аџьнышқәа иаҳшьуаз ҳшьит, иаанхаз, Нарҭқыҭ
ршьапы аладмыргыло, иқәаҳцеит, ахьышьаргәыҵа ҳан.
С а ҭ а н е и Г ә а ш ь а. Аҭырас егьа иурхыргьы, хәыҷык
иадамхаргьы адгьылаҿы адац анынха, еиҭах итәырԥсаны
иҩагылоит. Убри иаҩызоуп аџьнышқәагьы. Урҭ еиҭах рҽеибырҭоит, сыҷкәынцәа. Шәыҟазароуп еснагь рабашьразы
шәыхианы. Шәасақәа рыбжаранӡа рыҭрақәа ирҭыхны шәныҟәалароуп, шәара шәеиԥш аеҳәшьа дызмоу.
Н а р ҭ К ә ы н. Гәыҵхас иҳамаз ҳаҳәшьа заҵәи бареи
шәакәын, ҳан. Уажәшьҭа шәарҭгьы ԥырхага шәымамкәа,
аччаԥшь шәҿықәыхх шәанаҳԥыла, ҳарҭгьы хьыӡганы ҳаныхынҳә, убас еиԥш фара-жәрак ҳәа ҭаҳҵароуп, Нарҭаа рчараушьа ҳәа адунеи ыҟанаҵ ирҳәалартә!
С а ҭ а н е и Г ә а ш ь а . Уажә ааигәа шәаҳәшьа Гәында-ԥшӡа
дигарц, мҩасҩык дымҩахыҵит, аха лҿаҭахьа шәымдыруеи,
исиааиуа иҷыдахаз аӡәгьы сиццом лҳәахьеит...

367

Г ә ы н д а - ԥ ш ӡ а. Ихы имагәхьха дцеит уи ашҭа
дынҭыҵны!
Н а р ҭ Қ ь е ҭ у а н. Амҩахыҵраҵәҟьагьы злеигәаӷьызеи!
Сишьҭалоит. Амра аҭашәара иԥсы ацҭасыршәап. (Иҟама
дахоит.)
Н а р ҭ Б а ш н ы х ә. Уҽаанкыл! Икаҳаз уихымыччан.
(Г ә ы н д а лахь.) Ҳаҳәшьа, абри аҳаҭарҵә иҭоуп абаҩлаша,
аа, бысҭ. (Илиҭоит.) Бхан хьыҵәцарахь бынхал.
Г ә ы н д а дцоит. Саҭанеи Гәашьа лыҷкәынцәа ирызлырхиахьаз аласа
маҭәақәа рыдылшәалоит. Дреигәырӷьоит. Ашҭа анҭыҵҟагьы дыԥшуеит,
Сасрыҟәа дахьыҟоу, дызҿу лбарц.

Н а р ҭ Д ы д. Ԥсышьацәгьа лаҳҭарц ҳашлышьҭаз, шьашәы
рарбаӷь днақәтәан, амаҭаԥшь ҟамчыс икны, дҳацәцеит аџьнышқәа ран, аҭакәажә хәырҭлаӷь!
С а ҭ а н е и Г ә а ш ь а. Шәыжәҩа еибыҭанаҵ, шәан лҳәатәы
хашәҵонаҵ, шәарҭ аӡәгьы дзышәиааиуам, шәаҳәшьа-заҵәгьы дшәарҭам. Ашәа шәҳәа, шәкәаша, хьыӡла ихынҳәыз
сыҷкәынцәа! (Абарҭ ажәақәа лҳәоит лара аныс мацара
акәымкәа, хадас дышрымоугьы лныԥшуа.)
С а с р ы ҟ ә а (дыҩны дааиуеит. Арԥыс ҵәрышкәак иоуп.
Имаха-шьаха еилаҟацаӡа дыҟоуп. Ҿиҭуеит. Хаҵа наӡак имч
илалахьеит). Сан, сҽы абаҟоу? Уажәшьҭа сҽыжәларц сҭахуп!
Н а р ҭ С и ҭ. Ҳаи, шәанаџьалбеит, дызусҭада, ҳара даҳзымдырӡо, сан ҳәа, ҳан илацәажәо?
Нарҭаа неихәаԥшы-ааихәаԥшуеит. Рызегьы иааиз арԥыс дџьаршьоит.
Ҟьалак днанагазшәоуп ишихәаԥшуа.

Н а р ҭ К ә ы н. Дад, уара уабатәиу, уабаанагеи?
С а с р ы ҟ ә а. Ҳаи, ишәҳәашьоузеи, Нарҭаа дуқәа,
шәашьеиҵбы уабатәиу ҳәа шәышԥаиазҵаауеи? Ҳан ишәалҳәахьаз џьысшьон сыӡбахә.
Н а р ҭ Д ы д. Уагьхәыҷны, аҽхырцәажәарагьы уланы,
изакәызеи иҳауҳәо? Аешьа дҳамазар ҳара иҳамдыруеи...
ихәы аахьеит ҳара ҳашьеиҵбы!
Саҭанеи Гәашьа ажәақәак лҳәарц лҽыназылкуеит, аха Сасрыҟәа аҳәаха лиҭом.

368

С а с р ы ҟ ә а. Баанҿас, сан. Уҳашьоуп рҳәартә еиԥш
хаҵара ҳәа акгьы ҟасымҵац. Ибзиоуп, Нарҭаа дуқәа, сыԥшра ссахьала сышәзымдыруазар, ма абри алагьы сышԥашәзымдырри. (Дыҩны дцоит.)
Иҟаиҵозеи, дабацоишь ҳәа ихәаԥшуеит. Ран иҟалҵара дақәшәом.

Н а р ҭ С и ҭ (Сасрыҟәа дахьцаз дыԥшуа). Ҳаҽқәа ахьҿаҳәаз
днарыдыххылеит.
Н а р ҭ Д ы д. Рҵыхәақәа иртларц дцеит, хымԥада.
Зегьы ччоит. Ран илцәымыӷхоит.

Н а р ҭ Қ ь е ҭ у а н. Баша ҳаччоит. Шәыԥшы, шәыԥшы
иҟаиҵо! Ампыл еиԥш ҳаҽқәа шьҭыхны, акакала иршәуеит.
Аҩны иахырууааны ишьҭуеит.
Н а р ҭ Б а ш н ы х ә. Алалабатә аабоит, шәанаџьалбеит!
Нарҭаа цәгьарак ҳԥеиԥшуп. Ҳаҽқәа ыршәны, ҵаҟа икаҳаанӡа
дрымҵасны икуеит.
Н а р ҭ Д ы д. Ҳабла иабо бзиарак иазҳәам.
Дхынҳәны дааиуеит С а с р ы ҟ ә а. Ирҳәара рҿамшәо еилагылоуп
аишьцәа.

Н а р ҭ С и ҭ. Нарҭаа дуқәа, ишәыхьзеи, шәгылоуп
шәеиҵаӷәӷәа? Ҳара ҳаҽқәа рхала мацарагьы иахыԥон аҩны,
митәык ҟаимҵеит!
Н а р ҭ К ә ы н (Сасрыҟәа иахь). Ҳаиуанжәқәак шьҭыхны
иуршәзар, фырхаҵарак ҟауҵаз џьумшьан. Уиала уҳашьоуп
ҳәа уаҳзыԥхьаӡом.
Нарҭаа икәшаны Сасрыҟәа ихәаԥшуеит. Асцена аганаҿы даацәырҵуеит
А ж ә а ҳ ә а ҩ.

С а ҭ а н е и Г ә а ш ь а . Уҽы убарц уҭахын, Сасрыҟәа. Уара
уаниуаз арашь маркаԥа уцины иҟоуп, ауаа дәықәысҵеит,
икәадырны иузааргоит уажәыҵәҟьа.
А и н а р - ж ь и (бжьаҟазара ажәала). Иаҳагьы шәыхьӡ
ҭызгаша, иаҳагьы аиааирақәа шәзыргалаша аешьа дшәоуит.
Уи иишьа уаҩԥсы иишьа еиԥшымызт. Дины данынка­шәа,
напык наркӡаны дазкуамызт. Аԥырӷы еиԥш, ицәа-ижьы
ҟаԥшьын. Амца аҵкыс имаха-шьаха мцан. Иҟырҟы дырхәхә­

369

арц агәыԥҳәы аниҿарклак аҳәсақәа, «Ҳаблит, ҳаблит!» – ҳәа,
арҵәааҳәа иҳәҳәаны, идәылҟьон. Иара дҵәыуомызт-дыхь­
уамызт. Акы дазыԥшыз­шәа дкаршәын. Абас, асаби даниз ауха,
агәыла ҳәсақәа еилагьежьуа иангылаз, агәылара ҽанкгьы
ҽҵыск ариит. Уи аҽҵысгьы ҽҵыс еиԥшымызт. Ирыхьчеит,
ирааӡеит уи аҽҵыс.
Н а р ҭ Д ы д (иаҳауа агәра игоу-имгоу узеилмыргартә).
Напы дазымкуазҭгьы, дани дызлашьҭышәхзеи, дызлашәкәабазеи?
А и н а р - ж ь и. Арыҭәа дыбжьакны дышьҭысхит. Ажьираҿы дызган, аҽҽаҳәа аџыр аилашра иахьаҿыз дналасыршәит. Аӡырҟәанда дӡаазшәа, днаҳәы-ааҳәуа аихаршы дӡааршәылан аҽны хәлаанӡа. Џырла дсыӡрыжәит. Арыҭәа
дыбжьакны данааҭысх: «Сан, амла, амла!» – иҳәеит. Аихатәы
џьам аақәԥааны, аихарҭәа инаҵысшьын, ирҟас-ҟасо, аԥшқа
иқьышә инадыскылеит. Дымлаҟы-млаҵәо, аҟәырқь-ҟәырқьҳәа аихарҭәа нылбааидеит.
С а ҭ а н е и Г ә а ш ь а . Ажьираҿынтә дыӡрыжәны данааргаҵәҟьа: «Сан, сабабырио, сгара збаӡомеи?» – иҳәеит. Уара
уиаанӡагьы угара ҟаҳҵахьан, уажәыҵәҟьа иааргоит, сҳәан,
Аинар-жьи иҟаиҵахьаз, аихатә гара ааргарц ауаа сышьҭит.
Агара аӡәгьы изышьҭымхит.
А и н а р - ж ь и. Убасҟан асаби ус ҿааиҭит: «Сан бырҟәаҵ
урҭ! Ирылшом, ирымабкузеи, сара сцоит, агара сара иаазгоит. Адәы снықәлар, хәыҷыкгьы сшьапы ааиҵысхып!»
Агара ааганы, афырҳәа дахьынԥашалан, ашьшьыҳәа днаниалеит. (Дахыҽхәаны.) Нарҭаа дуқәа шәжьи убасеиԥш иҟаз
агара ҟаиҵеит, шәашьа данынаниала, иара ахала аҵысра
иналагеит.
С а с р ы ҟ ә а. Сан, уажәгьы изаарымгацзеи сҽы?
С а ҭ а н е и Г ә а ш ь а . Уажәыҵәҟьа, нан, уажәыҵәҟьа
иааргоит.
А ҳ ә ҳ ә а ҩ (дыҩны, иԥси-иԥси еихьымӡо дааиуеит). Ахьышьаргәыҵа Саҭанеи Гәашьа , инабышьҭыз ахаҵа, Сасрыҟәа
иҽы амԥынҟа дықәнамыжьлеит. Аҟәараӷ ахасыршәуеит ҳәа
даналага, иҵыгьны ихы ԥыххаа иханаҵеит! Иннарҵәоит,
амԥын инеиз зегь шьны иканажьуеит!

370

С а ҭ а н е и Г ә а ш ь а (дшаамбаӡац ала деилашәоит,
лыбжьы ҭылцоит). Ҳаит, алаӡахша! Иацы ииз аҽҵыс аӷәра
изахамҵо дыҟазар, иқәнагаҵәҟьа ихьит.
А ҳ ә ҳ ә а ҩ. Уара аҟәараӷ узахамҵазар, сара искуеит ҳәа
иҿынеихеит даҽаӡәы. Ааигәара даннеи аԥынҵа убас фақьк
кылҟьо иалагеит, амца рҳәы еиԥшын. Иахьынаицрасыз,
деиӷрыблаа, драцәазу, дуаҩызу узымдыруа днықәнаҵеит.
(Дцоит.)
С а ҭ а н е и Г ә а ш ь а (ишылҳәац еиԥш, иара убасҵәҟьа
дгәааны). Афуҟаражә! Ацәарҭәа далхызма, аҿы аԥынҵа
икылҟьоз афақь ца шынеигәыдсылаз еиԥш дышԥеилаҳаи!
С а с р ы ҟ ә а (иан лгәы жьжьауа). Ибуазеи, сан, бгәы
ԥыжәжәо сҽы ахьыҟоу сара сзымнеиуа сыҟоума схалагьы
сцап... (Аӡәыр дсыццома ҳәа иашьцәа дрылаԥшуеит. Урҭ
аӡәгьы игәхьаа икӡом.)
С а ҭ а н е и Г ә а ш ь а . Ҳаи, нан, ухала ушԥацои?
(Иашьцәа аӡәгьы ицныҟәара шырҭахым лбоит.) Ианақәукых,
уан дукәыхшоуп, уҽы аӷәра унапы лҭарԥаны уца. Уҽы ада ҽы
шухәарҭам зегьы ирдырп, убжьы нақәургар, икьыркьыруа
иаауԥылоит.
Сасрыҟәа иашьцәа еиҭа днарылаԥш-аарылаԥшуеит аӡәыр дсыццарымашь ҳәа. Урҭ аӡәгьы дахьгылоу дҵысӡом. Ихала дцоит. Аишьцәа
ахәадахьы иҩхаланы, Сасрыҟәа изыԥшуеит.

А ж ә а ҳ ә а ҩ (уаанӡа иҟалоз иаргьы дахәаԥшуа дгылан.
Иҽырҭынч, илабашьа иҽанҵаны, иажәа инациҵоит)
Дақәтәеит арашь, дақәтәеит Бзоу.
Иаразнак акәхеит, ахьшь еиԥш иԥрит.
Ахьшь еиԥш иԥрит, аха адәы иқәымлеит.
Уи ԥрит ҵәҩанҵәыҟа, ишиашаз ажәҩан ахь,
Уи иаҭахын Сасрыҟәа ажәҩан даннаҟьарц,
Аха ажәҩанаҿы ишиашаз ианнеи,
Сасрыҟәа дааҳәын аҽы амгәа дыҵалеит,
Усҟан иаҭаххеит адгьыл даннаҟьарц,
Аха Сасрыҟәа дааҳәын аҽы абӷа дықәтәеит.
Уаҩы изымбжьоз, имцабзыз арашь.
Иашьцәа ишырбоз ибжьаны дақәтәеит Сасрыҟәа.

371

Н а р ҭ Д ы д (ахәы днықәгылан, иӡара ҭкәыцәаа икны,
ибла иабо агәра изымго ҿиҭуеит). Уаа, ҳан, бабаҟоу? Ҳан,
бааскьеишь араанӡа!
Нарҭ Сиҭ
Ҳабла иабо дызусҭада,
Бажәа ҳазыԥшуп.
Н а р ҭ Б а ш н ы х ә. Нарҭаа ҳтәык шилоу уажәшьҭа агәра
аагоит, аха Аинар-жьи ииҳәаз ҳазхом.
Н а р ҭ С и ҭ. Дабаанагеи?
Н а р ҭ С и ҭ-и ԥ а У а х с и ҭ
Ҳаб, аҭаҳмада, ачымазаҩ, алашә,
Шәышықәса раахыс аҽҳәа иҽҳәатәоу,
Ари дшихылымҵыз ҳамҩашьо иаадыруеит.
Н а р ҭ К ә ы н . Ари еиԥш ахьбаҳҳәо гәыбӷан ҳабымҭан,
ҳан, аха ҳаргьы уажәшьҭа ҳсабицәам, аиаша аадыруазарц
ҳҭахуп.
Н а р ҭ Қ ь е ҭ у а н. Дызхылҵда, дзыжәлада ҳабла иабо
арԥыс? Ацаҟьа далхны дшәааӡазаргьы, жәлак дахылымҵыкәа
дҟаларым!
Н а р ҭ Б а ш н ы х ә. Аин ианахшо илашәуп аласба. Нас,
ишнеиуа, аблақәа хтуеит. Абыржәада, дгьыл ҳақәнагалазар,
гәрамгарҭас бҟаҳамҵац, ҳан, аха ҳаргьы уажәшьҭа...
Саҭанеи Гәашьа
Шәан лзыҳәан шәгәы еиҭамсын,
Хьӡи-ԥшеи згым сыҷкәынцәа.
Шәара ихьымӡӷышәшьаша ешьа дшәымам,
Бзоу зыбжьаз арԥыс шәара дшәашьахаҭаҵәҟьоуп.
Уи Нарҭаа дшәеиӷьымхозар дшәеицәахараны дыҟам,
Шәыжәҩа еибышәҭар, иаҳагьы шәыӷәӷәахап.
Аџьнышқәеи адоуқәеи рҿаархар, аиааирақәа жәгап.
Н а р ҭ Д ы д. Ҳнашәышьҭ аҩныҟа.
Рган ҩны иныҩналоит. Ианааиҵәҟьаз агәырӷьареи агәышьҭыхреи
ирымаз хәашьрак налалеит. Аишәа рымҵалыргылоит Саҭанеи Гәашьа.
Рхәы ықәлыргылоит. Ашҭаҿы имацара дгыланы дыԥшуеит Сасрыҟәа.

372

Ажәаҳәаҩ
Нарҭаа рыҩнқәа мыцхәы идуун,
Хаҳә еиқәҵала урҭ ҟаҵан,
Рыкрыфарҭа еиҵҳәа игылан,
Рыҩцара акәзар, иҵегь еиҳан,
Рҳаԥшьа ду Ҩаӡамакьат ахьӡын.
Нарҭаа зықәтәоз рымӡк рыман,
Уи рыҩны ахышәара-ҵышәара иахьӡон.
Иреиӷьу аиха иара алхын.
Еиҳабы-еиҵбыла еиватәа иқәтәон.
Уааи ҳәа иарымҳәеит Сасрыҟәа,
Ашҭаҿы даанрыжьит ихала.
Н а р ҭ Д ы д. Ҳан, ҳаҳәшьа лыбла ҳҭамԥшуа, ачеиџьыка
напы аҳаркуам.
С а ҭ а н е и Г ә а ш ь а . Уажәыҵәҟьа слыԥхьоит Гәындаԥшӡа.
Н а р ҭ С и ҭ. Мап, баанҿас. Башныхә, уара уҳаиҵбуп,
унеины иҳазлаҳәа, ахан дылбааны ҳара ҳҿынӡа дааиааит
ҳаҳәшьа.
С а ҭ а н е и Г ә а ш ь а . Иауазеи Башныхә дшәеиҵыбны.
Абан дахьгылоу исыхшаз ишәеиҵбу. (Сасрыҟәа лнапы
наиқәылкуеит.)
Н а р ҭ С и ҭ (иан илҳәаз имаҳаӡазшәа). Уара уҳаиҵбуп
аирак, Башныхә, ахан унхаланы, ҳаҳәшьа дылбаарц ҳазлаҳәа.
Уи сҳәеит ҳәа, абар лара дахьаауа.
Амардуан дылбааны дааиуеит Г ә ы н д а - ԥ ш ӡ а.

Н а р ҭ Д ы д. Аиргьаа рҭыԥҳа Ханиагьы длыцуп.
Иааиуеит Г ә ы н д е и Х а н и е и. Гәында абжьааԥны аҵкыс уажәы иаҳа
еицәаны, лхы дацкламԥшыкәа деилаҳәоуп. Лымаҭәақәа ажә-мыжәуп.
Лхахәгьы цқьа иҳәам.

Г ә ы н д а - ԥ ш ӡ а. Шәаҳәшьа дшәыкәыхшоуп, сашьцәа
дуқәа, ачаӷьа шәнапы ашәыркы.
С а ҭ а н е и Г ә а ш ь а. Ҳаҳәшьа лыбла ҳҭамԥшыкәа
ачаӷьа ҳнапы аҳаркуам, рҳәан, ибзыԥшын, нан.
А и р г ь а а р ҭ ы ԥ ҳ а Х а н и а. Еснагь хьӡи-ԥшеи
шәыманы шәхынҳәлааит, Нарҭаа дуқәа!

373

Н а р ҭ Д ы д. Ҳаҳәшьа леиԥш иаабо Аиргьаа дуқәа рҭыԥҳа
Ханиа, бзиала баабеит!
Аишьцәа акрыфара иалагом. Гәында-ԥшӡа илыхәаԥшуеит. Лааишьеи
леилаҳәашьеи ргәамԥхеит.

Н а р ҭ К ә ы н. Ҳаҳәшьа, беилаҳәашьа цқьа иаҳгәаԥхом.
Ԥасеиԥш пату ҳақәбымҵаӡои башьцәа? Бгәы нзырхаша кыр
ҟаҳҵама? Ибыхьзеи, бхы ацклаԥшра баҟәымҵызааит?
Н а р ҭ Қ ь е ҭ у а н. Быԥшӡара хыбшьаар, быхьӡ-быԥша
ланарҟәыр ҟалоит, ҳаҳәшьа.
Г ә ы н д а - ԥ ш ӡ а. Шәара шәҟынтә гәеизҳарада, гәала
сымаӡам, сызкәыхшоу сашьцәа. Ииашоуп, схы ацклаԥшра
саҟәыҵит. Изыхҟьогьы шәара мыцхәы бзиа шәахьызбо ауп.
Сызлаҟамгьы инацҵаны, сыхьӡ ахара инаҩит… Ахьӡ мыцхә­
гьы шәарҭоуп, шәаҳәшьа дшәыкәыхшоуп.
А и р г ь а а р ҭ ы ԥ ҳ а Х а н и а. Гәында-ԥшӡа дымҵарсны
дигарц, шәара шәаныҟамыз имҩахыҵыз, дгьыл хараӡакахьтә
иааз уаҩын. Ҳара ҳтәыла аҿынӡа инаҩхьеит Гәында лыԥшӡа­
ра аӡбахә, иҳәеит.
Н а р ҭ Д ы д. Уи еиҳау гәадурас иҟоузеи башьцәа ҳзыҳәан.
Быхьӡ ахыҵәааит адунеи зегьы.
Н а р ҭ Б а ш н ы х ә. Ҳаргьы ҳбылаҽхәалап.
Г ә ы н д а - ԥ ш ӡ а. Усҵәҟьа сыӡбахә гар, сшәоит, сашьцәа,
шәаӷацәа рхыԥхьаӡара иацлар ҳәа.
X а н и а. Аилаџь иалаҵаны, Гәында-ԥшӡа амацәаз
зылҿарҵазеи аҳәса гьангьашқәа? Дганы аҵеџь дызҭарыжьзеи, сҩыза гәакьа? Шынеибаку зегьы зыхҟьо лыԥшӡароуп.
Алхәыз ҷкәын, ашәарыцаҩ, иаҳәшьеи иареи, насыԥла,
дрымбазҭгьы, атыша дынҭаԥсы дцон Гәында. (Гәында даалгәыҵалыҳәҳәоит.)
С а ҭ а н е и Г ә а ш ь а. Алхәыз ҷкәын маҳәыс дысгәаԥхеит.
Дахьыжәбо пату иқәышәҵала. (Лычқәынцәа днарҿаԥшуеит
исҳәаз аӡәыр иамашәкуама ҳәа аанаго. Аишьцәа ҿымҭ
иақәшаҳаҭхоит илҳәаз.)
А и н а р - ж ь и. Гәында-ԥшӡа адау дицәышәыхьча!
Адау дигарц длышьҭоуп. Шаҟантә иҽазикхьоузеи. Ахҿақәа
лыжәиҵон. (Дцоит.)
Г ә ы н д а - ԥ ш ӡ а (иламхаҳәоит). Убарҭ ахҿақәа
дырҿагылеит Алхәыз ҷкәын.

374

А и р г ь а а р ҭ ы ԥ ҳ а Х а н и а. Гәында илдыруеит убарҭқәа
лыԥшӡара ишахҟьо! Уи дызбаз, иԥсы налылахоит. Лыдлаԥса
адәы сықәзар аҵкыс, лшьапаҿы ма сыԥсып, иҳәоит.
Г ә ы н д а - ԥ ш ӡ а. Усҟак сыбмырҽхәан, сҩыза гәакьа.
Бара ибышьҭоу аҷкәынцәа маҷушәа, ԥшра-сахьала саҵкыс
беицәоушәа. Дызусҭада Хәаша Бырзыкь ихы зыхҭниҵаз?
Аиргьаа рҭыԥҳа Ханиа-ԥшӡа лакәӡами?
Н а р ҭ Б а ш н ы х ә. Аҳы! Аҿырпын зыӡбаз, ашәаҳәара аԥызҵаз, ҳашьа Нарҭ Қьеҭуан, ицәырга Нарҭаа ҳашәа.
Ашьхақәа ирныҩааит, ажәлар ираҳааит, аиааира ҳаманы
ҳшыхынҳәыз!
Н а р ҭ С и ҭ. Ҳаӷацәа аӡәыр дынханы дыҟазар, ҳашәаҳәара гәыԥжәагахааит иара изыҳәан, ҳара ҳазцәымӷу, рыҩны
амыткәма дәылҩааит. Ҳаҳәшьа заҵәы иҵегьы лыблақәа
лхаччалааит!
С а ҭ а н е и Г ә а ш ь а (аҩнашәаҿы днеины игылоу Сасрыҟәа иахь). Ашәа рыцҳәа уашьцәа, урыцгәырӷьа, насҭха
умгылан, уан дукәыхшоуп, Сасрыҟәа.
Ашәа рҳәоит, аиааира иргаз еигәырӷьоит. Раҳәшьа илыкәшаны икәашоит. Реиҳа ргәырӷьара халаны ианыҟоу аамҭазы, дқьыԥаха, деихьыжәеикәыжә, дышзахәо дыҩны дааиуеит А ҳ ә ҳ ә а ҩ.

А ҳ ә ҳ ә а ҩ. Иаа-ууи! Иаа-ууи! Шәабаҟоу, Нарҭаа?!
Шәабаҟоу? (Ашҭа даақәыххуеит. Иблақәа амца рхыланы
дыҟоуп.) Адауцәа, адауцәа ҳақәлеит! Гәында-ԥшӡа дышәҵәахы, Гәында-ԥшӡа! Адау дхыҵны ддәықәлеит дымҵаирсырц. Ҵҩа рымам иҩызцәа. Иршьуа ршьуеит, иаанхо
ахцаны икарцоит. Зцәа зтәым аҳәсақәаҵәҟьа иреигӡом.
Асақәа рӷырҳәаны икарыжьуеит. Ргәы дырхаауеит ҳасабицәа
ржьала! Нарџьхьоу, уаҩԥсы дызмыхәо Нарџьхьоу иоуп!
С а ҭ а н е и Г ә а ш ь а. Сыҷкәынцәа, шәгыл! (Уажәраанӡа
илызцәырҵлоз аҟәымшәышәра, анра-аԥара иацу агәыԥшқара,
зегьы лхашҭны, ҳәаа змам амчра зымпыҵаку ԥҳәысны
лыҽцәырылгоит.) Рыҭрақәа ирҭышәх шәасақәа! Дгьылижәҩани ахьеимадоу иаӡәу сара, сажәа шәазыӡырҩы!
Уажәа-кәын аџьнышқәа шәыриааины шәаныхынҳәыз.
Лгәазхара шәлымбацызт шәан. Еиҭах шәасақәа рыҭра
иҭышәхыр акә-хеит. Шәарҭ шәеиԥш аеҳәшьа дызмоу, иаса

375

абжаранӡа аҭра иҭыхны адәы дықәзароуп. Еиқәшәырха
Нарҭқыҭ! Дшәыхьча шәаҳәшьазаҵә Гәында-ԥшӡа! Дабаҟоу
Аинар-жьи?
А ҳ ә ҳ ә а ҩ. Санааиуаз дызбон, аҽқәа ршьапқәа рычаԥара
даҿын. Уи ирмазеихьеит шәасақәа.
Н а р ҭ Д ы д. Ҳаҳәшьа, бҩызагьы баргьы ахан ахь шәынхал.
Шәыҟаз шәгәы ҭынчны. Акы шәацәымшәан. Аҳы, шәца.
Г ә ы н д а - ԥ ш ӡ а. Хьыӡла-ԥшала шәхынҳәааит, сашьцәа
дуқәа! Баала, Ханиа.
А и р г ь а а р ҭ ы ԥ ҳ а Х а н и а. Хьыӡла шәхынҳәааит!
Г ә ы н д е и Х а н и е и цоит. Урҭ дрыцны, ахан абарҵахь дхаланы, лыҷкәынцәа-гәазырҳагақәа дырзыԥшуеит Саҭанеи Гәашьагьы.
Нарҭаа рҟамчқәа рҟьоит. Расақәа рыҭрақәа иахьҭарҵо-иахьҭырхуа
ашьҭыбжьқәа гоит. Рҿынархоит.

С а с р ы ҟ ә а (дыԥшын, уаала ҳәа сарҳәоит ҳәа). Сашьцәа,
уаала ҳәа зсашәымҳәозеи? Шәсырԥхашьар ҳәа шәшәома?
Шәара шәеиԥш ахаҵарақәа ҟасымҵацзаргьы...
Н а р ҭ Д ы д (дааҭгылоит, иаҳаз џьашьашәа даахьаԥшуеит, тәамбашақә иқьышә днықәҵаны). Ишԥоуҳәеи уара?
Даҽазнык иҳәеишь уажәраанӡа иуҳәаз?
Н а р ҭ С и ҭ. Сашьцәа, иҳәеит! Ҳа-ҳа-ҳа! Сашьцәа! Иабаҟоу
уара уашьцәа? Ишсоуҳәара, уашьцәа ҳәа аӡәыр дубома
араҟа? (Дыччоит.)
Н а р ҭ С и ҭ - и ԥ а У а х с и ҭ. Иумаҳара иҟоузеи?
(Иааигәара днеины, блала деимданы дихәаԥшуа.) Уабатәида
уара, узусҭада, уӡырга-ӡырго иҳашьҭоу?
Н а р ҭ К ә ы н. Ҳара, аишьцәа ара иҟоу ҳаҟоуп, иаанхаз
Нарҭқыҭ аҵыхәан иаҳзыԥшуп. Уаҳа даҽа ешьак дҳамоуп ҳәа
ҳаздыруам.
Н а р ҭ Д ы д. Уаҳԥырҵ, уара анашԥа!
Н а р ҭ С и ҭ - и ԥ а У а х с и ҭ. Нарҭаа дуқәа ираҭәоума,
анашԥа дрыцны хьыӡрацара амҩа ақәлара?
Н а р ҭ Б а ш н ы х ә (егьырҭ Нарҭаа рылымкаа, иаҳа С а ср ы ҟ ә а дидгылоит). Амҩа шәарҭа ҳаԥхьа ишьҭоуп, сашьцәа,
даагап Сасрыҟәагьы. Уигьы џьнышк, ма даук ихы нхисаргьы
шәыздыруам. Ҳара дҳашьоуп, ҳан длыхшеит.

376

Н а р ҭ Д ы д. Иуҳәо џьасшьоит, аҟәыӷа Башныхә. Ари
дызхылҵыз ҳаб иакәӡам. Унаҵаа-ааҵаақәеишь, дызхылҵыз
ҳәа ирҳәақәо уаҳап. Аԥхьарца ианырҵахьеит.
Н а р ҭ Б а ш н ы х ә. Ииашоуп, ҳаб иакәӡам дызхылҵыз.
Иаб Зырҭыжә иоуп, аха зыӷра дыҭшаз ҳан лакәӡами?
Н а р ҭ К ә ы н. Дцаны дицхьчалааит иаб Зырҭыжә!
Дихылаԥшлааит, ахырҵәы дицәашьыр ҟалоит. (Дыччоит).
Н а р ҭ С и ҭ. Аҩны дыҟаз, ҳәасабаақәак иҟәшәалап.
(Дыччоит.)
Н а р ҭ С и ҭ - и ԥ а У а х с и ҭ (Сасрыҟәа иахь). Аҳәасарҭ
афараҿоуп уара уахьфырхаҵоу. Ҽабаак убжьеит ҳәа, уи
хаҵарам.
Сасрыҟәа ихәаԥшны зегьы еибарччоит. Дҳашҳатәарахазшәа дымҵысӡо дгылоуп Сасрыҟәа. Аҟамчы шьҭыбжьқәа гоит. Аҽышьҭыбжьқәа
ааҩуеит. Агәақьҳәа иҽыжәланы еибашьра ицоит Нарҭаа.

Ажәаҳәаҩ
Зегьы ангылоз иаргьы дгылагәышьеит,
Иҽы ирыцқьеит, икәадырит.
Аха акреицаҳфап ҳәа уаҩы иеимҳәеит,
Дара рҟамчқәа анышьҭырхуаз, иаргьы ишьҭихит,
Ма унеины уҽыжәла ҳәа иарымҳәеит,
Идәықәлеит Нарҭаа агәырқьҳәа рашәа цәырганы,
Аха Сасрыҟәа иԥсы ҭасгьы дрымԥхьаӡеит.
Дара цоит ԥшаласҵас иқәԥрааны,
Дара цоит хьыӡрацара, ахаҵара рылдыршарц,
Сасрыҟәа заҵәык дынхоит инапы игәыҵаԥса,
Амба еиԥш дадырсызшәа дгылоуп ашҭаҿы,
Аҳәарақәа гәархла ҳәа даанрыжьма Сасрыҟәа?!
Ахьажьқәа ршәала ҳәа даанрыжьма Сасрыҟәа?!
Аԥарда

377

Аҩбатәи асахьа
Актәи асахьаҿы иаабац адекорациа

Ажәаҳәаҩ
Мрада дкаԥхоит,
Мзада дкаҷҷоит,
Саҭанеи Гәашьа.
Шәҩык ахшара лара илыман,
Анацәа насыԥла лара дреиӷьын.
Дарбанзаалак лыҷкәынцәа иреиуоу,
Инапы ихы иаҵаргәа,
Аԥсшьаразы уи данышьҭоу,
Иреиҳау ацгәы аҵыхәа шиашоу
Аҩада ирха, иламырҟәӡакәа,
Иаҵсуан, ибӷа иакьымсӡакәа,
Урҭ рӡара убас ипан,
Рыжәҩахыр, рыгәчама мыцхә иԥҽаҽан,
Улаԥш рцәуӡарын убас еиҿкаан,
Нарҭаа зеикануаз рацәаҩын,
Урҭ зыхдырҟьозгьы рацәан.
Адоуцәа ажәлар ираӷацәан,
Урҭ ирықәлон, еимҵәацәан.
Хаҵагьы ԥҳәысгьы уаажьыфацәан.
Адауцәа ахьақәлоз атәыла,
Малгьы рахәгьы еидцала,
Ԥҳәыс, саби еилацала,
Ихырҵәа икарцон мҩа дула,
Ргәы дырхаарц саби жьыла.
Геи-шьхеи Нарҭаа ирзеиԥшын,
Бзыԥи Ҟәбинеи дара ирӡқәан.
Рыжәҩа еибыҭанаҵ, рымца лашон,
Рыхԥша мацара аӷа дархәашон. (Дцоит.)
А џ ь н ы ш ҭ а к ә а ж ә (дшақәтәац, шьашәы рарбаӷь
дақәтәоуп, амаҭаԥшь ҟамчыс илкуп). Инҵәаша! Инҵәаша!
Ффу-чыффу! Анапсыргәыҵа хәыц ықәу аҳа, шәдаракәац
ыҟамкәа, шәҟьашхароуп Нарҭаа.... Шаҟа исшәиуа, дара

378

иаҳагьы иҿиоит, иӷәӷәахоит. Уахьынаҵыслак Нарҭаа... Адыгаа
рҿы уцар – Нарҭаа! Ашәуаа рҿы уцар – Нарҭаа! Рыӡбахә ада
ӡбахә ыҟам Нхыҵгьы Аахыҵгьы. Иҟаз маҷызшәа, даҽаӡәы
дгылахт Сасрыҟәа ҳәа. Уик иаабахьоу дреицәоуп. (Лылаԥш
наиқәшәоит, ихы имагәхьха, ицламҳәа инапы аҵаргәа
итәоу Сасрыҟәа.) Аҳаа, абар иаргьы дахьыҟоу! Сишь, илахь
еиқәушәа збоит. Шьашәы рарбаӷь, наҟ уҽыныԥхьакишь! Имаҭаԥшьу сҟамчы, смаӷра унҭалишь. Сҽаарҽеины ихы сҭало,
игәы сҭало, имаӡа исырҳәап. Нас иԥсы ахьҭаҵәҟьоу скып.
Инҵәаша, инҵәаша! (Дхәыцуеит.) Иҟам, исыӡбаз еиӷьу акгьы
ыҟам! Дара-дара рыхәдацәақәа ҵибакааны еибахәыруа
еичырчатәуп. Аџьнышқәа ҳрыхәом, адауцәа бзамыҟәқәагьы
акгьы рылымшеит. (Лҽеиҭакны, лҽырҟәымшәышәны, дхырхәа-хырхәо, зхы зымагәхьха итәоу Сасрыҟәа иахь днеиуеит.)
Иухьзеи, гәыҵхас иумоузеи, арԥыс ԥшӡа? Зира ишьа
иеиԥшымыз, зызҳашьа зҳашьа иеиԥшымыз, уаҩы изымбжьоз
арашь зыбжьаз, Сасрыҟәа иаҭәоума илахь еиқәҵаны
ахәыцра? Ухы уқәыжь узтәоузеи?
С а с р ы ҟ ә а. Бысҭыҳә! Шьашәы бҭарблааит, бабаҟаз
аџьнышқәа ран? Быбз аныхаау иаҳагьы бшәарҭоуп.
А џ ь н ы ш ҭ а к ә а ж ә (аганахь). Имч ада, ахшыҩгьы
имазаап ари. Сидырит убоу. (Сасрыҟәа иахь.) Уара, уины
уанынкашәа инаркны, зыхьӡ-зыԥша агара иалагаз, џьара
акала сухәарц сҭахуп.
С а с р ы ҟ ә а. Бароу? Нарҭаа ҳаӷацәа ран боума абзиа
сабжьызго? Бызласыхәарц быҟоузеи бара? Бысҭыҳә абыржәыҵәҟьа, мамзар, бхы бхысыцҟьаауеит (Иаса аҭра иҭир­
ҵәраауеит.) Бахьԥҳәысу бразҟы иаҵанакит, аха аџьнышқәа
ран, дыԥҳәысзаргьы, дыџьнышуп, дышьтәуп!
А џ ь н ы ш ҭ а к ә а ж ә. Аа, сумшьын, сумшьын! Уаса наҟ
унаха! Сара иуасҳәоит уашьцәа уахьраҭәарымшьо зыхҟьо.
С а с р ы ҟ ә а. Иҳәа! Мцык аныбҳәа, абри аса быӷрысҳәоит
(Иаса аԥынҵа ҵарыра лгәаҵәахы иадикылоит.)
А џ ь н ы ш ҭ а к ә а ж ә. Анашԥа ҳәа зуарҳәазеи уашьцәа?
Уара уазхәыцу анашԥа ҳәа зуарҳәаз? Уашьцәа ухыччоит,
ураҭәарымшьеит.
С а с р ы ҟ ә а. Срывагылартә хаҵара ҟасымҵац. Знык
хаҵара дук сзыҟаҵар, ешьас срыԥхьаӡоит.

379

А џ ь н ы ш ҭ а к ә а ж ә. Уара агаӡа! Шаҟа абзиара ҟауҵо,
иаҳагьы иуаӷацәахоит уашьцәа!
С а с р ы ҟ ә а. Аҩеишьцәа ацәгьа рыбжьазҳәо бара,
аџьнышқәа ран, абри аса бӷырҳәаны!.. (Еиҭах аса лгәаҵәахы
иҵаикуеит.)
А џ ь н ы ш ҭ а к ә а ж ә. Уара агаӡа, уашьцәа анцоз ирҳәаз
цқьа иумаҳаӡеит. Ацаҟьа уалԥҟааны ажьираҿы урӡрыжәызшәа, уашьцәа алалжьарц уан илыӡбаз иашоу џьушьома
уаргьы? Дызусҭада уара уаб? Ирҳәаз умбаӡои уашьцәа?
Хнышь иакәу џьушьозар уаб? Неихаркәа змам, аҭаҳмада
Хнышь... Сара изысурҳәозеи уаб дызусҭоу. Аиаша еилукаарц
уҭахызар, уан улазҵаа. Лырҳәашьас иҟоу сара иуасҳәап.
(Илымҳа дынҭахәыҭхәыҭуеит.) Еилукаау? Иаразнак ала
ил­ҳәоит. Баша ухәыцуеит, Сасрыҟәа. Сара ишуасҳәаз иааҟоуҵар, аҟыԥҳәа лымаӡа аалурҳәоит Саҭанеи Гәашьа. Ҳара
даҳгароуп Гәында-ԥшӡа. Сцап, иҟақәоу наиасҳәап Нарџьхьоу. Шәиу-шәит! Абзацәа ԥсны, аԥсцәа гыло аамҭа ҟалахра
иҟоуп. Абан, ихы икәаҽ дахьтәоу Сасрыҟәа, исҳәаз игәаҵәахы
ҿнакааит. Уеиха, шьашәы рарбаӷь! Алалабатә аабараны
ҳаҟоуп уареи сареи. Шәиу-шәит! (Лҟамчы ҟьаны дцоит.)
С а с р ы ҟ ә а (дҩаҵҟьаны). Сан! Бабаҟоу, сан!
С а ҭ а н е и Г ә а ш ь а (аханахьтә, даацәырҵны). Ара
сыҟоуп, уан дукәыхшоуп. (Ахан дылбааны дааиуеит.)
С а с р ы ҟ ә а (ихы дымҩахакәа, ибжьы каҳаны). Сан,
сашьцәа зегьы ықәҵит. Урҭ амҩа иқәлеит хьыӡрацара. Сара
ҩныхьчас снырмыжьзар, сзырымгазеи, иҟалазеи, исыхьзеи?
Исарҳәаз иашоума? Сара сызԥада?
С а ҭ а н е и Г ә а ш ь а. Нарҭаа зегьы шәан сара соуп. Хыс
ишәымоугьы сараӡәк соуп.
С а с р ы ҟ ә а. Издыруеит, аха... Цқьа еилкааны исаҳәа
сашьцәа сызраҭәарымшьаз.
С а ҭ а н е и Г ә а ш ь а. Уан дукәыхшоуп, урҭ уеиҳабацәа
ракәын, уаала ҳәа шԥауарҳәоз. Уашьцәа ахьцоз уаргьы
уцароуп.
Г ә ы н д а - ԥ ш ӡ а (ахан абарҵа даақәгылоит). Иҟалазеи,
сашьцәа реиҵбы, иухьзеи, убжьы цәгьахазшәа саҳаит?
С а с р ы ҟ ә а. Сашьцәа сзырымгаз аиаша здыруазароуп.
Сан, аилаџь сызу, амла сакит. Аилаџь сеилаҳаит.

380

С а ҭ а н е и Г ә а ш ь а. Уажәыҵәҟьа, уан дукәыхшоуп.
Г ә ы н д а - ԥ ш ӡ а. Сара иузызуеит, сашьа.
С а с р ы ҟ ә а. Ишԥабҳәеи, Гәында? Даҽазнык иҳәеишь
абыржәы ибҳәаз ажәақәа, цқьа исаҳарц сҭахуп.
Г ә ы н д а - ԥ ш ӡ а. Аилаџь сара иузызуеит, сашьа, сҳәеит...
С а с р ы ҟ ә а. Иҭабуп, Гәында, сашьа ҳәа ахьсабҳәаз.
Баӷацәа баҭабуа иҟасҵап сара. Ҳан лнапала аилаџь уны
исзаалгар сҭахуп.
Саҭанеи Гәашьа аган ҩны дныҩналоит аилаџь лурц.

А и р г ь а а р ҭ ы ԥ ҳ а Х а н и а (Гәында длышьҭаланы
дцәырҵуеит). Гәынхарак умоуп, Сасрыҟәа, иуҳәом акәымзар.
Уашьцәа уахьынрыжьыз угәы иалымсроуп. Урҭ унрыжьит
Гәында улхылаԥшларц азыҳәан.
Г ә ы н д а - ԥ ш ӡ а. Аиргьаа рҭыԥҳаи сареи ажәабжьк
уаҳҳәарц ҳҭахын, сашьа, аха ублақәа ҵархәны, уԥшышьа
злаҟоу ала, уажәы уи аҩыза аҳәара иаамҭам. Иаҳҳәарыма,
сҩыза гәакьа, Ханиа?
А и р г ь а а р ҭ ы ԥ ҳ а Х а н и а. Иаҳҳәаӡом! (Илзымчҳакәа.) Уара угәы зызцаз Ажәеиԥшьаа рҭыԥҳа, ларгьы...
Иаҳҳәарым...
Г ә ы н д а - ԥ ш ӡ а. Иҳәаны балгахите... Уи уамеигәырӷьаӡои, сашьа? Ажәеиԥшьаа рҭыԥҳа лаҵкыс иԥшӡоу,
леиҵкыс иҟәыӷоу дгьыл дықәнамгалаӡац макьана, сашьа!
С а с р ы ҟ ә а. Хаҵас сзыццо дызусҭада, зашьцәа
ираҭәарымшьаз иоума лҳәар, сара иласҳәарызеи? Мап, уи
лымԥан анеира саԥсам.
Г ә ы н д а - ԥ ш ӡ а. Анык ҳлыхшеит ҳазегьы, сара сашьцәа
уреиӷьасымшьозар уреицәасшьом.
А и р г ь а а р ҭ ы ԥ ҳ а Х а н и а. Саргьы сашьцәа реиԥш
узбоит, Сасрыҟәа. Сҩыза гәакьа лашьа саргьы дсашьоуп.
С а с р ы ҟ ә а. Саргьы убас сыбзыҟоуп, Аиргьаа дуқәа
рҭыԥҳа Ханиа.
Г ә ы н д а - ԥ ш ӡ а. Сара зегь реиҳагьы суқәгәыӷуеит.
Уаала, Бзыԥ аԥшаҳәахьы уҳацылбаа.
С а с р ы ҟ ә а. Шәара шәца.

381

А и р г ь а а р ҭ ы ԥ ҳ а Х а н и а. Ҳхала ҳшәоит.
С а с р ы ҟ ә а. Сара сыԥсы ҭанаҵы аӡәгьы шәицәым-шәан.
Г ә ы н д е и Х а н и е и цоит.

С а ҭ а н е и Г ә а ш ь а (аган ҩны даадәылҵуеит). Аилаџь
ааиласыгӡеит, уажәыҵәҟьа иҟалоит.
С а с р ы ҟ ә а. Усҟак амца ахакнаҳара аҭахым. Иааилабыгӡазар, исзааг.
С а ҭ а н е и Г ә а ш ь а (аилаџь лыманы дааиуеит). Бзиа
ишубоз, ирҟәымшәышәны, ашә рацәаны иалаҵаны иузызуит.
С а с р ы ҟ ә а. Сан, бнапала даҽа ашәсақәак сзалабҵар
сҭахуп.
Аилаџь ашә анналалҵо, лнапы даамҵасны, абысҭа цара иналаршьшьны
икуеит.

С а ҭ а н е и Г ә а ш ь а. Аа, сыблит, сыблит! Иоужь снапы,
иҟауҵозеи?
Лыҽлырххоит, аха лнапы рыӷәӷәаны икуп, ишьҭуам.

С а с р ы ҟ ә а. Абыржәыҵәҟьа исабҳәароуп Зырҭыжә иԥа
ҳәа Нарҭаа зысхыччоз? Исабҳәароуп дарбан хаҵоу зшьа
сылоу.
С а ҭ а н е и Г ә а ш ь а (мчыла лнапы имылжәоит). Уара, сыӷра иҭшаз уакәым, адунеи аҿы дмиӡац хаҵак, Саҭанеи Гәашьа
иҟалҵо илуа дақәиҭызымтәуа, зҳәатәы дахымԥо! Исыхшаз
анысгьы абысгьы ишәымоу сара соуп, сараӡәзаҵәык. (Уажә
уи анра-аԥара лхашҭны, амчду зымпыҵаку ԥҳәысуп.)
С а с р ы ҟ ә а. Саҭамыз, сан, ахьышьаргәыҵа Саҭанеи
Гәашьа. Аџьныш дысԥырхагахеит.
С а ҭ а н е и Г ә а ш ь а. Дыжәга шысҳәоз, уааныжьны ицеит
уашьцәа. (Адоуҳа ҟалҵоит.) Сҳәатәы иахыԥаз, уаргьы уԥсы
уҿазҵаз, узаҭәазымшьаз Нарҭаа, рхы иамыхәо, уда ԥсыхәа
рымамкәа Анцәа исирбааит! (Идыды мацәысуеит. Аԥшатлакә
ашьҭыбжь ааҩуа иалагоит.) Уабаҟоу аԥша, уабаҟоу адыд,
уабаҟоу амацәыс? Шәарҭ ишәылшоит иахьшәырхәырц, сара
сҳәатәы иахыԥаз. Адгьылаҿы дыҟоуп ан, ажәҩанаҿы иҟоуп
ан лцәа, лыхԥша, лҳақ!
Адыд-мацәыс иаҳа-иаҳа иӷәӷәахоит.

382

С а с р ы ҟ ә а. Сашьцәа сраҭәарымшьеит, аха сара амҩа
сықәлоит урҭ рышҟа. Ашәарҭа ианҭагылоу Нарҭқыт, ахаҵа
иаҭәам ихатәы гәалақәа рызхәыцра.
С а ҭ а н е и Г ә а ш ь а (адоуҳа иҟалҵаз инацҵаны).
Сыҷкәын еиҵбы игәы ԥызжәаз шәарҭ аишьцәа, шәахьнеиша
шәнеиаанӡа убас мшыцәгьак шәыхьӡааит, қәа еицәа қәа ауа,
ԥша еицәа ԥша асуа, кырцх еицәа кырцх леиуа, сы еицәа сы
ауа, Сасрыҟәа ида ҭынха дшәымамкәа шәҟалааит!
Адыд-мацәыс ашьҭыбжь иаҳа еиқәтәоит.

Г ә ы н д а - ԥ ш ӡ а. Сан! (дласны дааиуеит). Сан, Ханиеи
сареи Бзыԥ аԥшаҳәахьы ҳалбаарц ҳашнеиуаз, ҽышьҭыбжьк
убас агара иалагеит, ашьхақәа ргәахы ҵысыртә. Сишь, абан,
быԥшы, ашҭа аҵыхәан хаҵак дҽыжәҵит.
С а ҭ а н е и Г ә а ш ь а. Иааишьа злаҟоу ала, абзиара згәы
иҭоу аӡәы иоуп.
С а с р ы ҟ ә а (ажәылара иҽазырхианы дгылоит). Ацәгьара
игәы иҭеикыр, бзиа изалгарым. Сыхҿа камшәац макьана.
Иааиланы, уаҩы нырҳак, цәгьарак дацәшәаны шьҭахьҟа дхьаҵуам
ззырҳәо хаҵак дааиуеит. Деиқәных деибыҭоуп аибашьра дазыхианы,
аха уажәы агәырӷьара иҿықәуп, абзиара игәы иҭакны дшааиуа убоит.
Уи Нарҭаа раншьа Елдыз Шьаруан иоуп.

Е л д ы з Ш ь а р у а н. Уа мшыбзиақәа, саҳәшьаԥацәа,
Нарҭаа дуқәа!
Сасрыҟәа ҿиҭӡом, гәрамгарҭас дҟаҵаны дихәаԥшуеит.

С а ҭ а н е и Г ә а ш ь а. Сара сашьцәа Елдызаа, рҵыхәтәа
ыҟамкәа инҵәахьеит. Адауцәа иқәырххьеит. Ахаҵа иаҭәам
агызмалра, амцҳәара. Иҳәа иаахтны, узусҭада, насгьы узым­
ҩахыҵзеи Нарҭқыҭҟа?
Е л д ы з Ш ь а р у а н. Баша гәрамгарҭас сҟабҵеит, ахьышьаргәыҵа Саҭанеи Гәашьа . Елдызаа рцынҵәарах соуп сара.
Саб адауцәа дҭадырхеит.
С а ҭ а н е и Г ә а ш ь а. Сашьцәа рахьтә аҵыхәтәан иҭахаз
хшара димамызт.
Е л д ы з Ш ь а р у а н. Ииашоуп ибҳәо, саҳәшьаду. Саб
данҭахоз сара амгәарҭа сҭан. Сабԥса сиааӡеит. Саныхәыҷӡаз

383

инаркны, сан исалҳәон Нарҭаа дуқәа рыӡбахә. Урҭ рыхьӡрыԥша гәазырҳаган лара лзыҳәан. Схы здыруа саныҩеидас
инаркны, хәыцырҭас исыман саҳәшьаду илхылҵыз збандаз
ҳәа. Аха сабацәа ршьа сымукәа, пату зқәышәҵо шәаншьа
заҵә ииухьоузеи иабацәа ршьоуразы ҳәа аӡәы дшәазҵаар,
шәыԥхамшьартә сымҩахыҵыр сҭахын. Ашьоуразы амҩа
санықәлоз, сан ус ҿаалҭит: «Нан, сыҷкәын, иахьа уажәраанӡа
ахатәы хьӡы умамкәа уааиуеит, иахьа уара аус ду уҿаԥхьа
ишьҭоуп – уабацәа ршьоура. Иуқәманшәалахааит, убри аус
иахаршалазааит ухьӡ – иухьӡызааит Шьаруан», – ҳәа.
С а ҭ а н е и Г ә а ш ь а. Агәра згеит, ииашаҵәҟьаны сашьцәа ршьа шулоу. Иуеиҳау сасы даҭамаац Нарҭаа ргәараҭа.
Уаҳәшьаԥацәа еибашьра иҟоуп, ишухәҭоу ҳауԥыларц азыҳәан, урҭ рыхынҳәра уазыԥшыр акәхоит.
Е л д ы з Ш ь а р у а н. Апату ҳақәибаҵара ҽазны ҳахьӡап,
уажәы аус дуқәа ҳаԥхьа ишьҭоуп. Инагӡаны сыхьӡ саԥсахарц
азыҳәан, сабацәа рҳәаҭҳа сырхынҳәыроуп.
С а с р ы ҟ ә а (гәрагарала). Шьакоуп иҳалоу уаргьы саргьы.
Исылшо акаҿы усмеигӡан, сара ешьара узызурц сҭахуп,
убри ахьӡ, уан иухьӡылҵаз, ииашаҵәҟьаны иуқәнаго хьӡны
уҟаларц азыҳәан, ҳаншьа Елдыз Шьаруан. Дара удыруама?
Е л д ы з Ш ь а р у а н. Сабацәа нзырҵәаз Ххәыцаа срылгахьеит. Ацҳаҿы амҩа аарызкуа, аӡәаӡәала иҭасырхеит.
Урҭ рышьра усҟак иуадаҩымхеит, избанзар, еицныҟәомызт
аишьцәа.
С а с р ы ҟ ә а. Убарҭ ажәақәа сашьцәа ишраҳауа иуҳәарц
сҭахуп: «Рышьра уадаҩымхеит, избанзар, еицныҟәомызт».
Е л д ы з Ш ь а р у а н. Даӡәымкәа ирҳәо саҳахьеит, Нарҭаа
риааишьа амам, избанзар, еидгылоит ҳәа. Усоуп шәыӡбахә
шнаҩхьоу ҳара ҳахь. Исшьыз Ххәыцаа рҿы инханы иҟоуп
сабацәа рҳәаҭҳа. Убри сырхынҳәыроуп. Иуцәуадаҩымзар,
убранӡа ҳаицныҟәап, Сасрыҟәа. Уи сҳәаргьы, еибашьрас
иабаҟоу зыхьӡ адунеи иахыҵәахьоу егьырҭ саҳәшьаԥацәа?
Г ә ы н д а - ԥ ш ӡ а (уаанӡа лҽыԥхьак, ҿымҭ дгылан). Сашьцәа хьыӡрацара иҟоуп, ҳаншьа ухаҵкы. Адауцәа ҳақәларц
иаауеит ҳәа аҳәҳәаҩ дааит.
С а ҭ а н е и Г ә а ш ь а (даагәжәажәоит, дуалуашоит,
адоуҳа иҟалҵаз дахьхәыма уҳәартә). Нашанала издыруеит,

384

сыҷкәынцәа уадаҩрак иақәшәеит. (Сасрыҟәа иахь.) Уара уда
ԥсыхәа рымаӡам, Сасрыҟәа. Уца, уашьцәа рыԥсы еиқәырха.
Сашьцәа дуқәа рцынҵәарах, Елдыз Шьаруан игәахәтәгьы
нашәыгӡа иаашәымҩатәны.
С а с р ы ҟ ә а (Елдыз Шьаруан иахь). Уабацәа рҳәаҭҳагьы
аагоит, сашьцәагьы ҳрыцхраап, ҳдәықәҵа!
Расақәа ҭкәыцәаа, еицны рҿынархоит.

С а ҭ а н е и Г ә а ш ь а. Шәаанҿас, амҩа уадаҩ шәанықәло,
ажәак шәасҳәоит. Амҩан шәышцо, шьхатәыла еимабгома
уҳәо, адыд-мацәысра иалагараны иҟоуп. Уи иаанаго, аџьнышқәеи адауқәеи жәылаӡеит ҳәоуп. Шәгәы шәҽаныз, хьыӡла
шәхынҳәааит!
Г ә ы н д а - ԥ ш ӡ а. Хьыӡла шәхынҳәааит!
Аԥарда

Ахԥатәи асахьа
Цәҳәыра бааԥсуп. Идыды-мацәысуеит. Аԥшатлакә асуеит.

А ж ә а ҳ ә а ҩ (дахьцәырҵыц асцена аганаҿы даацәырҵны).
Раншьцәа рцынҵәарах Елдыз Шьаруан дицхрааит Сасрыҟәа.
Уи иабацәа рҳәаҭҳа дырхынҳәит, ахьӡ Шьаруангьы инагӡаны
даԥсахеит. Уажәшьҭа уҩныҟа ухынҳәы, уан дургәырӷьап, са­ра сцоит, сашьцәа срышьҭалоит, урҭ схала срыцхраарц сҭахуп
иҳәан, ишимуаз, Елдыз Шьаруан дирхынҳәит Сасрыҟәа.
Иашьцәа мап ицәыркит, аха урҭ дырхымхәыцит. Ауадаҩра
ишақәшәаз анидыр, амҩа дықәлеит. Амш бааԥсын, анаатә
иасуаз абахәқәа еилаҟәыбаса иканажьп уҳәарын. Асымҟәыл
еимаҩны аура иаҿын. Анаҟә еилаҳанто ихчылан.
Аха Сасрыҟәа – Сасрыҟәа иакәын,
Сасрыҟәа гәымца, Сасрыҟәа хаҵа,
Ажәҩан ҳарак хыбрас иман.
Адгьыл хьшәашәа цәарҭас иман,
Ихҿа мҩас бжьы аршәаа ахылҵуан,
Иаҳәа цырцыр иармацәысуан,

385

Имиц, имшәац дрықәгәыӷуан,
Шьамхы џьбара Сасрыҟәа хаҵа!
Асцена иаҳа иаалашоит. Ацәҳәыра дықәланы дахьцо, ицәаара аабоит
Сасрыҟәа. Днаԥшы-ааԥшуеит, деимдоит.

С а с р ы ҟ ә а. Иабаҟоу, иабазбари, ирыхьзеи сашьцәа?
Аибашьра ашьҭахь еиқәтәеит. Адауцәа раҵкыс дара иааизар,
уаҳа мчымхарас изықәшәазеи? Ажәҩан иаҳа-иаҳа еилго
иалагеит. Абан, аеҵәақәа цәырҵит. Ҳаи, иараби, ишԥаҵаауеи!
Анаџьалбеит, адгьыл еиҩнажәома аҵаа! (Иаԥхьаҟа инахараны дыԥшуеит.) Сишь, инахьхьи, еидҳәыԥлан, асарақәа
реиԥш, џьоукы рцәаара збоит. Ирыхьзеи, изусҭцәада? (Иҵегь
днаскьоит.) Сашьцәа ракәушәа! Еи, шәарбанқәоу уа иҟоу?
А ҿ ы ҭ б ж ь ы. Ҳара ҳауп, Нарҭаа ҳауп, Нарҭаа! Уара
уарбану?
С а с р ы ҟ ә а. Сасрыҟәа соуп, Сасрыҟәа! Сааит сшәыцхраарц. Ишәыхьзеи, иарбан мчымхароу шәзықәшәаз?
Н а р ҭ Д ы д. Аа, Сасрыҟәа! Ҳахьынҵәо умбаӡои, абааԥс!
Н а р ҭ С и ҭ. Уҳацхраа, Сасрыҟәа! (Ҿиҭуеит ици-ишәи
еихамгыло, дрыхьҭшьны дшыҟоу удырыртә.) Сасрыҟәа!
Уара уагьҳашьоуп, уагьҳаиӷьуп! Уҳацхраа, ҳанҵәеит уара
уанҳмыцхраа!
С а с р ы ҟ ә а. Шәымшәан, аҳаҳаи, сашьцәа! Шәгәы
шәырӷәӷәа!
Н а р ҭ С и ҭ - и ԥ а Уахсиҭ. Ахьҭоуп ҳазго, абааԥс, ахьҭа!
С а с р ы ҟ ә а. Ишәычҳа ижәулак, маҷк иаашәычҳа! Сара
ишәзаазгоит амца.
Н а р ҭ К ә ы н. Иҳахәаӡом, амца иаразнак аӡы иарцәоит.
С а с р ы ҟ ә а. Сара ишәзаазгоит адунеихаан аӡы иамырцәо
амца. Сара исымҭаны ишәымазааит. Ажәлар арԥхалааит. Абан,
ишеи-шеиуа ажәҩан иахькыду. (Ахҿа агәыдиҵоит иреиҳау
еҵәак. Уи шап-шапуа, ижжаӡа ишаауа, иашьцәа рыгәҭа
инкаҳауеит.) Сашьцәа! Шәара абри аеҵәа шәакәшаны
шәаагыл, шәыҽшәырԥха. Сара сцоит ишәзымшьыцкәа иаанхаз адауцәа рабашьрахь. (Дцоит.)
Асценаҿы ишылашара иаалашоит. Амш каххаа еилгоит. Аишьцәа рыԥсы
еиқәхеит. Аха рҟар хҽны, рылахь еиқәышьшьы иҟоуп. Иаабац Нарҭаа
ракәӡам.

386

Н а р ҭ Д ы д. Сашьцәа! (Дааҭгылоит, иашьцәа цқьа
ирӡырҩны.) Ҳара шьоук еиқәҳархоит ҳәа ҳаҿуп, арахь
ҳхаҭақәа ҳаԥсы еиқәирхеит Сасрыҟәа. Шәазхәыцу ари
иаҵанакуа.
Н а р ҭ Б а ш н ы х ә (иаҳаз усҟак ихахьы иаамгакәа).
Ишаҳә-шаҳәуа, шаҟа иԥхаз аеҵәа! Ҳашьеиҵбы ҳаԥсы
еиқәирхеит! Сгәаҵәахы шәны, сыԥсхьазаарын убри аеҵәа
деихсны икыдимыршәазҭгьы.
Н а р ҭ С и ҭ. Уажәшьҭа убри иҟаиҵаз ҳәа инеихаргыло,
иҳәо-еиҭаҳәо, ажәлар шәрылала. Иаҵанакуа шәазхәыцыр
еиӷьын, сашьцәа, иаҵанакуа. Ҳашьеиҳаб Дыд ииҳәаз шәмаҳазшәа зыҟашәҵозеи?
Н а р ҭ К ә ы н. Ажәлар ираҳаны иалгахьеит. Сасрыҟәа
ихҿа ааханы, ижжаӡа аеҵәа кыдшәаны ианаауаз шаҟаҩы
ирбазеи!
Н а р ҭ Қ ь е ҭ у а н. Амца ҳауит ҳәа еигәырӷьаҵәа ацԥхьқәа ргеит.
Н а р ҭ Б а ш н ы х ә. Ҳаргьы ҳахьӡ иаҳагьы ишьҭнахит.
Н а р ҭ Д ы д. Убри аеҵәа анкыдиршәаз, ухьӡ иаҳагьы
ишьҭнамхит, аха ухьӡ-уԥшагьы кыдыршәаны далгеит, уазхәыцуам акәымзар, абзамыҟә! Нарҭаа дуқәа, Нарҭаа дуқәа
ҳәа ҳамырк-амыршьҭуа ҳашрымаз, рацәа икабеит, аӡшәах
еиԥш, ҳахьӡ бзиа!
Н а р ҭ Б а ш н ы х ә. Ишьаҭарӡгоуп ишәҳәо, сашьцәа.
Шәҿы излаҭәашәшьазеи ари аҩыза ажәа. Аешьа дзыҟоу
аешьа дҿихырц азыҳәаноуп. Џьнышк иакәымзар, ҳашьа
ҳахьҿихыз азыҳәан, дарбан иаҳхыччо?
Н а р ҭ Д ы д. Издыруада, уаргьы ҳахьӡ арӡра уашьҭазар,
Башныхә? Ма, издыруада, ҳашьа Цәыцә иеиԥш, ухьӡ зынӡаск иухухырц уҭахызар? Уи ахьӡ-аԥша акәым, сыхьӡҵәҟьагьы уаҩы идыруазарц сҭахым иҳәан, Бжеиқәа Бжашла ҳәа
ахьӡшьара шьҭихит. (Башныхә иахь.) Уажәадагьы уара Сасрыҟәа
уидгыланы уцәажәақәахьеит. Ишҳауҳәара, иаана-гозеи уи?
Нарҭ Башныхә икәшаны иаагылоит, раӷак дрыланагалазшәа дыԥхьаӡаны ихәаԥшуеит.

Н а р ҭ Б а ш н ы х ә. Аӡә ихьӡ иаҳа игеит, даҽаӡәы ихьӡ
еиҵахеит ҳәа ахәыцха ҳамоума, ашышкамс реиԥш, ихыҵны

387

аџьнышқәеи адауқәеи ҳанырк, ҳаҳәшьазаҵә ашәарҭа дан­
ҭагылоу аамҭазы?
Н а р ҭ Д ы д. Ҳара ҳаибашьлап, ашьа каҳҭәалап, даҽаӡәы
ахьӡ игалап, усоума? Убриоума иҳауҳәо?
Н а р ҭ С и ҭ. Сара адәы сзықәу ахьӡи ахьымӡӷи рзыҳәаноуп.
Н а р ҭ Б а ш н ы х ә. Хьымӡӷыс иамоузеи, уашьа ихьӡ уара
ухьӡ аҵкыс еиҳахазар?
Н а р ҭ Д ы д. Сасрыҟәа даныҩагыла инаркны, ҳара
ҳахьӡ ахьирцәашоуп дзышьҭоу. Сара сыхьӡ аныцәо аҽны,
иаҭахызар, ахаҳәгьы леиааит.
Н а р ҭ С и ҭ - и ԥ а У а х с и ҭ. Иара абри Башныхәгьы ҳара
дҳашьамзар, уара? Издыруада, Башныхә, уаргьы унаш-ԥазар?
Зегьы ччоит.

Н а р ҭ К ә ы н. Башныхә ииҳәо хьӡырцәагоуп. Сасрыҟәа ас
мацара дандәықәла, ҳахьӡ акәым, ҳхаҭақәагьы ҳҭаимырхар
ҟалом. Иԥсыхәозеи?
Н а р ҭ С и ҭ. Нкылашьас имоу акы заҵәыкоуп...
Н а р ҭ Сиҭ - и ԥ а У а х с и ҭ. Мамзар уаҳа ԥсыхәа ыҟам.
Н а р ҭ Б а ш н ы х ә. Аҩсҭаацәа шәԥырхагахеит, сашьцәа.
Ишәҳәо иаҵанакуа шәазхәыц! Шәазхәыц цқьа!
Н а р ҭ Д ы д. Еиҳабы диздыруам, еиҵбы диздыруам.
(Башныхә ииҳәаз агәхьаа мкыкәа.) Сара издыруеит уи хәшәыс
иамоу... Ажәеиԥшьаа рҭыԥҳа дигәаԥхоит. Убри лбаразы
дцалоит. Амҩан ацҳа-ҵәры дықәымсыкәа неишьа имаӡам.
Ҩ-бахәык еиманадо, ихуп уи ацҳа. Аҵаҟа иҵамҵамуа аӡмыжь
ҭатәоуп. Ацҳа ҳҿаҟәап. Даннықәлалак...
Н а р ҭ Б а ш н ы х ә. Лажәа лҳәааит ҳан. Ҳахьӡ ыцәозар,
лара лаҟара издыруада. Ҳлазҵаап, шәаала аҩныҟа.
Н а р ҭ С и ҭ. Аҩныҟа уццакишь, уццакишь. (Аҵәы илаҵаны.)
Аҩны уахьнеиуа, ҳаб дидтәалоуп угәахәуазар ҳан?
Н а р ҭ Қ ь е ҭ у а н. Убжьы! Сасрыҟәа изыҳәан иуҳәалакгьы,
ҳан лзыҳәан ажәа бааԥсык уҳәо ансаҳа! (Иаса дахоит.) Уи
лыхьӡ – хьӡы ԥшьоуп ҳазегьы ҳзыҳәан.
Н а р ҭ К ә ы н. Уҽаанкыл! (Ҭынч, еимакы ҟамлаӡазшәа.)
Уаса ҭкәыцәаа ҳан лыхьчаразы угылоуп, ишсоуҳәара, Қьеҭауан, узхылҵыдашь уара ухаҭа?

388

Н а р ҭ Қ ь е ҭ у а н. Уажәа уазхәыц! Уажәа! (Дыҵҟьоит.)
Н а р ҭ К ә ы н. Зны исырҳәа сажәа. Уара уаниуазгьы,
ихаҭара ихашҭхьан, ҳаб ҳәа зыхьӡ ҳху, алужә еиԥш ахәышҭаара иҽҳәымҵуа...
Н а р ҭ С и ҭ. Ҳаимак зыхҟьаз Сасрыҟәа иоуп. Ухахьы
уџьымшь ыҟоуп ҳәа еибаҳамҳәацызт. Убри дҳаланагалазар
аахыс апату еиқәҵара ҳцәыӡит.
Н а р ҭ Д ы д. Ҳдәықәышәҵа иаҳҿаҟәап ацҳа.
Н а р ҭ Б а ш н ы х ә. Сасрыҟәа иакәым, аха ҳара ҳхоуп
иҭаҳархо! Ииҳәазеи Нарџьхьоу? Ишԥаҳзааицҳаи? Сасрыҟәа
дысԥырхагамызҭгьы, Гәында дызгахьазаарын иҳәеит. Ҳара
ҳзыҳәан хьӡуп уи!
Н а р ҭ Д ы д. Ахьӡ заҳҭахузеи? Ҳқыҭа ҳадгыларц.
Иҟаҳҵо зыԥсоу рдырырц. Ахьӡ-аԥша зҭахым иԥсхьоу иоуп.
(Башныхә иахь.) Уара ухаҭа иуҭахӡами ахьӡ бзиа? Ухьӡ неимарҟьа иахьырҳәо угәы иамыхәаӡои? Арахь уамак ҟауҵахьахындаз!
Н а р ҭ Б а ш н ы х ә. Уара уаҵкыс уеизгьы иҟасҵахьеит!
Н а р ҭ Д ы д. Иҟауҵахьоузеишь, иҳаҳәишь, иҟауҵахьоузеи
ахшыҩ ҳурҵалартә еиԥш?
А џ ь н ы ш ҭ а к ә а ж ә (ахәадахьала даацәырҵуеит, шьашәы
рарбаӷь дақәтәоуп). Убас, убас! Иалагеит! Азҩа ҿкы рылалеит.
Ҳа-ҳа-ҳа! Шәыхәдацәақәа ҵибакаа, шәыхәдацәақәа!
Н а р ҭ С и ҭ - и ԥ а У а х с и ҭ. Ааи, ааи, иҟауҵахьоу ахаҵарақәа наҳаҳәишь?
Н а р ҭ Б а ш н ы х ә. Ахаҵа иаҭәам, ихаҵарақәа дырхыҽхәо аҳәара. Аха ианышәымух, шәара ишәхашҭзар, ишәгәаласыршәап. Ҳаӷацәа ҳқыҭа иақәлан, асабицәа еизцаны,
аҭираз ианыргоз, рымҩа ԥҵәаны ирыхьӡада, асабицәа зырхынҳәыда? Нарҭ Башныхә сакәӡами? Ҳқыҭа еимҵәаны,
ир-шьуаз шьны, иаанхаз тҟәаны ирыма ианцоз, абжьымҩак
ахьеи-хагалоу амҩа кны, ҳаӷацәа уашхәамақьаԥсыс дзырҳәада? Нарҭ Башныхә сакәӡами? Усҟан шәабаҟаз шәара?
Шәыхҿақәа мҩанҵо, шәарах жьыла шәчо, абӷацымкыра
шәаҿан. Мышгаран шәызҿыз.
Н а р ҭ Д ы д. Шәиҟәаҵ. Диашоуп. Башныхә ихаҵарақәа,
ииашаҵәҟьаны, ирацәоуп. Иаадыруеит.

389

Н а р ҭ С и ҭ. Иаадыруеит уҳәоу? Издыруада, ҳазегьы
ҳаҵкыс ахаҵарақәа иара иҟаиҵахьаны, ҳҳаԥшьа Ҩаӡамакьат
иара иқәнагоит ҳәа уҳәарц уҭахызар?
Н а р ҭ К ә ы н. Ҩаӡамакьат шәаламцәажәан, уи зегьы
иаҳтәуп, иаҳзеиԥшуп.
Н а р ҭ С и ҭ - и ԥ а У а х с и ҭ. Башныхә ҳара, хазыхаз
аӡәаӡәала иҟаҳамҵац ҳәа акгьы ҟаимҵеит. Ишәшьырагьы
ҳара ҳаҵахом. Ауаа зызхьаҳәыз, ҳара ҳаварханы, ргәы иаҳа
иалнахыз Сасрыҟәа иоуп. Уи иҟаиҵеит, рҳәеит, шәарҭ, Нарҭаа
аӡәгьы ишәзыҟамҵацыз. Уи иаҳзааигеит, рҳәеит, наӡаӡа
ҳагәқәа зырԥхалаша амца.
А џ ь н ы ш ҭ а к ә а ж ә (дшеилаҳәац, алаҳәа асахьа
лыҭаны, ахәада даақәыххуеит). Еҳе! Нарҭаа дуқәа шырҳәоз,
шәыхьӡ акацәара иалагама? Аеҵәақәа каҷҷо ишкыду, амра
аныҩагылалак, рызегьы рыԥсы нархыгго, иаацәышханы,
ажәҩан ишалаӡуа еиԥш, Сасрыҟәа дымраха дангыла, ирцәеит
шәыхьӡ. Ҳа-ҳа-ҳа! Шәыхьӡ ирцәеит, шәыхьӡ!
Н а р ҭ Б а ш н ы х ә. О, бара аџьныш хәырҭлаӷь, аса
быӷрысҳәап!
Н а р ҭ Д ы д. Уаанҿас! (Башныхә днаиԥырагылоит.) Аԥсы
дахьықәу ахҿа игәыдуҵар иаҩызоуп, аҭакәажә душьыр.
Н а р ҭ Б а ш н ы х ә. Ари илҳәо даракәац ырӡгоуп!
Н а р ҭ С и ҭ. Ишсабҳәара, аџьныш ҭакәажә, избан, амра
злаԥхаз аеҵәақәа реиԥш ҳахьӡ акацәара изалагазеи? Аеҵәақәа быжьба еидҵәаҵәаланы иахьыҟоу, Нарҭаа риеҵәақәа
ҳәа ҳахьӡ рхырҵахьеит ажәлар.
А џ ь н ы ш ҭ а к ә а ж ә. Ицәеит, Еҵәаџьаагьы ҿыцәааит
амра аныҩагыла!
Н а р ҭ Б а ш н ы х ә. Ушԥалацәажәо уаҩԥсыс дыԥхьаӡаны,
ҳаӷацәа зхылҵыз аџьныш хәырҭлаӷь! (Днарылҟьаны, иаса аҿы
цырцыруа, лыхәдацәа илыҵеикуеит.)
А џ ь н ы ш ҭ а к ә а ж ә. Аа, сумшьын, сумшьын! Сара сыда
ԥсыхәа шәымамкәа, сышәҭаххара шәыҟоуп.
Н а р ҭ С и ҭ. Доушьҭ, аҭакәажәцәа ршьуеит Нарҭаа ҳәа
ахьӡ бааԥс ҳхуҵоит.
Н а р ҭ Д ы д. Доушьҭ наҟ!
А џ ь н ы ш ҭ а к ә а ж ә. Сара ишәасымҳәакәа, Сасрыҟәа
иҭархашьа ахаан ишәдырраны шәыҟаӡам. Сара соуп уи

390

иԥсы ахьҭоу здыруа, сара. Уеиха, шьашәы рарбаӷь! Фуучфуу! (Лнапсыргәыҵа дықәыҭәҳәоит.) Абраҟа хәыц ықәу
аҳа, шәдаракәац ыҟаӡамкәа шәынҵәароуп! (Дцоит Шьашәы
рарбаӷь дақәтәаны.)
Н а р ҭ К ә ы н. Дабаҟоушь уажәы иара, амра иадыркыло
Сасрыҟәа? Ихы ҳаҭәашьаны дҳалагылозар шәымбои! Нарҭаа
шеиқәсырхаз ҳәа дыҽхәо, Ажәеиԥшьаа
рҭыԥҳа длыдтәалазар акәхап.
Дааиуеит А и н а р - ж ь и.

А и н а р - ж ь и. О, хьӡи-ԥшеи згым, Нарҭаа дуқәа! Ишәеихырхәаны иҭабуп ҳәа шәарҳәарц ишәзыԥшуп ауаа. Адауцәа
ишәшьуаз шәшьит, иаанхаз ықәышәцеит. Аинар-жьи иасакәа аус дшәыруеит, шәхаҵкы-шәыԥсаҵкы сцароуп. Дабаҟоу
Сасрыҟәа? Уик иҟаиҵеит ԥсы зхоу иҟаимҵацыз! Аеҵәа
кыдԥааны, ишәзааигаз амца, ихәажжаӡа, ҩнаҭацыԥхьаӡа
аиқәҵара иаҿуп. Бзоу ашьапқәа счаԥароуп џыр ҽеимаала.
Ашәа шәҳәароуп, шәгәырӷьалароуп. (Рыԥшышьа ицәымыӷхоит.) Шәеиқәышьшьы шәызгылоузеи? Шәҳаԥшьа ду Ҩаӡамакьат хҳартлароуп!
Н а р ҭ Б а ш н ы х ә (Аинар-жьи иахь.) Сасрыҟәа знык
акәындаз, ҩынтәгьы иаҳзааигеит амца. Знык аеҵәа кыдиԥааит, ашьҭахь амцаҵәҟьа адау ицәигеит.
А и н а р-ж ь и. Убасҵәҟьа рҳәоит ауаагьы. Шәыхьӡ ҭигеит
шәашьа!
Н а р ҭ Д ы д (Аинар-жьи иахь). Уаҳа ирҳәақәозеишь
умҳәои урҭ? Нарҭаа уажәшьҭа иҟарҵо егьыҟам, Сасрыҟәа
заҵәык иоуп иҟоу рымҳәаӡои?
А и н а р - ж ь и. Сасрыҟәа дналыркаауазаргьы, Нарҭаа
шәыхьӡ еиҳагьы иҭнагоит уи. О, анаџьалбеит, адауцәеи аџьнышқәеи ақәымло, аҩныҵҟа иаӷраланы иҭаҳаҳа ирымфо,
ахи аԥси еиқәиҭны иҟаларушь мышкызны Нарҭқыҭ? (Нарҭаа дрылаԥшуеит, дреигәырӷьоит.) Нарҭқыҭ шәагымхароуп
Нарҭаа дуқәа! Сцапишь, ахьышьаргәыҵа Саҭанеи Гәашьа
илыдысныҳәалап. Быҷкәынцәа еиҭах хьӡы ганы иаауеит ҳәа
ласҳәап. Гәында-ԥшӡа Нарџьхьоу дизгом, шәара шәеиԥш
аишьцәа лыманаҵ. Џьаҳаным иҭыԥхароуп Нарџьхьоу аџырԥаҵа! (Дцарц иҿынеихоит. Уи днаишьҭаланы днаскьоит
Нарҭ Башныхә.)

391

Н а р ҭ Б а ш н ы х ә. Иҭабуп, Аинар-жьи, аҟәыӷа ду, уажәақәа рзыҳәан!
А и н а р - ж ь и дцоит.

Н а р ҭ Д ы д (инапы надырбаны иашьцәа ааидиԥхьалоит).
Ишәаҳама, Сасрыҟәа изыҳәан ҳжьиҵәҟьа ииҳәаз? Ажәеиԥшьаа рҭыԥҳа лҟынтә даныхынҳәуа ацҳа дықәымсыр ԥсыхәа
имаӡам...
Н а р ҭ С и ҭ. Иҿаҟәатәуп!
Н а р ҭ К ә ы н. Агәҭаҵәҟьа ҿаҟәатәуп!
Н а р ҭ С и ҭ - и ԥ а У а х с и ҭ. Ҳазегьы ҳзаҭахузеи, ҩыџьахҩык шәазхоит. (Иашьцәа аӡәык-ҩыџьак инапы нарықәикуеит.)
Уара, уара, нас уара, шәца. Агәҭаҵәҟьа шәҿаҟәа!
А ҳ ә ҳ ә а ҩ. Нарҭаа дуқәа (Асцена даақәыххуеит.) Нарҭаа
дуқәа Ҳаиқәзырхаз Нарҭаа! Ауаа еизеит, ишәеигәырӷьаны
ишәзыԥшуп. Изыԥшуп Сасрыҟәа. Шәаала дшәыгәҭылакны.
(Рыԥшышьа, ргылашьа ицәымыӷханы, ииҳәара иҿамшәо
даанхоит.)
Аԥарда
АҨБАТӘИ АХӘҬА

Аԥшьбатәи асахьа
Сасрыҟәа иқәацә аҿоуп. Уи Нарҭаа рқәацәқәа инарылкшәа игылоуп.

Ажәаҳәаҩ
Уа, ҳара ҳашьҭахь ииуа аҷкәынцәа,
Ҳашьҵыргәа шәаднакылоит,
Шәышықәса анҵы шәыҵнаргәоит,
Ауаа рыцәгьа рҟәызго
Шәыцәгьа шәыҟәнагааит!
Аиргь рызҳара шәызнарҳааит,
Ажәа ишәҳәо
Аиреи аԥсреи ҽыԥныҳәа рымоу аҳа,
Уаҳа ҽыԥныҳәа амамзааит!

392

Ахҭылҵра еихылҵра шәызнарҳааит,
Шәышьҭахь ииуа пату шәықәырҵааит,
Ашьыцра бааԥс шәҟәыблаазааит!
А ж ә е и ԥ ш ь а а р ҭ ы ԥ ҳ а (Сасрыҟәа иахь). Хахахымшуп ҿаҵак уҿы инҭоумҵеижьҭеи. Уаӷацәа ргәырԥса
уқәшәар уҭахума?
С а с р ы ҟ ә а. Изусҭцәада уаӷацәа ҳәа бызҿу?
А ж ә е и ԥ ш ь а а р ҭ ы ԥ ҳ а. Иуҵаашьоузеи, Сасрыҟәа?
Ужәлар ираӷоу уаргьы иуаӷоуп, уашьцәа ираӷоу – уаргьы
иуаӷоуп. Аџьнышқәа, адауқәа. Уаҳа дарбан?
С а с р ы ҟ ә а. Сара зегьы сцәеилаҩашьеит. Исаӷоугьы
дсыздыруам, исҭынхоугьы. Уаӷа уанижәло, уҭынха уиқәгәыӷуазароуп. Сара усеиԥш лахьынҵас исымамызт. Исаҳәа, аԥҳәыс
ҟәыӷа, Ажәеиԥшьаа рҭыԥҳа, дгьыли жәҩани сара исаӷахартә
еиԥш цәгьарас иҟасҵазеи?
А ж ә е и ԥ ш ь а а р ҭ ы ԥ ҳ а. Абасҟак ахаҵарақәа ҟазҵахьоу, аӷацәа ахьимоу зыхҟьо изымдыруа дҟаларым. Сасрыҟәа, уи аилкаара зынӡаск имариоуп. Абзиара ҟауҵацыԥхьаӡа,
уаӷацәа рхыԥхьаӡара иацлоит. Иуцәызӡом, иара саргьы
уҩызара сылымшо аҟынӡа снеирц егьсыгым. (Иаалырҟьаны,
илзымычҳакәа). Ухы зыхҭнуҵо зегьы урҟәаҵ, нас имаҷхоит
уаӷацәа, нас иуцрыҵуеит. Саргьы ашәы сшәысхып. Уареи
сареи ҳанеинасыԥха, шықәсызаҵәык сынасыԥ салагәырӷьон.
Уинахыс исхьыссы ашәы сшәуп.
С а с р ы ҟ ә а (ицәымыӷханы). Ажәеиԥшьаа рҭыԥҳа,
сарӷьажәҩа, сыԥҳәыс. Сара хьыӡрацара амҩа санықәло,
еснагь бара бгәадура сыман. Иахьа уажәраанӡа саанагоит
алашара зыцрыҵуа бнацәкьыс. Уи амҩа снарбоит. Аибашьраҿы сеиқәнархоит бара бдоуҳа.
А ж ә е и ԥ ш ь а а р ҭ ы ԥ ҳ а. Иахьа уажәраанӡа угәы
ахьсырӷәӷәаша сашьҭан. Аха сара уаҳа сылшом. Аҳәса зегьы
реиԥш, саргьы исҭахуп исыхшо срылагәырӷьаларц. Саргьы
исҭахуп анра-хшара иацу анасыԥ нагӡаны избарц. «Ԥсра
бықәым, дгьыли жәҩани ыҟанаҵ, баргьы бҟалоит», – ҳәа
сеиҳәеит Ажәеиԥшь Жәеиԥшьырҟан. Ԥсра зқәым, игәаҟрақәагьы ҵыхәаԥҵәара рықәым. Аџьал сымазааит, аха анасыԥгьы салхәыдамзааит. Сара срыҵашьыцуеит, срыҵашьыц,

393

ҿҳәарала адәы иқәу аҳәса. Уара уакәзар, ӷрак иуцҭшааз,
уашьцәа уаӷацәоуп. Ас мацара иахәода, иахәода!
С а с р ы ҟ ә а. Аџьнышқәа ргәы иаахәап бажәақәа раҳар.
Нарҭаа рыҩныҵҟа иҽеимзаап рҳәап.
А ж ә е и ԥ ш ь а а р ҭ ы ԥ ҳ а. Сара бзиа узбеит уара,
ауаҩы. Аԥсра зԥеиԥшу ауаҩы, аԥсра. Сара адәы уқәысҵоит,
дгьыли жәҩани ыҟанаҵ, сара сеиԥш, уаргьы ԥсра уқәымкәа.
Уақәшаҳаҭха иуасҳәо!
С а с р ы ҟ ә а. Иҟасҵарц ибҭахузеи?
А ж ә е и ԥ ш ь а а р ҭ ы ԥ ҳ а. Ажәҩан иацәугаз аеҵәа наҟ
ирхынҳә, урыцрыӡаа, урыцрыӡаа аџьнышқәеи адауцәеи.
С а с р ы ҟ ә а. Аԥсреи хьымӡӷыла адунеи ақәзаареи руа
иалухуазеи ҳәоуп бышҵаауа. Зегьы мап рыцәкны...
А ж ә е и ԥ ш ь а а р ҭ ы ԥ ҳ а. Уашьцәа цәгьала урызныҟәа сымҳәеит. Ахьҭа иаго, анҵәара ианаҿыз, аеҵәа рызкыдуԥааит. Уи азмырхакәа, адау ицәганы амца рзааугеит.
Убарҭқәа ирыхҟьаны, уара узыҳәан иҳарамхеит ажәҩан дуӡӡа. Уи уара иуқәшәиит. Ашәиԥхьыӡ анаӡара иаҿуп. Иҳахшаз
аӡәымкәа ҩыџьамкәа иумпыҵаԥсхьеит. Уара унапала... (Уаҳа
лзымычҳакәа). Уара иумпыҵаԥсит, уара!
С а с р ы ҟ ә а. Ишԥаҟасҵари? (Дгәаҟуеит, дхәыцуеит.)
Бажәақәа амцхә иџьбароуп, Ажәеиԥшьаа рҭыԥҳа, уаҳа алаӡом сара сгәы.
А ж ә е и ԥ ш ь а а р ҭ ы ԥ ҳ а. Уашьцәеи ужәлари ӷашақә урзымныҟәан, аха абзиарақәа ирзыҟауҵахьоу
азырха
уажәшьҭа. Ухы
уазхәыц, уҵәҩаншьап
уизхәыц.
С а с р ы ҟ ә а. О, Ажәеиԥшьаа дуқәа рҭыԥҳа, бнеи, шьхеи,
ԥсаатәи, гыгшәыги нцәахәыс ирымоу сшыбзоу сыԥсыр аҵкыс,
еиӷьуп ауаа зегьы шыԥсуа, ԥсышьа бзиала адунеи саныӡаар.
Сашьцәа схы анырхызбаа,сыжәлар агәаҟра ианҭагылоу аамҭазы,
сара ахәышҭаара саныҽҳәымҵ, ишәҭаху рзыжәу, еимҵәаны
ижәга Нарҭқыҭ ҳәа аӷацәа ианрысҭа, нас сара иқәысхуазеи
адунеи!
А ж ә е и ԥ ш ь а а р ҭ ы ԥ ҳ а. Уашьцәа... Сара сахьнеигаааигас ихыз ацҳа зҿаҟәада? Уашьцәа ракәӡами? Ацҳа уалҟьаны, быжьрабыжьҵәа уцеит. Иухашҭма? Узлаазеи арахь?
Уаазгазеи?

394

С а с р ы ҟ ә а. Бара бнапаҵаҟа иҟоу аԥсаатә иреиуоу,
исзынабышьҭыз ауарбажә абӷа сықәыртәаны саанагеит.
А ж ә е и ԥ ш ь а а р ҭ ы ԥ ҳ а. Сара исмазҵаакәа уаагаразы
инеирызу уи?
С а с р ы ҟ ә а. Издыруеит, сыԥсы еиқәбырхеит, Ажәеиԥшьаа рҭыԥҳа. Бара бнапаҿы иҟоуп еиқәбырхаз сыԥсы.
Ианаабҳәо ибыхҭнысҵоит.
А ж ә е и ԥ ш ь а а р ҭ ы ԥ ҳ а. Иуҳәаз ҳәазар – иҟаҵа
сызуҳәо! Уқәԥарақәа зегьы урҟәаҵ. Иаԥсам иззыҟауҵо, иаԥ­
сам. Ауаатәыҩса амца руҭеит. Рықәхга руҭеит, рықәхга. Егьырҭ
зегьы ракәым, ӷрак иуцҭшааз уашьцәа гәакьақәаҵәҟьа уара
уҭархара иашьҭоуп.
С а с р ы ҟ ә а. Мап! Мап! Сара сҭадырхарц азыҳәан
акәмызт ацҳа зырҿаҟәаз.
А ж ә е и ԥ ш ь а а р ҭ ы ԥ ҳ а. Ҳа-ҳа-ҳа! (Хыччараны
дыччоит.) Адыд-мацәыс знапаҵаҟа иҟоу, Афы афрангьа-аса
ицәызгаз, ажәҩан аеҵәа кыдызԥааз, адау амца ицәызгаз
афырхаҵагьы, асаби даниҩызахо ҟалозаап. Уара асаби
уиҩызоуп, Сасрыҟәа, асаби! Ҳа-ҳа-ҳа! (Дыччоит.)
С а с р ы ҟ ә а (ихаҭагьы ихы дахыччоит). Асаби...
Ииашаҵәҟьаны исзыбҳәеит. Баангыли, алакә басҳәоит. Уажә
ааигәа сабиҵас схы сыԥхьаӡо сҟалеит. Лалабатәык сақәшәеит,
исҳәар, сшәазшәа, иԥхасшьоит. Исымҳәаргьы, сшазхәыцуаз,
сыхшыбаҩ аркареит. Бара, издыруада, измааноу сабҳәаргьы. Акы ишамааноу гәҩарас исымоуп, аха, цәгьароу бзиароу иаҳԥеиԥшу сыздыруам.
А ж ә е и ԥ ш ь а а р ҭ ы ԥ ҳ а. Иаҳзыҟалахьоу аҵкыс
еицәоу иаҳзыҟалараны иҟоузеи уажәшьҭа. Уеизгьы абзиара
иазҳәазааит. Иубазеи лалабатәыс?
С а с р ы ҟ ә а. Аанҿасра бабраа, Ажәеиԥшьаа дуқәа рҿы
бахьыҟаз, баазгарц саннеиуаз, амҩан ӡиас дук сныҽԥынгылеит. Аӡы агәҭан иахьеиҟараз ҩ-ҭыӷь хык ртәыҩақәа ыршаны, арахь хәамц рымаӡамкәа, ахаҳә иқәибацала, атах-сахҳәа аисра ишаҿыз збеит. Акраамҭа сгыланы срыхәаԥшуан.
Снаԥшит, сааԥшит, снаӡырҩит, сааӡырҩит, аха аӡәгьы ихабар
збом.
А ж ә е и ԥ ш ь а а р ҭ ы ԥ ҳ а. Убриоума узырхәыцуа,
гәаҟрас иумоу? Аӡы агәҭа иалажьыз ахаҳә аҿы ҩ-ҭыӷь хык

395

шеисуаз анубаз, ҵҩа змамыз алаҳәа ԥырны, ажәҩан иаҵаланы имнеиӡоз?
С а с р ы ҟ ә а. Рҟырбжьы слымҳа ҵнахуан. Ицон ажәҩан
хҟьаны. Абзиара ҳԥеиԥшума, иаанагозеи?
А ж ә е и ԥ ш ь а а р ҭ ы ԥ ҳ а. Уи змааноу еибашьроуп.
Уара уқыҭа ар еиқәаҵәа ақәларц ицон. Иҟалап, уажәшьҭа
иақәлахьазаргьы, ууаажәлар рырахә-рышәахә, акы аанмыжь­кәа, еимырҵәахьазаргьы. Алаҳәа шцоз убеит, аԥсаатә
анԥхьатәоз аамҭазы. Уи змааноугьы уи ауп, урҭ ақәылацәа
џьнышқәоуп, аџьнышқәа ауаа анқәыло иқәылаӡом, угәы
уҽанӡамкәа уаныҟоу иқәылоит. Аӡы агәҭа иалажьыз ахаҳә
аҿы ҩ-ҭыӷь хык еисуа иубаз, цқьа уазымхәыцит акәымзар,
измааноу еилукаартә иҟан. Уи аӡиас илеиуаз аџьнышқәеи
Нарҭааи шәҳәаа акәын. Аҵыхәтәаны шәанеибашьуаз, убри
аӡы ҳәаас иҟаҵаны аибашьра шәалгеит. Наҟ-ааҟ ҭоуба жәуит,
убри аҳәаа шәшахымсуа ала.
С а с р ы ҟ ә а. Ҭоуба аныҟаҳҵоз даргьы уасак ршьит,
ҳаргьы уасак ҳшьит. Ргәаҵәақәа ҳрыхныҳәеит, ржьы ҳфеит,
рхыбаҩқәа наганы, наҟ-ааҟ аӡы нырцә-аарцә аҵәҩанқәа
ирхаҳарԥеит.
А ж ә е и ԥ ш ь а а р ҭ ы ԥ ҳ а. Уажәы, ишубо еиԥш, аџьнышқәа
рҭоуба еиларгеит. Уи аҭоуба аилагара, ауаса хыбаҩқәа атахсахҳәа еинарсит. Еиҭах аибашьра, еиҭах уаныхынҳәуа ҳәа
аԥшра!
С а с р ы ҟ ә а. Даҽа лалабарак збеит, убригьы змааноу
саҳәа, издыруада, уи абзиара иазҳәазар. Избаз џьашьо,
илакәшьо, Ажәеиԥшьаа шәтәарҭахь сышнеиуаз, адәы шшараҿы ҵла дук збеит. Уи аҵла иқәибаҳәа иқәлон, илбаауан
ашьаҵақәа.
А ж ә е и ԥ ш ь а а р ҭ ы ԥ ҳ а. Ашьаҵа ҿыцқәа аҵла
ақәцәахь иқәлон, ашьаҵажәқәа аҵла илбаауан, ус ами?
С а с р ы ҟ ә а. Ааи, ааи, ишыбҳәаҵәҟьазоуп.
А ж ә е и ԥ ш ь а а р ҭ ы ԥ ҳ а. Аригьы змааноу еибашьроуп. Уи
аибашьра убасеиԥш еибашьрахоит, бџьар шьҭызхуаны иҟоу,
уара иувагыло зегьы ҭамхар ауам, убри азоуп ашьаҵашьыхқәа ҵаҟа изылбаауаз. Аха угәы мцакәа, уеибашьуа уҿыноухар, уара уиааиуеит, избан акәзар, уара иухьӡараны иҟоуп
аҿар, убри ауп ашьаҵа ҿыцқәагьы аҵла изықәлоз.

396

С а с р ы ҟ ә а (инарҵауланы дқәыԥсычҳауа). Дгьыли
жәҩани ыҟанаҵ, ҭынчра ауам, аӷацәа аӷрыӡаауам Нарҭқыҭ
бҳәар саҳаит. Даҽакгьы сбазҵаарц сҭахуп, Ажәеиԥшьаа
рҭыԥҳа. Убарҭ избаз алалабарақәа, ирхысҳәаара сзымдыруа
сышнеиуаз, башьцәа рашҭа сынҭалеит. Шәашҭаҿы иқәианы
ицәан алаԥс еимгәа. Убри амгәарҭа иҭаз аласбақәа аҷыӷәҷыӷә ҳәа сеишра иалагеит. Уи змааноузеи, Ажәеиԥшьаа рҭыԥҳа, ԥырхага ҳауама, ҳҵыхәтәа иацлома Нарҭаа?
А ж ә е и ԥ ш ь а а р ҭ ы ԥ ҳ а. Уи змааноугьы уи ауп,
аибашьра аҵыхәа ԥҵәашт. Иҟалап, урҭ ауаа цәгьақәа, аибашьра еиҵызхыз, ҭахар, аха уиала инҵәом ҳаԥхьаҟа ауаа
цәгьақәа ргылара. Алаԥс еимгәа амгәарҭа иҭаз аласбақәа ануеишуаз, Ажәеиԥшьаа ҳаҳҭыԥҳәыс алаҳәараҿы алу
лыргьежьуан, ахәыӡ алагара даҿын. Уи лыбаҩ лтәымызт.
Лымгәарҭа иҭаз ахәыҷы: «Маҳ! Маҳ! Иҟашәҵозеи?» – ҳәа
аласбақәа уҟәицон. Ҳаԥхьаҟа ауаа цәгьақәа, ауаа хәымгақәа
шгыло еиԥш, ауаа бзиақәагьы гылараны иҟоуп.
С а с р ы ҟ ә а. Еидгыло, рҳәатәы еиқәшәо иҟалондаз,
анаџьалбеит.
А ж ә е и ԥ ш ь а а р ҭ ы ԥ ҳ а. Урҭ хыԥхьаӡаралагьы
ирацәахоит, мычлагьы иӷәӷәахоит. Ауаацәгьақәа ракәзар,
рҵыхәтәа мышкызны иԥҵәашт. Урҭ раҵкыс ауаа бзиақәа
миааирц залшом. Аҳҭыԥҳәыс лымгәа иҭаз ахәыҷы, аласбақәа
ахьуҟәицоз змааноу убри ауп. Сара сзызгәаҟуа акгьы умҳәац
макьана, Сасрыҟәа, акгьы! Мап рцәукуама?..
С а с р ы ҟ ә а (аҵыхәтәантәи лажәақәа илымҳа
инавыжьны). Ауаҩы агәаҟра данҭагылоу аамҭазы иаҟара амч
иванаргылоит агәыӷра. Даҽа лалабатәыкгьы збеит, аха уи
баҳәара сҭахым. (Адәахьыҟа дӡырҩуа.) Шьҭыбжьы бааԥсқәак
рҿыҩуеит ҳашьхақәа. Сашьцәа еиҭах абџьар шьҭыхра иақәшәазар ҟалап. (Ддәықәларц аҽеибыҭара далагоит.)
А ж ә е и ԥ ш ь а а р ҭ ы ԥ ҳ а (ииҳәаз лмаҳазшәа, цәажәарала
ԥыҭрак днылкыларц). Абарҭқәа зегьы рышьҭахь, аҩны уанааҩнала, сара субеит, аха сышԥоубеи? Убриоума иуҳәарц
иуҭахым, сфырхаҵа? Субеит сара схы схагылаӡамкәа. Ари
змааноугьы уи ауп, уара аԥсреи абзареи урыбжьагылоуп.
Уара уаншәа, угәы анца, ауаҩы гәысгьы шьамхысгьы имоу
амшәароуп, уҭахар ҟалоит. Сара хыс исхагылоу уара уоуп,

397

уа­ра уанҭаха, нас сара ахы сызҭода? Аха умшәан, Сасрыҟәа,
уара уиааиуеит, амала угәы уҽаныз.
С а с р ы ҟ ә а. Бӡырҩи, Ажәеиԥшьаа рҭыԥҳа! Ашьхақәа
ирҿыҩуа ашьҭыбжьқәа иаҳа-иаҳа иӷәӷәахоит.
А ж ә е и ԥ ш ь а а р ҭ ы ԥ ҳ а. Исыздыруам нцәахәыс
дарбану изылшо, шәарҭ ауааԥсыра шәеиныршәара...
С а с р ы ҟ ә а. Ажәеиԥшьаа дуқәа рҭыԥҳа, ҳарҭ Нарҭаа,
адунеихаан қәлара ҳамцац, уаҩԥсы дхаҳмырҵәац, еснагь
ҳара иҳақәлоит, еснагь ҳара ҳазҿу Нарҭқыҭ ахьчароуп. Аа,
уажәгьы, аӷацәа ҳақәлазар, сара сҵыхәтәыдахоит ҳәа сшәаны, араҟа сызлатәарызеи?!
А ж ә е и ԥ ш ь а а р ҭ ы ԥ ҳ а. Сара акы сҳәоит, иара даҽакы
дазхәыцуеит. Урҟәаҵ иҟауҵахьоу, ахьӡ иурҳахьоу узхоит.
С а с р ы ҟ ә а. Ахьӡ арҳара цәгьоуп, аха арӡра мариоуп. Ар
ҳарҿагыланы ҳанеибашьуаз, дшәаны зыҩны издәылымҵыз,
зыԥҳәыс илԥырымҵыз ҳәа сзырҳәап. Нас бара дзыбҭахузеи
ус еиԥш ззырҳәо ахаҵа?! Сыҩны-сгәара қьаԥҭажәбымтәын
сара схынҳәаанӡа. (Иҿынеихоит. Лнацәа рыхханы амҩа лырлашоит, аиааира игарц азы адоуҳа изыҟалҵоит ҳәа дыԥшуп.)
Сыбзыԥшуп, сымҩа сықәҵа, бнацәкьыс ала ирлаша сымҩа.
А ж ә е и ԥ ш ь а а р ҭ ы ԥ ҳ а (дылмышьҭыҵәҟьарц
дихьынҳалоит). Иазхоуп иҟауҵахьоу. Адауцәеи аџьнышқәеи
изныкымкәа урабашьхьеит. Ухазыҳәан бзиарас иалухызеи?
Узеиканыз, адоуҳа узыҟарҵеит, урыӷрыӡаанӡа ҿиара умоурц.
(Илзымычҳакәа, лыбжьы рдуны, гәыԥжәарала.) Ҳасабицәа!
Иабаҟоу сыӷра иҭшааз ҳасабицәа? Ишԥауаҳаи ажәҩанахьтә
абжьы? Анцәақәа зегьы иҳаиҳау, Афы ибжьы акәын. Уи ибжьы уанацымныҟәа, ԥсышьацәгьа уԥеиԥшхоит.
С а с р ы ҟ ә а. Баҟәыҵ, сгәаҟрақәа зегьы сгәалабмыршәан.
А ж ә е и ԥ ш ь а а р ҭ ы ԥ ҳ а. Хшара дҳаун думпыҵаԥ-сит,
даҽаӡәы дҳаун, аҳәызба шукыз дахаҳаны дыԥсит. Уашьцәа
ирызкыдуԥааз аеҵәа ажәҩан ахь иурхынҳәаанӡа, адау ицәугаз амца наҟ иуҭаанӡа, ухшара абас мацара иумпыҵаԥслоит.
Урҟәаҵ узҿқәоу. Ҳхы-ҳахшара, зегьрыла ҳаҭәны ҳҟалоит.
Ухаҭа уакәзар, дгьыли-жәҩани ыҟанаҵ, аԥс­ра уацәыхьчахоит. Сара сеиԥш нцәахәык уиҩызахоит. Зегьы урҟәаҵ. Уӡырҩы,
снапаҵаҟа иҟоу аԥсаатә, уара иуеигәырӷьаны ашәа шу-

398

зырҳәо! Уӡырҩы, нахьхьи, ахраҿы ихәмаруеит ақәасабқәа,
агыгшәыгқәаҵәҟьа уара иуеигәырӷьоит, урҭ зегьы уаргьы
саргьы ҳнапаҵаҟа иҟалоит. Ажәа заҵәык уҳәар, ажәа заҵәык!..
(Сасрыҟәа алак-ҩакра даналага, ихы дацәшәаны днаскьоит,
Ажәеиԥшьаа рҭыԥҳа лшьамхы арсны, лнапқәа ишьапқәа
ирыкәыршаны, дылмышьҭырц далагоит.) Иҟауҵахьоу узхоит.
Иҭабуп ҳәа уазҳәода? Уашьцәаҵәҟьа уара иуаӷацәоуп.
Ацҳа уҵаԥҟаны убӷарҵеит, быжьра-быжьҵәа урышьҭит. Уаҳа
усзеиқәырхом, сара исылшом даҽазнык уеиқәырхара, саргьы
сҭаурхоит, аха уаргьы уҭахоит. Уаангыл, умцан!
Сасрыҟәа длак-ҩакуеит. Дцарц иҭахуп, аха лдоуҳа имамкәа дызцом,
насгьы игәы дашьҭуам, бзиагьы дибоит, дегьрыцҳаишьоит, гәырҩамзар,
гәырӷьарак ззааимгаз аԥҳәыс.

А ж ә л а р р ы б ж ь ы.
А к т ә и. Аӷацәа дәықәлеит ихыҵны. Нарҭқыҭ ашьаарҵәыра илагылоуп!
А ҩ б а т ә и. Сасрыҟәа дабаҟоу? Сасрыҟәа ида аӡәгьы
дрыхәом аӷацәа!
А х ԥ а т ә и. Дабаҟоу Сасрыҟәа, дабаҟоу амца ҳазҭаз?
А ԥ ш ь б а т ә и. Амца иҳауҭаз еиҭах адауцәа иаҳцәыргеит.
А к т ә и. Нарҭқыҭ амцахә ыцәоит, Сасрыҟәа мап анацәик.
С а с р ы ҟ ә а. Ибаҳауама абжьқәа иго? Ажәеиԥшьаа
рҭыԥҳа, сыԥҳәыс гәеицамк, бнацәа ахышә инкылырԥхан,
сым­ҩа ырлаша, сымҩа сықәҵа. Былԥха сыҭ. Сашьцәа рҿы
снеип, урҭ гәынхарак рымазаргьы, наҟ иаҳхаҳаршҭып. Ҳаицны ҳцап ҳаӷацәа рабашьра. Соужь!
А ж ә е и ԥ ш ь а а р ҭ ыԥ ҳ а (дҩагылоит, иаҳа агәаӷьреи
агәамчи лылаҵаны). Абраҟа сцәа иалоу уҵеи даахәаны
суҳәоит, уаҟәыҵ! Еиҭах еибашьра уанца, еиҭах ҳҵеидахоит.
Егьырҭ исыхшаз реиԥш, дҭахоит, ԥсынҵры иоуам аригьы.
Уара уҵыхәтәадахоит.
С а с р ы ҟ ә а. Ахҿа иаҩызаха, сгәаҵәахы иалаҟацоит
бажәақәа. Сара сыԥсы зыхҭнысҵо, сыззықәԥо акзаҵәыкоуп
– Нарҭқыҭи Нарҭааи ҳаиԥымхарц. Ҳадгьыл ҳахырбаауеит..
Сыԥҳәыс ҟәыӷа, Ажәеиԥшьаа дуқәа рҭыԥҳа, иҳахшо ҳаӷацәа
дмаҵуҩны дҟарҵар аҵкыс, дымгылаӡар иаҳа еигьуп. Сбы-

399

ҳәоит, бнацәа ахышә инкылырҳәҳәаны, сымҩа ырлаша,
сымҩахь сышьҭы. (Ишьамхы арсны дгылоит лҿаԥхьа.)
А ж ә е и ԥ ш ь а а р ҭ ы ԥ ҳ а. Сара уаҳа сылшом, исылшом!
С а с р ы ҟ ә а. Бара Ажәеиԥшьаа дуқәа бырхылҵит, ибылымшо егьыҟам.
А ж ә е и ԥ ш ь а а р ҭ ы ԥ ҳ а. Ажәеиԥшьаа ҳаҵкыс
еиҳау анцәахәы дыҟоуп. Уи дургәааит уара. Сасрыҟәа сара
дсеиканит, ауаа сара ирысымҭоз амца риҭеит исыцәганы,
иҳәеит. Амца рыҭатәымызт ауаа, ирыҭатәымызт!
С а с р ы ҟ ә а. Нарҭаа нцәас иҳамоу аӡәы лоуп – ҳан,
Саҭанеи Гәашьа . Адәы ҳзықәугьы ҳаҳәшьа заҵә Гәында-ԥшӡа
лыхьчаразоуп. Соушьҭ сымҩахь, соушьҭ, сшыбзоу сбымшьын!
Сасрыҟәа ишьамхы арсны длыҳәоит, имҩа ырлашаны доулышьҭырц.
Ихы лгәыдкыланы, лылабжышқәа хаҟәҟәала, ахышә дкылыԥшны
дыԥшуеит Ажәеиԥшьаа рҭыԥҳа.

Аԥарда

Ахәбатәи асахьа
Нарҭаа рынхарҭаҿоуп. Аишьцәа дрыгәҭылакуп ран, Саҭанеи Гәашьа.
Аҳәатәеиқәымшәара шрыбжьалаз удырыртә иҟоуп.

Н а р ҭ Д ы д. Аџьнышқәа ҳариааир, адауцәа рҿаархоит.
Урҭ ҳашрабашьуа, еиҭах аџьнышқәа ҿиахуеит. (Игәахы
ԥҵәаны, дгәамҵуа.) Ладагьы-ҩадагьы ацәқәырԥақәа згәыдсыло ахра иаҩызахеит Нарҭқыҭ. Цәқәырԥак хьаҳцеит шаҳҳәо, иаҳагьы еицәаха, даҽа цәқәырԥак наҳажәлахуеит. Ас
мацара изылшода, ҳгәахы ԥҵәеит?
С а ҭ а н е и Г ә а ш ь а (дуаҩы ҟәымшәышәханы, гәыбзыӷрала). Ус умҳәан, уан дукәыхшоуп. Сара шәзысхылҵыз,
Нарҭқыҭ ахьчаразоуп. Хьыӡрацара амҩа шәанықәло азыҳәан, аласа иалхны, шәызегьы амаҭәа ҿыцқәа шәзысԥеит.
Шәызегьы шәымаҭәақәа еиԥшны...
Н а р ҭ С и ҭ (игәамԥхакәа, аҵәы налаҵаны). Еиԥшны,
иагьеиҟараны...

400

С а ҭ а н е и Г ә а ш ь а (илгәамԥхеит ииҳәаз, лыблақәа
гәҩарак нархылоит, лҿаҳәатәык ҟамлазшәа). Иуҳәаз сзеи
лымкааит, Сиҭ? Иаанагозеи уажәақәа? Издыруада, даҽа ласа
ԥшқак иалхны, даҽакала, иаҳа еиӷьны иԥаны, уара узыҳәан
ирхиатәын ҳәа угәы иаанагозар? Издыруада, уара даҽа анык
улыхшазар?
Н а р ҭ С и ҭ. Уиаҟара бзацралазеи, сан? Анык ҳлыхшазаргьы, хаҵарала ҳаиԥшума ҳазегьы? Еиԥшны амаҭәақәа
заҳшәаҳҵарызеи?
С а ҭ а н е и Г ә а ш ь а. Шәызегьы ускоуп шәыззықәԥо,
ускоуп шәызҿу.
А и н а р - ж ь и. Шәызегьы анык шәлыхшеит, шәызегьы
еҳәшьак лоуп ишәыхьчо!
Н а р ҭ С и ҭ - и ԥ а У а х с и ҭ. Анык ҳлыхшеит, аха абык
ҳаихымшеит.
С а ҭ а н е и Г ә а ш ь а. Ҿумҭын! Сара усыхшеит, убриакоуп
уара иудыруазарц иухәҭоу. Уаб дызусҭоу уара уус алам!
Рызегьы ирцәымыӷханы, рҽынкыланы итәоит.

Н а р ҭ С и ҭ (иан илҳәаз наивжьны). Сара издыруазарц
сҭахын акрааҵуоу, уара Нарҭаа ҳжьи, ахшыҩ ҳарҵара уалагеижьҭеи? (Иашьцәа даарылаԥшны, еиҳарак ран лзыҳәан
ишиҳәо удырыртә.) Иара усгьы гәашәҭахьоу, реиҳа зымч
маҷу, реиҳа дыхшыҩрҵаҩха даақәгылоит.
Н а р ҭ Д ы д. Еснагь ҳсабицәаны адәы ҳақәу џьыршьоит..
С а ҭ а н е и Г ә а ш ь а (лара илықәкны ишырҳәоз лдырит, аха
даҽаӡәы иахь ииалгоит). Шәиааирақәа рҿы ибзоуроу маҷума
Аинар-жьи? Уи иакәымзар, шәыҽқәа шьаҿак рзыҟаҵомызт,
уи иакәымзар, иабаажәгоз адауцәа рыхқәа рыхсага рыҿқәа
цырцыруа имҩанышәҵо асақәа? Сасрыҟәа заҵәык Афы
ицәигеит иҟәну аса, шәара иабаажәгеи? Ишәҳәеи?
Н а р ҭ К ә ы н. Еиҭах Сасрыҟәа! Баргьы уи итәы балага!
С а ҭ а н е и Г ә а ш ь а (уажәы уи анра-аԥара лхашҭны, рхада
лоуп, ажәа лымакра згәаӷьыз, дҳашҳатәараха дықәлырхоит
адоуҳа ҟаҵаны). Уара, абас ажәа сымакра, абас ирымчны
сацәажәара згәаӷьыз!

401

А и н а р - ж ь и. Ахьышьаргәыҵа Саҭанеи Гәашьа, даҭабымҵан, адоуҳа ҟабымҵан! Иҟабымҵан!
С а ҭ а н е и Г ә а ш ь а (адоуҳа ҟалцарц лҭахны, лнапы
шьҭых, лажәа инацылҵарц дналагоны, лылаԥш наиқәшәоит
ашәхымс иаахыҵыз Сасрыҟәа. Иааишьа лгәамԥхакәа, лгәы
неиҭасны, лнапы аалалырҟәуеит, лажәагь неиԥхьбоит). Иҟалазеи, Сасрыҟәа, иуааишьоузеи?
С а с р ы ҟ ә а. Сан! Сашьцәа! Еиҭах ҳаӷацәа ҵысит.
Аџьнышқәеи адауцәеи рҽеибырҭеит. Нарҭқыҭ иалаларц
егьрыгым. Абџьар шьҭаҳхроуп.
Н а р ҭ Д ы д. Урҭ раха ҳамам уажәы.
С а ҭ а н е и Г ә а ш ь а. Нарҭқыҭ ахьчара аҵкыс еиҳау усс
иҟоузеи?
Н а р ҭ К ә ы н. Ҳхы зқәаҳҵо, дасу ҳазқәиҭу аадыруазароуп.
С а с р ы ҟ ә а. Ҳхы зқәаҳҵо ҳадгьыл гәакьоуп, Нарҭқыҭоуп.
Н а р ҭ Д ы д. Кәын ииҳәаз иашоуп. Дасу ҳазқәиҭу, иаҳтәу
аадыруазароуп.
Н а р ҭ С и ҭ. Нарҭкыҭ Нарҭаа зегьы иаҳтәуп.
С а ҭ а н е и Г ә а ш ь а (уи ииҳәаз днеигәырӷьаны). Ииашоуп,
зегьы ишәтәуп. Шәызегьы еицышәтәуп иааҳамоу зегьы.
Н а р ҭ С и ҭ. Аҳәаха сыҭ зны. Нарҭқыҭ Нарҭаа зегьы иаҳтәуп, шәҩык аишьцәа. Шәҩык еицыртәу акәым, сара схала
истәу здыруазарц сҭахуп.
С а ҭ а н е и Г ә а ш ь а. Ус шәҳәома егьырҭгьы?
Н а р ҭ Б а ш н ы х ә. Абра иҟам, егьырҭ ҳашьцәагьы убри
ауп ирҳәо.
Н а р ҭ Қ ь е ҭ у а н. Дасу ҳабхәҭаақәа ҳдыруазар цәгьамызт,
(аҵәы налаҵаны) ахьышьаргәыҵа Саҭанеи Гәашьа . Уи бара
бгәы иалымсыроуп.
С а ҭ а н е и Г ә а ш ь а. Ус акәзар, раԥхьа ажәа имазааит
Сасрыҟәа.
Н а р ҭ С и ҭ. Уара узыҳәозеи, Сасрыҟәа?
С а с р ы ҟ ә а. Ҳажәҩа еибаҳҭап, сашьцәа. Ҳҳәатәы
еиқәыршәаны, абџьар еицышьҭаҳхып. Нарҭкыҭ еиқәҳархап.
Уаҳа акгьы сҭахым.

402

Н а р ҭ Д ы д. Уаҟәыҵ ахшыҩрҵарақәа. Уԥхамшьакәа иҳәа
узыҳәо!
Н а р ҭ С и ҭ-и ԥ а У а х с и ҭ. Ҳалгап ирласны. Дасу ҳтәыҳамаа еилҳаргап, нас ҳамҩа ҳақәлап.
С а с р ы ҟ ә а. Ибзиоуп, ирласны ҳалгап, ишәымуазар. Уаҳа
абхәҭаа ҳәа акгьы саҳәом, акгьы шәымаскуам, арахә, амал,
шәара ишышәҭаху ишәша, иҟалозар, ҳҳаԥшьа Ҩаӡамакьаҭ
сара исымаз. Убриак сышәҭ.
Н а р ҭ Б а ш н ы х ә. Баша судгылон еснагь. Сгәаҵәахы
ахҿа алоуҵеит. Саргьы Ҩаӡамакьаҭ саҳәарц акәын.
Н а р ҭ С и ҭ. Убриак умҳәан, Сасрыҟәа. Ҳҳаԥшьа Ҩаӡамакьаҭ аамышьҭахь, уаҳа даҽакы сҭахым саргьы.
Н а р ҭ Д ы д. Саԥхьа ишәҳәеит. Ҩаӡамакьаҭ сара еснагь
сеилаҳауан, шәгәы иалсыргьы, аӡәгьы исызшәыҭом.
Н а р ҭ Б а ш н ы х ә (иаса ҭкәыцәааны дҩагылоит). Абри
снапы иахьынӡаку, Ҩаӡамакьаҭ амԥан аӡәгьы шәнасышьҭуам.
Уи аҳаԥшьа аҵан иҵәаху жәдыруеит. Ажь жәлақәа ҵәахуп.
Ахьи абырлаши ираҩсуа, ажь рыц агәаӷьқәа!
Расақәа ҭых, аҳаԥшьа еимакны еиҿагылоит.

С а с р ы ҟ ә а. Ҳара ҳаимак зхароу, утәы-стәы ҳабжьазҵаз,
Ҩаӡамакьаҭ акәзар, сара аҭыԥ иқәысҵоит. (Днарылҟьаны
дцоит. Аишьцәа ирура рзымдыруа еилахоит. Инаишьҭаххны
ахәаџа иҩхаланы иԥшуеит.)
Н а р ҭ С и ҭ. Иҟаиҵозеи, уара?
С а ҭ а н е и Г ә а ш ь а. Аиашаҵәҟьа ҟаиҵоит.
Н а р ҭ Д ы д. Аҳаԥшьа ыҵихит.
Н а р ҭ К ә ы н. Клыхәра акаҵәараҿы иқәиргылеит.
Н а р ҭ Қ ь е ҭ у а н. Ҳдәықәышәҵа, машәыр ҟаиҵоит.
Н а р ҭ Си ҭ - и ԥ а У а х с и ҭ. Аа, аҳаԥшьа дагәҭасуеит...
Уҽаанкыл! Уа иргыл, уа иргыл аҳаԥшьа!
Н а р ҭ Д ы д. Ҳан, быбжьы иқәырга.
С а ҭ а н е и Г ә а ш ь а. Уи иҟаиҵо ԥсеиқәырхагоуп.
Н а р ҭ С и ҭ. Аҳаԥшьа бӷеиҵоит.
Н а р ҭ К ә ы н. Ибӷеиҵеит! Далгеит!
Ишанханы еилагылоуп. Инеиҿаԥшы-ааиҿаԥшуеит. Ашьшьыҳәа, акгьы
ҟамлаӡазшәа дааиуеит С а с р ы ҟ ә а.

403

С а с р ы ҟ ә а. Клыхәра акаҵәара инықәыргыланы,
ишсымчыз сагәҭасны иандәықәысҵа, ихаууала ицаны, Нарҭқыҭ агәҭа инкаҳаит Ҩаӡамакьаҭ.
Н а р ҭ Д ы д. Иԥҽыма? Уаҟа иҭаҵәахыз удыруама уара?
С а с р ы ҟ ә а. Иԥыххааса ицеит иахьынкаҳаз. Аҵан
иҭаҵәахыз агәаӷьқәа аӡахәа рхылҵып. Ирымазааит ажәлар.
Убри азыҳәан акәын изысҭахызгьы.
Н а р ҭ С и ҭ. Ажәлар рықәхга руҭеит, рықәхга!
С а ҭ а н е и Г ә а ш ь а (уаанӡатәи лгәалақәа лхаршҭны,
лыҷкәынцәа дрылабжьо). Акыр ззеилоу, акыргьы еимаркуеит
нан. Гәалақәак шәоузаргьы, наҟ ишәхаршҭны, шәабџьар
шьҭышәх, сыҷкәынцәа. Ажәлар шәзыԥшуп, ԥызара рзыжәу.
Н а р ҭ Д ы д. Ҩаӡамакьаҭ иҭаҵәахны иҳамаз ажь агәаӷь
жәлақәа анриҭа, уажәшьҭак иара ида ԥсы зхоу даҽа Нарҭк
дыҟоуп ҳәа иҟалашам ажәлар.
Н а р ҭ С и ҭ. Дырныҳәаларц азыҳәаноуп ажь жәлагьы
зриҭаз. (Сасрыҟәа иахь.) Рхы аҭыԥ иқәҟьаны, ирҳәо ируа
рзымдыруа ишеилоу убап.
С а ҭ а н е и Г ә а ш ь а. Иазхоуп уажәшьҭа! (Иаарымчны.)
Аӷацәа ақәлеит Нарҭқыҭ. Ауаа шәзыԥшуп, ԥызара рзыжәу!
Н а р ҭ Д ы д. Урҭ ԥызара рзаауп, аха ҳара, Нарҭаа ԥызара
ҳзызуа даадырырц ҳҭахуп.
Н а р ҭ Б а ш н ы х ә. Ҳара хыс иҳамоу Саҭанеи Гәашьа
лоуп. Уи адоуҳа иҟалҵо ада ԥыза даҳҭахӡам. Ҳан лоуп ҳара
ҳхада.
Н а р ҭ С и ҭ. Ҳан, уара уеиԥш саргьы пату лықәысҵоит.
Пату лықәысҵоит анык леиԥш. Аха аԥҳәыс дыԥҳәысуп.
С а ҭ а н е и Г ә а ш ь а. Уи иаанагозеи?
Н а р ҭ Қ ь е ҭ у а н. Бгәы иалымсын, ҳан, аха иаанаго,
аԥҳәыс ахаҵа хыс данимаз аамҭа цеит, ахаҵа иара ихы
ихагылазар бзиа ибоит ҳәоуп.
Н а р ҭ К ә ы н. Аԥҳәыс лажәа анбалҳәари ҳәа уаҳа
сзыԥшуам сара.
Уи ииҳәаз аӡәыр иамеикуама ҳәа лыҷкәынцәа дырҿаԥшуеит Саҭанеи
Гәашьа. Аӡәгьы ҿиҭӡом.

С а ҭ а н е и Г ә а ш ь а. Ахҿа рҭашәандаз слымҳақәа, абарҭ
реиԥш иҟоу ажәақәа смаҳакәа!

404

Н а р ҭ Б а ш н ы х ә. Бҳагымхааит, бара быда ан дҳамаӡам,
ҳбыхшеит, ҳбааӡеит! Уи маҷым.
Н а р ҭ Д ы д. Аԥҳәыс илызхоит дахьану.
Н а р ҭ К ә ы н (аҵәы алаҵаны). «Мрада дкаԥхоит, мзада
дкаҷҷоит, Саҭанеи Гәашьа !» Хадас иҳамоу! Хыс иаҳхагылоу!
Еибарччоит. Ԥыҭҩык ишахдырҟьацәаз дырны иԥшуеит. Сасрыҟәа ҿымҭ
ицәымыӷханы дгылоуп.

А и н а р - ж ь и. Шәыхшыҩ аҵкыс шәымч аиааира
иаҿуп. (Аҳаҭырқәҵареи ахыларҟәреи ихашҭны.) Иахьакәым
шәкылнагоит уи, ишәҳәо цқьа шәазхәыц! (Игәалашәеит
дзацәажәо зусҭцәоу.) Шәазхәыц, Нарҭаа дуқәа.
Ахан дылбааны дааиуеит Г ә ы н д а - ԥ ш ӡ а.

Г ә ы н д а - ԥ ш ӡ а. Сызкәыхшоу, баагәарас исымоу, сашьцәа дуқәа, амҩа хьанҭа шәанықәло аамҭазы, ишыҟашәҵац
еиԥш, ашәаҳәара, акәашара хшәыртлозар, саргьы снашәылагәырӷьар сҭахуп. Акыс сыԥхыӡқәа ҽеим, сгәы аасхасыршҭып.
Н а р ҭ Д ы д. Ԥхыӡымш ббааит, ҳаҳәшьа. (Гәында
дналыдгылоит.) Бара быԥхыӡ змырҭынчыша хьаа цәгьа боуам, ҳара ҳаԥсы ҭанаҵы.
Г ә ы н д а - ԥ ш ӡ а (аишьцәа еимакык шрымаз дырны).
Иҟалазеи? Шәыԥшышьақәа сгәаԥхом. Акыр шәыхьма?
Н а р ҭ Б а ш н ы х ә. Гәында-ԥшӡа, ҳаҳәшьазаҵә, бара
боуп ҳара ҳашәаҳәара, ҳакәашара. Уахь быҟаз зны. Ҳара,
ахацәа, акы ҳалацәажәоит.
Г ә ы н д а - ԥ ш ӡ а. Ацәалашәара бааԥс соуны сыҟоуп.
Издыруада Хәажәарԥыс машәырк дақәшәаны исашәымҳәозар? Адауцәа игәаӷ рыман.
Н а р ҭ К ь е ҭ у а н. Деибга-деизҩыда абӷацымкыраҿ
дшәарыцоит, бара быԥсықәара. Бгәы рҭынч ҳаҳәшьа.
С а ҭ а н е и Г ә а ш ь а. Шәаҳәшьа изылцәыжәӡозеи
ишәыхьыз. Ишәҳәа иаахтны.
Г ә ы н д а - ԥ ш ӡа. Ирыхьзеи, сан?
С а ҭ а н е и Г ә а ш ь а. Башьцәа утәы-стәы ҳәа еихеит.
Насгьы аиҵашьыцра бааԥс рыбжьалеит.
Г ә ы н д а - ԥ ш ӡ а (бжьаҟазарала). Гәында-ԥшӡа лашҭа,
Гәында-ԥшӡа лхан, Гәында-ԥшӡа лӡыхь рҳәоит, убас сашь-

405

цәагьы хазы-хаз рыхьӡқәа џьара акы иахызар рҭахуп. Уи
мариоуп, сан!
С а ҭ а н е и Г ә а ш ь а. Ажәлар ҩагылан, абасҟак абзиара
ҳзызухьоу, аишьцәа рыхьӡ ахызааит ҳәа Еҵәаџьаа рыхьӡ
рхырҵеит, уаҳа ирҭахузеи? Уи рнысычҳап, аха нычҳашьас
иамоузеи, ран лҳәатәы харымҵо иахьалагаз? Убри азоуп,
баргьы быԥхыӡқәа зҽеим. Цқьа ираҳәа ԥхыӡ иббаз.
Г ә ы н д а - ԥ ш ӡ а (лашьцәа реиҳа изалҳәара длыздыруам).
Схы ахьнықәысҵаз, убас ԥхыӡла избеит: ҽыҳәҵәыла ҳаихатәы гәашә данас, ҳгәашә ҿаӡамкәа иҿжәаны илкаижьит хаҵа
уа­мак. Дуаҩызу ддаузу, мамзаргьы дыџьнышзу цқьа еилкааны
исымбеит. Агәашә анҿижәа, ахан дааҩнаххын, саамҵԥааны,
ашьауардын асыс ԥшқа шамгара, иҽыхәда сықәжьны сигеит.
Сшыҳәҳәоз, сцәырҳаны сааԥшит.
Нарҭаа ираҳаз рцәымыӷхан, инеихәаԥшы-ааихәаԥшуеит. Зхы ҵнагаз
реимакаҿы ихьаҵыргьы цәгьа ирбом, аха уажәшьҭа иадхьымӡӷкылеит.

Н а р ҭ Б а ш н ы х ә. Хәажәарԥыс бахьизхәыцуа, ихынҳәра
бахьахыццакуа ауп ус аԥхыӡқәа зыббо. Нарҭаа ҳазгәаӷьуа
макьана дмиӡац, дихьазаргьы дымшәыц. Бца бхан ахь, бгәы
рҭынчны быҟаз.
Г ә ы н д а - ԥ ш ӡ а. Сцәалашәарақәа ҽеим, сашьцәа
сшәыкәыхшоуп. Есааира иазҳауеит ҳаӷацәа рхыԥхьаӡара.
Зегьы сымҵарсра иашьҭоуп. Сыԥшӡара, сызлаҟаӡам ала
иацҵаны, ахара аӡбахә наҩуа мацара, ишәарҭахеит. Аха
шәара шәыжәҩа еибыҭанаҵ, сара акгьы сацәшәом.
Гәында дыргәыбзыӷны лхан ахь дрышьҭуеит.

С а ҭ а н е и Г ә а ш ь а (аҿымҭра ашьҭахь, лымпыҵышшара
иалагаз ахадара лҽанмыршәо, ԥаса ишылҳәацыз еиԥш, агәамч
аҵаҵаны). Адоуҳа ҟасҵеит, аиааира шәзыԥшуп. Шәабџьар
шьҭышәх, Нарҭаа дуқәа.
Аӡәык-ҩыџьак ақәԥараз рыҽдырхиоит, даеа џьоукы рыҽдырҵысӡом.
Илҳәаз агәхьаа ркуам.

Н а р ҭ Д ы д (иаса аҭра иҭирҵәраауеит). Абри иалымшо,
акгьы алшом бара бдоуҳа. Сара ахьӡ-аԥша сызҭо абриак
ауп.

406

Н а р ҭ С и ҭ. Ииашоуп ииҳәо. Ан лцәа шәхыркаауанаҵы, ан
лдоуҳа шәыманаҵы ҳәа ҳарҳәо мацара, ҳарҩашьны ҳрыман.
Еснагь ҳсабицәам. Нцәас, доуҳас иҟоу мчуп.
С а с р ы ҟ ә а. Ан лдоуҳа ҳаиднакылоит, убриоуп уи
мчыс иамоу. Амҩа ҳақәышәҵа, сашьцәа.
С а ҭ а н е и Г ә а ш ь а. Шәзааӡаз агәыԥҳәыхш аахәаны
сшәыҳәоит, шәабџьар шьҭышәх. Аӷа дааигәахеит.
А и н а р - ж ь и. Шәан илҳәаз ажәа даараӡа ихьанҭоу
ажәоуп.
Н а р ҭ К ә ы н. Ҳара абџьар шьҭаҳхуам ҳамҳәеит...
С а с р ы ҟ ә а. Бажәа ҳәа ҳан. Адоуҳа ҟаҵа. Амҩа ҳақәлоит.
Н а р ҭ К ә ы н. Шәизыӡырҩи! Ҳара зегьы ҳаҵкыс иара
ахаҵара илоуп ҳәа ахьиԥхьаӡо аамышьҭахьгьы, еиҳабы еиҵбы дизымдыруа, ахшыҩгьы ҳарҵара даҟәыҵуам Сасрыҟәа.
Ҳара ҳаибашьлап, аџьнышқәеи адауцәеи нҳарҵәалап, уара
ахьӡ угалап... Ус акәу?
А и н а р - ж ь и (дазымхәыцӡакәа, еилазкшаша ажәа
иамхаҳәоит). Еиҳабы-еиҵбыла акәым ахаҵареи ахшыҩи
шыҟоу. Дшәеиҵбызаргьы ажәа бзиа иҳәеит Сасрыҟәа.
Н а р ҭ С и ҭ (Аинар-жьи иахь). Иаҳхашҭыз, уара, ҳжьи
уакәҵәҟьами ацаҟьа данызхыз... Ишԥасҳәари, ацаҟьа дагәылԥҟаны адәы дықәызҵаз! Нас ишԥаҟауҵеи? Аа, аиеиҵәҟьа,
аџыр рҭәаны ихәлаҭәо, иҟырҟы урхәхәеит. Уи зегьы даараӡа
ибзианы иҳауҳәеит. Ҳаргьы агәра аагеит. Аха, ишсоуҳәара,
аҟәыӷа ду, Аинар-жьи, иабааигеи аԥхьарцарҳәаҩы, иԥхьарца
ианҵаны, ажәлар ырӡырҩуа, ииҳәоз ажәақәа?
А и н а р - ж ь и. Иарбан ажәақәоу, сара акгьы смаҳаит.
Н а р ҭ С и ҭ - и ԥ а У а х с и ҭ. Уара иумаҳац, жәлары зегьы
ираҳахьеит. Аа, уӡырҩи, инеимда-ааимдо ирҳәақәо уаҳап.
А ж ә л а р р ы б ж ь ы (аӡәаӡәала ицәырҵны ражәақәа
рҳәоит).
Актәи
Уаа, зыбжьы газ Гәашьа боума?
Быбжьы збыргаз сара сзоума?

407

Аҩбатәи
Бара бакәзар, Гәашьа хәаша,
Снеины бызбар ҟалауама?
Ахԥатәи
(аԥҳәыс лыбжьы ихаҵаны)
Ааи, сара соуп.
Игәыӷьны зыбжьы уара уахь изыргаз!
А ԥ шь б а т ә и
Ари еиԥш заҳаз Зырҭыжә,
Нырцә дахьгылаз игәы ааҭӡыӡеит.
Актәи
Ажәа заҵәык басҳәоит, бааӡырҩишь, – иҳәеит.
Быхцәы жәпа ааҵакишь, – иҳәеит,
Бсахьа аасырбеишь, – иҳәеит.
Ахԥатәи
Иуҭахыз абри аума? – ҳәаны,
Иара иахь даахьаҳәны даагылеит лара,
Аҩбатәи
Дгылеит, аха дышԥагылеи лара
Мрада дкаԥхо,
Мзада дкаҷҷо, Саҭанеи Гәашьа.
Ажәлар рхаҭарнакцәа, ишааиз еиԥш, ашьшьыҳәа ицоит.

Н а р ҭ Д ы д. Ҳара ҳзыхшаз, згәыԥҳәыхш ҳааӡаз ҳан
абасеиԥш аԥхьарца данҵаны, ажәа цәаԥҽыгақәа лзызҳәаз,
уара, афуҟаражә сҳәан, сҟама ааҭԥааны ихы неихыскәыцәааит! Аха ииҳәашаз иҳәахьан, ажәлар ираҳахьан.
Н а р ҭ С и ҭ. Ҳара аб дҳамоуп, уи ида даҽаӡәы длыздырӡом ҳан ҳәа раҳҳәеит иӡырҩуаз.
С а ҭ а н е и Г ә а ш ь а. Шәара ишәхашҭит сызусҭоу.
Ицәгьамызт убри цкьа шәназхәыцыр! Сара исҳәо изуа сақәиҭуп. Хыхь, ажәҩанаҿ – ан лцәа, лыхԥша, ҵаҟа, адгьылаҿ
– ан лхаҭа, уаҳа аӡәгьы дыҟаӡам! Ан илеиҳау уаҳа аӡәгьы
дыҟаӡам! Абри шәхашәмыршҭын.

408

А џ ь н ы ш ҭ а к ә а ж ә (ахәадаҿы даацәырҟьоит дшеилаҳәац, алаҳәахӡеиԥш еиқәаҵәоу маҭәала деилаҳәаны, Шьашә
рарбаӷь дақәтәаны). Аҳа! Сгәарԥса бықәшәара иаҿуп аԥҳәыс
хамаԥагьа – Саҭанеи Гәашьа! Рыбла хтуа иалагеит ахацәа,
рыблақәа! Ршьамхқәа хыжәжәахьан ишбымҵаныҳәоз. Ажәҩанаҿ ан лцәа, адгьылаҿ ан лхаҭа! Анысгьы абысгьы Нарҭаа
ирымоу Саҭанеи Гәашьа ! Егьырҭ анацәа бызлаҳаиӷьузеи?
Рыблақәа хыстит быҷкәынцәа! Шәҳәатәы еиқәымшәо, еиҳабыеиҵбы дышәзымдыруа, шәыхәдацәақәа ҵибакааны, шәықәибахуа збароуп. Ҳа-ҳа! Уеиха, Шьашә рарбаӷь, уеиха! Ҳара
ҳтәы иагоит иаарласны. Абзацәа ԥсны, аԥсцәа гылараны
иҟоуп. Шәи-иу, шәит!
С а ҭ а н е и Г ә а ш ь а. Шәыԥшы, Нарҭаа дуқәа, аџьныш
ҭакәажә дшышәхыччо!
Н а р ҭ К ә ы н. Изхарада?
Азҵаара ԥыҭрак ҿымҭ еиланархоит. Уара иухароума, сара исхароума
ҳәа аанаго инеиҿаԥшы-ааиҿаԥшуеит.

С а ҭ а н е и Г ә а ш ь а (убри илхаратәуа, азҵаара зызкыҵәҟьоу лара шлакәу лзымдыруашәа). Бысҭыҳә, аџьныш ҭакәажә,
шьашәы иҭарблыша!
А џ ь н ы ш ҭ а к ә а ж ә. Уахьынаҵыслак улымҳа ҵнахуеит:
«Анацәа зегьы Саҭанеи Гәашьа дреиӷьуп! Ахьышьаргәыҵа Саҭанеи Гәашьа! Адгьылаҿ Саҭанеи Гәашьа! Ажәҩанаҿ
Саҭанеи Гәашьа! Ахацәа шәабаҟоу, ахацәа? Дахышәҳәа!
Шәхадара лымпыҵышәх! Ҳа-ҳа-ҳа! Ажәлар рҿы аԥхьарца
данҵаны илхыччо иалагахьеит ахьча Зырҭыжә длымоуп ҳәа!
Ҳа-ҳа! Убас, убас, шәҿыха ахацәа, шәҿыха!»
С а с р ы ҟ ә а. Быбз ҭахысҵәап, амышьҭацәгьа!
Н а р ҭ Д ы д. Уҽаанкыл, Сасрыҟәа. Лыҷкәынцәа ирмыхәазт аҭакәажә дыршьит ҳәа ахьӡ бааԥс ҳхумҵан.
А џ ь н ы ш ҭ а к ә а ж ә. Уеиха шьашә рарбаӷь! Уареи сареи
иаҳтәхоит Нарҭқыҭ. Дкашәкаҷо аџьнышқәа ҳаҩны дыҩнагы­
лап, Гәында ԥшӡа. Уеиха, сарбаӷь! Шәииу-шәит! (Дцоит.)
С а ҭ а н е и Г ә а ш ь а (дахымԥо иӡбаны, ирџьбараны,
Нарҭаа дшырхадоу рдырыртә). Шәааӡырҩы, сыҷкәынцәа!
Ишәхашәмыршҭын ишәасҳәо ажәа. Шышкамс хкык ыҟоуп,
абажә ианалҵуа, амҵәыжәҩақәа амоуп, нас иара ахала иҿ-

409

нафаауеит амҵәыжәҩақәа. Изымԥырӡо, иҳәарсалеиуа адгьыл иаақәхоит. Шәара мҵәыжәҩас ишәымоу аидгылароуп,
аҳәатәеиқәшәароуп. Иахьанӡа сара сажәа шәаанагон шәеидкыланы. Сара сышәхылаԥшуан.
Н а р ҭ Д ы д (лажәа днаԥыҩланы). Ахьышьаргәыҵа
Саҭанеи Гәашьа, бара ҳан боуп, уи аӡәгьы мап ацәикуам.
Бахәаԥш, абӷацамкыра иахаԥыруа ашьауардын. Убригьы
аԥацәа ирхатәаны, ирхылаԥшуа иааӡоит, ишнеи-шнеиуа,
ашьауардын хәыҷқәа духоит. Урҭ ирҭаххоит, ран амҵәыжәҩа
иныҵԥрааны, рхала иналалар ажәҩан.
С а ҭ а н е и Г ә а ш ь а (иаарымчны). Сажәа сырҳәа!
Ԥсаатәыз, шәарахыз, ԥсы зхоу зегьы ирымоуп аԥхьагыла,
аԥыза. Уара, Дыд, снаурԥшуан ашьауардын ахь. Сара унасырԥшуеит абанҭ, ииасны ицо апҟақәа рахь. Урыхәаԥш урҭ
шыԥыруа. Акы раԥхьа игылоуп, егьырҭ уи иашьҭоуп. Иахьа
уажәраанӡа сара шәаазгеит. Аиааирақәа шәсыргеит. Ахьӡ
ду шәырҳаит сдоуҳа иабзоураны. (Дааҭгыланы, дахымԥо
иӡбаны.) Сажәа иахымхәыцыз, сдоуҳагьы далыхәдастәуеит.
(Лхы шьҭых, ахада ишлыхәҭоу еиԥш, лҽырԥагьа, ахан ахь
дынхаланы дцоит. Аишьцәа уи илышьклаԥшуеит, ирҳәара
рзымдыруа еилахоит азнык азыҳәан.)
Н а р ҭ Б а ш н ы х ә. Ҳан ишакәым шәлыхцәажәаны,
лажәа шәахымхәыцуа, ҳхадара лымазкыз, сара ешьас дсызшьом. Шәара уи анык леиԥшгьы пату лықәҵара шәаҟәыҵит.
Шәареи сареи акгьы ҳзеилам. Егьырҭ ҳашьцәа ахьыҟоу сцоит.
(Дцарц иҿынеихоит.)
С а с р ы ҟ ә а. Уаанҿас, Башныхә. Уараӡәк уоуп сара ешьас
сызшьо! Уара уанҳалҵ, саргьы сцоит схы ахьынахо. (Зегьы
даарылаԥшны.) Ҳаҟәыҵып ҳаимак. Ҳажәҩа еибаҳҭап. Шәара
ишәҭаху дҳамазааит ԥызас. Сара ишәҳәо сақәшаҳаҭуп.
А ҳ ә ҳ ә а ҩ (иԥсы игәы икылахо, дыҩны дааиуеит).
Нарҭаа! Нарҭаа, шәабаҟоу, Нарҭаа! Шәҳацхраа! Иаҳа-иаҳа
рымч маҷхоит аӷацәа ирабашьуа ар. Ажәлар еилыршьааит.
Шәеиха, абџьар шьҭышәх хаҵа уҟазар! Аџьнышқәеи адауқәеи
ҳақәлеит. Шәҳацхраа! Шәҳацхраа! (Дыҳәҳәо дцоит.)
С а с р ы ҟ ә а (аҳәҳәаҩ, ибжьы днацыҵҟьаны, иҟаиҵо цқьа
дазымхәыцкәа). Шәабџьар шьҭышәх! Шәаала, сашьцәа! (Иаса

410

ҭԥааны, дцарц иҿынеихоит, аӡәгьы дышишьҭамлаз анибалак,
иҟаиҵара изымдыруа даанхоит.)
А и н а р - ж ь и. Шәҽы ҭоуӷанқәа ршьапқәа счаԥеит. Шәаса
дуқәа шәкәадырқәа ирыхшьуп.
Н а р ҭ Д ы д (С а с р ы ҟ ә а днаиҿагылоит.) Уара ҳахьчажә
иԥа уоума ҳара, Нарҭаа дуқәа ҳаԥхьа угыланы, ԥызара
ҳзызуа? Уара уоума еибашьра ҳазго?
Н а р ҭ С и ҭ (аҵәы налаҵаны). Дызԥоу иоуп иуҳәо, даҽа
хьӡы бааԥсыкгьы ихуп, иҳәом акәымзар.
С а с р ы ҟ ә а (дыҵҟьоит деилашәаны). Анык ҳалхымшазҭгьы, иусырбарын ҿҭыӡәӡәаала сацәажәашьа зеиԥшроу!
Иарбану сара хьымӡӷыс исымоу, исаҳәишь?
Н а р ҭ С и ҭ (ҭынч, Сасрыҟәа иҵҟьара агәхьаа мкӡакәа).
Ишԥаузиуи ацәаӷәаҩ? (Иашьцәа рахь.) Шәара ишәаҳахьоума
ацәаӷәаҩ иԥҳәыси иареи Сасрыҟәа изыруз?
Н а р ҭ Қ ь е ҭ у а н. Иаҳмаҳаӡац, иҳаҳәишь!
Н а р ҭ Сиҭ - и ԥ а У а х с и ҭ. Иҳаҳәишь, иҳаҳәишь.
Н а р ҭ С и ҭ. Ишԥашәмаҳац, зегьы ирдыруеите. (Сасрыҟәа
длазырҟәуа, иҟар хызҽуа акоуп ҳәа иԥхьаӡаны, деигәырӷьаны.)
Лхы акәтаӷь ықәҵаны деихсуа, ҳаи, анаџьалбеит, сара сыда,
хаҵа дҟаларушь ҳәа аҽхәара данаҟәымҵӡа Сасрыҟәа, сара
сыда хаҵа дыҟам ҳәа иуцәажәашьоузеи, уара рыцҳа моу,
уа­ра уаҵкыс шәынтә алшара змоу ауаагьы ыҟоуп лҳәеит
ҳан. Ари заҳаз Сасрыҟәа, сыҵкыс ииааиуа дызбаанӡа сшых­
нымҳәуа ҳәа амҩа дықәлеит.
С а с р ы ҟ ә а (иҽырҭынчны, ихаҭагьы ихы алаф алхуа).
Уиоума узҿу? Уамак уҳәоз џьысшьан. Уи шсыхьыз схаҭагьы
ишәасҳәап. Ииашаҵәҟьаны, маҷк сахнаԥаацәаны сыҟан...
Н а р ҭ Д ы д. Маҷк акәым, иӷәӷәангьы...
С а с р ы ҟ ә а. Иӷәӷәангьы акәзааит. Аӡәы игра иӡап,
ииашаҵәҟьаны, сахнаԥаацәаны сыҟан. Ҳан лхы аҵыс кәтаӷь
ықәҵаны сеихсуа, сыда хаҵа дыҟам ҳәа аҽхәара санаҟәымҵӡа:
«Уиаҟара ухаҵазар, абри амҩа уаныланы уцала, ушнеиуа, уда
хаҵа дыҟамзар убап», – лҳәеит. Сцо, сцо, сышнеиуаз, аӡәы
аҽадақәа ҵаҳәаны ацәаӷәара даҿын. Ацәшьхәа убриаҟара
иҵаиҵоит, анышәгәалқәа иҵыԥԥо ҩнык-ҩнык иаҟароуп.
«Уа, бзиа ууит!» – сҳәеит, аҽышькыл снангыланы. Ацәаӷәаҩ
зынӡаскгьы имаҳаӡеит. «Мшыбзиа, бзиа ууит!» – сҳәеит

411

еиҭа. Дхьаԥшынгьы дысмыхәаԥшит. Сатәеимбеит сҳәан,
ихьымӡӷысшьеит. Схамыждараз, Бзоу сышьхәа аасырбан,
ҽыҳәҵәыла сисит. Уаҳа ажәак мҳәаӡакәа, инапы ааирххан,
сыҽгьы саргьы ҳаидгәаланы ҳаашьҭихын, нышәхәарԥк аарҳәны
ҳнаҵеиҵеит. Иара ахәхәаҳәа еиҭа ацәаӷәара дналагеит.
Ашьыбжь агәазы, ацәаӷәаҩ иԥҳәыс, цак иаҟараз гәаблаак лхы
иқәыргыланы, лхаҵа ихәы лыманы даакылсит. Акрыфа акрыжә
даналга, иԥҳәыс аҩныҟа данцоз, ус ибжьы налықәиргеит: «Ҳаи,
бара, абна анышәхәарԥ уаҩ ччиак иҽгьы иаргьы аҵасҵан,
аҩныҟа дыбгар, ахәыҷқәа илахәмарлап», – иҳәеит.
Н а р ҭ С и ҭ - и ԥ а У а х с и ҭ. Ушыбзаз уишьит, уанаџьалбеит.
Н а р ҭ Д ы д. Убри иакәҵәҟьан ахаҵа!
С а с р ы ҟ ә а (иаҳагьы ихы дахлафуа). Иара духалыршҭып иԥҳәыс. Сыҽгьы саргьы анышәхәарԥ ҳааҵхны, асаара
ҳнанлыртәалан, аҩныҟа ддәықәлеит. Асаара лхы иқәгылоуп,
лара аффаҳәа дхахо дцоит. Дышнеиуаз, ккарак дныҵалеит.
Днаваларц лҭаххан, сыҽгьы саргьы асаара ҳаҵахҩаны,
абардраҿы лҽааԥхьалкит.
Н а р ҭ С и ҭ. Уаҳа узаҵымҵӡеи асаара?
Зегьы ччоит.

С а с р ы ҟ ә а. Сара сакәым, Бжеиқәа-Бжашла ихаҭа
дыҵахҩазаргьы, акгьы илшомызт. Ана садсылт, ара садсылт,
напышьашәала сҳәеит, ҽыҳәҵәыла сҳәеит, аха асаара сызмырқәацеит. Ԥыҭрак ашьҭахь дааин, еиҭах асаара ҳаныргыланы, лхы инықәлыргылеит. Аҵлақәа еихашьшьы, амҩа
рыҵганы игоуп. Ус ҵламахәык аасымԥыхьашәан, сҽы сытәӷәыбжьара илыбжьарӷәӷәаны, амахә снахьынҳалеит. Аԥҳәыс
уи лызгәамҭаӡакәа, лыҩнынӡа дцеит. Схы сымагәыхьха, саргьы саахынҳәит.
Н а р ҭ Д ы д. Ҳаи, рацәа иухыччеит ацәаӷәаҩ иԥҳәысгьы
иаргьы.
Иргәарԥханы иччоит зегьы. Сасрыҟәагьы дрылаччоит.

Н а р ҭ Қ ь е ҭ у а н. Аԥҳәыс асаара дыҵахылҩеит, асаара!
Н а р ҭ К ә ы н. Аԥҳәыс асаара иҵахылҩаз уоума, ҳара
еибашьра ҳанцо, ԥызара ҳзызуа? Шәаала, сашьцәа ҳәа иаса

412

ҭкәыцәаа ддәықәлахт! Ҽышькылкҩыс уҳацыз, ҽышькылкҩыс!
Ҳа-ҳа-ҳа!
Зегьы ргәы иахәоит уи ииҳәаз, иргәарԥхаӡаны иччоит.

С а с р ы ҟ ә а (дгәааны, ҽыԥныҳәаҵас). Маӡала ацҳа
ҿаҟәаны, ауаҩы ибӷаҵара иаҳа ихаҵароуп шәгәахәуазар?
Ишәҳәеишь, хаҵароума уи?
Ирҳәо рҿамшәо еилахоит.

Н а р ҭ Д ы д. Изакә цҳаузеи зыӡбахә умоу?
С а с р ы ҟ ә а. Ажәеиԥшьаа рахь неига-ааигас исымаз
ацҳа ҿаҟәаны, быжьра-быжьҵәа сзышьҭыз шәара шшәакәу
сзымдыруа џьышәшьозар? Ҳгәалақәа рылацәажәара иаамҭам. Нарҭқыҭ ашәарҭа иҭагылоуп. Сара аԥызара сашьҭам.
Ҳан лҳәатәы ацныҟәара ҳаҟәыҵзар, дахаҳҳәазар, ԥызара
ҳзиуеит, аирак иҳаиҳабу.
Н а р ҭ К ә ы н. Қәрала аиҳабра акәым аус злоу. Ус ҳалагар, зегьы дҳаиҳабуп ҳаб. Сара дыздыруазар аахыс ахәышҭаара дыҽҳәымҵӡац. Реиҳа ахаҵара ҟазҵахьоу, убри днаҳаԥгыланы иҿынеихааит.
Н а р ҭ С и ҭ. Издыруада уи уара уакәхоит ҳәа угәы
иаанагозар? Зегьы ҳаиҳагьы ахьӡ-аԥшагьы уара уаԥсоуп
ҳәа агәра ганы уҟазар? Ишсоуҳәара, сара иҟасымҵац иҟауҵахьоузеи абри уара?
Н а р ҭ Қ ь е ҭ у а н (Нарҭ Сиҭ иахь). Иҟауҵахьоузеи ҳәа
уи узиҿагылазеи, зны уара ухаҭа иҟауҵахьоу ҳаҳәа. Издыруада, ҳара иаҳзымдыруа, абаа хужәахьазар? (Дыччоит.)
Н а р ҭ Б а ш н ы х ә. Шаҟаҩы иаԥсаӡамкәа ахьӡ-аԥша
рымоузеишь?
Н а р ҭ Қ ь е ҭ у а н. Дызусҭада, Башныхә, зыхьӡ даԥсамкәа
иубаз? Ухаҭа узеиԥшроу уасҳәап? Акәыбры! Ааи, ааи, акәыбры! Улымҳашьаҭаҿы имҵәааӡаци акәыбры? Ахаҭа марцхалк
иҟаӡамкәа, алым аҟара абжьы ахылҵуеит акәыбры. Ухаҭа
уамак ҟаумҵаӡакәа, ухьӡ адунеи иахурҵәахьеит! Ҳа-ҳаҳа!(Дыччоит.)
Н а р ҭ С и ҭ. Акәыбры.. Ҳа-ҳа-ҳа! Акәыбры! (Икьатеих
ԥҵәо дыччоит.)

413

Н а р ҭ Б а ш н ы х ә (Нарҭ Сиҭ иахь). Уара шаҟа угәы
иахәазеи уи. Сара акәыбры сеиԥшми, аха уара, уиаҟара иччо,
ухаҭа узеиԥшроу уасҳәап, Сиҭ. Амра аҭашәамҭаз уахәаԥши
аҽада, ахаҭа маҟҿаҳәаранӡа имааиӡо, иацрыҵуа агага, шьха
гыларак иаҟароуп. Ухьӡи уареи убасоуп шәшеизыҟоу. Ҳа-ҳаҳа!
Ԥыҭҩык ччоит.

Н а р ҭ С и ҭ - и ԥ а У а х с и ҭ. Иашьа гәакьа уакәзаргьы,
саб аҽада дадкыланы ацәажәара згәаӷьыз! (Иаса дахоит.)
Ухы ухысцҟьаап!
Н а р ҭ С и ҭ. Уаанҿас, сыҷкәын! Ажәала уишьырц иаҿу,
уаргьы ажәала душьыроуп. Сшьа сара изуртә сыҟоуп, уаамыццакын зны.
А џ ь н ы ш ҭ а к ә а ж ә (ахәадаҿы даацәырҟьоит). Убас,
убас, шәыхәдацәақәа ҵибакаа! Шәықәибах! Шәеиҵашьыцла! Шәыхуаадаха! Уеиха, сарбаӷь! Нарџьхьоу иаҳҳәап, Нарҭаа дара-дара еибакит, уара иуԥырхагам ҳәа. Шәиу-шәит!
А и н а р-ж ь и. Сызхаанхазеи, исаҳауа закәызеи? Шәан
дшәырхынҳә. Ҳаҭабымҵан, быхшыҩи бдоуҳаи ҳагыбмыжьын
ҳәа лашәҳәа!
Н а р ҭ Д ы д. Доуҳала акәым аӷацәа излариааиуа, ҳжьи
ухаҵкы! Амчоуп, амч! Аӷа днызкыло амч заҵәыкоуп. Аа,
иубома? (Аса аҭра иҭырҵәрааны иирбоит.) Иамуӡозар, ҳаб
ԥызас дҳамазааит.
С а с р ы ҟ ә а. Аҩны издәылымҵуа алужә еиԥш, ахәышҭаара
аҽҳәышьшьаарада акгьы злам иоума узҿу?
Н а р ҭ Д ы д. Издыруада, уара уаб, ҳахьча Зырҭыжә
деиӷьуп угәахәуазар? «Сара сыԥҳәысуп, ухаҵазар уара!» –
ҳәа изҿылҭит аԥҳәыс. Дызцу аҳаиуанқәа реиԥш, дбыҩҩуа,
нырцә аҟәара дықәхеит. Аԥҳәыс лзыҳәан аӡы дызмырит,
ашәаргәында.
С а с р ы ҟ ә а. Уара, саб Зырҭыжә ихыччо, ишсоуҳәара,
узԥада уара ухаҭа? Уара уаб зынӡаскгьы дуздырӡом. Иҭых,
иҭых уаса, ухаҵазар!
А и н а р - ж ь и. Шәҽаанышәкыл! Шәаӷацәа Нарҭқыҭ азааигәахара ианаҿу аамҭазы шәызҿу закәызеи? Аҭра иҭаҵа уаса,
Сасрыҟәа.

414

С а с р ы ҟ ә а. Саб ицәа ԥызҽуа!
А и н а р - ж ь и. О, Нарҭаа дуқәа! Шәанеидгылаз, шәҳәатәы
анеиқәшәоз, изакә иааирақәоу ижәгахьаз шәгәалашәыршәа.
Далшәх аԥыза. Амҩа шәықәла.
Н а р ҭ С и ҭ - и ԥ а У а х с и ҭ. Дасу иҟаиҵахьоу иҳәааит.
Реиҳа ахаҵарақәа ҟазҵахьоу, убри ԥызара ҳзиуааит.
Н а р ҭ К ә ы н (Нарҭ Сиҭ-иԥа Уахсиҭ иахь). Издыруада,
уара иуҭахызар ԥызара ҳзуурц? Аӡәы акы аниҳәалак, иҿаԥарада акгьы улаӡамкәа, иҟауҵахьоузеи уара хаҵарас? «Нарҭаа
рыфҩы. Иабаҟаз араҟа Нарҭаа рыфҩы?» – ҳәа иаҳхыччоз
адау сииааит ҳәа уҽхәо уааит. Душьызар, мамзаргьы уашхәа
мақьаԥсыс иурҳәазар убри адау?
Н а р ҭ С и ҭ - и ԥ а У а х с и ҭ. Еицәаз изызуит. Ешьас
сҟаимҵар ада ԥсыхәа имамкәа дҭасыргылеит. Ишьра аҵкыс
еиҵоу хаҵароума, уаӷа дыршәаны, ешьас уҟаимҵар амуа
дҭаургылар?
Н а р ҭ Д ы д. Дымшьыкәа даанужьит, ачеиџьыка науҿеиҵан, уаахихит. Уаҵәы дҩагыланы, ухаҭа ушьны улкаижьуеит.
Саӷа дыршәаны, ешьас сҟаимҵар амуа дҭасыргылеит, иҳәахт.
Иџьоушьаша, ауаагьы ахаҵара иуит ҳәа дрыԥхьаӡоит. Уи
хаҵарам!
Н а р ҭ С и ҭ - и ԥ а У а х с и ҭ (Нарҭ Дыд иахь). Саб
иашьа уоуп, насгьы аирак уреиҳабуп, убарҭкәа рҟнытә пату
уқәысҵоит акәымзар, уара ухаҭа иҟауҵахьоузеи хаҵарас?
Нарҭаа ҳгәылацәа бзиақәа, аӷацәа анҳақәло арӷьажәҩас
иҳамоу, Лыӡаа дуқәа еиқәсырхеит, Аҟәлан Аҟәланқьари урҭ
рдаракәац ыҟаӡамкәа иқәихуан, амҩа изкны дсырҭаслымит
акәымзар уҳәеит. Ус ами?
Н а р ҭ Д ы д. Ииашоуп Лыӡаа раӷа, Аҟәлан Аҟәланқьари сара дҭасырхеит.
Н а р ҭ К ә ы н. Ахшыҩи ахаҵареи қәрала иҟам, дыҷкәыноуп, аха Уахсиҭ ииҳәо иашоуп (Ҵәалаҵарала, Нарҭ
Дыд иахь.) Хаҵара дууп иҟауҵаз, ус акәу? Шәихәаԥш, уара,
ахаҵара ду ҟаиҵеит абри ауаҩ! Дшәыргыл, Нарҭаа ҳаԥхьа
днаганы дшәыргыл! Издыруада, Лыӡаа зеиқәурхаз Нарҭаа
иахьҳадгылоз, ҳаҳәшьа лыхьчараз иахьҳацхраауаз азыҳәан
акәзар? Уара бзиа иубоз Лыӡаа рҭыԥҳа Аҟәлан Аҟәланқьари дымҵарс дима дандәықәлоуп, уҵыббы уанишьҭала,

415

данурҭаслымыз. Нарҭқыҭ акәзу, уара ухакәзу иаҳа узызхәыцыз?
Н а р ҭ С и ҭ. Насгьы, Дыд, уара умацара думырҭаслымит
Аҟәлан Аҟәланқьари. Дахьыҭаслымхаз аиҳарак зыбзоуроу
лара, Лыӡаа рҭыԥҳа лоуп. Аҟәлан Аҟәланқьари иабџьар
ихызԥаада? Лыӡаа рҭыԥҳа лакәӡами?
Н а р ҭ Б а ш н ы х ә. Ҳа-ҳа-ҳа! Иԥҳәыс лыла акәзаап ари
дызлаҽхәоз! Иԥҳәыс иҟалҵаз ахаҵара, иара иҟаиҵазшәа
реиҳәеит ауаа. Ҳа-ҳа-ҳа! (Иргәарԥханы иччоит зегьы.)
Н а р ҭ Д ы д. (Башныхә иахь). Усҟак зкьатеиах ԥҵәо иччо,
уара Башныхә, ухаҭа иҟауҵахьоузеи хаҵарас? Абжьымҩак ахьеихагалоу уцаны амҩа укит. Ауаа ӷьычны изҭиуаз
ирымухит. Иазымхәыцуа изыҳәан, хаҵара дууп уи. Нарҭаа ҳҳәаақәа ладагьы-ҩадагьы иурҭбаауа мацара, ахьчара
ҳамч ақәымхо иҟауҵеит. Ҳаӷацәа рхыԥхьаӡара иазурҳаит.
Убри аамышьҭахьгьы, ауаа амал рылаужьын, иаҳхымхәыцуа
иалагеит.
Н а р ҭ К ә ы н (дҩаҵҟьаны). Башныхә уакәзаап изхароу,
иааҟәымҵӡакәа аӷацәа ахьҳақәло! Ухала уцаны уеибашьла!
Уара уоуп аӷацәа ҳақәызҵаз, уара!
Еимданы:

«Уара

уоуп

изхароу, уара!» – ҳәа, ражәа
игәыдырҵоит.

хҿақәа

А џ ь н ы ш ҭ а к ә а ж ә (инахараны, ахәадаҿынтә). Убас,
убас, шәыхәдацәақәа ҵибаҟаа! Ҳа-ҳа-ҳа! Ашьыцра азҩаҿкы иаҩызаха ишәылалар шәықәибахып. Убас, убас, шәарашәара шәеибакы! Ҳа-ҳа-ҳа! (Алаҳәа еиқәаҵәа еиԥш, хыхь
дықәтәаны дырзыԥшуеит.)
Н а р ҭ Б а ш н ы х ә (Зегьы еицырзеиԥшны). Шәааӡырҩы! Сара аҵәы схьышәшьит, аха саргьы аҳәатәы сымоуп.
(Н а р ҭ К ә ы н иахь.) Егьаҩы егьа рҳәаргьы, ҩыџьа ахацәа
ахьеидгылоу блас ицәыругозеи абри уара?
Н а р ҭ К ә ы н. Уажәақәа урызхәыц, уажәақәа! Усашьазаргьы, арҭ реиԥш иҟоу ажәақәа!..
Н а р ҭ Б а ш н ы х ә (ҭынч). Иаачҳа зны, уиаҟара ухаҵазар.
Ууаҩы мшны уҳалоуп ҳәа урыԥхьаӡоит. Уӡырҩишь, ишырҳәо уаҳап. Нарҭаа дуаҩы мшны дрылоуп Нарҭ Кәын, рҳәоит.
Ауасақәа урыцуп. Ииашоуп, ауасақәа ирықәухуа аласалоуп

416

ҳшеилаҳәоу Нарҭаа зегьы. Абри аамышьҭахьгьы, бжьахабжьымш адауцәа драбашьуан, убас дхаҵа ӷәӷәоуп ҳәа ухьӡ
неимырҟьа ирҳәоит. Узакәыҵәҟьоу аиаша рыздыруам, убри
ауп иҟалаз.
Н а р ҭ К ә ы н. Иҟасымҵац ажәакгьы ацҵаны ирымҳәац.
Сара, ииашаҵәҟьаны, бжьаха-бжьымш адауцәа срабашьуан.
Уара мап уҳәарызма?
Н а р ҭ Б а ш н ы х ә. Ииашоуп, урабашьуан. Аха ушԥарабашьуаз? Иҳәеишь?
Н а р ҭ К ә ы н. Сышԥарабашьуаз, ахҿақәа ргәыдҵо
срабашьуан.
Н а р ҭ Б а ш н ы х ә. Уабаҟаз ахҿақәа аныргәыдуҵоз?
Аласа уагәылатәан. Ирҳәааит, хаҵароу, ахаҵа иаҭәаму...
Н а р ҭ Д ы д. Ҳа-ҳа-ҳа! Маӡала ицҳауа алеиԥш, иҽыҵәахны деибашьуан.
Н а р ҭ Қ ь е ҭ у а н (Нарҭ Дыд инаицырӷызны). Шаҟа
мыцла ахьӡ дырҳауазеи џьоукы!
Н а р ҭ К ә ы н (Нарҭ Қьеҭуан иахь). Усҟак иччо, уара
ухаҭа ахьӡ шԥаурҳаи умҳәоишь, уара ухаҭа? Наӡаӡа абаҟа
ҳзыҟаиҵеит рҳәоит ажәлар рҿы уааӡырҩыр. Аҿырпын зыӡбаз, ашәаҳәара аԥызҵаз, ҳгәырӷьареи ҳгәаҟреи ашәала иаҳҳәо ҳҟазҵаз Нарҭ Қьеҭуан ҳәа ухьӡ рылаҵәахьеит ажәлар.
Н а р ҭ Қ ь е ҭ у а н. Ииашоуп. Ашәаҳәара дсырҵеит.
Аҿырпын рзысыӡбеит. Иҟасҵазоуп ирҳәо!
Н а р ҭ К ә ы н. Ашәаҳәашьа дурҵеит? Аҿырпын рзуӡбеит?
Ус акәу? Ишԥаԥуҵеи ашәа? Шәарыцара уахьыҟаз амаҭ уцҳаит. Узымныҟәо ушьапы чит. Адунеи хәшәы хкыс иҟоу зегьы здыруа, Аиргьаа ран, ухәышәтәны далгаанӡа, угәаҟуа,
ууазыруа уахьиаз «Рарира, Раида, Рашьа» ҳәа, шәаҳәароу,
мамзаргьы ӷызроу, уаҩы изеилмырго убарџьеиуан. Ҳабжьы
ныҵак, иуцҳарӷызуа мацара, убарџьеира ашәа алаҳхит.
А и н а р - ж ь и (деигәырӷьаны). Уи бзиами нас. Ишәымбои,
шәҳәатәы анеиқәшәа, аӡәы ихьаа зегьы ианышәхьааха,
иԥсеиқәырхагаз ашәа аԥышәҵеит. Аҳы, иазхоуп шәеимак!
Н а р ҭ К ә ы н (Аинар-жьи иахь, уаанӡа уи ииҳәаз ихахьы
иаамгаӡакәа). Аа, аҟәыӷа ду, Нарҭаа ҳжьи, уара уҿала иуҳәеит,
ашәа аԥышәҵеит ҳәа. Ус ами ишуҳәаз? Аӡәы ихьаа егьигьы
ианихьааха, иԥсеиқәырхагаз ашәа еицаԥышәҵеит, уҳәеит.

417

(Нарҭ Қьеҭуан иахь.) Нас избан, ашәаҳәареи аҿырпыни ҳзаԥиҵеит Нарҭ Қьеҭуан ҳәа, уара умацара ухьӡ захуҵаз? Умацара иуӡбама ашәа?
Н а р ҭ Д ы д. Ииашаҵәҟьаны, уажәоуп саназхәыц. Иарбану
ашәа аԥызҵаз уара уоуп ҳәа ухьӡ заху? Уара иаԥуҵаз
агәынқьреи аӷызреи роуп. Ашәаҳәара ашҟа икылызгаз ҳара
ҳауп, ҳара!
Н а р ҭ К ә ы н. Уаҟагьы даанымгылеит Қьеҭуан. Шәырзыӡырҩы, ауаа изырҳәо даҽакгьы шәаҳап.
Ажәлар рыбжьы
Актәи
Нарҭаа рашьак Қьеҭуан ҳәа дыҟоуп,
Иашьцәа зегь реиҳа дшәарыцаҩуп.
Уи дхаҵа ӷәӷәоуп, шәара иқәым.
Ихҿа баша икашәаӡом.
Аҩбатәи
Аҵыс мҩас абла ҭихуеит.
Геи-шьхеи изеиԥшуп, ишьамхы ҵаруп.
Ахԥатәи
Аха еиҳарак уи ихьӡ злагаз,
Аҿырпын ахьаԥиҵаз азы ауп!
Актәи
Ԥхнын, Қьеҭуан ауаса иман ашьха дықәын,
Шьыбжьонк Қьеҭуан ирахә антәа,
Хаҳәык ихы надиҵан, илацәа нҭааит.
Аҩбатәи
Иара ус, изгәамҭаӡакәа, ацәа дынҭанагалеит,
Иара даныцәа, ауаса ҩагылан,
Ҿырпынраны ишьҭаз хыҽҽо инылалт.
Убрадагьы аҿырпын џьаргьы игыломызт.
Ахԥатәи
Ус, ԥхыӡла бжьык игәы иаақәҩит.
Ҳаит, иухьзеи, Қьеҭуан,

418

Ухьыӡ змырӡша акы ыҟан,
Угыл, ауаса иуцәырфеит, умԥшын!
Актәи
Ахьышәҭҳәа Қьеҭуан даақәтәан,
Ауасақәа рахь днаԥшызар,
Иалоуп ихырҿҿауа аҿырпын.
Аҩбатәи
Ауаса иаҿасҵом ҳәа икны данлаха,
Ауасашьтәа уи лаҿахжәеит.
Аха ахаԥыцқәа ахьнақәнарӷәӷәаз,
Аҿырпын гәаҩа аԥша анҭас,
Ахы ахьеидҟьаҟьалаз ианызкылымс,
Ашәаҵас иалагеит аҳәара.
Ахԥатәи
Қьеҭуан ари уамашәа ибан,
Иаҳәызбала инаиҿаҟәа-ааиҿаҟәан,
Нас инаиҿыҵак дынҭаҭәҳәан,
Ауасарҳәыга арҳәо даарылагылт.
Актәи
Абринахыс аԥсуаагьы,
Нарҭ Қьеҭуан иҿҵааны,
Иадырҳәо иалагеит аҿырпын.
Аҩбатәи
Ашәаҳәара аԥиҵеит Қьеҭуан ахаҵа,
Аҿырпын ҳзиӡбеит Қьеҭуан ахаҵа!
Ахԥатәи
Ҳагәҭыха ҳирҳәеит Қьеҭуан ахаҵа.
Инахараны иааҩуеит ауасарҳәыга. Аҿырпын аӡәы иаирҳәоит.

Н а р ҭ К ә ы н (иажәа инацҵаны). Ишәаҳау? Абан,
шәӡырҩы, Қьеҭуан ихьӡ ахҵаны, ахьча иаирҳәоит аҿырпын.
Ауаса, аҳаиуан ахаԥыцала икылнаҵәаз ҵиаак «ҟәыжж-пыжж!»

419

ҳәа иааирҿыжын, аҿырпын аԥысҵеит ҳәа, ихьӡ адунеи
иахирҵәеит.
Н а р ҭ С и ҭ - и ԥ а У а х с и ҭ. Ԥсаҭала иаҳҳәозар, аҿырпын зыӡбаҵәҟьаз ауасашьтәа ауп. Аҳаиуан иарҳаз ахьӡ Қьеҭуан иацәигеит.
Н а р ҭ Д ы д. Ахьӡ акәым, ахьымӡӷ ухы иахуҵеит! Аҳаиуан
иҟанаҵаз иара иҟаиҵазшәа! Аа-ҳа-ҳа! (Дыччоит, икьатеиах
ԥҵәо.)
С а с р ы ҟ ә а (ирҳәо рыциҳәом, ицәымыӷханы дыԥшуеит,
иахьакәым ишкылнаго ибагәышьоит). Ашәак еицызҳәо, хҭак
еицҭадыршәуеит. Ашәаҳәарагьы, аҿырпынгьы ҳаид­кыла­
ра иацхраауеит. Ҳаиднакыларц азыҳәаноуп изы­ҟоугьы.
Дал­кааны Қьеҭуан идыркылозаргьы, Нарҭаа иаҳцәызгода,
ҳахьӡоуп иаху, ҳажәлар роуп изтәу. Сашьцәа дуқәа, иҳаз­
гәамҭаӡакәа, ӡӷьы бааԥсык ҳаанахәеит. Ҳаҟәыҵып ҳаи­
мак. Ҳцәажәа­­шьа­қәа злаҟоу ала, амрагьы иара ахазы
аҽарԥхаларц азыҳәаноуп изыԥхо ҳәа аҳәарахьы ҳкыл­суеит.
А и н а р - ж ь и (изымычҳакәа). Шәызегьы шәаҵкыс
ахаҵарақәа ҟазҵахьоу, изныкымкәа аӷацәа нзырҵәахьоу,
уара, Сасрыҟәа ухаҭагьы уԥсы еиқәзырхахьоу Нарҭ Цәыцә
иоуп, аиашаҵәҟьа шәҭахызар. Аха уи ҿиҭуам, ихы ӡыригом.
С а с р ы ҟ ә а. Сара сеиқәзырхаз Нарҭ Цәыцә иакәым, аха
Бжеиқәа-Бжашла акәын ихьӡыз.
А и н а р - ж ь и. Уаҳа хьӡы имаӡами Бжеиқәа-Бжашла
аамышьҭахь? Дубар – дудыруоу узқәаҿ адамыӷ анызҵаз?
Дуздырӡом, избанзар еснагь асабрада иҿоуп. Асабрада
ааиҿухыр, уан Саҭанеи Гәашьа илыхшаз, Нарҭ Цәыцә
шиакәыз убон. Уи убасҟак дыхӡырымгоуп, хаҵарак аныҟаиҵалак, ихьӡҵәҟьа иҳәаӡом.
С а с р ы ҟ ә а (уамашәа иџьашьаны). Сыԥсы еиқәзырхаз,
абасҟак ахаҵарақәа ҟазҵахьоу Бжеиқәа-Бжашла ҳәа иаадыруа, Нарҭ Цәыцә иакәну? Сара еснагь исҳәоит БжеиқәаБжашла иҟаиҵахьоу ахаҵарақәа рыбжагьы аӡәгьы иҟаҳамҵац ҳәа, аха сара уи днарҭуп ҳәа сгәы иаанагомызт. Реиҳа
ианшәарҭоу, реиҳа уанымгәыӷӡо, даацәырҟьаны, аиааира
наурганы, дныҵахәаша дцоит. Ҳашьа Нарҭ Цәыцә иакәну
убри? Дабаҟоу иара уажәы?

420

А и н а р - ж ь и. Уи дыҟоуп ахацәа уажәы иахьыҟоу –
аибашьра ахьеилашуа адәаҿы. Ахаҵа иаҭәамкәа иԥхьаӡеит
утәы-стәы ҳәа амалыжә аимакреи, реиҳа ахаҵара ҟазҵахьоуи
ҳәа ахаҵарақәа ргәаларшәареи.
С а с р ы ҟ ә а. Уиашоуп...
Н а р ҭ Д ы д. Ҳаимак зыхҟьаз, хыла-гәыла ҳаилазҵаз
уара уоуп, Сасрыҟәа.
Н а р ҭ К ә ы н. Ииашоуп, Сасрыҟәа иоуп изхароу.
Н а р ҭ С и ҭ. Уара уҳалиаанӡа, ҳабзиахәха ҳаҟан, Сасрыҟәа.
Н а р ҭ С и ҭ - и ԥ а У а х с и ҭ. Уара уоуп Ҩаӡамакьаҭ
ҳамазкыз!
С а с р ы ҟ ә а (ииҳәара иҿамшәо, дцару даангылару изымдыруа, дшанханы дрыхәаԥшуеит. Изгәамҭаӡакәа, уажәраанӡа дызқәыӡбуаз ашҟа дианагоит ихаҭагьы.) Цәгьарас ишәзызухьозеи? Шәызегьы ӷас ишәыԥхьаӡо сара соуп, ус акәу?
(Аӡәаӡәала днарыдгыло дразҵаауеит.) Уара, исаҳәа, цәгьарас
иузызухьоузеи? Издыруада, уара цәгьара узызухьазар? Уара? Ма, уара?
Аӡәгьы ҿиҭӡом.

Н а р ҭ Д ы д. Уӡырҩы, ажәлар рҿы иузырҳәақәо уаҳап. Ҳара
акы ҳаԥсамшәа, зегьы уара иҟауҵазшәа... Иҟауҵахьоузеи
ухьӡ абриаҟара ирҳәалартә?
Н а р ҭ Қ ь е ҭ у а н. Уӡырҩишь...
А у а а р ы б ж ь ы. Аӡәаӡәала ицәырҵуеит.
А к т ә и. Уаҩы изымбжьаӡоз арашь ибжьеит, Сасрыҟәа
хаҵа!
А ҩ б а т ә и. Афы иацырҟьаны аҳәаццышә ҟаиҵеит Сасрыҟәа хаҵа!
А х ԥ а т ә и. Раншьцәа ршьа рымуцкәа, ашьа рыдхаланы
иҟан Нарҭаа, раншьцәа рцынҵәарах Елдыз Шьаруан дицырхырааны, Нарҭаа рыхьымӡӷ рхихит, раншьцәа рҳәаҭҳа ааигеит Сасрыҟәа хаҵа!
А ԥ ш ь б а т ә и. Ажь жәла ҳазҭада, ажәлар?
А к т ә и. Сасрыҟәа хаҵа!
А ҩ б а т ә и. Арыц ҳазҭада, ажәлар?

421

А х ԥ а т ә и. Сасрыҟәа хаҵа!
А ԥ ш ь б а т ә и. Ҳазфоз агәылшьап ишьит, аеҵәа кыдԥааны
амца ҳзааигеит, Сасрыҟәа афырхаҵа!
А к т ә и. Уи амца адау ианаҳцәига, ихы хсаны амца
ҳазирхынҳәит Сасрыҟәа!
Урҭ рхаҭарнакык Сасрыҟәа иҟаиҵахьоу хаҵарак аниҳәалак, иашьцәа
руаӡәк иаса абжаранӡа аҭра иҭихуеит. Убас мацара аишьцәа зегьы
расақәа абжара-абжаранӡа рыҭрақәа ирҭырххьаны, Сасрыҟәа
аҵыхәтәантәи ифырхаҵара – аеҵәа шкыдиԥааз, амца адау ианырцәига,
ихы хсаны амца ширхынҳәыз ҳәаны ианалгалак, ариҵәҟьа ҳзычҳауам
рҳәазшәа, рызегьы расақәа рыҭрақәа ирыҭдырҵәраауеит, исра
иалагоит.

Н а р ҭ Д ы д. Аса арахь инԥоит, илалом!
Н а р ҭ К ә ы н. Саргьы саса арахь инԥоит!
Н а р ҭ С и ҭ. Сара саса аҿы цагәит баша! Ахаҳә даҩызоуп,
баша ҳисуеит! Дымҵысӡо дгылоуп!
Н а р ҭ Қ ь е ҭ у а н. Шәаангыл! Ишәгәалашәома аџьныш
ҭакәажә иҳалҳәаз? Сара ишәасымҳәакәа, Сасрыҟәа иԥсы
ахьҭоу ахаангьы ишәзеилкаараны шәыҟаӡам, лҳәеит. Уи
илдыруеит иԥсы ахьҭоу.
Н а р ҭ Д ы д. Дабаҟоу аџьныш ҭакәажә? Дыԥшаатәуп,
илазҵаатәуп.
А џ ь н ы ш ҭ а к ә а ж ә (ахәаҿы даақәыххуеит). Абар сахьыҟоу! Рацәа сышәҭаххеит. Ҳа-ҳа-ҳа!
Н а р ҭ С и ҭ. Бҳацхраа, аџьныш ҭакәажә!
Н а р ҭ К ә ы н. Ацҳа ҳҿаҟәан, быжьра-быжьҵәа дылҭабга
дцеит. Ижьы ҭаԥҟаны иаҿаҵо, ауарбажә дақәтәаны дхынҳәит.
Н а р ҭ С и ҭ - и ԥ а Уахсиҭ. Ахаҳә ду рбылгьаны, абахә
аҟнытә игәыдаҳҵеит. Шьамхыла дасны ахаҳә ду ԥиҽит. Аса
аҿы иара илалом.
Н а р ҭ Д ы д. Аџьнышқәа ран, бара была Сасрыҟәа
иҭархара анҳалша, аишьцәа зегьы анаӡӡеис бҟаҳҵоит.
А и н а р - ж ь и (дыҳәҳәаны). О, ҳазхаанхазеи, ҳазхаанхазеи!
Реиҳа ираӷацәоу, реиҳа Гәында-ԥшӡа лымҵарсра иашьҭоу,
аџьнышқәа ран илыҳәоит, рашьа иҭархашьа ралҳәарц.
Сымаха-шьаха ԥыҵәҵәароуп сара уаҳа Нарҭаа шәзыҳәан

422

сжьиуазар! О, мышмыхәла шԥаҳзыҟалеи, мышмыхәла! Схы
ахьынахоу сцоит сықәҵны, схы ахьынахоу! (Ихы кны, дыҳәҳәо дцоит.)
А џ ь н ы ш ҭ а к ә а ж ә (Аинар-жьи дишьклаԥшуа). Ҳа-ҳа-ҳа!
Уара, Аинар-жьи, уҟәыӷареи сара сыгызмалреи ириааизеишь
еиҳа? Уца! Уца! Саҭанеи Гәашьа дыргәырӷьа уцаны! (Нарҭаа
рахь.) Шәӡырҩы, Нарҭаа дуқәа. Шәара шәыхьӡ зырцәаз
Сасрыҟәа иоуп. Ахҿа дазгом, аса аҿы илалом уи. Шәихәаԥш
игылашьа. Дышәшьырц шәахьаҿу азыҳәан дышәхыччоит.
Сасрыҟәа дгылоуп дыршьыргьы дрымшьыргьы иара изыҳәан
зегьакакәушәа. Сшьа еиднакылап ҳәа игәы дҭахәыцуеит. Уи еиликааит
уаанӡа изеилымкаацыз.

Н а р ҭ Д ыд. Иҳаҳәа, аџьныш ҭакәажә, иҭархашьа ҳаҳәа!
Нарҭаа еицырҳәоит: «Иҳаҳә! Иҳаҳә! Ҳбыҳәоит! Ҳбыҳәоит!
Иабаҭоу иԥсы? Сасрыҟәа иԥсы абаҭоу?»
А џ ь н ы ш ҭ а к ә а ж ә (ахәада дналбааны, лҽырԥагьа,
днеиҩеиуа дрылоуп, ран лара лакәушәа)
Ҳаи, Сасрыҟәа, Сасрыҟәа агызмал,
Маанала дышәиааизаап ижәбома Нарҭаа.
Сасрыҟәа иарма шьап еихатәуп, ижәдыруаз,
Иара убри алоуп ахаҳәгьы злаԥиҽуа,
Уи таруеит, еихаӡоуп, акгьы ахьӡом,
Аха Сасрыҟәа иарӷьа шьап џыруп.
Ижәдыруазааит, Сасрыҟәа данысабиӡаз,
Аинар-жьи арыҭәа дыбжьакны даниӡрыжәуаз,
Арыҭәа ацҭыԥ ӡрыжәымкәа иаанхеит,
Уи аҭыԥ ахьаанхаз иарӷьа шьапаҿы ауп.
Сасрыҟәа иԥсы ахьҭоу иара убраҵәҟьа ауп
Шәис, шәис, дҭашәырха!
С а с р ы ҟ ә а (ихазы). Издыруада сшьа шәеиднакылар...
Н а р ҭ Д ы д. Ҿумҭын! Ҳахьӡ зырцәаз, анашԥа!
Нарҭаа Сасрыҟәа иԥсы ахьҭоу иласны дҭадырхарц рҿаархоит.
Иааикәшоит расақәа кны. Драбашьуам, аԥсра иҽазырхиа, дымқәацаӡо
дгылоуп. Иԥсы ахьҭоу иарбаны, икшарц рҽаадырхионы, аҟәҟәаҿҿаҳәа шьҭыбжьы бааԥсык гоит. Уи инашьҭарххны, дыдрабжьык
иеиԥшха, ҟыррыԥ-ҟыррыԥҳәа аҽышьҭыбжь ааҩеит. Уи Нарџьхьоу
иҽышьҭыбжьоуп. Ҽыҳәҵәыла агәашә дасны иԥижәоит. Аҳәса рыхьусу

423

бжьқәа гоит. Инарылкьны: «Шәсыцхраа! Шәсыцхраа!» – ҳәа дыҳәҳәоит
Гәында-ԥшӡа.

С а ҭ а н е и Г ә а ш ь а (ахан даадәылҟьоит, деилажәжәа,
лыхцәы ԥыртланы илықәыԥсоуп). Сыԥҳа! Сыԥҳазаҵә! Дигеит,
Гәында-ԥшӡа дымҵарсны, иҽыхәда длықәыжьны Нарџьхьоу
дигеит. Сыԥҳа! Гәында!
Деиҵақьызқьызуа дкаҳауеит. Ирзыҟалаз рзымдыруа, ицәырҳаны
иааԥшызшәа, расақәа ахьыргара иақәымшәо еилагылоуп Нарҭаа.

С а с р ы ҟ ә а. Саҳәшьа! Саҳәшьазаҵә! (Дрылҵәрааны
дцоит.)
С а ҭ а н е и Г ә а ш ь а. Ашәеиқәаҵәа сшәызҵаз сыҷкәынцәа,
ашәеиқәаҵәа! Сыԥҳа, сыԥҳазаҵә! Бышԥаҭынхадахеи, Гәында-ԥшӡа, бышԥаҭынхадахеи! (Дцоит.)
Иҟарҵара иақәымшәо, ирзыҟалаз макьанагьы цқьа ирзеилым-каацкәа,
еилагылоуп Нарҭаа.

А џ ь н ы ш ҭ а к ә а ж ә (дахьцәырҵлац ахәаҿынтә).
Сара, сара шәсызхәыцла, сара шәсырманшәалоит, Сасрыҟәа
иԥсы ҭанаҵы шәара бзиара шәақәшәараны шәыҟам. Ҳара
даҳтәуп Гәында-ԥшӡа, ҳара! Уеиха, уԥры, шьашәы рарбаӷь!
Ҳицхраап Нарџьхьоу! Иҟалоит, Гәында-ԥшӡа дҳәаны дзызтәаз Хәажәарԥыс иаҳаны дишьҭалар, мамзаргьы Сасрыҟәа
дихьӡаны димихырц далагар. Ҳицхраап Нарџьхьоу ахаҵа!
Нарџьхьоу аџырԥаҵа! Шәиу-шәит! (Дцоит.)
Аԥарда

Афбатәи асахьа
Актәи асахьа аантәи адекорациоуп. Иҟалап, иаҳа аеҭымра
аҟәнубаалозар Нарҭаа рынхарҭа-рынҵырҭа, рыҩны-ргәара ақәӡаара
ишаҿу аныԥшуазар. Уаанӡа игалоз афырхаҵареи аиааиреи рашәа
уажәы иаҳа алахь еиқәылеит, игәыҭшьаагахеит, игәҽанҵагахеит.

А ж ә а ҳ ә а ҩ (илабашьа наирсуеит, иаҳа ибжьы
каҳаны дыҟоуп, иҟалаз игәы иалоуп). Аҽыхәда длықәыжьны,
Гәында-ԥшӡа дымҵарс дандәықәла Нарџьхьоу аџырԥаҵа,
хацәынмырха уи дишьҭалеит Хәажәарԥыс. Акгьы димы-

424

хәеит. Гәында-ԥшӡа дизимымхит, иаргьы ихы налықәиҵеит.
Нарџьхьоу димыхәеит, зымацара уи ишьҭалаз, зашьцәа
здымгылаз Сасрыҟәагьы. Убасҟан Нарҭаа ран, зҿаҳәатәы
ҟалоз, ахьышьаргәыҵа Саҭанеи Гәашьа даақәгылан адоуҳа
ҟалҵеит абас еиԥш...
С а ҭ а н е и Г ә а ш ь а (ахәада дықәгылоуп). Сыԥҳазаҵә
насыԥ лызымҭаз, уи дҳәаны дзызтәаз, бзиа илбоз Хәажәарԥыс иҵәаабжьы ажәҩан аҟынӡа инеиуа изыргаз, Нарџьхьоу,
ҩадагьы акы уамкуа, ладагьы акы уҵаргәамкәа, уҽгьы уаргьы,
Гәында-ԥшӡа абыржәы дуҩыҵрак дшуку, дмақьа ԥшқаханы,
уара ухаҭа уҳашҳатәараха ухаҳәцәараххааит! Акаамеҭ
аҽнынӡа, акы уазымго, аҳауа уалакнаҳаны уаанхааит!
Згәы хәашьны, напы мыцқьала аринахысгьы Нарҭқыҭҟа
имҩахыҵуа, ихәышҭаараҿы аӡы ҩеиааит, ихы-ихшара
деикәанҵәо, ҿиара имоуааит! (Дцоит.)
Ажәаҳәаҩ
Нарџьхьоу ахаҵа,
Нарџьхьоу аџырԥаҵа,
Ирашь ахәда дықәкны Гәында-ԥшӡа,
Қлыхәра акаҵәараҿ дҳашҳатәарахеит.
Сасрыҟәа дадгылоуп ари ақьашана,
Дунеи аҿы иҟаимҵара иҟоузеи,
Иаҳәшьазаҵә лыԥсы шҭало идыруазар.
Аха ԥсыхәа шизамҭо анидырлак,
Ихы имагәхьха аҩныҟа ддәықәлоит.
А ж ә л а р р ы б ж ь ы (аӡәаӡәала ицәырҵуеит)
Актәи
Дааиуеит Сасрыҟәа дмидагәидаха,
Дааиуеит аҩныҟа, иашьцәа Нарҭаа рышҟа.
Аҩбатәи
Иқыҭа далалеит шьыбжьы анхашлоз
Аха шәаҳәабжьык, ччабжьык џьара иаҳашам.

425

Ахԥатәи
Ус, Нарҭаа рашҭа данааҭала Сасрыҟәа,
Иашьцәа еилаӷәаа, еиқәышьшьы итәамзи.
Аԥшьбатәи
Иааиз дҳаиуанзу дуаҩԥсызу ҳәа аӡәгьы дизхьамԥшӡеит.
Ажәак рыхәлымшәо, рхы рыкәаҽ итәамзи.
Ажәаҳәаҩ
Ҳаит, уара анашԥа, Зырҭыжә ақамса ихылҵыз,
Игәаӷьны ҳамԥан узлақәлаӡазеи,
Дабаҟоу ҳаҳәшьа, зда дҳамаӡамыз,
Дабаҟоу ҳаҳәшьа, дурхынҳәызар акәхап,
Ҳабла шааԥшуаз уара ҳахәда ԥуҟеит.
Ҳаҳәшьа дҭазырхаз уара уоуп, Сасрыҟәа, рҳәеит,
Уареи ҳареи ҳмеибашьыкәа еилгашьа ҳамам, рҳәеит.
Ажәлар рыбжьы
Актәи Ахаҳә ду харгалеит абахә ҳаракыра,
Уасны иԥыххаа, рҳәеит, уарӷьа шьапала,
Аҩбатәи
Сасрыҟәа дахьгылаз акыр игәы дҭахәыцит,
Дышҭахоз идыруан, аха дақәшаҳаҭхеит.
Ахԥатәи
Ахаҳә ду шеибгаз икәымпылуа иҭарҵеит,
Исыхьлак сыхьааит ҳәа, Сасрыҟәа днаԥылеит.
Аԥшьбатәи
Иарма ныжьны, иарӷьа шьапала дасит,
Аха ԥахьа еиԥш ахаҳә ду хәашхәаша имцеит.
Актәи
Ацԥхь далагыла, ԥыхьа еиԥш дымҩеит,
Сасрыҟәа иуаҭәа ԥыххаа ицранаҵеит.
Аӡәаӡәала ашьшьыҳәа рышьҭахьҟа инаскьо, иҳазгәамҭаӡакәа, иныҵаба
ицоит.

426

С а с р ы ҟ ә а (алаба иҽанҵаны, изшьапык имыхәо, аарла
дааиуеит). Ааҳ! (Даагазҽазуеит. Агәараҳәа дкаҳауеит.)
Ажәаҳәаҩ
Адгьыл днықәҳаит Сасрыҟәа игәы ҩарханы,
Адгьыл ажьы ахьызшәа убра иааҵысит.
С а с р ы ҟ ә а (ибжьы аарла иҭкаауа)
Хьыӡла дҭахеит, аӷа дышиабашьуаз иҭахаз,
Афцырҟьа саса аҭраҵәҟьа иҭысымхит.
Ааҳ!
Ахаҳә еиҩнаҵәеит. Иҿыҵит, иҿыҵит сшьапы.
Рацәа хьӡыда-ԥшада сашьцәа сҭадырхеит.
Сара ҭынхада!
Ажәаҳәаҩ
Нарҭаа иангәарҭа, Сасрыҟәа дышҭахаз,
Агәырқьҳәа иҽыжәлеит убраҟа дара,
Сасрыҟәа иԥырҵит ихала дааныжьны,
Иқәҵит аишьцәа ргәыхәтәы нагӡаны.
Гә ы нд а-ԥ ш ӡа л ы н а ур
Иухьзеи, уабаҟоу, сашьа Сасрыҟәа?
Уҩнааҵраҿ уԥсырҭа ҟалараны ушԥаҟаз,
Уара уашьцәа рзыҳәан аеҵәа кыдуԥаахьан,
Адауцәа-ауаҩжьыфацәа аҩ иҵоуцалахьан,
Нас иҟалазеи, иухьзеи, уҩагыл сашьа фырхаҵа.
Сасрыҟәа
Саҳәшьа, саҳәшьазаҵә, бысзымыхьчеит,
Саҭабымҵан, саҳәшьа!
Бара бхаҳәханы сара адәы сызлақәларызеи!
Гә ы нд а-ԥ ш ӡа л ы н а ур
Ашәырҵла бзиа еиҭоуҳар, ашәыр бзиа ҿалоит,
Ахаҵара бзиа зуз, анасыԥ бзиа изацлоит.
Сасрыҟәа
Саҳәшьа ԥшӡа, саҳәшьа,
Сара убарҭ зегьы срылыхәдазар акәхап.

427

Гә ы нд а-ԥ ш ӡа л ы н а ур
Уҩагыл, Сасрыҟәа, сашьа фырхаҵа!
Умца неиқәҵа, срыхьҭашьит, сашьа!
Бзоу унақәтәа, аеҵәа сызкыдԥаа, сашьа!
Сасрыҟәа
Сымца ҵәахуп, ашьанҵа иаласҵеит,
Дџырха иахькьысыз, изылашап сымца.
Бзоу абаҟоу, сарӷьажәҩа адунеи иқәӡам,
Саҳәшьа, ҳашбышьҭаз, амҩан иҭахеит.
Сыԥшәма лакәзар, Ҟубина данасыԥхеит,
Сашьцәа еиқәсырхарц ажәҩан аеҵәа ацәызгеит,
Исызгәааит сзеиканыз ажәҩан,
Уи ашәи сықәшәеит, исыхшаз сымҟәыҵаԥсит.
Саҳәшьазаҵә, бара быда, бара агәыԥшқа,
Уаҳа сгәы нызкыло бара бҷыдахаз,
Хыхь ажәҩан, ҵаҟа адгьыл, аӡәгьы дсымаӡам.
Гә ы нд а-ԥ ш ӡа л ы н а ур
Ҳан дышԥаҟоу, ахьышьаргәыҵа Саҭанеи Гәашьа?
Сасрыҟәа
Лыҷкәынра ҳаԥсамхеит, агәырҩацәгьа даҳаргеит.
Гә ы нд а-ԥ ш ӡа л ы н а ур
Сашьцәа ԥшӡақәа, сашьцәа дуқәа,
Ишԥашәыхьи абри аҩыза ахыдара?
Ақәыџьма ишамгара асыс ԥшқа мҵарсны,
Акәҷышь хәыҷ шамгара ауарбажә шьҭасны,
Нарџьхьоу сигеит, сыпату ԥиҽит,
Сашьцәа шәакәзар, шәыхьӡ-шәыԥша хиҽит.
Шәыжәҩа еибыҭан, сашьцәа, мышкызны шәҟалар,
Иалшоит убасҟан Нарџьхьоу сицәцар.
Схаҳә кәылӡы, изырхьшәашәаз сгәы,
Убасҟан исшәыхны, снықәлап адәы.
Бзиала уанӡа! (Анаур ныҵабоит.)
С а с р ы ҟ ә а (дықьуеит, дгәаҟуеит)
Саҳәшьа! Саҳәшьазаҵә, бара бгәаҟра
Саргылом, сарҭынчуам нарцәгьы.

428

Саҭабымҵан, саҳәшьа,
Уаҳа сылымшеит.
Иаҭабымҵан егьырҭ башьцәагьы, ргаӡарала...
Ааҳ! Ҳашԥаҭахеи!
Аџьнышқәа ргәырԥса шԥаҳақәшәеи!
Ажәаҳәаҩ
Ееҳ, Сасрыҟәа, Сасрыҟәа фырхаҵа,
Аԥсра дазыԥшуп уажәы уашьҭан ҳәа,
Адунеи азна ахаҵара зухьаз,
Адунеи азна абзиара ҟазҵахьаз,
Ҭахыда, ҩызада иԥсра қәнагазма?
Ажәлар рыбжьы
Инаҩсан, инахара-нахаран, ишцәырҵыц, аӡәаӡәала инцәырҵны, ражәақәа рҳәоит, имҩаԥысуа ахҭыс уажәы иаҳа иалахәуп рҳәашьала.

Актәи
Ҳаи, ҳаи гәышьа, Сасрыҟәа фырхаҵа,
Иахьа уажәраанӡа адунеи зыхьӡ аныҩуаз,
Уасиаҭк иҳәашазаргьы изеиҳәарыда?
Аҩбатәи
Адауцәа змыхәаз, имч илӡаара иаҿуп.
Иблақәа алашара рцәыӡра иаҿуп.
Ажәаҳәаҩ
Убасҟан ҳәыҳәқәак ԥырԥыруа ажәҩан иаахалеит,
Сасрыҟәа иханы амахә инықәтәеит.
Аҳәыҳәқәа убасҟан уаҩԥсҵас ицәажәеит,
Иухьыз ҳгәы иалсит, Сасрыҟәа фырхаҵа, рҳәеит.
Гәнаҳарала уашьцәа ушҭадырхаз аабоит, рҳәеит.
Сасрыҟәа
Иҭабуп, аҳәыҳәқәа, абзиара ахьысзыжәуз,
Шәара шәшааиуаз ашьа шәылаԥалеит,
Шәшьапы ашҵақәа зегьы ашьа иашәит.
Дунеи ауаатәыҩса ргәаӷ еиманаҵы,

429

Шәшьапқәа шыҟаԥшьыц сшьала иҟаԥшьызааит,
Ауаатәыҩса еинаалан, агәаӷ анрыбжьыҵлак,
Шәшьапқәа ԥыхьа ишыҟаз еиԥш иҟалааит,
Сара сзын иахьа шәшәаџьҳәаҩцәоуп, аха,
Аринахыс шәахьнеиуа агәырӷьаҿҳәаша нажәгалааит!
Ашьанҵа иалаҵан исҵәахыз сымца! Ааҳ!
(Иҵаргәаз инапқәа наиҵҟьоит, ҿыцха дкаҳауеит,
иԥсы ааихыҵуеит.)
Ажәлар рыбжьы
Актәи
Сасрыҟәа дабаҟоу, Сасрыҟәа бзиахә,
Наӡаӡа илацәа неиқәыԥсеит.
Аҩбатәи
Адгьыл еиужь цәарҭас имоуп.
Ахԥатәи
Ажәҩан цеицеи хыбрас имоуп.
Аԥшьбатәи
Аҳәыҳә ласқәа ишәаџьҳәаҩцәоуп.
Актәи
Ашәаԥыџьаԥ иџьабацәоуп.
Ажәаҳәаҩ
Убасҟан Сасрыҟәа ихы-иԥсы зыхҭниҵаз иуаажәлар
ҩагылан, убас еиԥш адоуҳа ҟарҵеит.
Ауаа ааиуеит, аӡәы дрылҵуеит.

Р у а ӡ ә к. Абыржәы мзаҭәымҭоуп. Амза ашьха иавҵны
агылара иаҿуп. Ҳара зегьы ҳаҳәоит, абарҭ зегьы, хәыҷидуи ҳаиқәзырхаз, ҳанацәа ашәы ршәызхыз, аџьнышқәеи
адауцәеи Нарҭқыҭ иқәызцаз, иԥсеиқәырхагоу амца ҳазҭаз,
ифцырҟьоу аҳәа ахыхьчараз иаҳзыркыз Сасрыҟәа фырхаҵа,
имаҵуар ла иармарахь ивагыланы, иарӷьарахь иҽы аӷәра
кны, нашана сахьаны, адунеи ахаан данымҵуа, ҳаԥхьаҟа

430

игыло ауаатәыҩса деибадырбо, амза данылааит! (Ивагылоу
ицырҳәоит: «Амза ианылааит зхы ҳақәызҵаз! Исахьа амза
ианылааит!»)
А ж ә а ҳ ә а ҩ. Ажәлар ирҳәо усгьы иҟалоит. Рыԥсадгьыл
ашәарҭа ианҭагылоу, ианыԥшлак, армарахь ила ивагыланы,
иарӷьа напала иҽы аӷәра кны, дызҭаху рзы дгәышьҭыхгаха,
дызцәымӷу рзы дгәыҭҟьагаха амза дахьану, исахьа рбоит Сасрыҟәа фырхаҵа. Абас ауп ишыҟоу, дадраа, ес-иԥсуа ирыцыԥсуа, ес-ииуа ирыциуа, ихшыҩрҵагоу Нарҭаа
дуқәа ражәабжь. (Илабашьа иҵарс, Нарҭаа рынхарҭа
дықәыԥшуеит.)
Аԥарда
1975–1979

АП У Б ЛИЦ ИСТ ИКА

АДРАМА «ЕС-ИИУА ИРЫЦИУА» АЗЫҲӘАН
АЖӘАҚӘАК
Уажәааигәа, шәҟәыҩҩык иаҳасабала сзыргәырӷьаша
ажәабжьк сзааит Франциантәи. Парижтәи ашәҟәҭыжьырҭақәа
руак ахы иаднаҵеит сыдрама «Ес-ииуа ирыциуа» ижәытәӡатәиу афранцыз бызшәахьы аиҭагара.
Убри аҟнытә, исгәалашәеит, адрама «Ес-ииуа ирыциуа»
ажурнал «Алашара» (№ 9, 1980) иананыла ашьҭахь, аԥхьаҩцәа
рҟынтә ирацәаны ашәҟәқәа исоуз. Аԥхьаҩцәа абас рыбжьы
ахьақәдыргаз, сара напҟазара дук аасырԥшны акәымкәа,
аԥхьаҩцәа ажәлар рҳәамҭа иахьазҿлымҳау, бзиа иахьырбо,
ишакәхалакь уазныҟәаргьы ахьырымуа иабзоураноуп ишысыԥхьаӡа.
Асалам шәҟәқәа исоуз иаарылукаартә иҟоуп Хәаԥынтәи
иаарышьҭыз. Гәыԥҩык еилатәаны адрама иаԥхьазаап, иалацәажәазаап. Аҩымҭаҿы иргәаԥхаз, иагны ирбаз, насгьы зҵаарақәас ирызнарҵысыз уҳәа анҵаны, акыргьы инеиҵыхны
ирҩит ашәҟәы.
Угәы иахәартә иҟоуп, аԥсуа ԥхьаҩцәа аԥсуа шәҟәыҩҩцәа
ашәҟәқәа рзыҩра атрадициа ашьақәгылара иахьаҿу.
Ашәҟәыҩҩы изыҳәан ари акырӡа аҵанакуеит.
Исыӡбеит адрама ахаҭеи, уи злысхыз аепоси рзыҳәан,
сгәаанагарақәак нанҵаны, аԥхьаҩцәа аҭак рысҭарц акьыԥхь ала.

432

Дыҟам аԥсыуак, Нарҭаа ражәабжь змаҳац, иззымдыруа,
убасҟак уи аԥсуа милаҭтә епосуп. Аха нарҭтә епос НхыҵКавказ инхо ажәларқәагьы дара ирхатәны ирыԥхьаӡоит.
Аӡиас Дунаи, цыхаӡык иаҩызаха, ҳәынҭқаррак аҟны ахы
ныҵнахуеит, нас иаҳа-иаҳа иацло мацара, быжьба-ааба ҳәынҭқарра рыдгьыл ырԥсаҳәауа, ԥсы зхоу аԥсҭазаара рыҭауа
ирылсны ицоит. Зехьынџьара ирымоуп дара ирхатәны.
Нхыҵ инхогьы Аахыҵ инхогьы Кавказ ашьхақәа шаҳзеиԥшу еиԥш иаҳзеиԥшуп, еицаҳтәуп Нарҭаа ражәабжьқәа.
Убас ишыҟоугьы, сиужетқәак инарҵауланы рыҭҵаареи, аиҿырԥшратә анализ азуреи ирыбзоураны аҵарауаа ирҳәоит,
аԥсуаа рҿоуп ари аепос раԥхьа ахы ахьыҵнахыз, раԥхьа иахьиз
ҳәа. Амала, рыцҳарас иҟалаз, егьырҭ ажәларқәа рҿы аасҭа, ҳара
ҳҿы акырӡа ихьшәаноуп ашәҟәы анҵара, аӡыргара ишалагаз.
Ҳара ҳҿынӡа иааӡаз, еиқәханы иҳамоу асиужетқәа, ҳәарада, хра дуӡзак аԥҽыхақәа ирҩызоуп.
Уаҩы иџьеишьартә иҟоуп, ҳфольклор ашәҟәы анҵара
Нарҭаа ражәабжьқәа рыла иахьаламгаз.
Уажәааигәа Аԥсуа интитут аҟны архив шырблыз еиԥш
(ишырблыз зысҳәо, иахәҭаз ахылаԥшра ахьамамыз иахҟьаны абылреи, цасҳәа абылреи, уазхәыцыр, уамак рыбжьам,
аҩбагьы зыхҟьо ихараны амхәыцроуп), ҳҭоурыхтә документқәа изныкымкәа иӡхьеит, амца иалабылхьеит.
Нарҭаа ражәабжьқәагьы ақьаад ианырҵахьаны, залымдарак рыхьзар ауеит, мамзаргьы, иҟалоит, афольклор анҵаҩцәа
Нарҭаа ражәабжьқәа зынӡаск ихазу, насгьы аӡра азыҳәан
ишәарҭам акеиԥш иахәаԥшны уи иашьҭамлазар.
Исгәалашәоит, санқәыԥшыз, уахык ҳаҩны дахьааиз:
– Ҵарауаҩык даан, иахантәарак ҳашцәажәоз иҟьаҟьаӡа
иааҳаршеит, – иҳәеит ҳауа бзиа диҿцәажәарц, дҽыжәланы,
изныкымкәа Иуа Коӷониа дызҭаахьаз, ажәабжьҳәаҩ ду
Кәыҵниа Таииа.
– Ишәҳәоз? – днаиазҵааит саб.
– Алакәқәа дрышьҭан, ашәҟәы ианиҵон.
– Нарҭаа ражәабжьқәа иоумҳәаӡеи? – днаиазҵааит саб.
Идыруан ажәлар рҳәамҭақәа зегьы реиҳа Гәлиа бзиа ишибоз
Нарҭаа ражәабжьқәа.

433

Ахаан исхашҭуам убасҟан Таииа ииҳәаз:
– Аҵарауаҩ дзышьҭаз алакәқәа ракәын. Нарҭаа ртәы
лакәым, ииашаҵәҟьаны иҟалеит.
Изхысҳәаауа, анхаҩы уахьадк аҽқәа изанызаргьы, аҽыҩ
иалкааны ишныҟәиго еиԥш, рҿаԥыцтә ҳәамҭақәа зегьы ганк
ахь иргыланы, иреиӷьу аҭыԥаҿы, ган ҷыдак аҿы идыргылон
Нарҭаа ражәабжьқәа.
Иҟалап ҳфольклор ашәҟәы анҵара дара рыла иахьаламгаз
убригьы иахҟьазар.
Изыхҟьазаалакь, 1962 шықәсанӡа хазы шәҟәны иҭымҵы­
цызт Нарҭаа ражәабжьқәа. Раԥхьаӡа иҭыҵыз ари ашәҟәгьы
ихарҭәаау, еидкылоу академиатә ҭыжьрам. Уи еиқәзыршәаз,
абаҟа ду ҟазҵаз ҳҵарауаагьы усеиԥш хықәкыс ирымамызт.
Ари – есҽнытәи аԥхьаразы иҭыжьу, ипопулиартәу еизгак ауп.
Абас ихьшәаӡаны Нарҭаа ражәабжьқәа ашәҟәы ранҵа­­реи
рҭыжьреи ишалагазгьы, ари агха ду иаарласны аԥыхразы
иахьынӡахәҭоу аусура мҩаԥысуам. Иарбан милаҭу абри
аҩыза абаҟа рыманы пату ақәзымҵара, иахымыҽхәаша,
иахьӡырыргара иашьҭамлауа.
Аха ҳара иҳамоу абзиа ианакәзаалакь иахьынӡахәҭоу
пату ҳзақәӡам, избанзар, ҳкультура ахьыҳаракым иахҟьаны,
иҳамоу зыԥсоу цқьа иҳаздыруам.
Уаҩы иџьеишьартә иҟоуп даҽакгьы. Аепос нхарҭәааны,
асиужетқәа зегьы неизганы рҭыжьра аҵкыс, иара иазку
аусумҭақәа раԥҵара иаҳа хшыҩзышьҭра азуп.
Аԥхьаҩ аепос ахаҭа иаҳа иҭахуп уи иахырҳәааз аҵкыс,
иахырҳәаазгьы шымыцхәымгьы.
Абасала, раԥхьа иҭыҵыз ашәҟәы, аепос асиужетқәа зегьы
знылаз шәҟәым. Акырӡа зҵазкуа асиужетқәа анымлакәа
иавахеит.
Иаҳҳәап, ашәҟәаҿы иаҳәом Нарҭ Сасрыҟәа аҳәаццышә
Афы ишацәигаз атәы. Афырхаҵа хада ихаҿсахьа ахарҭәаара­
зы ари асиужет акырӡа аҵанакуеит.
«Асас дахь шәиԥыла, Ҩаӡамакьат иҭышәтауа аҩала
шәыхмаҷырқәа рҭәны» – ҳәа, асасдкыларазы инижьыз ауасиаҭ аамышьҭахьгьы, аӷацәгьа дааиуазар, шәыԥсадгьыл злашәыхьчаша ҳәа аҳәаццышәгьы диркызаарын уи ижәлар.

434

Даҽа ҿырԥштәык.
Ашәҟәаҿы инамҩатәшәоуп ишҳәоу ахаҵа иԥхашьара
акульт (культ фалла) атәы.
Ари асиужет иуанаҳәо даара ирацәоуп, даара иҵаулоуп,
еиҳарак аԥсуаа ҳҭоурыхҭҵааҩцәа рзыҳәан.
Аепос қәрала иахыҵуа аилкааразы, насгьы ажәытәӡатәи
аԥсуаа рдоуҳатә культура аҭҵааразы, акырӡа аҵанакуеит.
Хыхь зыӡбахә сымаз, Аҭара инхоз ажәабжьҳәаҩ Кәыҵниа
Таииа, ахәыцра данҭанагалалакь, иблақәа ныхҩауа, иҭаҭынжәга инапсыргәыҵа иныҵакшо, ахәышҭаара дыҽҳәатәон.
Шаҟантәыз здырхуада, еиҭах дрылацәажәон Сасрыҟәа
иҟаиҵаз афырхаҵарақәа.
– Ҟәбина аӡы нырцә ашәшьыраҿы дианы дыцәан Нарҭаа
рыхьча Зырҭыжә. – дналагон Таииа. – Иааигәа-сигәа иҳәуа
иқәын ашьамаҟа. Ашәшьырахь инеит ацә, адомбеи иаҩызаха. Алахь абӷырц аҭаххеит. Зырҭыжә иԥхашьара алаԥш
нақәшәеит. Инеихагылан, атәыҩақәа рыбжьара ахьча
иԥхашьара ашырқь-шырқьҳәа иахьшьуа абӷра иаҿын.
Убри аамҭазы, Ҟәбина нырцә даақәгылеит Саҭанеи Гәашьа.
Дцәырҳаны дааԥшит Зырҭыжә ахаҵа... Илаԥш налықәшәеит
мрашәа икаԥхоз, мзашәа икаҷҷоз Нарҭаа ран Саҭанеи
Гәашьа .
Урҭ рылаԥшқәа анеиқәшәа нахыс иҟалақәаз ҳәа Таииа
ишиҳәауази зыӡбахә сымоу ашәҟәы ишануи еиқәшәоит,
аиҭаҳәара аҭахым.
Инабжьаршәшәа исҳәап. Ԥсшьара арахь Латвиаҟа, Иурмала санаауаз, исыманы сааит абри ашәҟәы. Арахь мацароума, ақьырсиан дахьцалак ишимоу еиԥш Абиблиа, сара убас
џьара санцо, есқьынагьы изгоит ари аизга. Ҭыԥқәак рҿы ҿырҳәала ишысҵахьоугьы, еиҭах иаартны саԥхьалоит.
Инацлоит даҽакгьы.
Сҩыза ду, Латвиатәи ашәҟәыҩҩцәа инарылукааша Марис
Гаклаис, уаанӡа ацыԥҵәахақәа еиҭеигахьоу иҵегьы инацҵа­
ны еиҭеигарц иҭахуп. Схатәы ҩымҭақәак санырхашәалалак,
Нарҭаа ражәабжьқәа нбанҵакыла еиҭазгалоит саргьы.
Аҭоурых иадыруеит ажәларқәа, ажәытәанӡа, ахаҵа иԥхашьара аԥсҭазаара адацс иԥхьаӡауа, абаҟа аздыргылауа аҟы-

435

нӡа акульт ӷәӷәаны измақәаз. Иҳаранамкуазар, рҭоурых
ланарҟәуам. Ҳарҭгьы ажәытәанӡа уи акульт ҳамазҭгьы, аҳәамҭақәа ирылхны изкаҳажьрызеи?
Диашазма, аԥсуаа ахаҵа иԥхашьара акульт рымамызт
зҳәоз аурыс етнограф Чурсин?
Ҩажәак еихысҳәаалоит. Аԥсны акырынтә иаахьоу, дна­лсҩалсны избахьоу аҵарауаҩ қәыԥш Галина Старавоитова ус
дсазҵааит:
– Ишудыруа, аԥсуаа зегьрыла издыруазарц сҭахуп.
Иахьуас­ҳәо саҭаумҵан, аха, ишсоуҳәара, аԥсуа ҳәсақәа
аҩныҵ­ҟатәи ацәамаҭәа ршәырымҵаӡои? Ашәҟәы иануп,
ажәытәан рцәамаҭәа рнапала ирсуан ҳәа. Напыласыра
цәамаҭәак џьа­ра­кыр, машәырла, инханы, адәахьы ицәны
избозар ҳәа, акыр снаԥшы-ааԥшит, аха анапыласыра акәым,
иарбанзаалакь аҳә­са рцәамаҭәак џьара шҭакаҿы ицәны
исымбеит. Ма ҳахь­неи­уаз, мамзаргьы ҳавсны ҳахьцоз,
анхацәа рашҭақәа рҿы шаҟаџьара избазеи амаҭәа ҟәашӡа
иӡәӡәаны ицәны, аха џьаргьы сылаԥш ақәымшәеит аҳәса
аҩныҵҟатәи рцәамаҭәа.
– Иршәырҵаӡом. Европа тәылақәак рҿы амодницацәа
уажәы ҵасс иаԥшьыргаз, аҵкы амацара рышәҵара, аԥсуа
ҳәсақәа рҟнытәоуп ишыргаз, – сҳәеит лафны.
Аурыс етнограф ииашаҵәҟьаз џьылшьеит. Сыԥшын, ақьаад
анҵара даҿуп. Сааччан, илзеиҭасҳәеит, днымҩасны акәым,
реиҳа аҳәса ахьырацәоу аҩнаҿы дырҭааргьы, ашҭаҿы аҳәса
рцәамаҭәа цәны ишылымбауа, уи маӡак ишаҩызоу, атәым
блеи ахацәа рыблеи ишырцәырҵәахуа, асас ашҭа данааҭало
аԥҳәыс лцәа иаду амаҭәа ибла ианаахгыла, аԥшәмаԥҳәыс
деилыхны дибазар аҟара ишыԥхашьароу.
Даара дархәыцит, даараӡагьы илгәаԥхеит ари аҵас ԥшӡа.
Абри аҵарауаҩ илыхьыз ихьит, хымԥада, Чурсин.
Иҟалаз уиоуп, Чурсин аԥсшәа издыруамызт. Дзацәажәоз
абыргцәа асеиԥш иҟаз асиужет, акы, иарҳәомызт, ҩбагьы,
аиҭагаҩ еиҭеимгазар ҟалоит. Уи алацәажәара – аԥсуа жәлартә
медицина иаҩызоуп, имаӡоуп, иҵәахуп.
Хыхь иааҳгаз аҿырԥштәы аамышьҭахьгьы, ахаҵа иԥхашьара акульт аԥсуаа ишҳамаз бзиаӡаны ирҳәоит иҭыҵыз ашә-

436

ҟәы иагәылоу ацәаҳәақәак. Шаҟа иӷәӷәаны иҳәоузеи уаҟа,
шаҟагьы аҵанакуазеи уи аԥсуаа рсахьаркыратә хәыцра
аилкаара азыҳәан.
Абриала мацарагьы Нарҭаа репос нарывагылоит иреиӷьӡоу адунеитәи аепосқәа.
Зыӡбахә сымоу, Сасрыҟәа иишьа шыҟалаз атәоуп.
Ҟәбина аӡиас нырцә дықәгылоуп ахьча Зырҭыжә, аарцә –
Саҭанеи Гәашьа .
Игәы еибафо,
Ишьа еибафо,
Ҿымҭ-ԥсымшьа дгылан ҳамҭакы,
Нас ахьча имч зегьы неизакны:
– Уа, инеит, инеит! – ҳәа ибжьы наиргеит,
Иԥҭаҟәаха – ихҿагьы аҿынаирхеит,
Амацәыс еиԥш иара цырцыруа,
Адыд еиԥш адгьыл ырхыџхыџуа,
Ахҿа наҟәҵас адунеи инахаԥеит.

Ҵыхәаԥҵәара шрымам еиԥш Нарҭаа ражәабжьқәа, ҳәаак,
шәашьак рымам уи иагәылоу ахшыҩҵакқәа. Арк ирыз­
хаша аӡыржәтә хмаҷырк иузаркраҳа, аепос ду иагәылоу
ахшыҩҵакқәа зегьы адрама агәылаҵашьа амамызт, сҽагьазысымкит, егьаҭахымызт.
Иаахтны, мамзаргьы инықәырԥшшәа акәзаргьы, аепос
иамҳәауа асиужет ануаҳалакь, изыхҳәаау ухала еилукаартә,
ухала уазкылсыртә иҟам, хшыҩҵакык иадамхаргьы, сара
исхатәны, иҿыцны акгьы агәылам адрама. Иара убасҵәҟьа,
иагәылам аепос аҟны зыӡбахә смаҳац ахаҿсахьагьы.
Сара сҽазыскит, иахьынӡасылшаз шәара ижәбап, аепос
иагәылоу афырхацәа, адрама иаҭахны избауаз, рҟазшьақәа
иаҳа инарыҵшьуа, иаҳа ингәылырҭәаауа, саарыханы иаҳа
раарԥшра.
Адрама уажәы ишыҟоу аҟны инеиаанӡа, ҳәарада, иаман
авариантқәа рацәаны. Урҭ зегьы араҟа рылацәажәара аҭахым. Аха вариантк сгәаласыршәарц сҭахуп, избанзар уи
ианыԥшуеит, маҷк иаҵубаауеит аҵыхәтәантәи авариантгьы.
Адрама афырхацәа, аишьцәа Нарҭаа, уажәы, адрама ахьна-

437

лаго инаркны, аханатә рхатәы хьыӡқәа шрымоу еиԥш акәымкәа, Актәи, Аҩбатәи, Ахԥатәи ҳәа, рыхьӡқәа рцымхәрас
хыԥхьаӡарала иҟан. Ус ицон адрама аҽеиҩнашаанӡа.
Избан?
Ишдыру еиԥш, адрамаҿы аконфлиқт ауп афырхаҵа
иҟазшьа аазырԥшуа. Аиҿагылара, «аҳәатәеиқәымшәара»
аныҟамла, афырхацәа егьҩымкәа, егьӡымкәа, иҟәызгаӡа,
аӡәгьы ихатәы хаҿы имаӡамкәа даанхоит.
Зхатәы ҟазшьа змам иоуам ихатәы хаҿгьы.
Нарҭаа рҳәатәы еиқәшәауа, хҭак еицҭадыршәуа, рыжә­
ҩа еибыҭан иахьынӡаҟаз, рызегьы неибанеиԥшын, аӡәы
ииҳәауаз иҳәар ҟалон даҽаӡәы.
Хаҿык еицрыман.
Хаз-хазы хаҵарақәак ҟарҵахьазаргьы, Нарҭаа рхаҵарақәа ҳәа акәын ажәлар ишырзырҳәоз, аӡәы иҟаиҵаз ахаҵара
зегьы еицырзеицшын, еицыртәын.
Ишнеиуаз, рыҩсҭаахә данырԥырхагаха, утәы-стәы ҳәа
ианеиха, аиҵашьыцра зҩаҿкы бааԥсха ианрыбжьала, амалмазара шшатәхаз еиԥш, ишатәхеит ахьӡ-аԥшагьы.
Дасу ихаҵара дналкааны иара ихьӡ ахызарц иҭаххеит.
Абарҭ азҩаҿкы бааԥсқәа утәы-стәы ҳәа аихареи ашьыцра
бааԥси ақыцбажә ахәарҽ шалҵуа еиԥш, иахылҵит ишьаҭарӡгахаз – ахуаадара.
Ахуаадареи аҳәатәеиқәымшәареи усгьы еицуп. Ишеицу
еиԥш мши ҵхи. Ажәакала, аишьцәа еиҿанагалаанза, акон­флиқт
роуны, дасу дзакәу рҟазшьақәа ааԥшра иалагаанӡа, Нарҭаа
ҳәа инеибанеиԥшны иҟазҭгьы, уинахыс рцәажәа­­­­шьақәагьы
еиԥшымхеит, рыхьӡқәагьы ҳәатәхеит. Еиҭасҳәахуеит, убри
авариант зысгәаласыршәаз, аҵыхәтәантәи авариант аҟынгьы
адрама аҽеиҩнашаанӡа дасу ихатәы цәажәашьа имам, иха­
тәы ҟазшьагьы инубаалом.
Аконфлиқт анцәырҵлакь инаркны зынӡаск даҽакхоит.
Аепос уазыӡырҩыр, Нарҭаа шәҩык аишьцәа ыҟан ҳәоуп
ишаҳәауа. Араҟа ахыԥхьаӡара аҵкыс амч акәзар ҟалап иаҳа
иҟоу.
Рыжәҩахыр шаҟа иҭбааз, иааишьа рмоуа рҽеибыҭаны,
мчылагьы хыԥхьаӡаралагьы уаҩ дрыхәом ҳәа аларҳәарц

438

азыҳәан акәзар ҟалап ажәлар убри ахыԥхьаӡара бзиа
изырбаз.
Рхаҵарақәа ҳамбозаргьы, фунқциақәас инарыгӡауа ҳзымдыруа иаанхаз рацәаҩхазаргьы, инарҭқәоуп ҳәа аепосаҿы
рыхьӡ ҳԥылоит, раҳәшьа Гәында-ԥшӡа днарылаҵаны, ҩажәихәбаҩык инареиҳаны.
Ҳәарада, аригьы маҷӡам. Убарҭ рахьтә ииухьаз ахаҵарақәа даҽа хаҵарак иаламҩашьо иаҳбо быжьҩык-ааҩык
иреиҳам. Адрама иалоугьы убарҭ роуп, Нарҭ Цәыцә даалхны. Уи, ахӡырымгаҩ Цәыцә, зхаҿсахьа аишьцәа зегьы рхаҿсахьақәа инарылукааша, утәы-стәы, хьӡи-ԥшеи ҳәа ахәыцра
зымԥангьы иҟам, ахаҵа ихаҵа, адрама иалаҵашьа сзамҭеит,
иаарбышьа амоуит. Ихӡырымгара ианаалоз асценахь ицәырнамгар акәхеит. Ус иӡбахә рҳәоит.
Асценаҿы дцәырҵны даҳбаӡом Нарџьхьоугьы, аха дналкааны ҩбаҟа ажәа ихҳәаатәуп.
Уи ихаҿсахьа ҳазааҭгыланы ҳазхәыцыр, аепос зегьы
аилкааразы иҳанаҳәо шьарда ирацәахоит.
Нарџьхьоу Нарҭаа ражәабжь аҟны д-Нарҭны даарԥшуп.
Драшьоуп. Џьарамзар-џьара ибааԥсны ихцәажәам. Арахь
иҟаиҵо маҳагьароуп. Нарҭаа драшьазар, Нарҭаа раҳәшьазаҵә
Гәында-ԥшӡа иара диаҳәшьаӡами? Иаргьы диаҳәшьазар,
дымҵарсны дышԥеиго, лыпату шԥаԥиҽуеи?
Аешьеи аеҳәшьеи еидкыланы ирылацәажәозар, ҳҿы
иҭамӡара Анцәа иҳаумырҳәан ҳәа уеизгьы-уеизгьы инацызҵо,
амаҳагьара зыхьӡыз, ижәла ихыхны ақыҭа далызцо, аԥсуаа
репосаҿы ҟалашьас иаиузеи абри аҩыза ахаҿсахьа?
Гәында-ԥшӡа лхаҭагьы, лашьцәа зегьы еиԥшны рбара
ацымхәрас, иаҳа дреиӷьылшьоит, дегьалылхуеит Сасрыҟәа.
Абарҭқәа урызхәыцыр, ма Гәында-ԥшӡа драҳәшьамызт,
мамзаргьы Нарџьхьоу драшьамызт угәахәуеит.
Ишԥеилкаатәу?
Иҟалазеи абраҟа?
Акыр зқьы шықәса зхыҵуа абаа аҭӡамц ҳаамҭазтәи ҩнык
инахаургылар иаҩызахеит абри асиужет. Ижәытәӡатәиз
асиужет иацҵахеит, иахаҳахеит, аҿатә аамҭазтәи аламыс.

439

Ҳәарада, реалисттә ҩымҭак еиԥш ҳазнеиуам афольклор,
аха афольклор аҿы иаҳагьы иааԥшуеит ажәлар ретика,
цәгьарас бзиарас иршьауа иарбану.
Нарҭаа драҳәшьазма Гәында-цшӡа? Драҳәшьан. Нарџьхьоу
Аџыр ԥаҵа дызусҭадаз? Уигьы драшьан. Хаҵаралагьы Сасрыҟәа иааимаикуан. Нас иҟалазеи? Иҟалаз уиоуп, Нарҭаа
раҳәшьа деимаркуеит ииааиуа дигарц хатәы ԥҳәысс. Аԥсуа
иахьатәи иламыс ала ҳазнеир, ихаҿы изаагом ари аҩыза
амаҳагьара. Аха ажәытәанӡа, иҟан аамҭак, ауаатәыҩса ҭын­
хаҭынҵыла, еишьа еиҳәшьала аизыҟазаашьа, апатуеиқәҵара
анрыбжьамыз, ианырзымдыруаз. Ҳәарада, уи аетап иахысит
аԥсуаагьы. Ашәҟәҩыра змаз, ажәларқәа рҭоурых иҳана­
ҳәоит аешьеи аеҳәшьеи реибагара ҵасны ишрымаз. Иаҳҳәап,
ажәытәтәи аурымцәа рцезарцәеи, ажәытәӡатәи мысратәи
афараонцәеи раҳәшьцәа ҳәсас иргон.
Ҳзагәылаларызеи усҟак ихараны аҭоурых, ешьарала
еизааигәаз, жәлак еицызхыз ҭауади-аамсҭеи рарԥарацәеи
ры­ҳәса хәыҷқәеи хаҵас ԥҳәысс еибагалон аԥсуаа ҳҿгьы,
аҩажәатәи ашәышықәса аналагамҭазынӡагьы.
Аамҭа цацыԥхьаза, ешьеи еҳәшьеи ахаҵеи аԥҳәыси
реиԥш аихәаԥшра иаҟәыҵцыԥхьаӡа (ус иҟамларгьы ԥсыхәа
ыҟамызт, избанзар аԥсҭазаара ахаҭа иднарбеит шьак злоу
рхылҵшьҭра шшарамшахоз) аепосгьы иаҳа-иаҳа иацәыӡуан
Гәында-ԥшӡа ԥҳәысҵас дшеимаркуаз иаахтны изҳәоз ажәақәа. Аха еиқәханы иахьанӡагьы иааӡеит лара деимакны
аишьцәа шеиҿанагало ахьаҳәауа асиужетқәа. Еиҳараӡак уи
ааԥшуеит Нарҭ Нарџьхьоу Гәында дымҵарсны дахьиго атәы
зҳәауа ановеллаҿы.
Иҳанаҳәоузеи, ҳзалацәажәазеи ахаҵа иԥхашьара акульти ажәытәанӡа ешьеи еҳәшьеи реизыҟазаашьеи атәы?
Иҳанаҳәо убри ауп, аепос ақәра иаҳагьы иарҵаулоит, иаҳагьы иардууеит. Ҵарауаақәак ирыԥхьаӡоит, аепос аниз
аматриархат хыбгаланы апатриархат анааиуаз аамҭазоуп
ҳәа. Сгәанала, аепос хараӡа еиҳабуп. Иааҳгаз аҿырԥштәқәа
иаҳдырбоит ус шакәу.
Иахьатәи аԥсуа иламыс шьаҭанкыла иахьацәтәымыз аҟнытә, адрамаҿы Нарџьхьоу даарԥшуп Нарҭаа драшьамкәа.

440

Ае­посаҿы иаадыруа Нарџьхьоуи адрамаҿы зыӡбахә ҳа­­ҳа­­­уеи
ахьеиқәымшәо рацәоуп, аха уаҳа ԥсыхәа амамызт, насгьы
ҳарҭ аепос аинсценировка ҟаҳҵомызт.
Ажәақәак Саҭанеи Гәашьа лхаҿсахьазы. Аҵарауаа ишаз­
гәарҭахьоу еиԥш, ари ахаҿсахьа аҭҭәаамҭа аамҭала иаҵа­
накуеит аматриархат ианасакьаҳәымҭаз. Ан лкульт аԥсуаа
рҿы ажәытәан даараӡа иӷәӷәан. Уи ахԥша иахьагьы инханы
иҟоуп. Ан илымҵаныҳәон. Агәаанагара ыҟоуп ажәа «анцәа»
«ан лцәа» аҟнытә иаагоуп ҳәа: Зан дзыԥхахьоу, ҟазшьалеи
ԥшра-сахьалеи иан илеиԥшнишьало аԥҳәыс дибар, сан
лцәа лхыскаауеит иҳәоит. Ан дылҩызахарц, анра рзиурц
рҭахын Анцәагьы «Анцәа» ҳәа ианизырҳәоз ҳәарада, араҟа
иазхәыцтәуп «анцәа» инарҭбааны аҵакала.
Аепосаҿы ан лҿаҳәатәы ҟалоит. Лаҵкыс еиҳабу аӡәгьы
дыҟам. Амчра зегьы лара илымпыҵакуп. Илгәаԥхаз ахаҵа лара
дылтәуп. Зырҭыжә дышизхьыз лара лоуп раԥхьа изҳәауа:
Усгьы наиқәҿылҭит: – Ааи, сара соуп,
Игәаӷьны зыбжьы уара уахь изыргаз,
Аха сыбжьы зсыргаз арстәи исызуаҳәом,
Аранӡа уааир, нас иуасҳәап!

Лыхшара рабацәа хазы-хазуп. Илыхшаз лара лыда аҳ
дрымамкәа ишааиуаз, ашьауардын аԥацәа анаҵԥраауа еиԥш,
лыхԥша иацәцо, лҿаҳәатәы иахыԥо иалагеит. Апатриархат
амчра аргара, зегь реиҳа иаарԥшуп Нарџьхьоу ихаҿсахьала.
Гәында-ԥшӡа дымҵарсны данига, Саҭанеи Гәашьагьы, амч­
ра, ахадара лымпыҵихит, избанзар дылмазҵааит, лара илгәамԥхаз ҟаиҵеит. Лара, иангьы еиҳарак дзылшәиуа, хымԥада, убри азоуп.
Ҳазааигәахеит Нарҭаа рытрагедиақәа руак – Ан лаҳра
лымырхит.
Аматриархат хдырбгалеит. Аха апатриархат амчра ма­
кьана инагӡаны ирымпыҵарымкыц. Абригьы иахҟьаны
аишьцәа хуаадахеит.
Абаагәара андыргылои ианыбгои рзоуп ианшәарҭоу,
иӷәӷәаҟацаӡа иангылоу, шәарҭарас иамоузеи!

441

Ианхуаадаха, хазы-хазы еихеит.Хыхь ишаҳҳәаз еиԥш, амалмазара еимаркит, иара убасҵәҟьа ишатәхеит ахьӡаԥшагьы.
Еиҟәышьшьаз абаагәара анышә шыбжьало еиԥш, аиҵашьыцра
рыбжьалеит. Арҭқәа зегьы лбоит Саҭа­неи Гәашьа , аха акгьы
лымчым. Лара ҩба деимаркуеит: ахада­реи анреи. Зны уи
амчра зегьы зымпыҵаку, илымпыҵлыжьырц­гьы згәы иҭам,
лымчра лымпыҵырхыр аҵкыс, илыхшаз ҭахар рыгәхьаагьы
зымкуа ԥҳәысуп, аха даҽазных, анра-аԥара иацу агәыбылра,
ан лцәанырра дҿанаҳәоит.
Ишсылшаз сыздыруам, аха абас, ҩ-цәаныррак деимаркуа
иаасырԥшырц сҭахын уи лхаҿсахьа.
Сазхәыцноуп аҵыхәахь сшаахо аепос афырхаҵа хада,
Нарҭаа ираԥхьагылоу Сасрыҟәа иӡбахә аҳәара. Дызлиааз
ртәы заа иаҳҳәар, ихаҭа иеилкаара иаҳагьы иаҳзымариахоит,
аӡиас аҟазшьа аилкаара шаҳзымариахо еиԥш иахьынтәаауа
анаҳдыруа.
Сҵасымчла, акырынтә сазхәыцхьеит абри ахаҿсахьа.
Ирҳәарц ирҭахыз аԥсуаа абри ауаҩ ила?
Христос изкыз ажәабжь хшыҩрҵагақәа (апритчақәа),
неизакны ашәҟәы иананырҵа, иалҵит Абиблиа. Ашәҟә­
қәа зегьы ирышәҟәу ари ашәҟәы, адинхаҵара ишазкугьы,
мыш­кы­зны, адинхаҵара анықәӡаалакгьы, иара аанхоит.
Иаанхоит ахшыҩ ду, ахшыҩ ҟәыӷа иарҿиамҭаны, иҟазаратә
рҿиамҭаны ишаанхаз еиԥш, аматанеира иахьаҟәыҵхьоу
аныхабаақәа. Изхысҳәаауа, аԥсуаа ҳзыҳәан библиак иаҩы­
зоу шәҟәны иҟалон Нарҭаа ражәабжьқәа жәытәнатә аахыс
ашәҟәы ианҵаны ирыма иаауазҭгьы. Ҿырҳәала мацара
ишааргозгьы, ҳажәлар рџьамыӷәа мҩаҿы Нарҭаа ражәа­
бжьқәа шаҟа ирыхәаз, раԥсуара ашьақәыргылара, рми­
лаҭра аиқәырхара шаҟа иацхрааз аҳәара уадаҩуп. Будда,
Муххамед, Христос уҳәа инцәартәыз апророкцәа рхаҿсахьа­
қәа ҳрызхәыцны, Сасрыҟәа даҳгәалаҳаршәар, иаҳбоит урҭ
иҟарҵаз абзиарақәа, урҭ ртәык­ртәык иара ишилаз. Христос
ауриацәа рҿы данцәырҵыз, Сасрыҟәа, ишырҳәо еиԥш,
кәрыжәаа дрықәлахахьан. Христос ихаҿсахьаҿы реиҳа
ихадоу иарбану? Ауаа иԥсы рыхҭынҵара, рхаҵкы ацара. Уаҟа
урҭ аҩыџьа еизааигәаӡоуп.

442

Ҩбагьы, Христос дҭазырхо атәымуаа ракәӡам, иара итәқәа
рнапала дкыдҵаны дыршьуеит. Иашьцәа роуп Сасрыҟәагьы
ишьапы иҵахжәаны дызшьуа.
Даҽакгьы.
Христос идыруан иҵаҩцәа руаӡәк дшинаԥхоз, идыруан
дышҭахоз. Дзыбнамлазеи, ихы зимыхьчазеи? Уи идыруан:
ихаҭа иакәмызт уажәшьҭа ирҭахыз, иудеиаа ирҭахын иара
ишьа. Ишьа заҵәык акәын реидкылара зылшоз. Абар Сасрыҟәа изыҳәан аԥсуаа ирҳәаз: «Дышҭахоз идыруан, аха
дақәшаҳаҭхеит».
Афилософиа – ахаҵа дышхаҵоу дҭахароуп – ианаалоит
аӷацәа рҿаԥхьа, аха аишьцәа рыбжьара – сҭахозаргьы
схьаҵуам – иаҭыԥым, насгьы еиҳабы еиҵбыла апатуеиқәҵара
акульт асҟак иахьыӷәӷәоу аԥсуаа рҿы. Ара иҟалаз уаанӡа
иаҳҳәазоуп. Иашьцәа иԥсы шҭаз ианизеидымкыла, еиднакылар акәын ишьа.
Ҳҿынаҳхап. Дкыдҵаны дшыршьызгьы, данеиҭаи ашьҭахь,
дкыдҵаны дызшьыз рзыҳәан, бзиарамзар, цәгьара ҟаиҵом
Христос.
Ишьапы иҵахжәаны, аԥсрада гәыӷырҭа имамкәа дкажьуп
Сасрыҟәа. Иарбанзаалак ажәа кьынаак иҿыҵшәом дҭазыр­
хаз иашьцәа рзыҳәан. Издыруада абраҟа акәзар иахьы­ҵәа­
ху аԥсуаа адинхаҵара азыҳәан иахьфанатикцәамыз зы­х­ҟьоз
амзызқәа руак? Аныхачаԥа рхы ахҭнырҵауа изамҵаматанеи­
рыз, дара ргәаҵаҿы дныхачаԥаха, «исахьа анызҭгьы», анцәа­
хаҵара аамухыр, егьирахь џьара акала Христос ишьҭахь
имгылоз дара рҵеи, Сасрыҟәа.
Аԥсуаа динхаҵарак иаҳзаҩызоуп аԥсуара, нцәас уи адинхаҵара иахагылоуп аламыс. Арҭ аилкаара дуӡӡақәа ԥашәдацс ирымоу, ицәуа, ишьалашьынуа, ихьҟәыршәаны иҟазҵаз,
ажәлар рҳәамҭақәа роуп. Хазы-хазы ҳрыхәаԥшуазар, аҳәамҭақәа, шамахамзар, зегьы иналкааны, акы иазкуп. Аԥсадгьыл
ахьчара, аиҩызара, абзиеиба-бара уҳәа, ҷыдала цәаҩак, ма
ҩ-цәаҩак рааӡара атәоуп иаҳәо. Аиҿырԥшрала иаҳҳәозар,
ҳәамҭак ӡиаск ианеиҳаха, еилалаз ҩ-ӡиаск ирҩызазар, Нарҭаа
ражәабжьқәа еиԥшуп аӡиасқәа зегьы злалаз амшын. Аԥсуак
зыблала дзымбацгьы Нарҭаа ражәабжьқәа ҭиҵаар, аԥсуаа
здыруеит иҳәартә ргәы-ргәаҵәа дҭаԥшуеит.

443

Сара сҽазысымкит аепос шааҟоу еиқәырханы, диалогла
иааԥыҽҽны апиеса алхра. Иахьынӡасылшаз сыздыруам,
аха исҭахын, ԥсыхәа ахьынӡамоу, иахьынӡалшо, адраматә
закәанқәа иахьынӡарылаӡо, аепос иагәылоу ахшыҩҵак ха­
дақәа мырӡкәа, хырхарҭақәак нарыҭо, схы – сгәы иҭыхны,
сшьа – сда, иалхны, сзыргәаҟуа хшыҩҵакқәак зҳәауа, схатәы
ҩымҭак аԥҵара.
Адрама аҩраан ауадаҩрақәа зегьы раԥхьа игылан аформа аԥшаара.
Ишыжәдыруа, аепосаҿы афырхацәа зегьы хазы-хазы ановеллақәа рызкуп, еидҵоу рҿиамҭакны ицом. Дасу ихаҵара
атәы ҳәатәын. Излаҳәашьас иҟасҵарыз? Дасу дгыланы, иҟас­
ҵақәахьоу ҳәа ихала изҳәомызт. Аӡәы дҩагыланы абри абас
ҟаиҵахьеит ҳәа аибарҽхәара иалагар, акы, иԥшӡахомызт,
ҩбагьы, игәырҿыӷьгахон.
Акыр шықәса саргәаҟуан аформа аԥшаара. Аҵыхәтәан,
аԥсуаа ҳцәажәашьа иабзоураны, иазысԥшааит, сара сзыҳәан
иҿыцӡаз аформа. Аԥсуа хаҵа реиҳа изааигәоу ауаҩы, иаҳ­
ҳәап, иҷкәын дихцәажәозар, дшыбзиоу, иҟаиҵаз ҳәа иаахт­
ны ирҽхәара далагом, иҷкәын бзиарак ҟаиҵазар, иҟаиҵаз
иҳәоит, аха иҳәоит уамак акәымшәа, иааларҟәны. Сазхәыцит
аԥсуа абри иҟазшьа даҽакалагьы. Изааигәаӡоу ауаҩы
дизгәааҵәҟьаны дыҟазар? Уи иҟаиҵаз абзиарақәа имҳәар
амуазар, аха иҳәарц иҭахымзар? Ишԥаҟаиҵо усҟан? Абри
амҩа сықәланы сшазхәыцуаз, сазкылсит абри еиԥш. Нарҭаа
аӡәы ихаҵара иҳәоит даҽаӡәы, аха иҳәоит, дреигәырӷьаны
акәымкәа, аҵәы рхьишьырц. Изаҳауа еиликаауеит, зыӡбахә
иҳәо ауаҩы иҟаиҵаз ииашаҵәҟьаны ишхаҵароу, аха иа­
гьеиликаауеит, урҭ ахаҵарақәа иашьцәа пату шақәрымҵо.
Убасала иаарԥшхоит дара рхаҵарақәа, егьааԥшуеит реидым­
гыларагьы, адрамагьы иаиуит аконфлиқт.
Ҳәарада, даҽа шәҟәыҩҩык хшыҩзцарак иаҳа ахадара
наҭаны, аепос ихы иархәаны иҩыр илшоит даҽа ҩымҭак.
Убригьы Нарҭаа репос гәыцәс измоу ҩымҭахоит. Сара
еиҳарак сырзааҭгылеит абарҭ: ахуаадара, аиҵашьыцра, ажә­
лар ринтересқәа раҵкыс ахатәы интерес наҳаракны аргы­

444

лара, аӡәы иҟаиҵо аус бзиа аҵәы ахьшьра, апатуеиқәымҵара
уҳәа ирыхҟьауа.
Аԥсуаа ҳзыҳәан, ипроблема хадақәоу ируакхеит, аамҭа
иқәнаргылаз зҵаара духеит ҳҭоурых аҭҵаара, уи адырра.
Дызлыҵыз амилаҭ рҭоурых ззымдыруа ауаҩы, аинтеллигент
наӡа ҳәа акәым, акультура злоу, иааӡоу ҳәа узизҳәом, убасҟак
дуаҩыбжоуп. Ус анакәха, ҳдоуҳатә ҭоурых ашҟа ахьаԥшрагьы
ҳуалԥшьақәа ируакуп.
Латвиа, Иурмала, 1982

ЕИԤЫЛАЛАРОУП Ҩ-ИАШАК
Актәи алагамҭа
Ауаҩы иҩныҵҟатәи икультура шаҟа иҳараку, доуҳала
дахьынӡабеиоу иашәага-загақәоу ируакуп ихы дшазыҟоу.
Культура дуны иԥхьаӡоуп ауаҩы ихы алаф аналихуа, маҷк
иуморла ихы даназыҟоу. Ицәажәашьа арԥшӡоит, иналаршәҩаларшәны, ихгьы нҵәылихлар, ихы дахлафлар, насгьы
инаԥ­шуа анихлафуа, ианихыхәмаруа, дымгәаакәа, иаргьы
дры­лаччалар. Абри акәхап иаанаго ажәаԥҟагьы: «Иухыччо
урылачча». Аха, ҳәарада, алаф, аихыхәмарра уҳәа зегьы ҳәаакҳәаак рымоуп. Игәашәҭахьеит, реиҳа еизгәу, реиҳа еибаҭа­ху,
апатуеиқәҵара бзиа зыбжьоу роуп алаф еибызҳәауа.
Аԥсҭазаараҿ еиԥш, алитератураҿгьы, алафи аиумори иры­
моуп дара рхатә ҳәаақәа, рхатәы закәанқәа. Урҭ аҳәаақәа
ианыр­ҭыҵлак, ииасуеит агротеск ашҟа. Уи алитератураҿы,
аԥс­ҭазаараҿы алафи аиумори аҳәаақәа ианырҭыс, аиӷара ар­
ҵысуеит, ицәаԥҽыгахоит. Заӷәра зымпыҵҟьаз аҽыуаҩ ди­ҩы­
зана­тәуеит изҳәогьы. Аҽы иахьаҭаху дагоит, дагьарԥхашьоит.
Аҩбатәи алагамҭа
Асахьаркыратә рҿиамҭа, ишыжәдыруа, иамоуп ахатә иаша.
Аԥсҭазааратә иашеи асахьаркыратә иашеи анеиқәымшәо,

445

уимоу, ианеиҿагылогьы ҟалоит. Ҩымҭак ҳаԥхьаны ҳаналгалак, агәра ҳгоит, иҳанаҳәаз ииашаҵәҟьаны аԥсҭазаараҿ
ишыҟалаз, ҳхаҭақәагьы абри аҩыза ҳақәшәахьазар ауеит. Аха
ииашагәышьам, ирҵабыргым уи сахьаркырала, изалымҵит
асахьаркыратә ҩымҭа. Иҟалоит инарҳәы-аарҳәны, араҟа
ҳзыԥхьаз аԥсҭазаараҿ ҟалашьа амам, ихыҭҳәаауп, аха ҳгәы
иахәаны, ихшыҩрҵаганы ҳаԥхьеит, избанзар, сахьаркырала
ииашоуп анаҳҳәауа. Иреиӷьу аҩымҭа убри ауп иҳанаҳәо
сахьаркыралагьы ԥсҭазааралагьы ииашазар, урҭ аҩбагьы
алҩақи амцабзи реиԥш иузеицрымхуазар.
Ҳцәажәашьа хшыҩрҵагаха иахьыҟалаз азыҳәан, аԥхьаҩ
иҿаԥхьа аҭамзаара нышьҭаҵаны, ҳалацәажәап абарҭ ала­
гамҭақәа зхаҳҳәааз.
Салагарц сҭахуп аҿырԥштәы ала.
Усҟан ашкол сҭан. Аиҳабыратә классқәа рахь сҩеихьан.
Ашколаҿы ҳазхысуаз аамышьҭахьгьы, ԥсуа шәҟәыс иаасым­
ԥыхьашәоз самыԥхьакәа исаҩсыжьуамызт. Аԥсуа шәҟәқәа­
гьы усҟан уамак иаурацәахыз, иҵасхәым чыск иаҩызар­­­тәырц
иаҿын џьоукы. Шәҟәыҩҩцәақәак рҩымҭақәа ры­ԥ­хьа­ра
акәым, рыӡбахә аҳәараҵәҟьагьы уақәӡуан.
Ҳашнеиуаз, аӡыхь егьа иухәаҽыргьы, џьара ишхәыҵыҵуеиԥш, насыԥла, урҭ рыхьӡқәа алитература иазырхынҳәхеит.
Рҩымҭақәа ҵәахны измаз, имшәакәа ацәыргара иалагеит.
Акьыԥхь аҿгьы ицәырҵит. Алитература азыҳәан игәеиҵыхра
дуун уи. Арҵага шәҟәқәа ирнымызгьы ирылацәажәон, ҳаԥхьаларц иааганы иҳарҭон ҳарҵаҩцәа. Ашәҟәы абзиабара
инацлон ашәҟәыҩҩы дзықәшәаз, илахьынҵахаз ҳәа ҳарҵаҩы
иаҳзеиҭеиҳәоз, ибиографиа иҳазнарҵысуаз агәблыра.
Убас зыхьӡ-зыԥша ырхынҳәыз аԥсуа шәҟәыҩҩык иҩымҭа
ҳҵарц иҳадиҵеит ҳарҵаҩы. Ихаҭа ашкол данҭаз дахысуазаарын, иара ишидырҵәҟьоз иаҳзеиҭеиҳәон ҳаргьы.
Иаҳҵарц усҟан ҳарҵаҩы иҳадиҵаз аҩымҭа аҵкысгьы
хараӡа еиӷьқәаз, ҭоурыхлагьы ииашаз, сахьаркыралагьы
на­валашьа змамыз арҿиамҭа бзиаӡақәа имазаарын уи
ашә­ҟәыҩҩы, аха урҭ санрыԥхьа, ашкол саналга, саныҩеидасоуп. Уажәазы ҳарҵаҩы, бзиа ибаны, ишысҳәаз еиԥш,
иара ишидырҵаз еиԥш иаҳзеиҭеиҳәон аҩымҭа. Убри ауп

446

рыцҳарасгьы иҟалаз. Аиаша амацара акәымкәа, ахәахәагьы
иамазаап аестафета. Ауаҩы даныхәыҷу имцу иашоушәа
агәра иургар, аӡәык-ҩыџьак налшәар сыздыруам акәымзар,
аиҳараҩык, убри амц шрыцу мацара, ражәра инҭаргалоит. Уи
мацара акәындаз, рыԥсы ахьынӡаҭоу, убри амц, иашак еиԥш,
ауаа инарарҳәалоит. Аха урҭқәа анеилыскаа, ашьҭахь, акыр­
ӡа анҵоуп.
Ҳаԥсуа шәҟәыҩҩраҿы иреиӷьӡоу ҳашәҟәыҩҩцәа дуқәа
дреиуоуп зыӡбахә сымоу аҩымҭа аԥызҵаз, убри аҟнытә, ихьӡ
нҭкааны исҳәом. Аха аҩымҭа аламцәажәашьа амам, избан­зар,
уи ишьҭнахуа апроблема, излацәажәо азҵаара, алитерату­
ратә рҿиамҭа арамкақәа ирҭысуеит. Милаҭ зҵаароуп. Асеиԥш
иҟоу азҵаараҿы дыклассикзааит, акалам ҿыц иаашьҭызхыз
шәҟәыҩҩзааит, аиаша данавагыла, игха-ԥха мҳәакәа иааныжьлатәым. Уи иаанагом ихьӡ ҳҵәаӷәарц ҳашьҭоушәа. Иа­
ҳагьы дахьчоит. Ишԥааури, иреиӷьӡоу аҵәаҵлагьы иааҿало
аҵәақәа зегьы неибанеиԥшны иҟаԥшьуаркалеиуам, насгьы,
ҵәак ҽеины иҿамлеит ҳәа, аҵәаҵла зегьы зыԥсоу ланарҟәуам, бзамыҟәк иакәымзар, ашьапгьы аӡәгьы иҵиҟаауам.
Зыӡбахә сымоу аҩымҭа, имшәыцыз ҳахшыҩ қәыԥшқәа
изларанаҳәоз ала, гәаҟра дук иақәымшәаӡакәа акәзаап
аԥсуаа амҳаџьырра ишцаз. Ишыржьаз инаҵшьны иҳәар,
ижәлар дрыдгыланы, раӷацәа дрықәыӡбуеит ҳәа агәра ганы
иҟаз ҳарҵаҩы, ашәҟәы инапаҿы иаанкыланы даҳзаԥхьон:
«Шәара, ҳашьцәа ашьхаруаа, шәгәы иаҭахызар, бзиала
шәаабеит. Ҭырқәтәылан бзиарас иҟоу зегьы шәзыԥшуп,
џьанаҭ адунеи аҿы ижәбашт.Уи анаҩс, адгьыл иахьреиӷьӡоу
шәнаганы шәықәынҳархап, урҭ реиԥш адгьылқәа Ҭырқәтәыла ҵҩа змам ыҟоуп. Уа, ҳа ҳҿы, зегьы хәмарра-ччарада
гәхьаа уаҩы имамкәа, акы рыгӡамкәа ауп ауаа шынхо,
аҽадақәаҵәҟьагьы шьақарла ичоит, ҳҟабаққәа ракәзар,
урҭ рыԥҽыхақәа аӡы иаарҭатәо акамбашьқәа ӡаатәаланы
рыҽдырхьшәашәоит ашоура цәгьақәа раан. Убас ҳадгьылқәа
ирааӡоит ашәыр, ауҭраҭых уҳәа, абеиара зынӡа икажьӡоуп».
Абри ацыԥҵәаха ҳарҵаҩы данаԥхьалак, инацҵаны иҳаи­
ҳәон, амулацәа ирарҳәаз аԥсуаа агәра шыргаз, амшын
нырцә ассир ҳзыԥшызар, араҟа ҳзаангылом ҳәа илықәҵны

447

ишцаз. Абринахыс, ҳарҵаҩы далагон адинхаҵара ақәыӡбара.
Ажәакала, хьаада-баада акрыфарҭа ыҟоуп ҳәа зарҳәаз
ажәлар, (уаҩы иазгәеиҭаша, акрыфара акульт адунеихаан
измамыз, адгьыл кәаза, адгьыл барақьаҭ – Аԥсны ԥсадгьылс
измаз, аԥсы – адгьыл, аԥсы зыда ԥсыхәа амам адгьыл ҳәа
Аԥсадгьыл иахьӡызҵаз ажәлар), арахә реиԥш, еибаргәытәны,
еес, амшын инхибаҳәала ицеит.
Ашәҟәыҩҩы исеиҳәаз инацнаҵон сара схәыҷтәы фантазиа. Иқәҵны ицаз убарҭ ауаа аӷба рҭалашьеи, аџьыка ан­
рырҭо, аџьмақәа аеҳәа ранибагәалашьеи уамашәа еиԥшны
акәын ишызбоз.
Абас иаармарианы иҟалеит, аҳәеит, убри аҩымҭа, амҳаџьыраа рықәҵшьа. Ашәҟәыҩҩы наҟ далацәажәон урҭ аӷба
ианҭала изықәшәаз арыцҳарақәа, агәаҟрақәа. Иара итәала,
аԥхьаҩ даараӡа ирыцҳаишьар акәын урҭ. Ииашаҵәҟьаны,
амшын рхылашьа, рықәҵшьа шыҟалаз ҳәа ииҳәоз уамыԥхьакәа, ианықәҵ инаркны изықәшәаз налкааны уаԥхьар,
арыцҳашьара мацара акәым, гәаҵәа зызҭоу, инеимаҭәаны
дарҵәыуарын.
Ашәҟәыҩҩы ихаҭа ишиҭахӡамыз, агәаҟра дуӡӡа иашамкәа иааирԥшит. Ишиҭахӡамыз зысҳәаз уи ауп, иара ианиааз,
аҭоурыхҭҵаара, аҭоурыхдырра даараӡа илаҟәын. Са­хьаркыратә баҩхатәратә цәалашәарала, интуициала, нас­гьы
афырхацәа рҟазшьақәа рыла, аиаша аԥшаара иҽазимшәеит.
Иалҵызеи? Шәыԥсадгьыл аҵкыс иахьеиӷьу аҭыԥ ыҟоуп
ҳәа аншәарҳәа зыԥсадгьыл казыжьыз, амшын агәҭан азҩа
ҿкы ахьшәылалаз, шәзықәшәаз арыцҳарақәа раҵкыс
еицәоу­­гьы шәықәнагоит, сҳәон ари аҩымҭа афырхацәа
рзыҳәан. Ирыцҳасшьоз ҩыџьа заҵәык ракәын. Ан мчымхеи
уи илымпыҵаԥсыз асабии. Амаалықь рыцҳа, аҩеидасха
ирымҭеит, дзыхшаз абзамыҟәқәа. Егьи, данԥслак, игәы иқә­
рыԥсарц уаԥсҵәык анышәнап згоз аҭаҳмада, убри анышәнапгьы даԥсамызт.
Аурок аан, аҩымҭа егьа инеиҵыхны ҳалацәажәаргьы,
уеизгьы-уеизгьы ихҳаркәшар акәын ахшыҩҵак хада ала:
аԥсуаа жьаны иргеит амшын нырцәҟа. Ицәаԥҽыгаз ари
атеориа, аԥсыуак иаҳасабала, иара суаҩыбжанатәуан. Милаҭс

448

сзеиуоу ажәлар, ақьафураз зыԥсадгьыл казыжьуа, иахьеиӷьу
рбар, иқәҵны ицауа џьоукы ракәны иснарбон.
Аҩымҭа исанаҳәоз шхасҵозгьы,гәыҩбарак сызнарҵысуан,
схазы алкаагьы ҟасҵон: «Абарҭ, иқәҵны ицаз, ахәылакқәа,
џьанаҭ дгьылуп амшын нырцә ҳәа зыӡбахә рарҳәаз ад­
гьыл аҿы ицаны иаахьаз, зыблала избахьаз, дара зыгәра
ргашаз уаҳа аӡәы даарықәымшәаӡеи, аҭыҩра иҭакызма?»
Аҭаҳмадцәа иҳарҳәоз ажәабжьқәеи асахьаркыратә литератураҿы ҳзыԥхьози рыла акәӡан ҳара усҟан ҳҭоурых злаа­
дыруаз. Еиқәшәомызт дара убарҭ аҩба заҵәыкгьы. Амҳа­
џьырра азыҳәан аԥсҭазаараҿ исаҳақәоз зынӡаск даҽакын.
Ҳара ҳаҩнаҭаҿгьы уи иазкыз ажәабжьқәа рацәан. Сабду, саб
иаб амҳаџьырра дагахьан. Аҭара ақыҭан иҳажәлантәыз ҭӡы
заҵәыкгьы аанымхеит. Рынхара-рынҵыра ықәыццы­шәаа
иа­ныр­блы, иршьуаз аныршь, иқәцаны икарцоз атҟәацәа
дры­­лацаланы, дышқәыԥшӡаз, амҳаџьырра дшагақәаз,
уаҟа дахьнанагаз дзықәшәаз, даныҩеидас дыбналаны
иаашьа­хаз, дахьааиз идгьыл дшахырбааз уҳәа сабду
ихааныз атаҳмад­­цәа ирҳәоз ажәабжьқәа ҵыхәаԥҵәара
рымамызт. Урҭ зегьы араҟа иабаҭаху. Ашәҟәаҿы сзыԥхьози
аԥсҭазаараҿы исаҳауази абас, мши-ҵхи еиԥшу аҳа,
ишеиԥшымызгьы, зегьакакәын ашәҟәы иаҳәоз иаҳа агәра
згон. Акыр саныҩеидасоуп ианеилыскаа, ауаҩы ицәажәараҿ
еиԥш, акьыԥхь аҿгьы амц иҳәар шалшауа. (Усҟан акьыԥхь
ианылоз зегьы иашаз џьысшьон.)
Аԥсуаа жьаны амшын нырцәҟа иргеит ҳәа атеориа цәа­
ԥ­­ҽыга иахылҵыз арҿиамҭа, сыгага еиԥш, сахьцалак исышь­
ҭан. Сҩеидасцыԥхьаӡа, ԥаса амҳаџьыраа рзыҳәан уи исна­
ҭоз агәаӷ, уажәы иааҳәуан ирԥхашьагаха. Ааи, уаанӡа урҭ
срызгәаауан, уажәы иԥхасшьо салагеит. Ауаҩы дзыхшаз,
иаб наԥхара бааԥсык ҟаиҵазар, ишиаҳауа, абри ауаҩ ди­
ԥоуп анырҳәалак, ишицәымыӷхо еиԥш, иԥхасшьон, ишсаҳауа амҳаџьыраа рыӡбахә иалацәажәар. Ҵаны, иҟан даҽа
сахьаркыратә ҩымҭак, уи иаҿагылоз, аха иахьынӡаҿагылоз
инагӡаны еилкааны исымамызт акәымзар. Уи ажәеинраа­
лала иҩын. Ашәа ианҵангьы ирҳәон. Саргьы ҿырҳәала
исҵеит. Аб­ри ажәеинраала хәыҷы уазхәыцыр, роман дук

449

аҟара уанаҳәоит. Амала, инагӡаны еилукаарц азыҳәан,
акырӡа уазыҟаҵазароуп. Аҭоурых адыррала уазыҟаҵамзар,
еилкаашьа узаҭом, иаҳҳәап, абри ацәаҳәа: «Аԥша анырзас
ӷәӷәалашәа, ртәыла хәыҷы рымнахырц...» Иаанагозеи,
исахьаркны, поезиа бызшәала абраҟа иҳәоу? Изакә
ԥшоузеи ирзасыз? Ирымазкыда ртәыла? Аҵаҩцәа ҳакәым,
шамахамзар, арҵа­ҩцәа рзыҳәангьы ԥшаа­шьа амамызт арҭ
азҵаарақәа рҭак ҟазҵашаз алитература. Ишысҳәаз еиԥш,
иҟан акызаҵәык, аҭаҳмадацәа ражәабжьқәа. Аа, абас­шәақәа.
Саби иареи шцәажәоз, уахык, амхаџьыраа рзыҳәан абас
ҿааиҭит ажәабжьҳәаҩ ду Кәыҵниа Таииа: «Амҳаџьыраа
гәаҟқәа, хьчак иҩызоуп ирыхьыз. Хьчак ацә­ҳәыра дықәнакит.
Аурҭ бааԥс ҵысит. Длаҳәит. Ихы ахьи­гара изымдыруа, дгәаҟуа
ацәҳәыра дықәхеит. Ииулак, ҭыҩрак иԥшаан, иҽҭаижьит.
Аҭыҩра мышәтәарҭазаарын, алахьцәгьа, дылкагәа амшә
дафеит». Итрагикомедиоу аб­ри ажәабжь сгәаладыршәон,
апоет ицәаҳәақәа. Араҟа, Аԥсны ахьҭа, аҵаа аныцәгьаха,
аԥша ӷәӷәалашәа ианас, илықәҵны, иаҳа иахьыԥхарроу
атәылахь ишцоз, амҩан амшын цәгьахеит. Ԥыҭҩык ҭахеит,
иаанхаз амшын илырны, рхы ахьынахоз ицеит. Сара сзыҳәан
уаҳа акгьы рҳәомызт: «Аԥша анырзас ӷәӷәалашәа...» Акгьы
рҳәомызт, избанзар, ишысҳәаз еиԥш, ажәеинраала исанаҳәоз
аҭоурых адыррала ишьақәырӷәӷәамызт. Аҭоурых адырра ҳара
ҳалахәдан. Арахь ииашамыз аҭоурыхтә информациа ҳнаҭон
асахьаркыратә литература. Уи аиааира ус имариамызт.
Ицәырҵыр акәын уи иаҿагылашаз, ихзырбгалашаз даҽа
сахьаркыратә ҩымҭак.
Егьцәырҵит.
Ажәабжьын. Иахьӡын «Агәаҟашәа». Аригьы ҩуижьҭеи
акырҵуазаарын, аха аамҭала аԥхьаҩцәа ирцәыҵәахны иҟан,
изҩыз ихьӡ аҳәара ахьыҟамлоз иахҟьаны. Акырӡа шықәса
ҵхьаны, уажәааигәа еиҭах абри ажәабжь санаԥхьа, аҳәоуқәа
гәылыршәаны рышьақәгылашьеи, рыркьаҿшьеи, еилыхха
аҩышьеи, адәахьала «уахьынагәыдԥшыло» иажәабжь ласушәа, арахь, аҩныҵҟа иаӷроу атрагедиеи рыла уҳәа, ҳаԥсуа
шәҟәыҩҩы иҩышьа даараӡа исгәаланаршәеит Хемингуеи
истиль. Америкатәи ашәҟәыҩҩы заа иҩхьаны, ҳтәылаҿы

450

еиҭаргахьаны, нас аԥсуа шәҟәыҩҩы иажәабжь аԥиҵазҭгьы,
хымԥада, ҳакритикцәақәак, Хемингуеи диҿыԥшны иҩит ҳәа
наҳарҳәон. Изхысҳәаауа, убас зегь рыла ҟазара дула иҩуп
абри ажәабжь. Араҟа еилагам аҭоурыхтә иаша, ирҵабыргуп
сахьаркыралагьы. Дегьырзымжьеит, амҳаџьырра игәаԥхангьы дымцеит ажәабжь аперсонаж. Амшын данху, данааԥшлак, ибылны, иццышәноуп ишибауа имч мырхакәа дзылганы
дыргаз ишьха қыҭа.
Абри аҩымҭа инашьҭарххны иҭыҵит даҽакгьы. Уи иахьӡуп «Сара схәышҭаара». Ари апоема зҩыз, Анцәа иумҳәан,
аха убри ада имыҩӡаргьы, дышәҟәыҩҩы дуӡӡаны, ижәлар
дырҿахәҳәаҩны наӡаӡа даанхон. Ашьҭахь, акыр ҵхьаны,
еилыскааит, изҩыз, ҳҩыратә культура ахәышҭаара еихәлазкыз, зыҽны икалам аашьҭихыз инаркны, инаимпыҵшәаанӡа,
аиаша мҩа дшаныз. Еилыскааит ҳашәҟәыҩҩцәақәак реиԥш,
иахьа ус ирзеиӷьзар акы ҳәауа, уаҵәы даҽакы рзеиӷьзар,
даҽакы ҳәауа, ашәиаҟ-ԥсыӡ еиԥш инаҳәы-ааҳәқәоз дшыр­
ҩызамыз. Иԥсҭазаара зегьы иашарала ишымҩаԥысыз еиԥш,
аиаша ҵаҵӷәыс иаман ипоемагьы. Ихҵәаны Ҭырқәтәылаҟа
ицарц разҳәаз афицар абар иаҭаикуа ашәҟәыҩҩы иаб:
– Дад, абра ҳахьыҟоу ҳара ҳзы даара ибзиоуп,
– Ҳаԥхоуп, ҳабзазоуп, ҳӡышом ҳара абра,
Абарҭқәа ҳнаҭоит ҳхәышҭаара.
Иаҳҭахым хәышҭаарак даҽаџьара ҳара,
Иаҳҭахым ҳара!
– Ишәысҭоит сара ҿҳәарас сааҭбжак!
– Ҳазцом!
Нас афицар инарӷәӷәаӡаны
Инаиргеит ибжьы:
– Ижәблы аҩнқәа!
Асқьарқәа, амцабз зкыз ацәашьқәа
Рыма иназыҵҟьеит ахыбра.
Аха саб убра
Зназы имшьҭит асқьар убрахь...
Ашәақь шьхәа ихы инаадырхан, дынкаҳаит убра.

451

Уаҩы еиликаартә, еиӷьны ҳәашьа амам. Ашьҭа збази
ахаҭа збази еимаркуан ҳәа, нас иабааигеи ҳаамҭазтәи аԥсуа
шәҟәыҩҩык истатиаҿы ҳзыԥхьаз абарҭ реиԥш иҟоу ацәаҳәақәа: «...Амц ишыржьаз анеилыркаа, Гәлиа иҭаацәа маӡа­
ла рыԥсадгьыл ахь ихынҳәит». Гәлиа иани иаби дырхаанны,
ирыҿцәажәаз ҳәа аӡәгьы дҳаздыруам, иара, Дырмит ду
ихаҭа, џьаргьы имҳәеит сани саби жьаны иргеит ҳәа, нас
ҳара ҳҩагыланы, иахьеиӷьу ыҟоуп ҳәа нароуҳәар, иужьар,
зыԥсадгьыл кажьны ицоз ани аби дырхылҵит ҳәа изаҳҳәар,
пату абанӡаиқәаҳҵеи ҳлитература ашьаҭаркҩы?
Ажәакала, иклассикатә рҿиамҭахаз ажәеинраала «Амҳаџьыраа ргарашәеи», игәыҭшьаагоу ажәабжь ссир «Агәаҟашәеи», аԥсҭазааратә иашеи асахьаркыратә иашеи еиқәы­
р­шәаны рааирбраҿы, зеиуа хкы ҳлитератураҿы имаҷӡоу
апоема «Сара схәышҭаареи» ирҳәақәози, аклассаҿы, гәыблрала ҳарҵаҩы иаҳзеиҭеиҳәоз аҩымҭа иаҳнарҵози еиҿагы­
лон. Ишеиқәымшәоз аҟара акәын ҳара иаабоз. Ҭоурыхла иаҳа
ииашаз иарбаныз ҳдыруан ҳәа шәасҳәар, шәызжьеит. Акы­
заҵәык, арҭ, ашьҭахь ҳзыԥхьақәаз, иаҳа излаҳгәаԥхоз, уаҟа
аԥсуаа уаҩы ижьомызт. Амчымхара иақәшәаны иаарԥшын.
Уи зынӡаск даҽакын. Аҟармаҵыс уазгәаар ҟалома, иаҳҳәап,
алаҳәа аҵкыс узымиааизеи ҳәа. Узызгәааша аҟармаҵыс
хәыҷы зҽақәзыжьыз алаҳәоуп. Ажәакала, аҵыхәтәан
ицәырҵуа иалагаз аҩымҭақәа рҿы схылҵшьҭра зынӡаск
даҽакала иаарԥшын.
Аԥсуаа иҳазкыз ҭоурых бӷьыцк самыԥхьацызт.
Ауаҩы шаҟа дарӷаруазеи, шаҟа икультура бжанатәуа­
зеи иҭоурых анизымдыруа. Аҭоурых адырреи Аԥсадгьыл
абзиаба­реи еимадоуп, ишеимадоу еиԥш адгьыл аԥсылареи
иҿало ашәыри. Даҳзааӡараны ҳаҟаӡам апатриот иаша, уи
иаҳмырҵакәа ижәлари иԥсадгьыли рҭоурых. Ажәытәра шаҟа иудыруа, убасҟак еилукаауеит аҿатәра, аҿатәра шаҟа
еилукаауа, убасҟак иузымариахоит изыԥсоу адырра, ахә
ашьара. Ужәлар рҭоурых узымдыруазар, ашәҟәыҩҩы ихы
иҭҳәааны иаԥиҵаз асахьаркыратә ҩымҭа акәым, ибжамҽамноуп ишеилукаауа афольклоргьы. Ԥшькьаҿ-иԥа Манчеи
Кьахь Ҳаџьараҭи реиԥш иҟаз жәлар рфырхацәа ирыхҳәаау

452

аҳәамҭақәеи аҭоурыхтә-фырхаҵаратә легендақәеи ракәым,
иахьынӡахәҭоу иузеилкаауам алакәқәаҵәҟьагьы. Аҭоурых
бзианы иҭҵааны, нас алакәқәа ҳрыԥхьо ҳҿааҳхар, араҟа
иаҳәо лакәӡамзаап ҳәа ахьаҳҳәақәаша рацәаны иаҳԥылоит.
Ус акәымкәа, аҭоурых узымдыруазар, аҭоурыхтә фақт иахылҵыз асиужетқәа, аиҿырԥшрақәа, ажәақәа, ихҭҳәаау
лакәк еиԥшоуп ишҳаҳауа. Иаҳҳәап, ҳаныхәыҷыз шаҟантә
иҳаҳахьаз: «Шьап цәы, нап цәы, ахьуардын дақәтәоуп,
шьапеибга напеибга ауаргьала дақәтәоуп» – ҳәа лассылассы иахьеиҭарҳәауа алакә ссир. Ауаҩы ишьапы цәышьа
шамам еиԥш, ахьуардынгьы ақәтәашьа умам, избанзар иҟам
ус еиԥш. Лакәуп, уаҳа акгьы. Ус сгәы иаанагон. Аха, абар,
уамак ҵуам, аҭоурыхҭҵааҩцәа иаадырԥшит, аԥсуаа ажәы­
тәан ииашаҵәҟьаны ахьуардын шрымаз.
Ауразоуроу ихьӡыркын. Сахьаҭыхҩыкгьы убри ауардын
асахьа ҭиххьан, ибахьан. Ахьы иахьалхыз мацара акәым
иџьоушьаша, ҿык-бзык иазымҳәо иҟазаратә рҿиамҭан уи.
Ашьҭахь иӡит. Аамҭа аӡыхәашь-цәқәырԥара иалаӡит. Ирҭима, қәылаҩцәақәак иргама, ирӷьычма, Анцәа идырп иахьагаз. Алегенда излаҳәо ала, иагеит Англиаҟа.
Шаҟа лакә алагозеи: «Аҳ иԥа», «Аҳ иԥҳа», «Аԥсҳа», – ҳәа.
Ирыҵаҵәахузеи абарҭ ажәақәа, насгьы иарбан аамҭоу ианиз?
Ихыҭҳәаау лакә ажәақәоума, мамзаргьы аиашара иагәылҵу?
Уажәааигәа академик И. Џьавахишьвили иусумҭақәа 4-тәи
атом аҟны саԥхьеит: «Около 992 года было написано также
ныне утерянное сочинение “Цховреба абхазта” (“Жизнь
и история абхазов”), которое принадлежит перу царя
Баграта III и заключает в себе историю 22-х царей» – ҳәа.
Цқьа ҳазхәыцып. Ҩажәиҩы­џьаҩык аԥсуа ҳәынҭқарцәа
ҟалахьазаарын. Ҳҭоурых афа­ль­сификаторцәақәак ахьӡ
ҿыцқәа азырԥшаарц иашь­ҭоуп Аԥсуа ҳәынҭқарра, аха егьа
азырыӡбаргьы, аиаша еилага­шьа амам. Ҩажәи ҩыџьаҩык
аҳәынҭқарцәа зхагылахьаз аҳәынҭқарра шаҟа шықәса иҟаз
шәара шәазхәыц. Иҵуазеи уиаахыс? Зқьы шықәса рҟынӡа.
Ус анакәха, аҳ иԥа, аҳ иԥҳа, аԥсҳа ҳәа алакә иаҳәо ажәақәа
иашаҵәҟьазаап. Ианбаии арҭ ажәақәа? Зқьы шықәса
инареиҳаны уажәаԥхьа.

453

Аҭоурых узымдыруазар, иузеилкаауам, баша иажәа ҭацәхоит, уимоу, аԥышәырччара уздырҵысыр ҟалоит абарҭ реиԥш
иҟоу ажәаԥҟақәа: «Аԥсны ҟьаҟьа дуӡӡа», «Амшын ахықәан,
ацгәы аҩны ахыб инықәлар, иааҟәымҵӡакәа ашьханӡа ицон,
убасҟак ирацәаҩны еиланхон аԥсуаа» – уҳәа реиԥш иҟақәоу.
Аха ибзианы иудыруазар Аԥсуа ҳәынҭқарра аҳәаақәа
ахьынӡаҟаз, иудыруазар, изныкымкәа-иҩынтәымкәа аимпериа дуӡӡақәа Аԥсны ишақәлахьоу, усҟан арҭ ажәаԥҟақәа
угәы-уԥсы иранаҳәо рацәахоит.
Зԥа дымԥсыц уԥа диумырҵәуан рҳәоит ҵарада иҟәышыз
ажәытәуаа. Егьырҭ аҭоурыхтә мыҟәмабарақәа ҳарҟәаҵыр­гьы,
амҳаџьырра мацара аангьы аԥсуаа зықәшәаз иақәымшәац,
ҳгәырҩа аилкаара ицәуадаҩхоит, убасҟак игәырҩа дууп
убри.
Аԥсуаа ҳаиԥшҵәҟьа, асулҭан иимпериа ахлымӡаах иақәнаршәахьеит аерманцәа. Рыжәлар ҵҩа рымамкәа ирҟәаҟәеит,
иаанхаз аӡәырҩы иахьа уажәгьы иԥсаҟьаны атәым тәылақәа
ирылаԥсоуп. Аха аерманцәа аԥсуаа ҳаҵкыс лахьынҵа бзиас
ироуз, ианамуӡахгьы, изыниаз еиҭазҳәашаз, ашәаџьҳәаҩ­­цәа
роуит, Ҭырқәтәыла имҩаԥнагоз агеноцидтә политика шәҟәыбыӷьшәыла ишьҭыхны еиқәдырхеит. Еиқәдырхеит ԥхьаҟатәи
абиԥареи адунеи ажәларқәеи ираҳартә. Ҳарҭ, аԥсуаа, ҳхы
ашәаџьҳәаҩра ҳзазымуит, ҳхатәы бызшәала ашәҟәыҩҩцәа
ахьҳамамыз иахҟьаны. Иаҳдыруа амаҷгьы злаадыруа атәым­
уаа ранҵамҭақәа рылоуп. Амҩасҩы, ҳаамҭазтәи еиҿырԥш­
рала иуҳәозар, адәыӷба дақәтәаны ииасны ицаз диҩы­зоуп.
Наԥшыхақә ауп зегьы шибауа. Убас имҩасны ицаз ныҟәаҩык
излеиҳәауала, амҳаџьырра ианашыкьымҭаз, агаҿан ишьны
икажьыз аԥсцәа рыфҩы ианықәнамыргыла, абзацәа ықәҵны
ашьхаҟа ицеит. Уажәшьҭа шәазхәыц, уи ашьаарҵәыра аҩныҵ­
ҟа иалагылаз, иалахәыз, аха еиқәхаз аԥсыуак ианҵамҭақәа
ыҟазҭгьы иҳарҳәауаз. Џьанаҭ дгьылахь ҳцоит ҳәа рхала, аӷ­
ба иҭеибаҳәа иқәҵны ицозҭгьы, ишьны аҟәара иқәыжьны
ишԥаибоз амҩасҩы?
Анаҟә анхыҵлак, аиҩхаа ахьынӡаҵаулоу шааԥшуа еиԥш,
аамҭақәа аныманшәалаха, ҳҭоурых иаҳа-иаҳа иааԥшуа ианалага, амҳаџьырра зыхҟьаз, ишыҟалақәаз ккаӡа иааԥшит.

454

Аԥсны Урыстәыла иадлаанӡа изныкымкәа иахаԥахьан
аколонистцәа.
Ҳара ҳашықәсԥхьаӡара ҟалаанӡа, амшын мыжда иӡыхнагеит абырзенцәа. Уажәы Аҟәа ахьыҟоу аҭыԥаны урҭ иҟарҵеит
ақалақь. Дара рықалақь. Иахьӡырҵеит Диоскуриада ҳәа.
Абарҭ рышьҭахь амшын иӡыхнагеит аурымцәа. Урҭ Диос­ку­
риада ахьӡ рыԥсахит Себастополис ҳәа. Аурымцәа анықә­ца­
ха, аԥсуа жәларшьҭрақәа (племиақәа) еидҵаны, еиҿкаахеит
Аԥсуа ҳәынҭқарра. Уи анхыбгала, ҳажәҩа еибыҭаны ҳҟа­лар,
ақәылаҩцәагьы рымч ҳақәхарым ҳәа Аԥсни Қырҭтәылеи
рҽеи­дырҵеит. Зегьакоуп ақәылаҩцәа ирмыхәеит. Қырҭтәыла
иахаԥеит зны аџьамцәа, нас – арабцәа. Аԥсны импыҵеихалеит аҭырқәа. Уи аԥсуааи ргәыларатәи ажәларшьҭрақәеи
еичирчон, аҳәаҭыхла еижәиҵон. Дырмит ду иҳәан еиԥш,
рнибарҵәара иалачон. Кавказ иқәынхо ажәларқәа реигәыдҵараҿы, аиӷарара рыбжьаҵараҿы, аҭырқәа имҩаԥигоз апол­
итика, иахьа уажәраанӡагь аҵарауаа цқьа иҭырымҵаац.
Ҳаамҭазы америкатәи аимпериализм Африкатәи аҳәынҭқарра маҷқәа дара-дара шеибанаршьуа еиԥшҵәҟьа, асулҭан
иимпериа аан Кавказтәи ажәларқәа аиӷарара рыбжьеиҵон
аҭырқәа. Убри аамышьҭахьгьы, Аԥсны зыршьабоз иаиуан даҽакгьы. Ауаа ӷьычны рыҭира. Ирҭиуадаз? Ахәыҷқәа. Шаҟаҩ
рҭиуаз хыԥхьаӡара амамызт. Абга ааӡаны излыҵыз абгақәа
ианрыжәырҵо еиԥш, Кавказтәи ажәларқәа рҵеицәа ааӡаны,
нас, иаарҳәны, дара, зшьа иалҵыз ажәларқәа ирыжәырҵон.
Урҭ, аныда-абыда иааӡаз аианичарцәа, ишыхәыҷыз ауаҩы
игәаӷ ддыркуан. Иԥсылман фанатикцәан.
Адәахьтәи аӷацәа рымацара ракәмызт Аԥсны иацрыхоз,
иахыкәласуа, аԥашәқәа ҵзырҩаауаз. Ахуаадара иахҟьаны,
уи иара аҩныҵҟагьы иаӷран ахырҵәагақәа, ишьаҭарӡгаз
аҵас бааԥсқәа. Ҳарҭ ҳамҵаныҳәауа, ақьырсианцәа Абиблиа
шрымоу еиԥш, ҳауаҩра зыхьчо, ҳмилаҭтә хаҿра еиқәзырхо
аламыс ҳәа «нцәахәык» ҳамоуп. Абри «анцәахәы» абзиара­
қәа реиԥш, ҳаҿиараҿы иаҳԥырхагахаз ацәгьарақәагьы ра­
цәаны иалагәышьоуп. Убарҭ раԥхьа игылоуп ашьоура.
Ҩажәак еихысҳәаалоит. Аҭара аганахьала Кәыдры ахықә
унықәгыланы Аҟәаҟа уааԥшыр, Шаумиановка ҳәа ашь­ҭахь
изыхьӡырҵаз ақыҭа, ҵаҟа, лбаанӡа, ҩадахьы, ахәы уахьын­

455

хыҵуанӡа, ашьхаҟа аганахьала, Наа Амыҟәреи Аҩыраӡареи
наҵанакуа, Маршьанаа Рхәы ҳәа иашьҭан ажәытәан. Убри ақы­
ҭа азыҳәан аҭаҳмадцәа иахьа-уажәгьы Маршьанк днымха­ӡо,
изгазеи ҳәа уразҵаар: «Иқәибамхи!» – ҳәа, иааркьаҿны, ажәак
ала аҭак ҟарҵоит. Ашьа рыдхалар зымуаз, уаацәгьақәак ра­­
кәын ҳәа, идырҽхәо џьшьаны, инацызҵогьы дубап. Дали Ҵа­
ба­ли иҭанхоз Маршьанаа анықәибахуаз арҭгьы аланагалама,
урҭ рықәибахра ажәлар ргәалашәараҿ иаҳа иаанхама, иша­
кәхалак, Маршьанаа Рхәы иқәынхоз рықәибахра атәы уамак
ирзымдырӡо, арахь қыҭак уаҩ днымхаӡо, ианеибарԥсуаз
еибарԥсит, иаанхаз хибарҵәеит. Уи жәлак, уи қыҭак аҿы. Ус
шаҟаџьара. Абри акы. Ҩбагьы, уаҩы иџьаишьаратә иҟоуп,
ҳара ҳаҟара анҵәара иақәшәахьоу амилаҭ рҿы ахшара,
аҵеи икульт ахьыҟам. Уажәгьы инханы иҟоуп, аха ажәытәан
хыԥашьа амамызт. Арԥыс ԥҳәыс дааигар акәын шықәса
30–35 рҿы даннеилак. Ари ақәраҿы, шамахамзар, уаҩы
ибзиабара иины, игәаҵа ҭыблааны, ихьшәашәаны далгахьеит.
Ԥҳәыс даагатәуп ҳәа дхәыцны, уалҵас аӡәы дааимгозар,
бзиабара ҳәа дзырхагаша уамак егьимам, насгьы ихшаз
иааӡаанӡа иара дажәуан. Аҵкыс еицәоу, иахьагьы инханы
иҟоу, ишьаҭарӡгоу «ламысуп» ахшара дызмам аҭаацәа реилымҵра. Ҳәарада, ԥсабарала дҟалоит ахшара дызмоуа, ҳа­
ра уи иаҽԥнаҳҳәом, аха иаҽԥныҳәара азин ҳамоуп аӡәгьы
дахьимааӡо. Ахшара дызмоуа, аӡәгьы дзааӡарцгьы зҭахым,
дыԥҳәысыз, дхаҵаз, уи ауаҩ сыԥсы ҭанаҵы, схазы сыҟаз ҳәа
ихәыцуа, аегоист иоуп. Асаби дганы иааӡара – аҳәынҭқа­рра
зыдгыло усуп. Ирааӡашагьы дрырҭоит, амаӡагьы рҵәахуеит.
Ахшарадара аҳәынҭқарра ақәыӡбуеит, ахшара рацәара –
аҳәынҭқарра адгылауеит, иацхраауеит. Амшын анқашьха
аԥсуа амҳаҵә имоуит ҳәа, абасҟак ҳажәлар реизҳаразы
аҭагылазаашьа бзиа аныҟоу аамҭазы, ҳара убри ахархәашьа
ҳзақәымшәозеи? Иҟоуп ажәларқәа, иаҳҳәап, ауаҩы иаҳәшьа
хаҵа дцеит, дахьнеиз ахшара дылмоуит ҩба-хԥа шықәса.
Лашьцәа нкылсны, рымаҳә иарҳәоит, ҳаҳәшьа дыргьежьны
аҩныҟа дҳаҭ, уара уҵыхәтәы лырӡыр ҳҭахым, уара ҽаӡәы
даага ҳәа. Лара илхаразар ахшара дахьырмоуа, егьа бзиа
дибагәышьозаргьы, ашьаҭамырӡга аҵеи иоура, ибзиабара

456

аҵкыс инаҳаракны иргыланы, раҳәшьа дриҭагәышьоиг. Ҳара
ҳҿы хшара дылмоузаргьы, аӡәгьы длааӡарц лҭахымзаргьы,
раҳәшьа заҵа дыргьежьны дрымгара, дкаижьыр, рымаҳә
ӷацәгьас дышьҭырхуеит.
Ҳаҿиара шаҟа иаԥырхагоузеи, иаҳҳәап, ҳгәыжәла џьбарара иахҟьаны, ауаҩы иԥсра иахырҟьацәаны агәныгареи,
инахырҟьацәаны ашәы ашәҵареи. Ҳәарада, гәаҵәа зыӷроу,
игәнызымго дызусҭада аҭынха иԥсра, аха убригьы хынкылашьак амазароуп. Аира зшаз аԥсрагьы ишеит анаҳҳәа,
аира ҽынкыларала ҳшеигәырӷьо, уимоу, ҳгәырӷьара мыцхәцәак ишааҳмырԥшуа еиԥш, хырԥашьа змам, аԥсрагьы мыцхәы аҿхагахара аҭахымзар ҟалап, избанзар аԥсҭазаараҿ
иҟалалоит аԥсра аҵкысгьы еицәоу данақәшәо ауаҩы. Шықәсыла инеиԥынкыланы ашәы аныҟәгара ҵас бааԥсны
ишҳамаз, уи акажьра ацымхәрас, уажәы инацлеит аԥсы
ипатреҭ ргәаҿы акыдҵареи, зыбаҩ зтәым аԥҳәысгьы ашәы
лышәҵареи. Арҭ ҩ-ҵаск аԥсуаа иҳамамызт ажәытәан.
Абааԥс, срыцҳашьа рҳәошәа џьоукы-џьоук апатреҭқәа раԥ­
хьа икыдҵаны идәықәуп, иаарԥылогьы ргәы бжьыхуа. Иаԥ­
суа ҵасума уи? Иҵасым ҳәа, зцәазтәым аԥҳәыс, егьа лҭынха
гәакьа дыԥсызаргьы, ашәы лшәырҵомызт. Медицинала шаҟа ииашоу ҵасыз абри.
Иҟоуп аҳәсақәа, ашәы шыршәу мацара зыԥсҭазаара
абжеи­ҳарак зегьы мҩасуа. Неихарқәа змам аҭаҳмада дыԥсыргьы – инеиԥынкыланы шықәсык – ашәы, агәлымҵәах дыԥсыргьы – ашәы, агәакьа дыԥсыргьы – ашәы, ауа-иуа кьынтыжә
маҟа дыԥсыргьы – ашәы... Милаҭтә цәа шәҵатәхарц егьагым
агәкажьга аԥшшәхәы змоу абри амаҭәа. Инахырҟьацәаны
ашәы аныҟәгара, изшәу лымацара лакәӡам изусу. Уи аԥырхага
бааԥс рзылуеит иаалԥыло, лыкәша-мыкәша иааҟоу зегьы.
Уи иаанагом, ауаҩы дыԥсыр ҳамгәырҩароуп, ашәы мышкы
ишьҭаҳамхыроуп ҳәа сҳәошәа, сара сызҿу ахырҟьацәароуп.
Ахырҟьацәара ажәытәангьы иҟан, уажәгьы иҟагәышьоуп.
Аизҳараҿы, аҿиараҿы ари даараӡа иԥырхага дууп.
Абасала, адәахьынтә иаауаз, қәыларала инахыкәласуаз
аӷацәа раамышьҭахьгьы, аҩныҵҟатәи амҽеирақәакгьы ашьапы ишықәнаҟьауаз, аӡыблара ишалаз, аҭоурых мыҟәмаба-

457

рақәа иргәылсны иааит Аԥсны азеижәтәи ашәышықәсанӡа.
Абри ашәышықәса маҷк иаҳа иазааҭгылатәуп, избанзар,
убасҟан Аԥсны бжьымҩак ахьеихагылоу инеиз аныҟәаҩ
иҩызахеит. Иреиӷьыз аԥсуаа рҵеицәа ахәыцра иалагеит
рыԥсадгьыл еиқәырхашьас иамоузеи ҳәа. Иамазкуаз ра­
цәаҩхеит, арахь мҩа заҵәык акәын иҟаз – Урыстәыла
адлара. Абри аҭоурыхтә хҭыс дуӡӡа ҳалацәажәаанӡа, еиҭах
ҳанхьаҵып ҳашьҭахьҟа, ажәытәрахь, нас иаҳа еилаҳкаауеит
амҳаџьырра иаҟалашьахаз.
Ажәлар рҭоурыхтә мҩа аныԥшылашьа амам, еилкаашьа
ҳзаҭом, урҭ рдинхаҵара адәахьы инаважьны. Аԥсуаа ҳлахьынҵа аӡбараҿы адинхаҵара иҟанаҵаз ацәгьарақәа, уи
рольс инанагӡаз даараӡа ирацәоуп, гәаҟра дук иақәымшәаӡакәа, аԥсуаа жьаны амҳаџьырра иргазшәа аҳәара шымцу
еиԥшҵәҟьа, имцуп аԥсуаа адинхаҵара рыламызшәа, иар­
бан динзаалак акгьы ргәаҿы адац азымҳазшәа аҳәара.
Ииашоуп, иахьагьы инханы иҟоуп анцәа рацәара. Аха убри
инаваргыланы аԥсуаа ҩ-динхаҵара дук иргәылсит.
Ҳарҟәаҵып аҭоурыхтә нҵамҭақәа, урҭ маҷымкәа ишы­
ҟоугьы. Ҳрыхәаԥшып ҳныха баақәа. Ақьырсиантә дин­
хаҵара аԥсуаа ирыдрымкылазҭгьы, абасҟак ныха баа
ссирқәа ргылашьа роурызу Аԥсны? Атәымуаа аакылсны,
мчыла иргыланы, нас илкажьны ицама Драндатәи, Мықә­
тәи, Пицундатәи, Бедиатәи, Лыхнытәи, Елыртәи уҳәа жәаба­
ла зеиуахкы маҷу ҳныхабаақәа? Аџьықәреи ахьнарымго
аӡла­­гара аусура ишаҟәыҵуа еиԥш, адинхаҵара злоу ауаа
ахьымнеиуа аныхабаа неиқәыбга ицоит. Аԥсны иаборигенцәоу аԥсуаа рыжәлашьҭрақәа зегьы еидҵаны, Аԥсуа ҳәы­
нҭқарра аныҟаиҵа Леон Аҩбатәи, иаразнак напы заиркызеи
аныхабаақәа рыргылара?
Ақьырсиан динхаҵара иӷәӷәаны аԥашәқәа ашьҭхьан.
Ажәларшьҭрақәа еиднакылон, идеологиа хадас иҟаиҵеит.
Абри акы-ҩбагьы, Аԥсны Византиатәи аимпериа иалан. Уи,
ишдыру еиԥш, қьырсиантә империан. Ҳәарада, Византиа
иамчыз зегьы ҟанаҵон аԥсуаагьы ақьырсианра рыдыркы­
ларц, ирылаҵәарц.

458

Ҳазхәыцып даҽа хшыҩҵакыкгьы. Зқьы шықәса инарыцны
Аԥсны официалтә идеологиас иҟаз ақьырсиан динхаҵара
акәын. Зқьы шықәса Аԥсны зымпыҵазхалахьаз Византиатәи аимпериеи асулҭантә империеи динхаҵарала еиӷацәа
бааԥсқәан.
Аԥсуаа ҳҭоурых ҭҵаашьа ҳзаҭом инарҵауланы иҭаҳам­
ҵаакәа арҭ аҩ-империак рҭоурых, ридеологиа, рколониза­
тортә политика.
Ҳара ҳҿы еиқәымхеит, шәҟәы-быӷьшәыла ишьҭыхзаргьы
ибжьаӡзар ауеит, асулҭантә империа иампыҵанахалоз атәылақәа рҿы ажәларқәа зықәдыршәоз. Убри аҟнытә, ҳара
иаҳҵар Ҭырқәтәыла иампыҵанахалаз егьырҭ атәылақәа рҭа­
гылазаашьа, аԥсуаа ҳтәгьы ҳанаҳәоит.
Адинхаҵара иахҟьаны ажәларқәа рҭоурыхаҿы ирацәаны
ашьакаҭәарақәа ҟалахьеит, аҳәынҭқаррақәа еилаҳахьеит,
иқәӡаахьеит. Дарбан уаҩ хыдоу уи азыҳәан ажәлар аҽԥны­
ҳәа рызҭауа. Уи азыҳәан изқәыӡбатәу иара, арҩышьыга,
адинхаҵареи уи амаҵ азызуази роуп.
Аԥсылманцәа ахьнеиуаз, ақьырсианцәа ма дара рдинхаҵарахь мчыла иааргон, мамзаргьы, ианырмулак, икыдҵаны
иршьуан. Амала, официалтә динхаҵарамкәа, иара ус, ԥсымбзам иҟазар, цәгьам-бзиам ирычҳауан. Абас ишрызныҟәоз
ала адокументқәа уԥылоит балкантәи атәылақәа рыжәлар­
қәа рҿы.
Адунеи иадыруеит акымкәа-ҩбамкәа аимпериақәа.
Аԥсны еиҳараӡак анырра рыман абырзенцәеи аурымцәеи
римпериа. Архитеқтураҿы, акультураҿы урҭ ныррақәак
ҟарҵеит.
Иҟалап, адунеи ауаатәыҩса рҭоурых аҿы иҟамлацзар
даҽа империак, асулҭан иимпериа аҟара ажәларқәа, акы,
ашьаарҵәыра иҭазыргылахьоу, ҩбагьы, акультура агана­­
хьала изаҟаразаалак џьара акы назымгац. Раҳәызба
хәхәақәа ркын, уаҳа хшыҩк дара ирыцмызт, доуҳатә малк
дара ирымамызт. Ауаҩы ишьра, ауаҩытәыҩса ишьа акаҭәара, ауаҩытәыҩса иргәаҟра, инырҵәара аганахьала, аҭырқә
ианичарцәа аесессовеццәеи дареи хҭак еицҭадыршәуан.
Иугославиатәи ашә­ҟәыҩҩы Иво Андрич излаиҳәауала,

459

зцәа зтәым аԥҳәыс ашәақь аԥса лӷырҳәаны лышьра, ауаҩы
иԥсы шҭоу аҵәҩан иахаҵара, арахә ацәа анахырхуа еиԥш,
ауаҩқьырсиан ицәа ихыхра, аианичар-ԥсылманцәа рзыҳәан
гәыршшагак иаҩызан.
Абас иҟаз аимпериа Аԥсны иахаԥеит ажәафтәи ашәышықәса азыҳәан. Еиҭасҳәахуеит, усҟан аԥсуаа ақьырсиан
динхаҵа официалтә динхаҵараны ирымеижьҭеи зқьы шықәса
ҵхьан. Акыр шәышықәса ҵхьан, иахьа ҟазаратә рҿиамҭак
аҳасабала, адунеи иадыруа ҳныхабаақәа ишырҭахыз, ԥырхага рымамкәа аус руазижьҭеи.
Ажәакала, ажәафтәи ашәышықәса азыҳәан аԥсуа дгьыл
аҿы еиҿаҳаит, ӡи мцеи еинышәараҳа, еинышәашьа зқәымыз
адинхаҵарак. Хәыцра дук, фантазиа дук аҭахӡам уи иахҟьаны
иҟалаз ухаҿы иааугарц азыҳәан.
Ҩажәак еихысҳәаалоит. Шықәсқәак уажәаԥхьа Болгариа
сыҟан. Ишыжәдыруа, Болгариагьы хәышә шықәса аҭырқәа
исаса иҭакны аҟаҟара даҿын. Велико Тырнова ҳахьнеиз,
аҳҭынра ахьыҟаз, аныхабаақәа ҳрыхәаԥшуа ҳашгылаз, аекскурсиа мҩаԥызгоз аҳәара далагеит аҭырқәцәа Болгариа
ианахаԥа иҟарҵақәоз. Ҿырԥштәыс иааигеит ауаа еизцаны,
рнапала анышә дыржны, рыԥсы шҭаз шәҩыла џьарак
еикәаржуан ҳәа. Сара исгәалашәеит археологцәа Тҟәарчал
ирыԥшааз аԥсыжырҭа. Џьарак еиқәыжьын шәи ҩынҩажәаҩык. Аибашьраҿы иҭамхеит. Рыбаҩқәа ԥыҵәҵәамызт.
Аԥсыжра аамҭала иаҵанакуан Аԥсны аҭырқәцәа аныҟаз.
Ирыхьзеи, иҟалазеи, џьарак иҭажьны изыржзеи шәи ҩын­
ҩажәаҩык? Сгәанала, Болгариа ишыҟарҵаз еиԥш, рыԥсы
шҭаз иржит абраҟагьы.
Ажәакала, ишаҳҳәаз еиԥш, еиӷацәаз ҩ-динхаҵарак
еиҿаҳаит. Сабшала, мҽышала ақьырсианцәа еицхрашьшьы
инеины аныхабаақәа ирҭалахуа, ақьырсиантә ныҳәарақәа
мҩаԥыргауа, аԥсылманцәа абарҭқәа зегьы рбауа, аха акгьы
мҳәакәа, иранарыжьуа, ҟалашьа амазу? Импыҵаихалаз
тәылак аҟны иҟаимҵаз ақьиара, ачҳара аԥсуаа рзыҳәан
иҟаиҵарызу аҭырқәа? Аколонизатор еилых димаӡам. Уи
иполитика зегьынџьара акоуп. Убри азыҳәаноуп Балкантәи
атәылақәа рсахьаркыратә рҿиамҭақәа ҳанрыԥхьауа, аԥсуаа

460

иҳазкушәа изаҳбауа, убри азыҳәаноуп «Ацынҵәарах» дара
ирхатәы ҩымҭоушәа раԥхьаӡа изеиҭаргаз асулҭан иимпериа
ашьаарҵәыра иҭанаргылахьаз ажәларқәа рҿы. Урҭи ҳареи
ҭоурыхтә лахьынҵала ҳаиԥшуп, ҳаизааигәоуп. «Ацынҵәарах»
иаԥхьахьоу, асулҭан иимпериа ахлымӡаах ҳақәнаршәеит
ҳәа заҳҳәахьоу, аԥсуаа жьаноуп амҳаџьырра ишыргаз ҳәа
зҳәауа наганы инарымҵаҳҵар, ишԥаҟалои, иеиҳа ииашоуп
ҳәа зыгәра ргарызеи?
Ҳзызкылсырц иаҳҭаху ахшыҩҵак хыркәшауа, иҟаҳҵап
абасеиԥш алкаа.
Адинхаҵара азыҳәан, сгәанала, абас ҳҳәар иаҳа аиаша
ҳазааигәахоит. Аԥсуаа Кавказтәи ажәларқәа рыҩныҵҟа
ақьыр­сиан динхаҵара раԥхьаӡа издызкылаз ажәларқәа
иреиуоуп. Аԥсуа жәларшьҭрақәа зегьы еидҵаны, аԥсуа
ҳәынҭқарра еиҿызкааз, раԥхьатәи Аԥсҳа Леон аныхабаақәа
рыргылара дзашьҭаз, динхаҵарак злаҵәоз ажәларшьҭрақәа
жәларыкны реидкылара иацхраауан. Хышә шықәса инарзынаԥшуа инызҵыз аԥсуа ҳәынҭқарраҿы официалтә идеологиас иҟаз ақьырсиан динхаҵара акәын.
Уи адинхаҵара апрогрессивтә роли ареақционертә ҵаки
рылацәажәара даҽа зҵаароуп. Ашьҭахь, аԥсуа ҳәынҭқарра
анхыбгала, акыр ааҵхьаны, ажәафтәи ашәышықәса азыҳәан,
Аԥсны аҭырқәа данахаԥа инаркны, аҿиара иалагеит аԥсылман динхаҵара. Абри инаркны ақьырсиан динхаҵара зымч
каҳаз, иофициалтәымыз динхаҵарахеит. Аныхабаақәа иадыркуаз адыркит, иаанхаз ыҟан ԥсымбзам. Реиҳарак амца
рыҩнаҵаны еиӷрырыблааит.
Хышә шықәса инарыцны Аԥсны еиҿагылан ҩ-динхаҵарак.
Ақьырсианцәа рныҳәақәа рыҩны имҩаԥырго иалагеит.
Аџьаамақәа ргыланы, анамаз ркуан аԥсылманцәа. Аԥсуа
жәларшьҭрақәа еиҟәшахеит. Џьоукы аԥсылманра рыдыркылеит, џьоукы ирулак рқьырсианра еиқәдырхеит. Даҽа
џьоукы ишмырҭаҭцәаз иаанханы иаауан. Абас, адаӷьи амаҭи реиԥш, ҩ-динхаҵарак шеишьҭаз иааит, хыхь зыӡбахә
ҳҳәаз, азежәтәи ашәышықәса. Ақырҭуа ҳәынҭқарцәа Иракли Аҩбатәии Соломон Актәии ишыҟарҵаз еиԥш, аурыс
император диҳәаны, Аԥсны Урыстәыла иадиҵеит Аԥсны иа­

461

ха­гылаз Қьалышьбеи Ачачба. Урыстәыла жәытәнатә аахыс
қьырсиан ҳәынҭқарран. Аԥсуаа раҳ Ачачба, Урыстәыла
гәыкала дшазыҟоу аирдырырц, насгьы аурысқәеи аԥсуааи
реизааигәахара иацхраарц, аргама идикылеит ақьырсианра,
иҷкәынцәа руаӡәкгьы хәдықәҵас Петербургҟа дишьҭит.
Ажәытәанӡа аԥсуаа ирымаз адинхаҵара ирхынҳәит. Иануҭаху
алада иаатуа, иануҭаху аҩада иаатуа иҿоуҵар ҟалоит агәашә,
аха ус иҟам адинхаҵара. Излаҽыз илцара ус имариам.
Ихы-ихшыҩ убасҟак иатәнатәуеит, ауаҩы иԥсҭазаара иара
азыҳәан дамеигӡо аҟынӡа дарҩышьуеит.
Аԥсуаа знык ирзыҟалахьаз еиҭарзыҟалахит. Анкьаӡа зны
рхы-рыԥсы ақәҵауа ақьырсианра зыхьчоз рхылҵшьҭрақәа,
уажәы аҳәаҭыхла аԥсылманра хьчауа, ақьырсианра иаҿагылеит, Амдыр Анцәа дирыцҳауп зырҳәазгьы абри азоуп.
Урыстәылан иҟаз аҭагылазаашьақәа ирыхҟьаны, Аԥсны уи
ианадлаҵәҟьа, ар ааины, аҳәаақәа рыхьчартә изыҟамлеит.
Ҭырқәҭәылатәи аимпериеи аԥсуааи еизынхеит, еиҿаҳаит.
Ҳаинаԥхеит, ҳаиҭиит Ачачба, амыцқьа, агьааур дааигеит
рҳәеит аԥсылманцәа, аԥсуаа жәытәнатәаахыс иҳамаз
ақьырсианра акәын, уи ҳазирхынҳәит, иԥсеиқәырхагоу
аҳәынҭқарра ҳадиҵеит рҳәеит, хара инаԥшуаз, зықәҵа баны
зшьапы еиҵызхуаз ақьырсианцәа. Динхаҵарала мацара
акәымкәа, политикатә хырхарҭалагьы аишьцәа еиҿанагалеит. Аҩыџьагьы зызхәыцшаз ахада дара дырмоуит. Абри
аҭагылазаашьа ахы ианархәеит ҭырқәтәылатәи аимпериа.
Иҩызцәа иманы дыӡхыҵит, ԥсылман динла иааӡаз Қьалышьбеи иԥа, Асланбеи. Уи инапала иаб гәакьа дишьит.
Ачарҳәаҩ, ҳәарада, иаб иҭыԥгьы дашьҭан, аха убри азыҳәан
мацара иаб дишьит ҳәа аҳәара, инагӡаны аиаша амҳәароуп
иаанаго. Адинхаҵаратә фанатизмгьы алаӡҩан уаҟа. Уи
абзамыҟә агәра ганы дыҟан убри ала еиқәирхоит ҳәа
Аԥсны. Раҳ деимакны еиҭах аԥсуаа дара-дара еиҿанага­леит.
Ари уажәшьҭа шаҟантәыз Анцәа идырп. Хышықәса ҵхьаны
заб ишьала знапы ҟьашьыз ахәымга дахҳәаны дкарыжьит.
Петербург иҟаз Қьалышьбеи иԥа аиҵбы дырхынҳәны дааганы Аԥсны дахадыргылеит. Еиҭа иаҳгәалаҳаршәап. Ар
аашьҭны Аԥсны аҳәаақәа набыцра рықәымкәа иркыртә

462

иалаҟамызт Урыстәыла. Аԥсуеи аҭырқәеи еизынхеит. Арахь
иаахтны еиӷацәан. Еиҭах аҟәыӷацәа рыжәлар рхы-ргәы
иҭаргалон Урыстәыла ада ԥсыхәа шрымам, ишеиқәырхагоу,
амулацәеи аԥсахыҩцәеи иҳәаркьиуа ажәлар ирылан агьааур
даар шәықәихуеит, ҳара ҳзыдгылаша аҭырқәа иоуп ҳәа.
Хшыҩзышьҭра азутәуп даҽакгьы. Ақьырсиан динхаҵара
азежәтәи ашәышықәса азыҳәан ихынҳәны, иофициалтә дин­
хаҵараны еиҭах аԥсуаа рҿы ианааи адинхаҵара иахьхьан
аметаморфоза ӷәӷәа. Ари адинхаҵара раԥхьаӡа иит, ицәыр­
ҵит ананамгацәа, агәаҟцәа, атәцәа ирдинхаҵараны, ирхыхьчараны, ирфилософианы. Иит аурымцәа римпериа реиҳа
иаргәаҟуаз – ауриацәа рҿы. Раԥхьатәи ашықәсқәа рзыҳәан
уи хшыҩҵакы хадас иамазгьы ананамгацәа рҽеидыркыларц, рхақәиҭразы иқәԥарц, атәцәа ахьыԥшымрахь икылнагарц, еиднакыларц акәын. Ишнеи-шнеиуаз, ӷарра-беиарала ауаа рҽанырша, римтәи аимператор Константин
ихаан, официалтә динхаҵараны ақьырсианра анрыдыркыла,
аԥааимбарцәа иашақәаҵәҟьа, ақьырсианцәа гәҭылсақәа
шьны, инырҵәаны, рдинхаҵара аарҳәны, дара, иаԥызҵаз
ананамгацәа рхаҭақәа ирҿадыргылт. Хыхьчагас ишьҭырхыз
алаба, ауӷә аалхны, рыхәда инықәырҵеит. Уи адинхаҵара
ахшыҩҵакқәа руак – ауаҩы иԥсы ахьынӡаҭоу иԥсҭазаара
арбзиара, иаарҳәны, ауаҩы иԥсы ахьынӡаҭоу шаҟа дгәаҟуа,
шаҟа ичҳауа, убасҟак данԥслак изеиӷьуп, иԥсы ахьынӡаҭоу
иԥсҭазаара џьаҳанымзар, данԥслак иԥсҭазаара џьанаҭхоит
ҳәа иҟарҵеит. Аныхабаа амаҵзуцәа абри агәра дыргара
иалагеит ақьырсианцәа. Ҳәарада, ас иааҳәхьаз адинхаҵара
уажәшьта иаҳагьы ирыцәтәымхеит аԥсуаа.
Ҳазааигәахоит аԥсуаа Лыхнытәи рықәгылара ду. Аха
абри, Аԥсны наҟ-наҟтәи алахьынҵа аӡбараҿы ҳәашьа змам
аҵакы зауз ақәгылара аҟны ҳнеиаанӡа, иара ақәгылара
зыхҟьақәаз, итҟәацыз ахаҳә зыршқәаз иҵегь ҳрылацәажәап,
ҳаиҭазхәыцып. Ишаҳҳәаз еиԥш, Аԥсны еиҿаҳаны иҟан ҩ-динхаҵарак. Еиҿаҳаны иҟан ҩ-хырхарҭак, ипрогрессивтәыз,
иԥсеиқәырхагаз Урыстәыла адлареи, иреақциатәыз, Аԥсны
азыҳәан ихырҵәагаз Ҭырқәтәыла ахьынҳалареи. Авассалтә
ҳәынҭқарраҿы, ианакәызаалак, амчра рымпыҵаркуеит ауаа

463

ԥаршеицәа, избанзар урҭ рхатәы интересқәа рзыҳәан рыжә­
ларгьы рыдгьылгьы иреигӡом, рымгәажәи ртыԥи азыҳәан
зегьы рҭиуеит. Ижәлар рхы иҭагалауа, шьакаҭәара ҟамҵакәа,
Урыстәыла аҽазааигәатәра иаҿыз Қьалышьбеи ихылҵыз
амаҭаԥшь, инапала данҭаха инаркны, аԥсуаа еидызкылашаз,
изызхәыцшаз уаҩ дрымамкәа, ихуаадахеит. Ахуаадара,
ишдыру еиԥш, иахылҵуеит аҳәатәеиқәым-шәара, аҳәатә
еиқәымшәара иахылҵуеит цәи-мҵи реиԥш аихара, цәимҵи реиԥш аихара иахылҵуеит амчымхара. Ицәыҵагыланы
аиҿажьыҩцәа, аичырчаҩцәа рча иит, аамҭа дара иртәхеит.
Урҭ аԥаршеицәа, аԥсахыҩцәа, аҭиҩцәа ӷьычны изҭиуаз
ашьажәыҩцәа инарыцлеит ахәаџьацәа, амулацәа, апапцәа.
Арахь иаҳа-иаҳа ихьанҭахон Урыстәыла имҩаԥнагоз ако­
лониатә политика. Аҵәгьы мбылуа акәацгьы ӡуа ҳәа, ҟәы­
ӷарак ақәныҟәара ацымхәрас, ахаҳә аршра акәын изҿыз.
Убри ахаҳә тҟәацит Лыхны ашҭаҿы. Иҟалеит зеиуа ҟамлацыз
ақәгылара, ашьакаҭәара, анибарҵәара. Ҳаԥсы ҭаны аурыс
иколониатә политика ҳанышәом, ҳдинхаҵарагьы ҳаԥсахуам
ҳәа иқәгылеит ахуаада гәаҟқәа далаа, ҵабалаа, ахҷыԥсаа,
асаӡқәа, абжьаҟәаа. Егьырҭ зегьы ракәым, хашҭшьас иамоузеи ԥсҳәаа рытрагедиа. Аԥсны зегьы Урыстәыла ишадлара
иадлеит. Аԥсуа ҭауадцәа ракәыз, аурыс ихаҭарнак иакәыз,
уаҩԥсы ихымхәыцуа, рхатәы «ҳәынҭқарра» ҟарҵеит ԥсҳәаа.
Агаҿаҟа иааны иқәыланы ихынҳәны ицон реибашьыҩцәа.
Ауаа рнырҵеит ҭынч рҽынкыланы иҟазарц. Ҳамҩа аадыр­
тааит, ҳақәҵуеит рҳәеит. Аԥсны ахырхарҭа ҿыц ишьҭнахыз
шаҟа ипрогрессивтә мҩаз ахьырзеилымкааз аамышьҭахь­
гьы, урҭ рықәҵра аусаҿы аԥсылманра иахараз рацәан.
Аҭоурых иадыруеит имаҷымкәа убасеиԥш аҿырԥштәқәа,
апрогрессивтә хәыцра рыхганы, иааиуа аамҭа ҿыц рҽырзақәмыршәакәа, ирзеилымкаакәа, ашьаарҵәыра иҭагылалоит
ажәларқәа. Акаамеҭ ҟалоит анырҳәа, ахәац аблақәа ҭнахуан
ҳәа, ианшәа ирҳаны рыԥсадгьыл кажьны иқәҵлоит. Хара
ҳцарым. Иаҳхысыз аибашьра анеилгоз аламҭалазы, Асовет
мчра анышьақәгылоз, хыԥхьаӡара рацәала иқәҵит алатышцәа, алитовцәа, аестонцәа. Аамҭа набжьысит. Иқәӡаауеит
ҳәа икарыжьыз рыдгьылқәа рҿы рыжәлар еизҳазыӷьеит,

464

ироуит рхатәы економика, иҿиеит рмилаҭтә культура. Да­
ра, аемигрантцәа, алаҟьалақәа ирҩызаха, инкыдыгәгәало
идәықәын атәым тәылақәа рҿы. Абасҵәҟьа, алаҟьалақәа
иры­­дкыланоуп урҭ дышрыхцәажәо еицырдыруа алатыш
шәҟәыҩҩы Р. Езера.
Абарҭқәа рыдагьы, аԥсуаа жьаны амҳаџьырра иргеит ҳәа
аҳәара, амра каххаа иԥхон, иҵхы лашьцан уҳәар иаҩызоуп,
избанзар иара, ажәа «амҳаџьыр» иқәырцаз (изгнанник)
ҳәоуп иаанаго. Иқәҵны ицаз иакәым, иқәырцаз.
Абасала, аԥсуаа жьаны ишырымгаз, гаӡарала рыдгьыл
гәакьа шкармыжьыз еилаҳкаазар, уажәшьҭа ҳҽазаҳшәап
ицәаԥҽыгоу атеориа – аԥсуаа жьаны амҳаџьырра иргазшәа
ирҳәауа иаишьахаз аилкаара.
Сҵасымчала, акырынтә сазхәыцхьеит абри атеориа
абаанагеи ҳәа, аха иналкааны сазааҭгылартә акы
сзазкылымсит. Амала, авариантқәа рацәоуп.
Акы. Усҟантәи аамҭазы, ахеиқәырхаразы, ҳара аӡәгьы
ҳақәимцеит, мчыла џьаргьы ҳимгеит, ҳшьа аӡәгьы икаимҭәеит, бзамыҟәқәак ықәҵны ицазар, ижьаны иргеит рҳәар,
иаанхаз иахьрыхәоз ыҟазар ауан. Амшә иакыз баба-баба
иҳәеит. Рхы иақәыӡбар, рхы иахарартәыр иаҳа иԥсеиқәырхаганы иҭагылазар ҟалоит.
Ҩба. Гәаӷшақә, аԥсуаа зцәымӷыз иаԥырҵазаргьы ҟалоит.
Хԥа. Иҟалоит, зыԥсадгьылаҿ иаанхаз иқәҵны ицаз
ирызгәааны, шәырҟәаҵ наҟ, уахь иаҳа еиӷьуп ҳәа анрарҳәа,
иқәҵны ицеит ҳәа, бзиа иубауа ауаҩы ушизаӷьуа еиԥш,
ирзаӷьны ирҳәазар, аха ишнеи-шнеиуаз, аамҭа аныбжьыс,
иашак еиԥш иаанхазар.
Ԥшьба. Ииашаҵәҟьаны амулацәа, ахәаџьацәа, ажәакала, агитаторцәа аԥсуаа ирылаҵаны ирыман шәаала Ҭырқәтәылаҟа, уаҟа шәыԥсҭазаара џьанаҭхоит ҳәа разҳәоз. Ҭырқәтәыла иаҭахын атәцәа. Иаҭахын аибашьыҩцәа. Урҭ ирҳәоз
шымцу шырдыруазгьы, агәра ргазшәа ҟарҵон изаҳауаз. Уаҳа
ԥсыхәа аныҟам, ииашоушәа, лакҩакрада агәра ҳгазшәа,
егьараан амц ҳақәшаҳаҭхахьеит.
Хәба. Иаҳгәалаҳаршәап аԥсуа даҽа милаҭк диламҩашьо
дҟазҵаз иҟазшьақәа руак. Уи дзықәшәаз егьа игәырҩа ду-

465

заргьы, уамак ҟамлазшәа, иаармаҷшәоуп ишиҳәауа. Иара
хьаас имоу изаҳауагьы хьаас ииҭарц иҭахым. Насгьы уамак
ҟамлазшәа ҳәауа, ихаҭагьы ихы алаиҟажоит, игәырҩа иаҳа
далаиааиуеит. Иҭахым, ицәымӷуп ахӡыргара. «Сара сзықәшәаз
аҩыза адунеиаҿ уаҩԥсы дақәымшәацшәа, ԥхашьароуп...» –
аԥсуа ицу философиоуп абри. Игәашәымҭахьеи, зҵеи дҭахаз
аб, адашшылацәа умацара уакәым, ҳазегьы дҳаԥхеит, аҵеи
бзиа дуцәҭахеит ҳәа аниарҳәалак, шәааԥсара ани дабаԥсаз,
гаӡажәк изыҳәан аранӡа шәышԥаауаз, шәирааԥсеит ҳәоуп
ишиҳәауа. Уи иҳәом сара сзықәшәаз аҩыза иақәшәахьада,
исцәыӡыз аҵеи иҩыза дызцәыӡхьада ҳәа. Уимоу, ауаа
ишырбо, ихы даасуа, игәы даасуа диҵәыуаӡом. Агәырҩа
дугьы, абзиабара еиԥш, ажәала еиҭаҳәашьа амаӡам. Ргәы
камҳаӡарц, зынӡаск адгьыл ианымӡаарц азыҳәан, ирзыҟалаз
амшмыхәла иаарԥсыҽшәа, инахлафшәа, изыниахзеи, уамак
иауақәшәах амҳаџьырра иагаз, уахь еиӷьуп ҳәа анрарҳәа,
ииашаҵәҟьаз џьшьаны, инықәҵны ицеит, уаҳа уамак ҟамлеит
ҳәа нарҳәа-аарҳәазҭгьы, ишнеи-шнеиуаз, игәеиқәҳәалагаз
аҿаԥсшәа, Хәаџьа Шьардын имц ихаҭа агәра анигаз еиԥш,
ҳашәҟәыҩҩцәақәаки ҳҵарауаақәаки агәра рган, аҵабырг
еиԥш, иааганы иҳарҳәо иалагеит. Сгаӡажә дышҭахаз сызҳәа,
иара даԥсамызт, аха рхабзиара аҟнытә дысзырҵәуааит ҳәа,
зԥа дҭахаз, иишьҭыз ашәаџьҳәаҩ, дахьнеиуа, абригьы-абригьы
ауаа ҷкәын гаӡажәк диман, иаԥсамыз аӡәы иакәын, аха шәнеи,
дышәҵәуа ҳәа разҳәаз ашәаџьҳәаҩ иҩызахеит урҭ.
Аҟәыӷацәа ирҳәоит, ҭаҳмада бзиак иԥсра, библиотекак
абылра иаҩызоуп ҳәа. Уи аӡәы иԥсра. Иабанаӡои жәларшьҭрак
рықәӡаара.Ажәытәӡатәи аҭоурыхҩҩцәа изларҳәо ала,Аԥсны ага
инхон агениохцәа (сгәанала, ага инхо ҳәа иахьрышьҭаз аҟнытә
иаауеит рыжәларшьҭра ахьӡ) ҳәа изышьҭаз жәларшьҭрак. Урҭ
злеишәа цәгьаз, амшынаҿ ақәыларақәа мҩаԥызгоз, хыларҟәра
ззымдырӡоз џьоукы ракәын. Анцәа идырп аҭоурых аҭагәҭасраҿ
иарбан аамҭоу урҭ ана­лаӡыз. Ҳәарада, убарҭ рықәӡаара инацны
ицеит амшынтә фольклор аиҳарак. Ԥсҳәаа, ахҷыԥсаа, асаӡқәа,
далаа, ҵабалаа, абжьаҟәаа, ҵҟыбынаа, дәҳәыбынаа, гәмаа
уҳәа аиланхарҭа дуқәа анықәӡаауаз инарыцны иқәӡааит ҵҩа
змамыз ажәабжьқәа, алегендақәа, ашәақәа, акәашарақәа.

466

Амҳаџьырра иахҟьаны, хыԥхьаӡарала ҳшыбжатахаз еиԥш,
ҳабжатахеит доуҳатә маллагьы, адоуҳатә баҟақәа рылагьы.
Уажәы иаҳзаанхаз, акырӡа ихьшәаны ианҵоу ҳфольклор алагьы, иарбан милаҭтә фольклорзаалак акы ашьҭахь ҳгыл­
артә ҳаҟам. Иаҳцәыӡыз ҳцәымӡкәа ианаамҭаз ианҵазҭгьы
иахьынӡанеиуаз шәазхәыц.
Аамҭа иқәнаргылаз зҵаара дууп, азҵаара хадақәа ируакуп ҳхы-ҳҵыхәа адырра, ҳҭоурых аҭҵаара. Асовет уаа
ҳхықәкы хада ашҟа ацара, уи амҩа лаша ҳахьықәу, иаҳагьы
ихәарҭа духоит ажәытәра адырра. Ари аус аҟны амилаҭқәа
хыԥхьаӡарала имаҷу, ирацәоу ҳәа еилых рымам. Асовет уаа
зегьы зинла ишеиҟарам еиԥш, зинла еиҟарам ажәларқәагьы.
Ауаатәыҩса рҭоурых аҿы зеиԥш ҟамлаӡацыз ҳреволиуциа
дуӡӡа шьаҭанкыла иаԥырнамхит ауаа социалла реиҟарамра.
Аха уи иаанагом, убри аҽны инаркны иқәӡаазшәа абза­
мыҟәра. Изхысҳәаауа, иаҳԥылалоит ҵарауаақәак, абасшәа
ихәыцуа: хыԥхьаӡарала имаҷу ажәлар рҭоурыхгьы дуум,
хыԥхьаӡарала шаҟа ирацәоу, убасҟак идууп рҭоурыхгьы
ҳәа. Ари аҩыза атеориа иқәныҟәо аҵарауаҩ, ашовинизм
дадгылоит ҳәоуп иаанаго.
Имԥсыша аџьма амаҵә азылаҟәуеит ҳәа, аԥсуа жәлар
гәаҟрас иҟаз зегьы рыхгауа, лабак шьҭырхыртә зҽааибызҭоз
аимпериақәа дара ишынархыкәласуаз, рыдгьыл ҿаҵа ишынахырбаауаз, рыдгьыл гәакьа ршьа шнықәдыркьасоз, ирызгылеит ишьаарҵәырахаз аҩажәатәи ашәышықәса. Ари
ашәышықәса ҟалеит марксизм-ленинизм иагаз аиааира
иашәышықәсаны. Ақьырсианра, аԥсылманра, анцәа рацәара уҳәа иарбан динхаҵаразаалак ишынеибакәу зегьы рыхшыҩҵак хада акакәын: амҵахырхәара, ауаҩы иуаҩра аларҟәра, уара ухы уаԥшәмам, уара ухыхь дыҟоуп аӡәы, уара
иууалу уи иҿаԥхьа ахырхәароуп, уԥсы ахьынӡаҭоу шаҟа
угәаҟуа, шаҟа аџьамыӷәа цәгьа ухугауа, убасҟак қьаф ууеит,
џьанаҭ уцоит удунеи ануԥсахлак. Абри еиԥш иҟаз аидеологиа аҭыԥан иааит ауаҩы дышуаҩу иазҳәауаз аматериалисттә
философиа. Ажәырҭра улсны адәышкәаӷьаз уанаақәгылалак,
уцәа­шәҵатәы иахьынҳалаз амыӷқәа, амыркыџьқәа наҟ ума­ҭәа иалхны ишкаужьуеиԥш, цәгьамзар бзиа рзаазымгацыз

467

адинхаҵарақәа зегьы наҟ рҟәыблаара, иаарласны аҽры­
цқьара иалагеит аԥсуаагьы. Абри апроцесс мҩаԥысуан хьаа
дук ҟамҵакәа, хылҟьа-ҿылҟьа дуда, шьакаҭәарада.
Аԥсуа иԥсадгьыл аԥсабаратә беиарақәа, уи аҳауа зҩыда,
адгьыл кәазара уҳәа ирыбзоураны,убас ишоу уаҩуп,дҿазҳәауа,
длазырҟәуа, иарбанзаалак акгьы игәаҵахь инеишьҭуам, идикылом. Ишьамхы заирсрыз, амла иара дакуамызт, амалмазара ианакәызаалак мыцхәы дашьҭамызт. Арахә-ашәахә
шаҟа иҭахыз иман. Агәыхә азыҳәан арыц ахьынкаиршәуаз
имарымажаха ииуан. Ауаҩы иҽшьуа аус иуеит, аус имукәан
хныҟәгашьа имамзар. Аџьабаа тәыс ихы зеиҭарызеи, џьабаа
мыцхәык мбаӡакәа ихы ныҟәигартә идгьыл дныҟәнагартә
иҟазҭгьы иҭагылазаашьа. Изхысҳәаауа, ԥсабарала анхаҩы
ицәтәымын классла аиҟарамра, ԥсабарала ицәтәымын адинхаҵарақәа.
Даҽакгьы. Жәаа шықәсазы Асовет мчра аиааира агеит
Аԥсны. Уи ҩынҩажәа мшы заҵәык ракәын еиқәханы ианыҟаз. Ихәаҽхеит иара аԥсуаа ирыдрымкылакәа акәым,
Аԥсны анҭыҵтәи амчқәа рыла, адәахьтәи аӷацәа рыла. Аҭоурыхҭҵааҩ иҳәоит иҟалаз афақт, аха ашәҟәыҩҩы иҟалаз
аҭоурыхтә фақт мацара изхом, уи еиликаарц иҭахуп иҟалаз
зыхҟьаз, мамзаргьы ус акәымкәа, даҽакалагьы иҟалар
шалшоз. Изхысҳәаауа, избан, Кавказ егьырҭ ажәларқәа зегьы рҟны аасҭа, аԥсуаа рҿы Октиабр Ду аидеиақәа еиҳа
иаарласны аиааира загазеи? Изакә дгьыл чашәрахазеи
Аԥсны, урҭ аидеиақәа анынкашәаҵәҟьа, имарымажаха
иҩагылартә еиԥш? Иҿажәкуа аныҟәаҩ, аӡыхь днахагылар
иа­ҩы­захеит аԥсуаа рзыҳәан Октиабртәи ареволиуциа аи­
деиақәа. Иақәгәыӷит ирнаҭоит ҳәа зқьышықәсала аԥсуаа
ззықәԥоз – амилаҭтә хьыԥшымра. Октиабр аидеиақәеи
адинхаҵареи, шьакаҭәарала изеиҿамгылазеи ҳара ҳҿы?
Аԥ­суаа адинхаҵара дунеихаан ирыламкәаны, мамзаргьы
аԥсуаа шынеибакәыз зегьы Октиабр аидеиақәа ахьеилыркаази ирыбзоураны акәым ус изыҟалаз. Убригьы аиҳарак изыхҟьаз, ҳгәанала, адинхаҵарақәа реиҭныԥсахлара
иах­ҟьаны, дара адинхаҵарақәа дара-дара ахьхибашьаахьаз,
дара-дара рымчқәа ахьеибармаҷхьаз ауп.

468

Ҳиашахом, ҳарҭ, аматериалисттә дунеихәаԥшра иааӡаз,
иахьатәи ҳаамҭа аҳаракырантә ҳнаԥшны, шәшаҟәыҵра,
аԥсуаа ианакәызаалак динхаҵара ҳәа акгьы рыламызт ҳәа
ҳҳәар. Ари иаанаго ҳҭоурых ма азымдырроуп, мамзаргьы
цасҳәа аилахәароуп.
Иҟоуп џьоукы, аԥсуаа ажәытәан адинхаҵара рылан ҳәа
роуҳәар, аԥсуа жәлар лаурҟәызшәа згәы иаанаго. Қьырсианразааит, ԥсылманразааит, иарбан динхаҵаразаалак акгьы
ргәаҵахь имнеизар, сгәанала, урҭ уаа машьцақәан, ибнауаан.
Афранцызцәа, аиталианцәа, абырзенцәа уҳәа Европатәи
ажәларқәа иуаа шьҭахақәоума? Адунеизегьтәи аҵакы змоу
ацивилизациа зырҿиаз жәларқәоуп. Аматериалисттә дунеихәаԥшра цәырҵаанӡа, урҭ ажәларқәа зегьы официалтә идеологиас ирымаз ақьырсиан динхаҵара акәын. Ибнауааума
Мрагыларатәи аҳәынҭқаррақәа рҿы инхауа ажәларқәа? Ацивилизациа дуӡӡа зырҿиаз жәларқәоуп. Урҭ ԥсылманцәан.
Адинхаҵара зыҽны иааҵысыз аҽны инаркны, атеизми иареи
еиҿагылан, шьаарҵәырала еинымшәо иаауан, убри аиҿагылара иаиааины ауп аматеариалисттә философиа ажәларқәа
рхы-ргәахьы ишнеиуаз.
Иарбан жәларызаалак инҭырҳәыцааны рҭоурых ҩхарц
азыҳәан, ражәа рҳәахьазароуп археологцәа, аетнографцәа,
аетимологцәа, аепиграфистцәа, антропологцәа, аҭоурыхдырыҩцәа, аҟазараҭҵааҩцәа, афилологцәа уҳәа еиуеиԥшым аҵарадыррақәа знапы рылаку аҟазацәа. Мышкызны,
иахьынӡахәҭоу иҭҵааны ҳҭоурых аныҩхалак иҳаҭәазымшьақәогьы, ирымҳәар ԥсыхәа рмоуа иҟалоит аԥсуаа рҭоурых
аисберг еиԥшзаап ҳәа. Аисберг аӡы иҭыҳәҳәауа, убла иабауа
маҷкоуп, аиҳараӡак ҵәахуп аӡаҵаҟа.
Ҳагәҭахәыцрақәа ҳанрылагоз алагамҭақәа ҩба ҟаҳҵазар,
убас иагьхҳаркәшап.
Актәи алгамҭа
Ауаҩы ихы дахлафуазар, ихы маҷк иуморла дазыҟазар,
изаҳауа рҿаԥхьагьы дарԥшӡоит, ихаҭагьы аԥсҭазаара ахьанҭара ашьҭыхраҿы акырӡа ицхраауеит. Аха ауаа сырччоит,
мамзаргьы, сызҭахым ргәы ҟасҵоит ҳәа алафи аиумори ирцәы-

469

хароу иҟам-ианым аҳәара далагар, изаҳауа ихнарччоит, ицәа
ԥнаҽуеит. Ухаҭа ухы аҳаҭыр ақәҵареи ужәлар рҭоурых ламыс
цқьала азнеиреи аҩбагьы акоуп. Зҭоурых иашаны иззымдыруа,
ирхәанчаны издырҵаз, изыцәдырӡыз ауаҩы, зыԥсадгьыл
иалхәдартәыз диҩызоуп.
Аҩбатәи алгамҭа
Еиҭаҳҳәахып еицырдыруа ахшыҩҵак. Асахьаркыратә
иашеи аҭоурыхтә иашеи акы акәым. Урҭ аҩбагьы ирымоуп
рхатәы иашақәа. Зегьы иреиӷьу – урҭ аҩ-иашак анеиԥылалак,
ҩ-рҩашк еилаланы ӡиаск анрылҵуа еиԥш, иашак анрылҵлак
ауп. Ҳәарада, ҭоурыхтә фақтк ихы инархәаны, ихатәы фан­
тазиа нацырхырааны, ахҭҳәаара азин имоуп ашәҟәыҩҩы,
аха уи ифантазиа, ихҭҳәаа ицәаԥҽыгахартә еиланамгозароуп
ижәлар рҭоурых. Абас ицәаԥҽыганы еилагоу, ирҩашьоу ҭоу­
рыхтә фақтны избоит амҳаџьырра атема шьарда ирацәаны
ҳаԥсуа сахьаркыратә ҩымҭақәа рҿы. Ҳашәҟәыҩҩцәақәак
уаҟа иеиԥшхеит зхылԥа ыршәны ирылазҵаз.
Аҩажәатәи ашықәсқәа раан иаԥҵаз аҩымҭақәа рыла
ҳналаганы ари азҵаара ҳзалацәажәаз, аԥсуаа жьаны амҳаџьырра иргазшәа, ихҭҳәаау атеориа цәаԥҽыга иахьа уажәгьы имԥсӡац азыҳәан ауп. Ҳшымгәыӷӡо ҳазқәымгәыӷӡо
ашәҟәыҩҩцәа, аҵарауаа, ажурналистцәа раԥҵамҭақәа рҿы
инцәырҟьа-цәырасуеит. Асеиԥш иҟоу жәлары еицырзеиԥшу
азҵаара ду аҿы, нцәагьы дыҟамзароуп, ныхагьы ыҟамзароуп.
Ҿыц ицәырҵыз, иҩыҵхахаз ақәыԥш ихьзар уи агха, дад, ухы
уахыччарц уҭахызар, уи уара иуусуп, аха аԥсуаа рҭоурых
ахыччара азин умам ҳәа иаҳәатәуп,абырг ихьзар,уажәымҭыҽха
узнылаз амҩа абӷаларҭахь укылнагоит ҳәа иаҳәазар, иаргьы
ҳицхраауеит, ҳаргьы иаҳзеиӷьуп. Асеиԥш иҟоу азҵаара ду аҿы
иҟазароуп авторитет заҵәык – иара ахаҵкы Аиаша. Аҭоурыхтә
иаша, асахьаркыратә иаша.
1981

АСАС ИБЛАЛА
Арҭ анҵамҭақәа рҟны аԥхьаҩ ибом астатистикатә
цифрақәа, ибом абри ахҭыс ҟалеит абри ашықәс азы, абри
амш аҽны ҳәа иазҳәо арыцхәқәа. Урҭ реилкаара мариоуп
амҩақәҵагақәа рыла. Иааҳартрым усеиԥш иҟоу ашәҟәқәа,
уамак ҳаизыӡырҩрым аекскурсиа мҩаԥгаҩгьы. Ҳрыхәаԥшып
ҳтәыла ҭбааҭыцә ду ареспубликақәак, аобластқәак, ареволиуциа шәҟәыла издыруа, аибашьра ахәшәблы зҿамсыц
ауаҩ қәыԥш иблала.
1964 шықәса август мза аналагамҭаз шарԥазык Москва
Белоруссиатәи авокзал инадҵит Вильниусҟа ицоз адәыӷба.
Абри адәыӷба авагонқәа руак ашәаҳәара, агәырӷьа-ччабжь
ааихымсыӷьуа иҭыҩуан. Уаҟа иҭан Москва, Ленинград,
Ташкент, Казан, Уфа уҳәа ҳтәыла ақалақь дуқәа рҟнытәи,
еиҳау аҵараиурҭақәа ирҭоу астудентцәа. Милаҭ рацәала,
еиуеиԥшым ақалақьқәа ирылҵыз абарҭ аҿар еиқәнаршәеит,
«шәца, ижәба шәыԥсадгьыл» ҳәа раҳәаны амҩа иқәнаҵеит
еицырзеиԥшны ирызгәакьоу «ахәышҭаара ду» – Москва.
Убарҭ астудентцәа ртуристтә гәыԥ салахәын саргьы, абарҭ
ацәаҳәақәа шәзызҩуа.
Адәыӷба Москва иацәыхарахацыԥхьаӡа ҳхәыцрақәа
рызцон ҳаԥхьаҟа иаабараны иҟоу акымкәа, ҩбамкәа ақалақьқәа, ақыҭақәа, машьынала, дәыӷбала, шьапыла, нышьла
иаҳзыԥшу аныҟәара.
Адәыӷба нықәсит Москва-аӡиас ацҳа. Абар Фили
ҳәа изышьҭоу аанҿасырҭа. Абраҟа ауп «Филитәи аилацәажәара» ахьӡны аҭоурых иазынхаз, М. И. Кутузов хадас
дрыманы Москва алахьынҵа аӡбаразы аурыс генералцәа
имҩаԥыргоз аилацәажәара ахьымҩаԥысыз. Уи аилацәажәара ахьымҩаԥысыз анхаҩы Фролов иҩнаҿы уажәы
амузеи еиҿкаауп. Агәашәаҿы игылоуп М. И. Кутузов ибиуст.
Аанҿасырҭа Фили ахьыҟоу ақыҭа Кунцево аҭоурых иадыр­
уеит акырынтә араҟа В. И. Ленин дахьаахьаз алагьы.
Кунцево аамҭала инхон, аҩымҭақәа аԥырҵон аурыс
культура акорифеицәа, ашәҟәыҩҩцәа: А. С. Герцен, И. С.

471

Тургенев, Л. Н. Толстои, Ф. М. Достоевски, акомпозитор дуӡӡа
П. И. Чаиковски, асахьаҭыхыҩцәа: И. Н. Крамскои, В. Г. Перов,
А. К. Саврасов уҳәа аӡәырҩы. Араҟатәи аҭоурыхтә хҭысқәа,
аԥсабара аԥшӡара, ԥаса ишқыҭа кҿахаз, уажәы ишқалақьу,
аметро шнагоу уҳәа урылацәажәаны, абраҟа мацара иазкны
изумыҩрызеи инеиҵыху аочерк, аха ҳара иаҳзыԥшуп амҩа
хара. Аа, абри ҳҳәонаҵы ҳдәыӷба аадгылеит аанҿасырҭа
Перхушково. Егьа ҳаццакуазаргьы, араҟа маҷк ҳаанымҿасыр,
«аслан зымбаз» ҳаиҩызахоит. Москва-аӡиас арӷьаратәи ахықә
иаваршәны ҳҿынаҳхап. Ҳахьынаскьо ҳнадгылоит уамак идум
ҩнык. Абри аҩнаҟны дынхон, иԥсҭазаарагьы далҵит А. М. Горки.
Абри анаҩсан ишьҭоуп даҽа ҳаблак, уаҟа иҟоуп раԥхьатәи
аурыс ԥҳәыс – ахимик И. В. Лермонтова лынхарҭа. Уи анхарҭа
дсасны даҭаауан, анаукатә усурақәа мҩаԥылгон еицырдыруа
аматематик С. В. Ковалевскаиа. Еиҭах ҳаанҿасцәеит. Ҳцалап.
Аанҿасырҭақәа, ақыҭақәа: Жаворонки, Кубинка, Тучково,
Дорохова... Ҳцалап? Мап, араҟа авсшьа ыҟам. Абронза далхны
ахаҳә дықәгылоуп иқәыԥшӡоу ԥҳәызбак. Лнапқәа ырҵәины
лышьҭахь иҿаҳәоуп. Лхы хтуп, лшьапы хтуп, дыргәаҟуп, аха
улзааигәахацыԥхьа­ӡа лдоуҳатә мчы иаҳа-иаҳа иуныруеит,
лыбла ихубаалоит шәара зқәым агәы шлызҭаз – ари, иахьа
абас ҳгәырӷьо-ҳаччо Ҳаԥсадгьыл ду ҳара иаҳтәызарц
зыԥсҭазаара иамеигӡаз Зоиа Космодемианскаиа илзыргылоу
абаҟа ауп. Уажәгьы илҳәошәа угәы иқәыҩуеит уи анемец
фашистцәа лыхәда ашаха анынахадыршәуаз илҳәаз ажәақәа:
«Шәымшәан, шәықәԥала, аҩызцәа!..» Уамак инацәыхарамкәан
иҟоуп Асовет Еидгыла Афырхаҵа Зоиа Космодемианскаиа лзы
аҩны-музеи.
Ҳавсны ҳцоит аанҿасырҭа Шаликово. Иззымдыруада В.
И. Ленин ашәарыцара бзиа ишибауаз. Дцон абнахь абџьар
аашьҭыхны. Аха уи дызцоз ԥстәык, ԥсаатәк ашьразы акәмызт. Анхацәа рацәажәара, анхацәа ргәаҳәарақәа зеиԥшроу
аилкаара азы акәын. Аа, абри ақыҭа акәын уи дыззаалоз.
Изныкымкәан дрыҿцәажәахьан, «шәарыцаҩ» сасны дырҭаахьан авожд дуӡӡа абраҟатәи анхацәа.
Адәыӷба ажәытәтәи аурыс қалақь Можаиск ааныжьны
ишнеиуа ашьшьыҳәа инадгылоит аанҿасырҭа Бородино.

472

«Бородино» – абри ажәа заҵәык иҳанаҳәоит фырхаҵара
дуӡӡак аҭоурых. Ашколхәыҷқәа инадыркны зегьы ирдыруеит
ари афырхаҵара иахҳәаау М. И. Лермонтов иажәеинраала.
Ашьшьыҳәа ҳнадгылоит аурыс еибашьцәа рзы иргылоу абаҟа.
Абан иахьынтәиаауаз Наполеон ир. Абар иахьынтәирԥылоз
аурыс ар, Кутузов напхгаҩыс дызмаз. Абраҟатәи амузеи
иазынхеит Наполеон Москва иқәиргыларц ииҭахыз ибиуст.
Хыԥхьаӡарала ирацәоу абаҟақәа иаарылукаауеит агранит
иалхны иҟаҵоу аобелиск. Уи изкуп М. И. Кутузов. Аобелиск
иахагылоуп абронза иалху ашьауардын. Уи амҵәыжәҩа
дуқәа еиҵыхны, ашьаԥхыцқәа адаԥа-бӷьы иалху авенок
рымпыҵакуп. Улаԥш иабо уахашәалан ахәыцра уаӡар иугәаламшәарц ҟалом Александр Невски иажәақәа: «Кто с мечом
придет, от меча и погибнет». Шаҟа ибзиаз абарҭ ажәақәа
ргәаладыршәозар анемец фашистцәа. Урҭ абри адгьыл
иақәлеит. Ииашоуп, иагьрымпыҵархалеит акыр. Аха уи
аамҭала акәын. Цәгьарала иааз цәгьарала иҭахеит. Наполеон
ир рыԥсышьа рыԥсышьахеит. Еиҭаиит анемец фашистцәа
иқәрыблааз ақыҭа. Даҽа знык адунеи ианардырит аурыс
дгьыл атәра ишҭамло. Бородинотәи адәаҿы, Кутузов ибаҟа
уамак инацәыхарамкәан игылоуп иҿыцу абаҟа. Уи рызкуп
фырхаҵарала абраҟа иҭахаз асовет еибашьцәа.
...Ҳдәыӷба цоит ԥхьаҟа, амраҭашәарахь. Аԥенџьыр ҳалԥшны ҳахьынаԥшуа ҵыхәаԥҵәарада дәеиужьроуп, каршәроуп.
Ҳалаԥш акыр инацәыхараны ҳамҩа иаваршәны ицоит абна.
Ҳаԥшуп уажәымзар-уажәы абна аихамҩа иазааигәахоит ҳәа,
аха ишацәыхарац иацәыхароуп. Ҳҩызцәа руаӡәк изымычҳазт,
ҳамҩаԥгаҩ диазҵааит:
– Адәыӷба иацәшәошәа, абас мацара ихараны изавоузеи
абна? – Ҳамҩаԥгаҩ иҟаиҵоит аҭак:
– Анемец фашистцәа абри аихамҩа рымпыҵархалеит.
Ҳар хьаҵуан аамҭала. Аха араҟа аибашьра еиқәтәамызт.
Апартизанцәа анемец ир амҩа рзыркуан. Аихамҩа ԥхасҭартәуан аӷацәа решелонқәа зықәымныҟәарц. Убасҟан афашистцәа абри аихамҩа ду зегьы иаваршәны наҟ-ааҟ хәкилометрк иацәыхараны абна аиуа ыҟамкәа иқәдырхааит,
иқәрыблааит.

473

Адгьыл, абна, ауаа – иҟам акгьы аӷа хәымга ишҳам
зхьымӡаз ҳәа. Ҳаргьы ҳрызцоит анемец-фашисттә мҵарсыҩцәа рҟнытә рхы иақәиҭхеижьҭеи ҩажәа шықәсхыҵра
азгәазҭауа ареспубликақәа.
Ицоит адәыӷба Смоленсктәи аобласт иаҵанакуа акаршә­ра
иқәԥраа. Иугәаламшәарц залшом К. Симонов иажәеинраала
ацәаҳәақәа: «Ты помнишь, Алиоша, дороги Смоленшьины...»
Смоленшьина... Уи аҭоурых иадыруеит аибашьратә фырхаҵарақәа рыла. Уи адунеи иадыруеит ахьӡ-аԥша ҭызгаз
аҵеицәа рыла. Ари адгьыл рыԥсадгьылуп еицырдыруа
аныҟәаҩы Н. М. Прожевальски, аҵара ду змаз аҵиааӡаҩы
В. В. Докучаев, акомпозитор М. И. Глинка, ҳаамҭазтәи апоетцәа А. Твардовски, М. Исаковски, аскульптор С. Т. Коненков...
ус шаҟаҩы!..
Ҳаццакып ҳамҩа харахь. Аанҿасырҭақәа акы, даҽакы...
Сишь, абраҟа ҩ-ажәак ҳамҳәар ҟалом. Ари аанҿасырҭа
Гжатск ауп. Егьараан дыҩуа абри аанҿасырҭаҿ даахьан
ма аӡәы диԥыларц, ма иҭынхак днаскьеигарц, егьараан
ихаҭагьы абраҟа адәыӷба дақәтәахьан уажәааигәа Гжатск
аӡбахә адунеи зегьы иахзырҵәаз аԥырҩы – акосмонавт И.
А. Гагарин.
– Аа, абри амҩа уаныланы ушнеиуа унадгылоит Гагарин
дахьиз аҩны, – инапы рыхханы иаҳирбоит ҳамҩаԥгаҩ. Аӡәы
иаацәыригоит акосмонавтцәа рашәа. Ашәа иамҽханакуеит
авагон. Ҳдәыӷба надгылоит ақалақь Виазма аҿтәи аанҿасырҭа. Абри ақалақьгьы рымпыҵахалан анемеццәа. Абраҟантәи Гитлер адырра иҭан: «Ақалақь Виазма наӡаӡа адгьыл
ианыхуп» ҳәа. Шаҟа ирзымдыруази анемец фашистцәа
асовет уаҩ дзакәыз. Ҷоҭкгьы ашьа камҭәацшәа, ԥенџьыркгьы
асаркьа ԥымҽыцшәа иқәԥраа ицо игылоуп ари ақалақь
иахьа. Абри аҩыза ублала ианубалак, ууаажәлар рыбзиабара
иацлоит угәаҿы.. Абри ауп изахьӡу Аԥсадгьыл адыррагьы.
Иааигәахоит ахәлара.
Уаҵәы ашьжьымҭан ҳналагылоит аешьаратә республика
Литва аҳҭны қалақь – Вильниус.
Ҳахыԥарым иаҳҳәахьоу аԥҟара. Абри ақалақь ашьапы
ркит абри аамҭазы, абарҭ реиԥш иҟаз ахҭысқәа ахнагеит

474

абарҭ ашықәсқәа рзы ҳәа арыцхәқәеи ацифрақәеи еиқәаҳаԥхьаӡарым.
Шаҟа иажәаԥҟа ҟәышузеи ҳаԥсуа жәаԥҟа: «Бла иабо-хы
иаԥсоуп». Иҟалап, ари ажәаԥҟа раԥхьаӡа изҳәаз абла иабо
зегьы абз ишазеиҭамҳәо агәра анига акәзар ианиҳәаз. Аӡбахә
исаҳахьаз ала сгәы иаанагон Вильниус аулицақәа ҭбаа-ҭыцәӡа, ахан дуқәа етажрацәала еихагыланы, еихҳәа-еиҵҳәа иҟоу
қалақь дууп ҳәа. Заа еиқәсыршәахьаз агәаанагара аахнарбгалеит сыла иабаз. Реиҳа иҳараку аҩнқәа ԥшьба-хәба етаж
роуп иахьеихагылоу. Уажәы аргылара иаҿуп ҩны заҵәык
жә-етажкны еихагылоу. Ари аҩны уажәнатә ахьӡшьара
арҭахьеит «ахацәа заҵәқәа рыҩны» ҳәа. Ас зазышәҳәазеи
ҳәа ҳиазҵааит ҳамҩаԥгаҩ, Виқтор Пиотр-иԥа Ужкальнис.
– Ҳақалақь иаздырӡом алифт. Ас иҳаракны шьапыла
дзыхәном аԥҳәыс хьанҭа. Убри аҟнытә, уи аҩнаҿы аҳәса змам
ахацәа нхалааит ҳәа иаҳлафуеит, – иҳәеит дааԥышәырччан.
Ҳаиҟәаҵып амҩаԥгаҩ. Ҳалаланы ҳҿынаҳхап ҳхала.
Иашоуп, архитеқтурала иахьеизааигәоу рацәоуп Ригеи
иареи, аха Вильниус архитеқтуратә стильқәа хкы рацәала
еилаԥсоуп. Араҟа иуԥылоит аготикатә, убас абарокко,
аренессанс уҳәа, шамахамзар Европа иааҟалахьоу астильқәа
зегьы рыхкык-рыхкык. Абас ишеилаԥсоугьы, ақалақь
аизҳараҿы иӡбаны ишьҭыхыз ԥҟарак шыҟамызгьы жәытәнатә
аахыс ари ақалақь ҿиауан ауаҩы гәыла-ԥсыла иԥсшьара
зегьрыла иазхәыцуазшәа. Убас иласуп, иманшәалоуп. Иаагап
ҿырԥштәык. Шәара ишәҭахуп иаашәхәарц агазеҭқәа, ма
ажурналқәа, аха ишәҭахуп иаашәхәауа заа иааихшәырԥхьарц, шәнахәаԥшырц. Шәыҩнал амагазин – аԥхьарҭа.
Амагазин агәҭа игылоуп еихых-еиҵых астол. Аҭӡамц аҟны иҟоу
авитринақәа рҿы иқәуп ҳтәылаҿи, асоциалисттә тәылақәа
рҟны иҭыҵуа агазеҭқәеи ажурналқәеи. Ишәҭаху аақәхны
шәахәаԥш, шәаԥхьа. Ишәгәаԥхақәаз шәыманы шәанцо шаҟа
рыхә жәгауа акассир иналаҳәан, ахә налыҭаны шәцоит.
Иаҳҳәап, ахәылԥаз усурантәи шәаауеит, шәахьымӡеит агазеҭ
аахәара, хьаас иҟашәымҵан, атроллеибус, ма автобус аҟны
акондуқтор аблеҭқәагьы лҭиуеит, агазеҭқәагьы.

475

Уаҩы иџьеишьаратәы иблахкыгоуп Ленин ихьӡ зху ашҭа
ҭбааҭыцә, аҿар еиҭарҳаз, ирааӡаз, рыхьӡқәа зху абаҳча.
Ашьхақәа, аҟәаԥа-ҿаԥарақәа ирышьцылоу аӡәы шәакәзар –
шәыхәна Гедиминас ихәахьы. Ари ахәы иаашәгәаланар­шәоит
Баграт ибаа ахьықәгылоу Аҟәатәи ахәы. Уи шәнықәгылар
иаашәыкәыршаны шәыҵаҟа инышьҭалоит Вильниус. Ақалақь ацентр ахь шәхы аашәырха. Шәарӷьарахьтәи араион
асоциалисттә Вильниус ҳәа иашьҭоуп. Уаҟа имҩаԥысуеит
аргылара ҿыцқәа. Шәармарахь – ажәытәтәи Вильниус. Абрантәи ибзианы ижәбарҭоуп «гашьа амазар снапсыргәыҵа
иқәыргыланы Парижҟа изгон» ҳәа Наполеон иззиҳәаз
аготикатә стиль ала иргылоу Анна лкостиол (уахәамоуп).
Ашәаҳәареи акәашареи бзиа избауа аӡәы шәакәзар, Литва
мыцхәы ишәеигәырӷьоит. Араҟа жәеизаҩык рахьтә аӡәы
дшәаҳәаҩуп. Шәымшәан, ашәаҳәарҭа шәмоур хәа. Аиндустриатә раион шәалсны шәҿынашәха абна-баҳча Вингис
ашҟа. Араҟа ижәбоит 20 нызқьҩык знык ашәа еицырҳәартә
иҟаҵоу аконцерттә естрада.
Арҭ анҵамҭа хәыҷқәа ҳанрылагоз иаҳҳәеит аҭоурыхтә
хҭысқәа ҳрыламлакәа ҳахәаԥшып ақалақь иахьа ишыҟоу
ҳәа. Аха егьа ԥҟара ҟаҳҵаргьы Аџьынџьтәылатә еибашьра
гәаламыршәашьа амам. Улашәызароуп уагьдагәазароуп уи
аӡбахә умаҳарц, иугәаламшәарц азыҳәан. Иԥшьоуп рыхьӡ
ҳабацәа, ҳанацәа, ҳашьцәа, ҳара, иахьа абас ҳгәырӷьо-ҳаччо, ақалақьқәа ҳанрылс-аарылсуа, ҳамшәо-ҳмырҳауа, Ҳаԥсадгьыл ҳара ҳақәиҭны ҳаҟазаарц азыҳәан зыԥсҭазаара
иамеигӡаз. Ҳхылԥақәа ҳхыхны ҳаҵаланы ҳнеиуеит еихашьшьы-еиқәышьшьы игылоу абаҳча. Ҳнадгылоит асовет
еибашьцәа рҳаҭгәын. Араҟа шәҩыла акәым, зықьҩылоуп
ишырацәоу анышә иамадоу рхыԥхьаӡара. Иаркуп наӡаӡа
имыцәауа амца. Апост иқәгылоу асолдаҭцәа реиԥш, ауаҩы иоура иаҟараны радла игылоуп аҵлақәа туиа ҳәа
изы­шьҭоу. Ашәҭқәа, ашәҭқәа... Иахьагьы-уахагьы абраҟа
иқәырҵоит ашәҭқәа... Ҿымҭ-ԥсымшьа ҳгылоуп еицу аҿар,
дасу игәанала иуеит аҭоуба: Аԥсадгьыл иаҭаххозар абра
анышә иамадоу рыхьӡ даԥсахарц иаргьы... Абри аибашьра
иахҟьаны 700 нызқьҩык аԥхеит Литва. Шаҟа қалақь, шаҟа

476

қыҭа ықәырхызеи афашистцәа абри адгьыл аҿы. Абри
аҟара зхызгаз ареспублика, иахьа ишыҟоу уанахәаԥшлак
иџьоумшьарц залшом уи ажәлар рымч-рылшара.
Ари адгьыл иқәсны ицоит еицырдыруа аӡиас Неман.
Аурыс изыҳәан – Волга, аԥсуа изы – Кәыдры, алитовец изы
– Неман. Ирацәоуп иблахкыгоу абна ԥшӡарақәа, улаԥш
зхьымӡо акаршәрақәа, сабшала, мҽышала вильнусаа ԥсшьара иахьцо Тракаитәи аӡиасқәа рҟны. Нышьала ҳархын ҳар­
гьы мышкы абарҭ аӡиақәа, нас ҳцеит литватәи адгьыл ибырлашха ақаруа аақәзыԥсо амшын Балтика ашҟа... Мап, акгьы
ихамышҭит ауаҩы изыҳәан ари, литватәи адгьыл «зшаз!».
Есҽны иазҳауан уи агәыблра, абзиабара ҳгәаҵа иҭалаз.
Ҳахьнеилак иҳаигәырӷьаны иаҳԥылон уи амилаҭ.
Ҩажәиҩыџьаҩык еицыз ҳҟнытә дыҟамызт аӡәгьы абраҟа
иҵегьгьы аанхара зҭахымыз. Ахәымш рҽны апаранхьча
ипаран ала ҳныригеит аӡиас Нерис. Ҳаԥхьаҟа иаҳзыԥшуп
атурист имҩаҳәа ззырҳәаҵәҟьо амҩақәа: Белоруссиатәи
абна-ккарақәа, урҭ рӡиақәа...
***
Аԥсадгьыл адырразы иазхом ауаа рбара, рыҿцәажәара,
ишынхо-ишынҵуа аилкаара. Иазхом ақалақьқәа, ақыҭақәа
дәыӷбала, ма машьынала рылсра.
Аминуҭқәа реиԥш ицоит асааҭқәа, аметрқәа реиԥш –
акилометрқәа... Акилометрқәа шәкы, ҩышә, хышә... Иласуеит амашьына иахьынӡалшо. Арныҟәаҩ инапқәа мырҵысӡо
ҭынч аруль икуп. Лассы-лассы иуԥылоит асовет еибашьцәа
рҳаҭгәынқәа, рбаҟақәа. Абар ҳаавалеит баҟак. Ҳааҭыҵуеит
амашьына, ҳахәаԥшуеит абаҟа. Апостамент ҳаракы иқәгылоуп, имҵәыжәҩақәа еикәаԥсаны ашьауардын еиԥш
дԥыррашәа иҟаҵоу афырхаҵа М. Ф. Гастелло ибиуст.
Ари адгьыл (Белоруссиа)аҟны афашистцәа ахәра знырымҵаз ҳәа акгьы аанымхеит, Аӡиасқәаҵәҟьагьы рӡышьҭрақәа
еилаган.
Ҳамҩа макьана нҵәашьа ақәым ҳәа ҳгәы каршәны ашәа­
ҳәара ҳшаҿыз абнеиужьра агәҭа иаангылеит ҳмашьына.

477

– Ҳааит, шәылбаа.
Ҳмашьына
агәы
нҳархазшәа,
иаақәгьежьаан
илықәхәаша ицеит. Абнара. . . Ҳахьынаԥшы-ааԥшлакгьы
бнароуп. Алакә аҟны ишырҳәо еиԥш, абна агәҭа ҳнартәаны
ицеит.
Ҳарҭмаҟқәа ҳнарыҵалеит. Ҳахьаанаскьаз абнара ҳныл­
сит. Рыгәра сзымгеит сыблақәа... Абнара ҳахьнылсыз ахықә
сымбаӡо сынхыԥшылеит... амшын.
– Абри ауп аӡиа Нароч. Абелорусцәа Каспиа хәыҷы ҳәа
изышьҭоу, –иаҳзеиҭеиҳәеит амҩаԥгаҩ.
– Аӡиа анышәҳәа, иаабац ӡиак иаҩызаз џьысшьон, ари
заҟароузеи!..
– Иаабац ҳәа узҿу Кавказтәи у-Риҵа акәхап. Умыҽхәаӡан,
ҳаргьы иҳамоуп уи аҩыза. Убас иагьахьӡуп: Белоруссиатәи
Риҵа.
Адырҩаҽны, ҳара ҳзы ирхианы иԥшыз анышьқәа ҳнарықәтәеит.
– Белоруссиа иамоуп 4 нызқь рҟынӡа ӡиа. Уажәы ҳара
ҳхылоит аӡиа дуқәа руак – Нароч...
Иасуеит аԥша. Мшынҵас ицәқәырԥоит аӡиа.
...Нышьак аҟны ҳақәтәоуп ԥшьҩык: ҩыџьа аҳәсеи, ҩыџьа
ахацәеи.
Ус иаԥуп араҟа. Аӡиа ацәқәырԥара иацәшәаны, мамзаргьы
иаашьаз, ахықә иқәгыланы иаҳзыԥшуп. Ҳнаскьаргоит.
Игоит акоманда ҳазҭо абжьы. Ашыҩсыҩ ҳәа ҳнышьқәа
рыжәҩақәа нарыҵаҳшьуеит. Ҳаҩхылеит.
– Амшын еиқәа иааӡаз, иҳарба нышьала аӡсашьа!
– Уара узааӡаз Балтика мшынымшәа...
– Каспиа сышәхашҭма!.. Амшынқәа среиҵаны сышәшьозар ишәсырбап сара!
Дасу дахьиз, дахьынтәиааз иҟоу аӡиас, ма амшын ахьӡ
ихьӡуп.
Апалатка, афатә, аиарҭа маҭәақәа, ԥшьҩы-уаак нышьак
азыҳәан еидара хьанҭоуп. Ҳаԥхьаҟа ишьҭоуп хәаха-хәымш
ҳзықәхауа амҩа. Амҩа сҳәахт, амҩақәа аанхеит адгьылаҿ.
Араҟа ацәқәырԥақәа, аԥша, ажәҩанаҿ – аԥҭақәа, уаҳа
акгьы.

478

Ашьыбжьышьҭахь хықәк аҟны ҳныдгылеит.
– Иахьа уаҳа ҳаӡсарыма? – иргызмалны дҳазҵаауеит
ҳамҩаԥгаҩ.
Аӡәгьы ҿаҳҭуам.
– Уаҵәы, ҳашьцылар маҷк... – ҳааибарччоит.
– Еиҵышәх апалаткақәа, иахьала иазхоуп.
Ҳныҟәара ахԥатәи амш аԥсыӡкра иазкын. Изҭахыз рыҵә­
гәырқәа нхыршәло аӡиа инхықәтәалеит, џьоукы анышьақәа
ҳнарықәтәан ҳцеит аӡиа аԥсыӡкразы ихыз атраулерқәа
рахь.
Аԥсыӡкцәа ҳрыцҳраауан акаҭа аҳараҿы. Абраҟа акаҭа
иалашәан иаҳкит Амшын еиқәа иҭам аԥсыӡ-угри. Ари аԥсыӡ
амаҭеиԥш, икәымпылны ихәхәаӡа иҟоуп. Иӡсоит хылагьы
ҵыхәалагьы. Уахынла аӡы иҭыҵны, амаҭ еиԥш, адгьыл аҟны аныҟәара алшоит. Ирҳәоит ауҭрақәа ирԥырхагоуп ҳәа.
Иџьоушьаша даҽа ҟазшьакгьы амоуп ари аԥсыӡ. Иара
аԥсадгьыл – Мраҭашәаратәи Америка аҿтәи аокеан аҿықә
ауп. Убрантәи аԥсыӡ кәтаӷь ааганы абраҟа игәылхны ирааӡоит, нас иҭарҵоит аӡиа. Аԥсыӡкра аамҭазы, уи, ишаадухалак,
зыԥсы зызгаз ықәҵны ицоит Мраҭашәарахьтәи Америка
аокеан аҿықәқәа рахь. Уаҳа егьыхынҳәуам. Аԥсыӡҵәҟьагьы
иамазаап аԥсы зыхҭнаҵо аԥсадгьыл.
Ҳхынҳәит ахәымш рҽны. Илашьцахьеит. Амца нахьҳарсуеит атуристтә барбанџьиа. Амузыка. Абаза адиреқтор
аӡәаӡәала ҳнапы ҳамхуа иаҳиркуеит «СССР атурист» ҳәа зну
азначокқәа. Аҵх ашарахь инеиуеит. Аха еиқәтәом ашәаҳәара,
акәашара. Иааигәахоит ашара. Иааигәахоит иаҳзыԥшу
амҩа ҿыц. Иашоуп, ҳарҭмаҟқәа ҳаиҭанарыҵалоит... Аха ари
аныҟәара иақәым хашҭшьа!
Ҳақәлеит амҩа еиҭах. Ҳмашьына ахы хоуп Минскҟа.
Акыр километр ҳныҟәеит Белоруссиа абнаккарақәа ҳаарылымҵӡакәа, акыр ӡиас ҳархыԥшылеит, акыр ӡиа ҳрырит,
иаабеит ақыҭақәа, аҳаблақәа. Абар Белоруссиатәи аешьаратә республика аҳҭнықалақь Минск. Сара исҭахуп абелорус
жәлар «ргәеисырҭа» абара ҳалагарц амузеи ала. Аха, Минск
ирацәоуп амузеиқәа. Урҭ зегьы рҟнытә раԥхьа иаабаша ҳәа
ҳара иалаҳхит Аџьынџьтәылатә еибашьра амузеи.

479

...Абар, аибашьра ҟалаанӡатәи Минск. Афотоқәа иаҳдырбоит акыр шәышықәса зхыҵуа ақалақь. Еилаарцыруа игылоуп етаж рацәала еихагылоу аҩнқәа, улаԥш рыдхалоит
архитеқтуратә баҟа ссирқәа, ауахәамақәа. Абар Минск
аибашьра аан. Уаӷеимшхара, изықәгылаз адгьыл тҟәацызшәа, иҟәыбаса, иццышәха еилажьуп. Ҳнеиуеит азалқәа
ҳнарыҩныс-аарыҩнысуа.
Ҳаиҭанарыхәаԥшуеит аибашьра анеилга Минск шыҟаз
ҳзырбо афотоқәа. Ҳхы иҭагьежьуеит ацифра ҿаасҭа – аибашьра иалагаанӡа ақалақь иаланхон 240 нызқьҩык, аӷа
данықәырцоз ари ацифра 25 нызқь рҟны иааихьан. Уи
қалақьк аҟны. Аха шаҟа қалақь, шаҟа цуҭа, шаҟа қыҭа ҟәыбаса иқәиҵаз.
Ҳагәқәа гәаӷла иҭәны ҳаадәылҵуеит амузеи. Ҳалаланы
ҳҿынаҳхоит шықәса ҩажәа рышьҭахь иԥыххаа еилажьыз
ақалақь. Ҳналалоит аулица хада – Ленин ипроспеқт. Уи
ҭбааҭыцәӡа, аура 10 километр раҵкьыс ыҟоуп. Аҩны
еихагыла дуқәа, атеатрқәа, акинотеатрқәа, ацирк, еиҳау
аҵараиурҭа­қәа ирызку аҩнқәа акымкәа, ҩбамкәа. Угәы
иаанагап абри ақалақь ашьапы ркызар аахыс ԥырхагак
амоуцт ҳәа. Аха аибашьра аҽугәаланаршәоит лассы-лассы.
Абар, Минск ахы ақәиҭтәразы раԥхьаӡа ақалақь иалалаз
асовет танк. Уи шьҭыхны иқәгылоуп ахаҳәтә постамент.
Иҭахеит уи атанк иҭаз аибашьцәа зегьы. Иахьагьы еилкаам
урҭ афырхацәа...
Ҳахьаанаскьо ҳнықәлоит Аиааира ашҭа. Уаҟа игылоуп
аибашьраан иҭахаз асовет еибашьыҩцәеи апартизанцәеи
рзыҳәан абаҟа – аобелиск. Иаркуп наӡаӡа имыцәауа амца.
Аиааира ашҭа ҳақәсны ҳахьааскьо ладараны ҳналбаауеит.
Ахыб ҳнықәыԥшуеит ӷәтәы ҩны хәыҷык. Абри аҩны хәыҷы
аҟны имҩаԥысит РСДРП 1-тәи аизара ду. Аибашьра авымсит
ари аҩны хәыҷгьы. Аха уи еиҭашьақәдыргылеит ԥаса
ишааҟаҵәҟьаз. Ари амузеи аабаны, аӡиас ацҳа ҳнықәсны
абаҳча ҳныҵалоит. Абраҟа избеит Аԥсны изҳамамзеи абри
аҩыза ҳәа сзеилаҳаз ҩнык. Уи ҭагылоуп абаҳчаҿы. Адәахьы
уахьнадыԥшыло мацарагьы иунардыруеит ҳаҭыр зқәырҵауа, бзиабарала изхылаԥшуа акы шакәу. Ари абелорус жәлар

480

рпоет Ианка Купала имузеи ауп. Амузеи иамоуп ауада­қәа
рацәаны, уаҟа еизгоуп апоет ишәҟәқәа, инапҩымҭақәа,
иара изы иҟаҵоу аскульптурақәа, апатреҭқәа, афотоқәа.
Саҵашьыцуеит изҳамамзеи Аҟәа абри аҩыза аҩны-амузеи
Д. И. Гәлиа изыҳәан ҳәа.
Егьа ҳгәыӷыргьы ҳгәы иаанагомызт Минск иҟоуп хәа абас
ибеиоу асахьаркыратә музеи. Ҳгәыӷуамызт, избанзар, ақа­лақь
агәаҽанӡамкәа дақәлеит аӷа. Ирласынгьы импыҵеихалеит.
Аха минскаа ирылшеит хәы змам асахьақәа аӷа ицәыҵәахра.
Ари амузеи аҟны иҟоуп: Матвеев, Аивазовски, Шишкин
уҳәа ҳтәылеи аҳәаанхыҵтәи асахьаҭыхыҩцәа дуқәеи раԥҵамҭақәа – аоригиналқәа.
Аԥхын-мра ашоура канаршуеит. Акакала иаабоит афабри­
кақәа, азауадқәа. Ҳаҟан иахьҭрыжьуа асамосвал машьы­
нақәа, еицырдыруа атрақтор «Белорус», иахьыҟарҵауа
ате­левизорқәа, амотоциклқәа, амаланыҟәақәа, асааҭқәа.
Ашоу­ра аҽарӷәӷәоит, иҳахьӡоит ааԥсара.
– Изыԥсоузеи шьыри амшын, – иҳәоит ҳҩызцәа руаӡәы.
– Амшыну? Азамана, ҳцап амшынахь, – иҳәоит ҳамҩаԥгаҩ. Лафны иҳәаз џьшьа, иажәа хырҩа аҳҭаӡом.
– Сыхәмарӡом. Ҳдәықәышәҵа амшын ахь.
– Иаба, Балтикаҟоу, Амшын еиқәа ашҟа акәу?
– Мап. Минсктәи амшын ахь.
Минсктәи амшын... Ииашаҵәҟьаны, изламшынымзеи
акатерқәа хыӡсалозар, игәаан ианыцәқәырԥо анышьа аанар­
ҳәуазар, аханы угыланы аҵыхәа умбозар. Иҭадыртәеит уи
амшын ауаа рнапала!
Минск ҳаҟазаара ахәымш руха, дәыӷбала амҩа ҳақәлеит
Брестҟа. Брест... иҟалеит абри ажәа асовет уаа рфырхаҵара
иасимволны. Аибашьра анцоз аамҭазгьы уаҟа иҟалаз атра­
гедиа легендахахьан. Ирҳәон легендаҵас, избанзар, ицә­
гьан агәра агара. Аӡәаӡәала иаҳгәалаҳаршәоит Бресттәи
абаа азыҳәан ҳзыԥхьақәахьоу. Иззымдыруада ашәҟәыҩҩы
С. Смирнов Бресттәи абаа афырхацәа рыԥшааразы, рыхьӡрыԥша ашьақәыргыларазы изакә усура дуу имҩԥигахьоу. Уи
ибзоураны иахьа ажәлар ирзырхынҳәуп афырхацәа аӡәыр­
ҩы рыхьӡқәа.

481

Ҳгылоуп Ҳаԥсадгьыл иақәкыз ахымҩас раԥхьаӡа изаахаз
абааш аҭӡамц аҟны. Ҳамҩаԥгаҩ, Брест ахы ақәиҭтәра иалахәыз ауаҩ бырг, амаиор иаҳзеиҭеиҳәоит ари атрагедиаҿы
иҟалаз ахҭысқәа.
Ҳҭалоит абааш аподвалқәа рахь. Ицәгьоуп агәра агара
ублала иумбакәан абраҟа ҳара иаабаз. Планла х-сааҭк рыла
инапаҿы иааигарц акәын аӷа абри агарнизон. Иреиӷьыз
арратә техникала, еибыҭаны иажәлеит. Х-сааҭк рҭыԥан 29
мшы рзы еиқәтәеит аҵыхәтәантәи ахысбжь. Еибашьрак
аҟны уаҩы иимбац, аҭоурых иазымдыруаз, ари аибашьра
атәы рҩуан афашист игазеҭқәаҵәҟьа. Мчымхарала абрантәи
иҭҟәаны игаз асовет еибашьҩцәа, аибашьра ашьҭахь еиҭа­
рыхьӡеит усҟантәи анапхгара агәрамгара ирымаз. Абри аза­
лым­дара иалацәажәон ҳара Брест ҳаныҟаз ашәҟәыҩҩы С.
Смир­­нови акинооператор Р. Кармени имҩаԥыргаз аиԥылара
аан.
Ҳныҟәара ҩымш азаҳкит ҳара Брест абаа амацара абара.
Абаа аҩныҵҟа иҟоу амузеи аҟны ҳахәаԥшит адокументтә
кино «Бресттәи абаа». Ашәҭқәа ықәаҳҵеит уи аибашьцәа
рҳаҭгәынқәа рҟны. Шәҟәыла акәымкәа, еиҭах блала иаабеит
асовет уаа рфырхаҵара, ажәларқәа риешьара. Бресттәи
аепопеиа иалахәын амилаҭқәа рацәаҩны.
Ахымш рыҽны ҳцеит ақалақь Кобриноҟа. Етажкны еиха­
гылоу ӷәтәы ҩны хәыҷык ҳнадгылеит. Ааигәа-сигәа игылоу
аҩнқәа излареиԥшым ҳәа акгьы ыҟам. Амала адәахьтәи
адыԥшылара мацарагьы иунардыруеит аҩны акыр ша­
хыҵуа. Агәра узгом абри аҩнхәыҷы аҟны дынхон ҳәа аге­
нералиссимус А. В. Суворов. Уаҟа еиҿкаауп аполководец изку
амузеи. Аибашьра аан анемеццәа абри аҩны ҽҭрас иҟаҵаны
ирыман. Ақалақь Кобрино ауаа ирдыруеит даҽа хҭыс дук
алагьы, М. И. Кутузов напхгара зиҭоз ар раԥхьаӡа абраҟа
ааха ӷәӷәа рырҭеит Наполеон ир. Аидыслара ахьымҩаԥысыз
аҭыԥ аҟны игылоуп абаҟа. Аҽны акыр аамҭа ҳаҵан Суворов
ибаҳча. Уаҟа иахьагьы иубоит аџь-ҵлақәа аполководец ду
ихаану.
Ҳмашьына аулица ианыршәланы ицоит. Алымҩанык ҳарҭаԥшуеит абаҳчақәа, ҳрықәыԥшуеит акаршәрақәа. Ҳнеи-

482

уеит Беловежатәи абна ду аҟны. Уа иҟоуп еицырдыруа
азаповедник 75 нызқь геқтар зҵазкуа.
Брест инҵәеит ҳныҟәара аамҭа. Амҩа ҳақәлоит дасу
ҳаҩны­ҟақәа рахь. Ҳәарас иаҭахузеи, сара араҟа ари мызк­
тәи аныҟәара аан иаабаз шәыџьара ишаны хәҭакгьы сза­
нымҵеит.
Ииашаны ирҳәоит, аныҟәара аан убла иабо аҵкысгьы
иумбац акы уанахәаԥшуа иуоуз агәаанагара, иузцәырҵыз
ацәанырра ауп аус злоу ҳәа. Ҩежәиҩыџьаҩык ҳахьеицыз,
ҳәарада, дасу иман ихатә гәаанагара. Аха акаҿы ҳазегь ҳаиԥшын: ҳгәаҿы акырӡа иазҳаит Ҳаԥсадгьыл ду азы абзиабара.
Абри еиԥш аныҟәара ашьҭахь, џьоукы-џьоукы аҳәаанхыҵтәи
атәылақәа рбаразы ицало еиҳа ухы нарықәкны иуҳәарц
уҭаххоит: шәца, ижәба зны Ҳаԥсадгьыл, ижәбап уи шаҟа
иссиру ҳәа!
Уаҵәы иаҳзыԥшуп «ҳхәышҭаара ду», ари амҩа ссир
ҳақәызҵаз Москва.
Брест-Москва
Оқтиабр 11, 1964

АХЬА-ҴЛАҚӘА ШӘҬУАНАҴЫ
Киев агәҭа иагәылсны ицо амҩаду Крешьчатик ҳаныланы,
Днепр аӡиас шыҟоу ҳнеиуан. Ааԥынра иасакьаҳәымҭоуп.
Ацәа ҿыц ахалоит, еиҭақәыԥшхоит, қәра змам аукраина
дгьыл. Сымҩалаҩ, акинорежиссиор Никәала Машьченко
далацәажәоит ижәлар ржәытә рҿатә. Ибоит ари ақалақь
аԥшӡара схыхны сшамоу. Сааҭгыланы саанаԥшы-ааԥшуеит.
Ҳҿынаҳхоит дасу ҳгәы ҳҭахәыцуа. Иара изыҳәан араҟа акгьы
ҿыцым. Дазхәыцуазар акәхап иаарласны Аԥсны зҭыхра
далагараны дыҟоу акино. Сара исгәалашәоит, саныхәыҷыз,
ҳқыҭан, Аҭара гәылак дҳаман Кадыр ҳәа Хәырхәмалк.
Дџьыҟәын. Иқәрахь днеихьан. Иԥсаҭа шкәакәахааит, уаҩы

483

ҟәы­ӷак иакәын. Агәарԥ данааҭалалакь, днаԥшы-ааԥшуа, дԥышәырччашәа ус ҿааиҭуан:
– Угәыла игәарԥ уқәыԥшыр, уара угәарԥ иагу иабзоу
убоит.
– Ҳара ҳгәарԥгьы иагу умбакәан уҟам, аха ухы абзиара
аҟнытә уара утәахьы иааугоит амзар, – иара убасҵәҟьа
дԥышәарччо уи инаиаҭаикуан саб.
– Уара угәарԥ иагу сара сҿы унеир иумбои, –
иҳәон Кадыр, иажәа ҩ-ҵакык шамамыз агәра уиргарц
днақәыӷәӷәаны.
Абри сгәалашәеит уажәы, Аԥсны инаҟәыҭханы адгьыл
хара­ҿы сшыҟаз. Исгәалазыршәаз уиоуп, Киев аҭоурыхтә
баҟақәа, ҳаамҭазтәи аргылара ҿыцқәа, алитературатә, аҟазаратә уҳәа амузеиқәа санрыхәаԥшуаз, сара срызхәыцуан
урҭ Аԥсны инадкыланы. Зегьыҵәҟьа ракәым, аа, абар ҳаԥ­
хьа игылоуп жәа-етажкны еихагылоу аҩны. Даҽа қалақьк
аҟны уаҩы иимбац акгьы иалаҟам. Ус угәы иаанагоит раԥхьа
уахьынагәыдыԥшыло. Уахәаԥш аганаҿтәи аҭӡамцаҿ. Уаҟа
мозаикала иаласаны иҟаҵоуп амилаҭтә лахҿыхҩыра. Ԥсыхәа ахьынӡамаз киеваа рықалақь ацәырыхьчеит астандарттә ҩныргыларақәа. Сара исгәалашәон, хырҭәарҭак иааҭыргазшәа еиҩдыраашьа змам аҟәатәи аҩнеихагылақәа,
насгьы ақалақь азыҳәан ицәаԥҽыгаха, аҩнқәеи абарҵақәеи
ирыбжьдоу амаҭәарбарҭа, ацәарҭа амра аҭарҭа ашахақәа.
Инхо ауаа ирхарагәышьоузеи!
Шаҟа шәышықәса ахыҵуазеи сызныланы снеиуа амҩаду Крешьчатик. Алегенда излаҳәо ала, абжьаратәи ашәы­
шықәсақәа раан, аславиан жәлар ақьырсиантә динхаҵара
рыдыркыларц азыҳәан, Днепр аӡиас иҭшьны ирнаҭуан. Убрахь
мчыла изланарцоз амҩа иахьыӡхалеит Крешьчатник (Анаҭырҭа) ҳәа. Сара абри сазхәыцуан. Сымҩалаҩ ус иас­ҳәеит:
– Шаҟа ибзианы иҟашәҵазеи киеваа, абри ахьӡ мԥсахкәа
иахьеиқәшәырхаз!
– Изларҳәо ала, уи ахьӡ аԥсахра изныкымкәан иақәыркқәахьеит. Адинхаҵара иахҟьеит ҳәа ҿарԥас иарҭон. Ирымуит киеваа. Ари ҭоурыхтә хьӡуп. Ажәлар рҭоурых урӡыр
ҟалома! – иҳәеит уи.

484

– Аԥсуаа ажәытәан ирыман ҵаск, – сҳәеит сара, – ауаҩы
аԥсуа ламыс иаҵанамкуаз акы ҟаиҵар, маҳагьарак иур, ихьӡ
ижәла ихыхны Аԥсны далырцон.
– Иҵас бзиан, аиашаз. Цәгьарак рузшәа, зыхьӡқәа рыԥсахыз ҟалақәеит, аха насыԥла еиқәхеит Крешьчатик, – иҳәеит
сым­ҩалаҩ дԥышәарччо. Сара сгәы сҭахәыцуан. Исгәала­­
шәон аԥснытәи қыҭақәак ажәытәи аҿатәи рыхьӡқәа.
Ацәашьы шкәакәақәа рнапсыргәыҵа иандыргылазшәа,
ахьаҵлақәа рымахәқәа быбышӡа ишәҭуп. Урҭ еивҵарыԥхаа еиваргыланы инашьҭуп наҟ-ааҟ амҩаду иаҿықәҵаны.
Рыфҩы лаҳалаҳауа амаҷар-ҩы ужәызшәа уҟаҵауа, ушьауда ирҭанаҵоит ааԥынра. Иара усгьы, милаҭ дук сабик
деицырааӡошәоуп араҟа аҵиаақәа напы шрыдкылоу. Сара
Асовет тәылаҿтәи ақалақьқәа маҷымкәа избақәахьеит.
Абна агәҭа аакылырхааны ақалакь ҟарҵазшәоуп ишыҟоу
Брест, апарк еиужьрақәа рымоуп Ленингради Мински,
ф-нызқьҩык зныкала ашәа ахьеицырҳәо абна-парк рааӡеит
Вильниусаа. Ирацәоуп уаҩы игәалашәаша аҿырԥштәқәа.
Егьа срызхәыцыргьы, Киев еиԥшҵәҟьа аеҵәара иҭалаҳа,
шьаҿацыԥхьаӡа аҵла рымахә еихашьшьы уахьныҵало даҽа
қалақьк сымбацт.
Иаҳхысыз аибашьраан Киев иахнагаз, аукраина жәлар
зҭагылаз ззымдыруада. Уи акәым сызлацәажәо. Ауаҩы
ишьапышьҭа ахьанылаз адгьылаҿ иаҭаххоит ауаҩы инапгьы. Иҟәышу анапқәа. Аԥсабара ма уахьымкьысӡароуп,
уанаалакьысх, ахирург бзиа уиҩызахароуп. Аҳаԥы иҭымҵыц иоуп аҵлақәаҵәҟьагьы ауаҩы инапы шырҭаху ззеилымкаауа. Киев ақалакь агәҭаҿыҵәҟьагьы иубоит, уаҩытәыҩса ишьапы ахьымгылац еиԥш ицқьаны еиқәырхоу
абна ҽыгәқәа. Анс-арс акәымкәа, ииашаҵәҟьаны абна хаҭа
еиԥшқәоу. Урҭ аихатәы гәараанда рыкәыршам, ирывгоуп
амҩахәасҭа хәыҷқәа. Уаҳагьы ииҭахузеи уахь ишылалатәым
идырырц азыҳәан, аԥсы зхоу зегьы раҵкыс дҟәышҵәҟьазар
ауа­ҩы. Сара урҭ сахьрыхәаԥшуаз исгәалашәон. Аҟәа ақа­лақь
аҟнытәи апарк цәӷәыхаақәа, Аԥсны аԥсабара. Убасеиԥш сгәы
иаанагеит: аҵла ԥашәла игылазар, ауаҩы аԥсабара дала­ӡсо,
ԥсыс иханы, иԥсҭазаара ԥашәс иамоу аҵла ахаҭоуп. Идыру

485

усуп, аҵлақәа ахьықәӡаауа, аҳауа шьаҭанкыла аҽшаԥсахуа.
Ари ас анакәха, Аԥсны иқәынхо ауааԥсыра шаҟа хыдарала
аԥҟара иаҿузеи рыԥсҭазаара зықәгылоу амахә. Иҟалап, аа,
абас ахьаҵлақәа шәҭуанаҵы, аԥсабара аԥсы аханаҵы акәзар
адунеи дахьынӡақәу ауаҩгьы.
Амилаҭқәа еснагь ирымоуп, ршьа-рда иалоуп еицырзеиԥшу, еиҳараӡак еизааигәазтәуа ҟазшьа ҷыдак. Иҟалоит
уи рысасдкылашьа акәзар, иҟалоит рыԥсадгьыл иақәлаз
аӷа иԥылашьа аҟны акәзаргьы. Ҳәарада, мчыбжьы заҵәык
аукраин дгьылаҿы аҟазаарала еилкашьа амамызт, иар­бан
ҟазшьа ҷыдоу аукраина жәлар егьырҭ амилаҭқәа ирылаз­
мырҩашьо, насгьы иарбану еиҳараӡак изларзааигәоу.
Урҭқәа, инықәырԥшны акәзаргьы, реилкаара азыҳәан иа­
ҭа­хын иҵегьы аамҭа. Амала сара сымҩашьо избеит акы.
Аукраина жәлар ссиршәа иаманшәалоуп алаф аҳәара, ҵыхәаԥҵәара змам аӡыхь иаҩызоуп риумор. Уаҟатәи ауаа
быргқәа алаф еибыҳәо ианаатәалак, чарак, ма ҷаԥшьарак
аҟны аԥсуаа ҭаҳмадцәа ааиниаз џьушьап. Урҭ рыччабжь ша­
ҟа агәышьҭыхра, аоптимизм алыжжуазеи!
Днепр ахықәахь ҳналбааит. Џьара-џьара аҽынеиҩшаааиҩшо, ҳашьха ӡиасқәа ирыдкыланы иуҳәозар, ашьи-ашьи
еиқәҵо, аукраина жәлар ргәыҭбаара иаҩызаха, иҳалалӡа,
иқәышьшь инеиуеит абысҟак ашәа ссир ззаԥырҵахьоу
аӡиас ду. Уи ҳхыԥшыло, Никәала Машьченкои сареи иаҳгәалаҳаршәоит аԥсуа қыҭан Аҷандара ҳахьыҟаз иаабаз,
иҳаҳаз хҭыск. Ҳсасцәаны ҳаиҭан аԥсҭазаараҿ акыр збахьоу,
изаҳахьоу ауаҩ бырг Царгәыш Арзамеҭ. Аԥсуа ҵасқәа
рзыҳәан еилаҳкаарц иаҳҭахқәаз ҳаҳәаны даналга астолахь
ҳнарыԥхьеит.
– Сара дызбеит зыԥсы ҭаз Цицерон, – иҳәеит Никәала
уажәы уи дигәалашәауа.
– Иуеиҳәазеи уиаҟара? – снаиазҵааит сара, усҟан
еибырҳәаз шыздыруазгьы, еиҭа иҳәар сҭахны.
– Астол ҳнахатәан, раԥхьатәи аҵәца анаашьҭаҳх, сара
даараӡа сазхәыцны, ус ҿаасҭит: «Ҳара, иахьа исасцәаны
ишәҭоу украинатәи аҵеицәа, ишәзааҳгеит Днепр аӡиас ду
агәыҭбаара, ишәзааҳгеит уи ацқьара. Убас гәыкала ҳашә­

486

зыҟоуп!» Аҭаҳмада, иара убри аминуҭ азыҵәҟьа, иӡбаны
имазшәа: «Унарзыԥшишь абанҭ иаҳхагылоу ашьхақәа. Иубома? Цқьа уазхәыцма урҭ ахьынӡаҳараку? Аа, убарҭ рхы
ламырҟәра, убарҭ раҳаракыра шәаҳҭоит ҳара» – иҳәеит уи.
Еиӷьны ҳәашьа амамызт.
Убасҟангьы, ашьхақәа рымҵан ҳтәаны Аҷандара ақыҭан,
акраамҭа ҳалацәажәон аукраина жәлари аԥсуа жәлари
жәытә­натә аахыс реизыҟазаашьа. Аиашаз интересс уаҩы
иикы­ша акоуп. Макьаназ аҭоурыхҩҩцәа, алитература
ҭҵааҩцәа уҳәа аӡәгьы иҽазҵәылхны иҽазимкыц. Уи,
ишдыру еиԥш, аԥшьбатәи ашәышықәсаан, Пицунда иҟан
аепископат ка­федра. Ус анакәха, ақьырсиантә динхаҵара
Аԥсны ашьаҭақәа аҳахьан. Ҳәынҭкарратә динхаҵараны уи
рыдыркылеит аф­батәи ашәышықәсазы. Абрантәи ауп уи
адинхаҵара аславианцәа рыдгьылахь ишцаз. Издыруада,
уи иабзоуроу рацәазар, жәытәнатә аахыс аԥсуааи
аукраинааи еиҩызарала, еишьарала иахьеизыҟоу. Аҭоурых
иадыруеит арҭ аҩмилаҭк рҳәынҭқарцәа шьалагьы аиуара
шрыбжьарҵахьаз. Абраҟа иаҳгәалаҳаршәап ажәытәтәи
аурыс литератураҟны иҟоу ажәытә жәабжьқәа ҩба –
«Вавилонтәи аҳәынҭкарра иахҳәаау аповестқәа» ҳәа хыс
измоу. Шаҟа ҳаҭырқәҵара дула, шаҟа бзиабарала аԥсуаа
ирыхцәажәозеи арҭ аҩымҭақәа рҟны! Иара убасҵәҟьа
акырӡа зҵазкуа еиҩызаратә баҟақәоуп Мықә­тәи ҳаԥсуа
уахәама. Аҭоурыхҭҵааҩцәеи
аҟазара
еилкааҩ­цәеи
изларҳәо ала, Мықәтәи ауахәама андыргыла ашьҭахь, уи
аргылара иалахәыз аԥсуа уасҭацәа алархәны идыргылеит
Софиатәи ауахәама. Ииашаҵәҟьаны, уахьынаргәы­д ыԥ­
шыло иаразнак убла иҵашәоит арт аҩуахәамак
архитеқтурала ишеиԥшу. Напык иҟанаҵеит уҳәартә
иҟоуп, қәралагьы, уамак рыбжьам. Амала, изааӡарызеи,
иаҳа напы адкыланы еиқәырхагәышьоуп. Анапы ахьрыгхаз
адагьы, сара сгәанала, Бедиеи Мықәи ауахәамақәа рҿы
афрескақәа рыԥхасҭахара Аԥсны аҳауа ахьыцәааку иахароу
рацәаӡазар ҟалап.
Рымахәқәа аӡы инӡаакьысло, Днепр ихықәгылоуп
ахьаҵлақәа. Сымҩалаҩи сареи урҭ ааныжьны ҳнеиуеит.

487

Рыхьтәы хыцәқәақәа амра ахьрықәԥхауа иаҳагьы
иҩежьханы, еилаарцыруа иааԥшуеит Киево-Печератәи
алавраҿы иқәгылоу ауахәамақәа. Хыхьынтәи Днепр
схыԥшылоит. Срызхәыцуеит Аџьынџьтәылатә еибашьраан
аукраина дгьыл ахы ақәиҭтәразы иқәԥоз апартизанцәа
ирылаз аԥсуа фырхацәа. Днепр аҿы ажәылара аныҟарҵоз
уи ирыз аԥсуа еибашьыҩ­цәа, насгьы ҳәарада, раԥхьаӡа
иугәаламшәар ауам наӡаӡа араҟа бӷа ҭыԥс изауз аԥсуа
ҵеицәа. Иара убасҵәҟьоуп Кавказтәи ашьхақәа рхы
рақәиҭтәразы ишықәԥоз аукраина жәлар реи­башьыҩцәа
гәымшәақәа. Сазхәыцуеит уажәы, аҭынчра аамҭазы, аԥсуа
жәлар ирызкны киевтәи акинематографист­цәа иҭырхраны
иҟоу акино.
Ҵҩа рымам Аԥсны иаҭаауа асасцәа. Џьоукы аауеит рыԥсы
ршьарц, амра рҽадыршәырц амшын ахықәан, даҽа џьоукых
– аҭыԥ ԥшӡақәа бауа, қьафла раамҭа рхыргарц. Шамахамзар, урҭ зегьы Аԥсны ашҟа етнографиатә интересуп ирымоу.
Ҳамшыни ҳашьхақәеи рыԥшӡара наџьаршьа-ааџьаршьоит,
ҳаҭаҳмадцәа рықәра ахьдуу инеигәырӷьоит. Уиакәхоит.
Аччара, аԥшӡара мап рцәызкуада. Аха уи мацарала инхоминҵуам аԥсуаа. Урҭ ирымоуп рыҩныҵҟатәи рхатәы гәырӷьара, рхатәы гәырҩара, рҿаԥхьа иқәгылоуп имаҷымкәан
ауснагӡатәқәа. Инарҵауланы абарҭ ирзымхәыцыз, уи згәы
ахьаа ҭанамҵаз ашәҟәыҩҩы, егьа иҩыргьы, ииҩуа цәаҳәак
агәра узгом, егьа кино ҭыххаргьы баша аамҭа гагахоит.
Абасеиԥш иҟаз сгәаанагарақәа иасҳәеит уи акино ҭызхуа
арежиссиор. Ҳәарада, сара сҳәатәада ԥсыхәа имамызшәа
акәым ишеилкаатәу. Иара ус, уи акино аҵыхәала ҳгәаана­
гарақәа еибаҳҳәарц акәын ҳзеицыз. Абарҭқәа рышьҭахь
акраамҭа ҳалацәажәон аԥсуа жәлар рҭоурых. Агәра згеит
зқьышықәсала иааиуа ҳаҩжәларык реиҩызара ишазнар­
ҳауа уи акино.
Ари ауха аҵх акыр инаскьаанӡа ҳалан Киев. Иаашар амҩа
сықәлон Аԥсныҟа. Мчыбжьык ала збара сахьӡаз акакала
срызхәыцуан. Алитературатә музеиқәа, ацәыргақәҵақәа,
аҭоурыхтә баҟақәа... Урҭ зегьы злоуҳәарызеи, шаҟа ирацәоузеи! Сара сеигәырӷьон аукраина жәлар ржәытәра абас

488

ҳаҭырқәҵарала иахьазныҟәо. Уахынла, афымца лашарақәа
анагәыддырԥхала, аҳаракыра иаҳагьы идухан, иаҳагьы
иԥшӡахеит Мықәтәи ауахәама аиашьеиҵбы Софиатәи
ауа­­хәа­­ма. Нас игылазааит урҭ, ҩ-жәларык реиҩызара ду
иасимволны.
Киев–Аҟәа
Ииун 15, 1970

АШӘҞӘЫҨҨИ АԤХЬАҨИ
Иҟалап, аӡәы игәы иалсыргьы, иаахжәашәа иахьысҳәо
абраҟа сызлацәажәарц исҭаху. Аха аӡәи ҩыџьеи ргәы ахь­
ны­мхаша акәым изызхәыцтәу. «Азҩа зӡаз иан дагеит», – ҳәа,
имҳәакәа высшьа змам иалацәажәатәуп.
Еицырдыруа акоуп аԥсуа имилаҭ шаҟа бзиа ибо, шаҟа
дазыгәдуны дахцәажәо. Иарбан столу, иарбан чароу иамы­
рԥшӡац, жәытәнатә аахыс: «Аԥсуара Анцәа иныҳәааит!» –
ҳәа иаԥу аныҳәаҿа.
Аԥсуа аԥсуара аниҳәа, уаҟа иалоуп иламыс, ичеиџьыка,
ипатуқәҵара, иԥсадгьыл абзиабара, ажәакала, иуаҩра иаҵанакуа зегьы. Сара абраҟа салацәажәарц сҭахуп абри ажәа
иаҵанакқәо рахьтә акы. Уи амилаҭтә литература абзиабара, аԥсуа шәҟәи аԥсуа ԥхьаҩи реизыҟазаашьа азҵаароуп.
Иабанӡеизааигәоу абарҭ иахьа, ҳазҭагылоу аамҭазы?
Еицырдыруа усуп, атеатр аҟны ақтиор егьа ибзианы дыхәмарыргьы, уаҩы иимбац баҩхатәра ссирк ааирԥшыргьы,
арежиссиор егьа ибзианы аспеқтакль ықәиргыларгьы, атеа­
тр аҟны ахәаԥшҩы данымнеи, урҭ зегьы рџьабаа башахоит,
аӡымлага иаҩызахоит. Иҟалап, абри иацәыхарамзар ашәҟәи
аԥхьаҩи реизыҟазаашьагьы. Аԥхьаҩ дызмоуз ашәҟәы амҿы
зқәырхыз амца иаҩызаха баша инеиқәыцәа ицоит. Ашәҟәы
автор иаԥиҵоит, уи алахьынҵа рыӡбауеит ауаажәлар ҳәа
иҩуан афранцыз шәҟәыҩҩ ду Виқтор Гиуго.
Збызшәа ҳаҭыр ақәызҵо, змилаҭ бзиа избо ауаҩы иара
ибызшәала ахьхьаҳәа иацәажәо, иара итәы ианаҳәо шәҟәык

489

аҭыҵра, сгәанала, ныҳәаҵас дазыԥшызароуп. Изааӡарызеи,
асеиԥш иҟоу аԥсуа ԥхьаҩцәа рхыԥхьаӡара еиҳазар ҟалон.
Ҳәа­рада, аҩажәатәи аҩажәижәабатәи ашықәсқәа раан аҵ­кыс
хараӡа еиӷьуп. Аха аамҭа ԥхьаҟа ицоит. Есааира ирацәаҩ­
хоит аԥсуа школқәа ирылго, аинститут аҟны аԥсуа факультет
иҭнажьуа астудентцәа рхыԥхьаӡара. Ус анакәха, есааира
ирыцлозар акәын аԥсуа шәҟәы иаԥхьогьы. Шәахәаԥш аԥсуа
шәҟәқәа ртираж шаҟа ихәыҷу. Ажәеинраалақәа реизга
тиражла зегьы иреиҳау зқьи хәышә рҟынӡоуп иахьынаӡо.
Апрозатә, алитература-критикатә, анаукатә шәҟәқәа ртираж
иаҳагьы еиҵоуп. Иара уи атираж маҷгьы неимҵәа иргондаз!
Ашәҟәыҭирҭа магазинқәа унарыҵалар, џьара-џьара аԥсуа
шәҟәқәа рацәаны кьыс рымаӡамкәа, уаҩы иахьимбо
иқәгылоуп. Изыхҟьозеи, мзызс иаҵоузеи абри? «Аҩымҭа
бзиақәа аԥырҵар иааҳамхәои», – рҳәоит џьоукы. Ииашоума
абасеиԥш зҳәо? Ашәҟәқәа рхаҭабзиароума изхароу?
Ииашоуп, изааӡарызеи, иԥсыҽу, аԥхьаҩ, зинтерес имкыша
ашәҟәқәагьы ҭыҵлоит. Иабыкәу усеиԥш иахьыҟам. Абзиа
ахьыҟоу ацәгьагьы ҟалоит. Урҭ ракәым зыӡбахә ҳамоу.
Ақәра ахьынӡамаҷу, иара убри ақәра маҷгьы, иалагӡаны
иахнагахьоу, аха иахьатәи аамҭазы аҽахьынӡашьҭнаххьоу
акакала еиҿыршәшәаны иазхәыцыз, аԥсуа литература
агәеиз­ҳара инамҭарц залшом. Ииашоуп, аԥхьаҩ иусс иа­­лоу­
зеи алитература қәрала шаҟа ахыҵуа, уи амыҟәмабарақәа
иахнагахьоу. Аԥхьаҩ иҭахуп иахьатәи иара игьама иаҵана­к­
уа, иара идоуҳатә беиара аазырԥшуа аҩымҭақәа. Усеиԥш иҟоу
аҩымҭақәа ҳамоума ҳлитератураҿы? Иҳамоуп! Аԥсуа жәлар
рыӡбахә ахара инаҩхьеит аԥсуа литература иабзоураны.
Аԥсуа шәҟәыҩҩцәа рҩымҭақәа Асовет тәыла иқәынхо ами­
лаҭқәа рбызшәақәа рахь мацара акәым, акымкәа-ҩбамкәа аҳәаанырцәтәи абызшәақәа рахь еиҭаргахьеит. Амилаҭ
дуқәа дара рбызшәала иҩуа рышәҟәыҩҩцәа рышәҟәқәа
анҭыҵуа атираж шаҟа ыҟоу аҵкыс еиҵамкәа иҭыҵхьеит
аԥсуа шәҟәыҩҩцәагьы рышәҟәқәа. Ус анакәха, аԥсуа шәҟәы
ахаҭабзиара мацара акәым ари зыхҟьо. Уажәы ааигәа аԥсуа
шәҟәыҩҩки сареи қыҭак аҟны ҳаҟан. Сызцыз ашәҟәыҩҩы
ари ақыҭаҿ ииз, иааӡаз аӡәы иакәын. Ҳнеит анкьа иара аҵара

490

ахьиҵоз ашколаҿ. Араҟа макьанагьы аус руан аҵара изыр­
ҵоз арҵаҩцәа аӡәымкәа-ҩыџьамкәа. Рҵаҩцәас аус руан
иара убас уи ашәҟәыҩҩы аинститут ицалгаз иҩызцәа. Аш­кол
аҩналаха ҳамраӡо, игәырӷьаҵәа иаҳԥылеит. Дыззымдыруаз
дыддырдыруан абасеиԥш наҳәаны:
–Ари ҳара ҳашкол далгеит, ҳара ҳқыҭа далҵит.Дышәҟәыҩҩ
духеит, ихьӡ Аԥсны анҭыҵгьы ирдыруеит. – Рҵаҩцәақәакгьы
инацырҵон: – Сара ҵаҩыс дсыман, анбанқәа рҩышьа ани­
сырҵоз иахьеиԥш исгәалашәоит. Аа уажәы, иара ихаҭа
ашәҟәқәа ҩны иҭижьуеит...
Иагьиашаҵәҟьаны, ари згәы иамыхәарыдаз. Асовет мч­
ра ааиаанӡа арзаҳал зҩышаз ауаҩы цәашьыркыла дахьу­
зымԥшаауаз ақыҭаҿ, аа абар, уажәы дара рқыҭа иалҵыз аҵеи
еицырдыруа шәҟәыҩҩны дҟалеит. Иҩымҭақәа акымкәаҩбамкәа аешьаратә республикақәа рҿы иҭрыжьхьеит. Сар­
гьы агәеизҳара снаҭон сҩыза абасеиԥш иахьиеигәырӷьоз.
Агәыдеибакыларақәа, икарҵәаӡаны аԥсшәа еибыҳәара­
қәа рышьҭахь, уи ашәҟәыҩҩи сареи уаҟа, ақыҭа агәҭан
игы­лаз амагазин ҳныҵалеит. Уаҟа акыӷәраҿы еивҵарыԥх
иқәгылаз аԥсуа шәҟәқәа ирылагылан ари ашәҟәыҩҩы
ишәҟәгьы. Цырак аақәысхын:
– Абри ашәҟәы шаҟа цыра шәоузеи? – сҳәан снаиазҵааит
аҭиҩ.
– Жәохә раҟара соуит, – иҳәеит иара.
– Акыр ҵуоу ишәоуижьҭеи?
– Ԥшьба-хәба мзы нҵәеит.
– Акгьы шәзымҭиӡеи?
– Цырақәак аархәеит. Уаҳа ргом, сара ишԥаҟасҵагәышьари, – иҳәан ахырқьиара дналагеит аҭиҩы. Иара акыр
ихаразшәа.
Аиашазы, даараӡа иџьасшьеит шаҟа иҿаԥсшәа башаз уи
ашәҟәыҩҩы ирҵаҩцәагьы иҩызцәагьы иарҳәоз аԥсшәа!
Сара агәра згеит, урҭ, реиҳараҩык, рҵаҩы рқыҭа иалҵыз,
изхыҽхәоз рҵеи дышәҟәыҩҩуп ҳәа ҳәанҳәахла ираҳахьан
акәымзар, ишәҟәык аақәхны ишамыԥхьацыз. Издыруада,
иҩы­мҭақәа рыԥхьара иаԥсамзар? Ус иҟазар, егьырҭ абызшәақәа рахь еиҭаганы, тираж рацәала изҭрыжьзеи? Аурыс

491

критик ду В. Г. Белински иҩуан: «Без публики нет литературы» – ҳәа. Ари иаанагом, ҳәарада, аԥсуа шәҟәы аԥхьаҩцәа
амаӡамшәа. Ус иҟазар, ацәажәарагьы иаԥсамызт, избанзар
аԥсуа литература ҳәа акгьы зыҟаломызт. Аха иахьынӡахәҭоу
ирацәам. Ашәҟәыҩҩи аԥхьаҩи аӡлагара алуқәеи, изырлаго
аӡи реиԥшоуп ишеизыҟоу.
Ашәҟәыҩҩы ишәҟәы анҭыҵ, аԥхьаҩ иҟынӡа иахьынӡанаӡаз идыруазарц иҭахуп. Агазеҭаҿы ианылалоит аԥсуа шәҟәыҩҩцәа рҩымҭақәа ашколаҿ, ма аклубаҿ ишеилдыргаз атәы
зҳәо аинформациақәа. Уи уаҩ дзеигәырӷьаша акоуп, ихәарҭа
дууп. Аха ҩынтәны ихәарҭахоит аилыргарахь автор днаԥ­
хьазар. Уи иаанагом, ашәҟәыҩҩы ахьӡ-аԥша дашьҭоушәа,
мамзаргьы дышдырҽхәо иаҳарц иҭахушәа. Ашәҟәыҩҩы
иаҳарц иҭахуп аԥхьаҩ идикылои идимкылои. Усеиԥш
аицәажәара наҟ-наҟтәи иусураҿ ихәоит, насгьы иџьабаа
шбашам, изҭаху ауаа шыҟоу инарбоит. «Изҭахыда исыҩуа»
– ҳәа ашәҟәыҩҩы игәы ианҭашәа – даараӡа илахьеиқәҵагоуп.
Ҳалацәажәап даҽа фақтк атәы. Ҩы-шықәса раԥхьа аԥ­
сышәала иҭыҵит Миха Лакрба иҩымҭақәа реизга актәи
атом. Раԥхьаӡа акәны аԥсуа ԥхьаҩ иоуит еицырдыруа
ашә­­ҟәыҩҩы ду иновеллақәа еизакны. Уаҟа ианылеит
уаанӡа акьыԥхь зымбацыз аҩымҭақәа рацәаны. Ашәҟәы
апрофессор Ш. Инал-иԥа ииҩыз аԥхьажәа бзиа ацҵаны,
адәа­хьала уахьахәаԥшуагьы уааигәырӷьартә еиҿкааны иҭы­
жьуп. Еиҭасҳәахуеит, иҭыҵит ҩы-шықәса раԥхьа. Иахьауажәгьы ари ҩажәибжьба рҟынӡа адунеитәи абызшәақәа
рахь еиҭагоу ановеллақәа зну, аԥсуа шәҟәы амагазинқәа
рҿы иубоит. Иашоуп иаархәақәеит, аха зықьҩык аԥхьаҩцәа
амоуӡеит абри ашәҟәы! Иҟалазеи? Изыхҟьозеи, изыҵахозеи
аԥсуа шәҟәқәа амагазинқәа рҿы? Ажәлар идеиала рааӡараҿы алитература аҵакы шаҟа идуу иазхәыцны, иахьауажәгьы ҳара ҳҿы асахьаркыратә литература апропоганда
азураҿы агхақәа рацәоуп. Изыхәҭоу аорганизациақәа иахьынӡарыхәҭоу аус руам. Уи аума изхароу? Аԥсуа жәлар
злацәажәо абызшәеи асахьаркыратә ҩымҭақәа злаԥҵоу
абызшәеи еицәыхарахама? Аахәаҩцәа ахьыҟоу ашәҟәы

492

зымнеиуама? Шаҟа зҵаара цәырҵуазеи! Ҳахшыҩ еилаҵаны
абри иазхәыцзар, иалацәажәазар, сгәанала, акырӡа ихәа­
рҭахоит ҳмилаҭтә гәадура, ҳдоуҳатә беиара ду – ҳлитерату­
ра ашьҭыхразы.
Сентиабр 17, 1970

ИААУГОЗЕИ?
Илахҿыхӡа, ақәыԥшцәа аҟәныҳәҳәы, ашәхымс иаахыҵит
ашықәс ҿыц. Усеиԥш ҵасс ирыман аԥсуаа ажәытәан, уаҩы дзеигәырӷьаша ҵасын иара. Ашықәс ҿыц раԥхьатәи
амш азы,ашьжьымҭан шаанӡа, аҭаацәа зегьы шышьҭоу,
аҩнаҭаҿы қәрала иреиҳабу дҩагылон. Афатә хаақәа рыла
ирҭәуан иџьыбақәа, џьамк ианԥсаланы ахырӷ икын, наҟааҟ иҩыҵрақәа ирыҵакын, ӡынгьы-ԥхынгьы зыбӷьы камԥсо
ашымҳа махәҭақәа. Урҭ зегьы акака ирсимволын. Афатә
хаақәа – ашықәс иааиз хьаада-баада, ажәлар ргәы ахаа
шықәу, гәырҩада амҩасра, ахырӷ – ачаӷьа, имарымажаха
аҽаҩра барақьаҭ аира, абӷьы еҵәа – аизҳара, ишәҭыкакаҷны
аинҭәылара, еснагьтәи ақәыԥшра.
Ашә ааиртуамызт иара ихала. Адәахьынтә ҿиҭуан:
– Ашә аашәырты!
– Иааугозеи? – изҵаауан аҩны аҩныҵҟантә.
– Агәабзиара-ахабзиара шәызназгоит. Ашә аашәырты!
– Иааугозеи?
– Ақьиара, агәыразра, абзиеибабара шәызназгоит. Ашә
ашәырты!
– Иааугозеи?
– Шәцақәа аҿҿа-аҿҿа рылго, шәҽы уахьад ҵҩа рмоуа,
шәыԥсаса шәзымԥхьаӡо, шәшьамаҟа шәгәара иамкуа, абарҭ
зегьы шәызназгоит. Ашә аашәырты!
– Иааугозеи?
Акраамҭа даарышьҭуамызт, ашә дылакны дрыман. Дара
зызхьуаз, ирымазарц ирҭахыз зегьы идырҳәон, нас акәын
ашә анизаадыртуаз.

493

Абри аҵас ҳгәаларшәаны иаҳҳәозар, дасу азин имоуп,
иаҳҭааз ашықәс ҿыц дазҵаарц: «Иааугозеи?» – ҳәа.
Аха убасҵәҟьа азин амоуп иара, ашықәс ҿыц иааизгьы:
«Исзынужьзеи?» – ҳәа ииасыз ашықәс иазҵаарц.
Иҟоуп амилаҭқәа, ашықәс ҿыц ауха, рыҩнымаҭәажәқәа
аҩны идәылырууааны ркажьра ҵасс измоу. Уи мариоуп.
Иабаҟоу, ус ркажьра мариам ауаҩытәыҩса дзышьцылоу,
ишьа-ида иалсны илаҵәахьоу аҟазшьа бааԥсқәа. Аха дара
убарҭгьы ҿҳәарак-ҿҳәарак рымоуп. Аԥсҭазаара ԥхьаҟа инаскьацыԥхьаӡа, ауаҩы ишьклаҳәуа, иԥырхагахақәо хәыҷыхәыҷла ихы рцәигоит, иҟәиблаауеит. Еснагь иҟоуп, инхоит
ахшыҩ иарҿиаз, анапы иалшаз абзиарақәа. Шықәсык аҩнуҵ­ҟала, аҭоурых наӡаӡа иазынхартә, шаҟа хҭыс ду ҟалазеи
ҳтәылаҿы. Шаҟа ирласны иҿиоузеи анаука, атехника! Иара
убасҵәҟьа иазҳалароуп ауаҩы доуҳала ибеиахаразы.
Ииасны ицеит даҽа шықәсык. Дасу ихы дазҵаауеит,
игәалаиршәоит ихамышҭыртә изыннажьқәаз уи ашықәс. Убас
схы сазҵаауеит саргьы. Усҟан зегьраԥхьаӡа исгәалашәоит
ҵыԥх (уажәшьҭа ҵыԥх ҳәа азаҳҳәалап, иацынӡа сынтәа ҳәа
ҳаз­ҿыз ашықәс) украинаа Аԥсны иҭырхыз раԥхьаӡатәи аԥсуа
ки­но. Иахьанӡа ҳара иҳамамызт, аԥсшәахь еиҭаганы акәым­­кәа,
ажәақәа аԥсышәала иҩны, ихәмаруа аԥсуа уаҩны, иаҳәогьы
аԥсуаа иҳазкны иаԥҵаз кинок. Уи ҳреспублика аиубилеи
амшқәа раан миллионҩыла ахәаԥшыҩцәа ирбараны иҟоуп.
Москвеи Киеви акинодырҩцәа иахәаԥшыз изларыдыркы­
лаз ала, агәра згоит, зегьы иргәаԥхап ҳәа. Исҭахуп, ашықәс
ҿыц рыдныҳәалауа, иҭабуп ҳәа расҳәарц акино «Арҿиара»
аҭыхраҿы аџьабаа збаз зегьы, раԥхьа днаргыланы, хәы змам
аус ду ҳзыҟазҵаз арежиссиор Николаи Машченко.
Анхаҩы заа идыруеит иарбан мзоу, иарбан мшу имхырҭа
дынҭагыланы аҳәиҵәҳәа ажәла аниҟьо. Аҽаҩра барақьаҭ
ҭеигаларц азыҳәан имхы напы агижьуам. Аус злоу, аҳауа
абзиахароуп, аҭаҳмадцәа рҳәашьа, ажәҩан изылԥхароуп.
Ашәҟәыҩҩы издыруам, аҽаҩра зхылҵраны иҟоу ажәла игәа­
ҵа ианҭашәаз, издыруам, иахылҵуа аҽаҩрагьы зеиԥшрахо.
Аха уигьы имоуп иара ихатә ҳауа, ихатә гәалаҟазаара, убри
акәхоит изыбзоурахо иҽаҩра абарақьаҭхарагьы.

494

Абзиарақәа имоу ҟәнызшьо, урҭ пату рықәҵашьа, рыхә
ашьашьа иақәымшәо, еиҳау иоу акәым, уаанӡа имазгьы
неимпыҵышша ицәцоит. Ҳәарада, еиҳаны иалшаргьы ҟалон, аха иаԥҵоу аҩымҭақәа рылагьы, ҿыӷәӷәала иаҳҳәар
ҳалшоит, иаҳхысыз ашықәс иалагӡаны ҳаԥсуа литература
иаланагалаз аҩымҭа бзиақәа маҷым ҳәа. Есааира Аԥсны
аҳәаақәа ирхыҵны инаскьоит ҳҿахәы ҳәага, – ҳажәа сахьарк.
Слымҳа иҭаҩуеит:
– Ашә аашәырты!
– Иааугозеи?
– Дасу инапы злаку аус бзиақәа импыҵаманшәалахартә
агәабзиара, ажәҩан цқьаӡа, аҭынчра аамҭа, иқьиоу аамҭа,
агәыҭбаара шәызназгоит. Ашә аашәырты.
– Бзиала уаабеит, ашықәс ҿыц!
Ианвар 1, 1971

АЛИТЕРАТУРА ЗДА ԤСҬАЗААРА АМАМ
Абиԥарак иаҵанакуа ашәҟәыҩҩцәа ирылшом милаҭк
рлитература арҿиара, азырҳара. Аӡиас ҭамбарц азыҳәан,
есааира иалаҭәозароуп арҩашқәа, аӡыхьқәа. Убасоуп
алитературагьы. Уи есааира иаҵагылозароуп абаҩхатәра
змоу аҿар. Абаҩхатәра – ԥсабарала ауаҩ ициуа, ишьаида иалоу кәицуп. Акәиц хәышҭаарак мырцәо, алҩаҵә
хәхәаӡа иҩанашьҭыртә, ауаа рыгәқәа арԥхартә еиқәылар
алшоит. Усҟан зегьы алаҽхәо, зегьы рзыҳәан хәы змам
малхоит. Ианаамҭоу напы анадкыламхагьы, иахьныҵхахаз,
изеибамкӡакәа инеиқәыцәоит. Убри аҟнытә, абаҩхатәра
аиуак злоу, иааиԥмырҟьаӡакәа ицхраалатәуп, амҩа иаша
дықәҵалатәуп.
Абри аусԥшьаҿы Аԥснытәи ашәҟәыҩҩцәа реидгыла иҟанаҵо шьарда ирацәоуп. Араҟа иааиз ашәҟәыҩҩы қәыԥш
иҩымҭақәа неимда-ааимдо, иаҳа аԥышәа змоу ашәҟәыҩҩцәа

495

аԥхьоит. Ибзиарақәа иддырҽхәалоит, гәшаҭарала иарҳәоит
игхақәа, иаԥсоу аҩымҭақәа акьыԥхь рбарц азыҳәан иацхраауеит. Автор далахәны, ашәҟәыҩҩцәа рацәаҩны иадыԥхьаланы, еиҿыркаауеит ашәҟәыҩҩ қәыԥш иҩымҭақәа
реилыргара.
Иҟоуп ацхыраашьа даҽа формакгьы. Еицырдыруа ҳаԥсуа
шәҟәыҩҩцәа рхы аладырхәуеит ақыҭақәеи ақалақьқәеи
рҟны еиҿҟаау алитературатә кружокқәа. Уаҟа ашәҟәыҩҩы
алитературатә ԥсҭазаара далацәажәоит, рҩымҭақәа еилир­
гоит.
Сынтәа Москва Алитературатә институт иалгеит аԥсшәа
аҟнытә аурысшәахь аиҭагаҩцәа ргәыԥ.
Ҳара ҳлитература аӡыргаразы, уи Аԥсны анҭыҵгьы
ирдыруа иҟаларц азыҳәан, даараӡа аҵанакуеит, усеиԥш
иҟоу аиҭагаҩцәа разыҟаҵара. Имаҷым Москвеи Қарҭи уҳәа
иҭыҵхьоу аҩымҭақәа. Аха сара сызҿу, еиҭагоу реиҭагашьа
ахаҭабзиароуп. Зны цәаҳәа-цәаҳәала еиҭаргоит, нас шәҟәыҩҩык, ма аԥсшәа ззымдырӡо еиҭагаҩык еиҭеигоит. Абасала, ҩынтә-хынтә инадырҳәы-аадырҳәуеит. Аус злоу, иара
злаԥҵоу абызшәаҟны ишыҟоу, иахьынӡазалшо еиқәырханы
аиҭагароуп. Абри зегьы хшыҩзышьҭра азуноуп Алитерату­
ратә институт аҟны изеиҿыркааз аиҭагаҩцәа ргәыԥ. Ҳгәы
иаа­нагоит, уаҟа иалгаз алитераторцәа, рмилаҭтә литерату­ра
аҿаԥхьа ирыду ауалԥшьа анагӡаразы аџьабаа рбап ҳәа.
Абри агәыԥ далахәын Геннади Аламиа. Уи ихатә хәы­ц­
шьа, ихатә дунеиқәыԥшылашьа иманы, иҵауланы ихәыцуа
поет қәыԥшуп. Апериодикатә кьыԥхь аҟны
дықәгылақәахьеит ихатәы жәеинраалақәа рыла. Уажәааигәа иҭыҵит
иажәеинраалақәа реизга хазы шәҟәны. Г. Аламиа ипоезиа
атехника аганахьалеи, иажәеинраалаҟны ииҳәарц ииҭаху
аԥсуа ԥхьаҩ еиликаартә аҩраҟны иӷәӷәаны ихы аус ади­
улароуп.
Ацентртә журналқәеи агазеҭқәеи лассы-лассы лажәабжьқәа рнылоит урыс бызшәала аҩра иалагаз Еҭери Баса­риа.
Макьаназ зхатәы ҩышьа форма шьақәзмыргылац шәҟәыҩҩы
ԥҳәысуп уи. Аха аус злоу абаҩхатәроуп. Абаҩхатәреи уи
иақәнаго адырреи лара илымоуп. Аҵла ԥашәда изгылом.

496

Сгәанала, амилаҭтә ҵаҵӷәы зцәыӡыз аҩымҭа, егьа напҟазарала иҟаҵазаргьы, дгьыли жәҩани рыбжьара икнаҳахоит.
Еҭери Басариа иҵегьы дазҿлымҳазароуп лҩымҭақәа иргәы­
лазартә амилаҭтә ԥсихологиа.
Аиҭагара аусураҿы ақәҿиара бзиақәа имоуп Денис
Чачхалиа. Уиаӡә заҵәык иоуп, ишиашоу аԥсшәа аҟнытә ау­­рыс
бызшәахь аԥсуа жәеинраалақәа еиҭазгахьоу. Ари даараӡа
ихәарҭа дууп. Иҟаиҵашагьы шьарда ирацәоуп.
Ҩбаҟа шықәса роуп иҵыз раԥхьатәи иажәеинраалақәа
иманы ашәҟәыҩҩцәа реидгыла ашә даахыҵижьҭеи апоет
қәыԥш Рушьбеи Смыр. Иажәеинраалақәа араҟа акырынтә
иаԥхьахьеит, еилдыргахьеит. Раԥхьатәи ишәҟәгьы хазы
шәҟәны иҭыҵит. Р. Смыр аԥсшәа цқьаны, ибзианы идыруеит.
Ажәлар ирҿаԥыц ҳәамҭоушәоуп иажәеинраалақәак шцәажәо. Аха апоет ихы аус адиулароуп илитературатә гьама,
идырра, иеилкаара иҵегьы арҵаулараҿы.
Ашәҟәыҩҩцәа реидгылахь рҩымҭақәа рыманы иаауеит,
аԥсышәала мацара акәымкәа, аурыс бызшәалеи қырҭ
бызшәалеи иҩқәогьы. Урҭ рхыԥхьаӡарагьы маҷӡам. Есы­
шықәса ақырҭуа шәҟәыҩҩцәа ҿарацәа ражәеинраалақәа,
ражәабжьқәа хазы шәҟәқәаны иҭыҵуеит.«Атәылаҿацә иаҵәа»
ахьӡҵаны ҵыԥх ашәҟәҭыжьырҭа «Алашара» аҟны иҭыҵит
урыс бызшәала иҩуа, Аԥсны инхо апоетцәа ражәеинраала­қәа
еизакны. Ари аизга ахәшьара бзиа аиуит, ацентртә кьы­ԥхь
аҟны. Сгәы иаанагоит, иаамҭоуп ҳәа урыс бызшәала алитературатә журнал, мамзаргьы альманах аҭыжьра азҵаара
ақәыргылара. Аурыс бызшәала иҩуа рымацара ракәым,
аԥсуа литература азыҳәангьы даараӡа ихәарҭахоит усеиԥш
иҟоу ажурнал. Иреиӷьу аҩымҭақәа зегьеидгылоутәи аԥхьаҩ
ишҟа анагаразы, ҳаԥсуа литература апропаганда азуразы уи
ацхыраара ду ҟанаҵоит.
Еицырдыруа усуп, ашәҟәыҩҩцәа ҿарацәа реиҵааӡаразы
изакә џьабааз ихы иаирбоз М. Горки. Шәкыла, зқьыла рхыԥхьаӡара рацәоуп уи аҿар рҩымҭақәа ирызкны ирзиҩуаз
асалам шәҟәқәа. Баҩхатәрак зманы иибоз дицхраауан, аха
акгьы илҵуам ҳәа ииԥхьаӡазгьы, иаахтны иеиҳәон иузаԥсам,
уаҟәыҵ, даҽа уск уалага ҳәа.

497

Абаҩхатәра змоу аҿар ирыцхраалатәуп ҳҳәеит. Аха
абаҩхатәра сымоуп, шәааи, шәсыцхраа ҳәа, зшьапқәа зыҵхны
итәаз, акгьы илҵуам. Ицхраалатәуп дҳаҵҳаҵо, збаҩхатәра
азырҳара иашьҭоу, алитература шыхәмаргам, изакә ус
дуу еилызкаауа. Ашәҟәыҩҩы адырра рацәаны имазароуп.
Аҭоурых, асоциологиа, адунеиаҿы имҩаԥысуа алитературатә
процессқәа уҳәа инарҵауланы идыруазароуп. Уажәы алитература иаҳа-иаҳа иаанахәоит афилософиатә хырхарҭа,
ауаҩытәыҩса иԥсихологиа инарҵауланы агәылаԥшра.
Ашәҟәыҩҩы-академик Микола Бажан истатиа аҟны
иҳәоит, ахьы ҟәырҷахақәа иԥшаауазшәа Украина ахи-аҵыхәеи шаҟантә еимидахьоу абаҩхатәра ҿыцк збозар ҳәа. Уаҟа
иҳәоит, шаҟаҩы ашәҟәыҩҩцәа ҿарацәа иԥшааз, шаҟа нап­
ҩымҭа даԥхьаз. Зыхьӡ-зыԥша ахара инаҩхьоу, аԥхьаҩ­цәа,
рҟны авторитет змоу ашәҟәыҩҩцәа дуқәа, ҿыц аҩра иалагаз
аҿарацәа ирыцхраауеит, аԥхьаҩцәа рышҟа иӡырыргоит. Урҭ
ирҳәоит абаҩхатәра ҿыц ацәырҵра шаҟа еигәырӷьо. Ҳәара­
да, усеиԥш изыхцәажәаз, иаразнакала дышәҟәыҩҩханы дзыҟалом. Аха аиҳабы иажәа ахьихәо рацәоуп. Игәы шьҭнах­уеит, иҭакԥхықәра ҳаракхоит. Ибаҩхатәра агәра иго далагоит,
ихы аус адиулоит. Ибзиан абри атрадициала иҟалар ҳаԥсуа
шәҟәыҩҩацәгьы.
Алитература зда ԥсҭазаара амоуа даҽакгьы сҳәарц сҭахуп. Аԥсуа литература ԥхьаҟатәи аԥеиԥш, уи алахьынҵа
ахьырыӡбауа аԥсуа школқәа рҟны ауп. Аԥсуа литературеи
абызшәеи дзырҵо арҵаҩцәа азҿлымҳазароуп ахәыҷқәа
рбаҩхатәра. Ажәабжьқәа, ажәеинраалақәа зыҩуа ҷыдала
игәцаракны ирыцхраалатәуп. Зегь реиҳа ихәарҭа дууп абраҟа
алитературатә кружок. Инаҭозеи уи аҵаҩы? Аӡәыр баҩхатәра
имазар иаанарԥшуеит, ашәҟәыԥхьара агьама инаркуеит.
Иаҳҳәап, ахәыҷы ихшыҩ азцоит, бзиа ибоит афизика.
Убас­ҟангьы иара изыҳәан ихәарҭа духоит асахьаркыратә
литература. Достоевски иҩымҭақәа сара сзыҳәан ицхыраагӡа дуун стеориа аԥҵараҿы иҳәеит Еинштеин. Аҳаԥшьа
ҭацәызар, егьа акәапеи ҭушьыргьы, акгьы азаагом. Ауаҩы
даҽа џьоукы акыр риҭарц азыҳәан, иара ихаҭа доуҳала
дбеиазароуп.

498

Аԥснытәи ашколқәа рҟны акырџьара еиҿкаауп алитературатә кружокқәа. Уаҟа аҵаҩцәа рымчала иҭыҵуеит аҭӡы
газеҭқәа, анапылаҩыратә журналқәа. Урҭ акружокқәа
ирылахәу аӡәырҩы рҩымҭақәа рнылахьеит ажурналқәа
«Алашара», «Амцабз», агазеҭ «Аԥсны ҟаԥшь».
Аринахысгьы иазырҳалатәуп урҭ акружокқәа рхыԥхьаӡара, еиӷьтәлатәуп русура.
Ашәҟәыҩҩцәа реидгыла, еицырдыруа ҳашәҟәыҩҩцәа
рхаҭақәа, арҵаҩцәа, агазеҭқәеи ажурналқәеи русзуҩцәа
уҳәа, зегьы напы анадыркыла, ҳлитература есааира иала­
ло иалагоит уи зыда ԥсҭазаара амам абаҩхатәра ҿыцқәа,
ашәҟәыҩҩцәа ҿарацәа.
Оқтиабр 18, 1973

АԤҬАҚӘА РАХЬ ШЬАПЫЛА
Аидарақәа ақәҵаны, амардуан хәыҷы ҳхаланы ҳагьынҭатәеит, ишьҭхысаа ашьҭԥрырҭа цәаҳәа инықәлеит аҳаирплан. Уажәымзар-уажәы инышьҭыԥраауеит, нас хыхьынтәи
ҳнарыхәаԥшып, ишьҭымԥраацкәа аеропорт аҟны игылоу
аҳаирплан дуқәа, аҩнқәа, ашышкамсқәа ираҟарахап ауаа,
иҳаҵыҟьҟьа рҿынархап ашьхақәа. Хаха-хымш ныҟәа ахьы­
бжьоу Ԥсҳәы ҳнанагап сааҭыбжак ала...
Сара аԥырҩы Кәасҭа Кәыҵниа изқәа аҟьаҟьара скыдыԥшыло, аихатә рымӡ сҽықәырӷәӷәа стәан. Агәеизҳара снаҭон
иареи сареи қыҭак ҳахьеицалҵыз, абасҟак дқәыԥшны,
аҳаирплан аштурвал ахьикыз. Сара исгәалашәоит уи иаб
ашьха данигоз.
Игәахы ҭыԥсаауан Кәасҭа хәыҷы ашьхақәа раҳаракыра
данаҵаԥшлакь. Убарҭ зыцаҟьақәа цәҳәны, зынаҟәоуқәа
еиқәцәашь игылаз абӷацымкырақәа ирхыкны рымҵәыжәҩа­
қәа ахьыцырцыруаз иблақәа хкуа, инаихыԥрааны ицон
аҳаирпланқәа.

499

– Аӡарақәа ԥхьаца, ахәы иныхшәар иаҳцәыӡуеит!
– Иаасараӡа, саб. Уахәаԥш ажәҩан иагәыҵаланы инеиуа
ани аҳаирплан.
– Аҳаирплан цеит иԥырны, аха ҳара шьапыла ҳцалароуп.
Ихы иқәыжь дхәыцуан Кәасҭа. Ицаҵәҟьама аҳаирплан
ԥырны, хьӡашьа амамкәа?
Иҵуазеи уи аахыс? Шықәсык аҟароуп ицаз. Абар, аҳаирплан аштурвал икуп Кәасҭа.
Уажәымзар-уажәы ҳашьҭыԥраауеит...
Аҳаирплан аақәгьежьаан, ԥасатәи аҭыԥаҿ иааины иаа­
гылеит.
– Амш цәгьахеит Ԥсҳәы. Иаалырҟьаны ишәшьит, идыдны
амацәысра иалагеит ҳәа аарыцҳаит. Ҳааԥшыроуп, – иҳәеит
Кәасҭа. Шаҟа еиԥшузеи аби ԥеи рыччаԥшь! Ахьшьцәа
агәышьҭыхра рнаҭон уи иаб иччаԥшь, аԥа иччаԥшь иарлахҿыхуеит аҳаирплан иҭоу апассаџьырцәа.
Ашьхақәа мацара акәымкәа, Аҟәатәи аеропортгьы инахаҳаит аԥҭа ӡлачқәа. Арахь иааит уахь ҳамышьҭырц. Ҳҳаирплан
адгьылаҿ ишьҭарӷәӷәаны иакит, аха шьапыла ҳдәықәлар уахь,
напыла аԥҭақәа уахьрыхькьысуа ашьхаҟа?
– Иахьа хымшуп ҳаԥшны ҳтәоуижьҭеи, – лҳәеит дгәамҵхамҵуа ԥҳәыск. Асаби дылкын, ацәа лыгын, убас иҟан лыб­
лақәа.
– Бара бымцаргьы акгьы быхьрым, аха сара санзымца,
ауаа амла иагоит. Ишԥаҟасҵари? – зегьы дааҳалаԥшит,
агеологцәа рхәы згоз ақырҭуа. Уи Чамҳашьхаҟа дцон.
Ҳнеидашшыло ҳаидгылан мҩабжара иқәхаз.
– Ԥсҳәыҟа уцома? – снаиазцааит дыҵәрышкәаӡа игылаз
арԥыс хыш.
– Сцаны сааит. Аҳаирплан сахьҭыҵыз умбеи! – дгәамҵны
даацәажәеит уи.
– Авиациа аныҟаӡамызгьы ҳабацәа ашьхаҟа ицон. Уареи
сареи убасҟак ҳажәхьоума, Валери, ҳшьамхы иалымшеит
ҳәа ҳагәҭыха намыгӡакәа аҩныҟа ҳхынҳәыртә еиԥш?
Угәы ишԥаанаго, ҳабацәа, урҭ рабацәа зланыҟәоз ала
ҳзымцари?
– Уныҟәахьоума ашьха?

500

– Уиазҵаа ҳаԥырҩы. Иаб, иара, сара аџьмақәа еицаҳа­
хьчахьан шьхатәылан. Уажәы, умбои, шьхатәылаҟа ҳаир­
планла дцоит.
– Риҵаҟа шәахьымҩахыҵуанӡа сара шәызгоит, – иҳәеит
Едик Смыр. Уи автобус дақәтәан. Идәықәлара аамҭа даз­ԥшын.
Уаҟа ҳманшәалахеит. Автобус ҳақәтәаны амҩа ҳахьықәызгьы ҳгәы ҿыӷьуамызт. Ажәытә ажәабжьқәак ҳаиҳәон
ҭаҳмадак. Ицәажәашьа даараӡа иԥшӡан. Калдахәаратәын,
Барцыцын. Далацәажәон амҳаџьырраан иабду изакә мы­
ҟәмабароу ихигаз. Ҭырқәтәылаҟа дшагаз, уахьынтәи дыб­
наланы, Аԥсны дахьааиз, идгьыл гәакьаҿ ишьапы ықәиргы­
лар шырымуз, уаҳа иҟаиҵара анизымдыр, абна дшылалаз,
шаҟа шықәса дабрагьуаз...
– Уажәы уабаҟаз арахь, Аҟәа аеропортаҿы? – снаиазҵааит.
– Маҭа хәыҷык дсымоуп, аҵара дҭоуп, адехәҭыр ҵара.
Даду, уара аҩны Калдахәара унеиаанӡа, сара Ленинград
снеиуеит ҳәа сеиҳәеит. Уиаҟара иааигәазар, дад, шьапыла
умцо, ԥшакгьы науҿамсри ҳәа иасҳәеит саргьы. Аурысцәа
аҵара идырҵоит, даҳзырааӡагәышьоит смаҭа хәыҷы.
Аҭаҳмада ииҳәаз сшазхәыцуаз, иаасгәалашәеит Иалта
ақа­­лақь. Шықәсык уажәаԥхьа, убраҟа аҩқәа ргьама ахь­
гәар­ҭо азал ҳныҩналеит латвиатәи апоет Марис Чаклаиси,
абашкыр поет Муса Галии сареи ҳаицны.
– Уабатәиу? – днасазҵааит адегустатор еиҳабы.
– Аԥснытәуп.
– Уԥшрала уздырит. Убриоуп сызуазҵааз. Аԥсуа ҩы усыржәып иуҭахызар?
– Аԥсуа ҩы араҟа, Крым иабаанагоз?
– Аԥсуа ҩы ҳәа ҳашьҭоуп иҟазҵаз дахьаԥсуоу азыҳәан.
Иахьӡыҵәҟьоу «Черныи доктор» ауп.
– Ахьӡ уацәшәартә иҟоуп, – иҳәеит Муса Гали.
– Иааг, ҳахәшәтәааит нас убри аҳақьым еиқәаҵәа, –
иҳәеит Марис Чаклаис ибласаркьақәа амхуа.
– Ажәытәан аҭаҭарцәа иҟарҵон, убас зыхьӡыз ажь хкы
иалхны. Урҭ аҩы уахәшәтәуеит ҳәа ирыԥхьаӡон. Ашьҭахь уи
аҩы аҟаҵашьа арецепт ыӡит.
– Нас уажәы излаҟашәҵазеи?

501

– Аԥсуа ҷкәынак, нџьныр-технологк иҟаиҵеит. Агьама
жәба, уи еиӷьу ҩы ыҟаӡам Крым.
– Ихьӡузеи иҟазҵаз аԥсуа? – снаиазҵааит сара. Сҩызцәа
иахьраҳауаз сгәы иахәеит.
– Игор ихьӡуп. Арџьениоуп.
– Дыздыруеит, иара иқыҭан Лыхны ашкол ҳаицҭан, –
сҳәеит уии сареи ҳахьеиҩызцәаз сахыҽхәауа.
– Ҩыҟаҵаҩы хадас Феодосиа азауад аҿы аус иуеит, –
иҳәеит адегустатор. – Иныҳәаҿа аажәып.
Риҵаҟа ицоз амҩа ахьналагоз, Бзыԥ ацҳаҿы даҽа машьынак ҳнақәтәан, Ауадҳара ҳаҩхалеит. Ауадҳара апансионат
адиреқтор Михаил Шамба ҳаҳәара даҿын сезонк ала
шаҟаҩы рыԥсы ршьо, апансионат иҵегьы арҭбаара ргәы
ишҭоу, убриаҟара ирацәаҩны аԥсшьаҩцәа шаауа, иҳаиҳәеит
апансионат ауадаҩрақәас иамоу...
– Анхацәа, аусуцәа, аинтеллигенциа иаиуо зуахкы уҭаху
рыԥсы ршьоит, асовет уаҩ ибзазара, игәабзиара ахьчара –
ахьчара – абриоуп ҳара ҳуалԥшьа, – даҿуп Михаил Шамба.
– Башоуп, ашьхаҟа ҳаирпланла ацараҳәа заԥшьыргаз, –
сҳәеит сара.
– Уиада ԥсыхәа ыҟаӡам. Ԥсҳәаа уиакоуп макьаназ
транспортс иҳамоу. Амала урҭ «кукурузникқәа» даҽакала
иҟаҵазар акәын, – иҳәеит сымҩалаҩ Валери Бычков.
– Уи шԥа иара?
– Аԥсҭҳәа аныхчылоугьы иԥыруа иҟаҵатәуп. Иаҳҳәап,
ахәылԥҵыс еиԥш. Ахәылԥҵыс арадарқәа амоуп. Акгьы
иаахаӡом.
Амзаҵлақәа ҳхы нарыҵаҳкуан ақәа зынӡаск ианарӷәӷәалакь. Гәрыԥсҭа ҳалбаанӡа, инеихашәа ихәлеит. Қәабк
ҳанҭыршьызшәа ҳбааӡан.
– Ҳаԥхьап мзаҵлак амҵан, – сҳәеит сара.
– Ҳцалар?
– Гәаҟрас иҳамоузеи, ҳаԥхьап.
Амца еиқәҵаны амзаҵла амҵан ҳтәоуп. Акәҷарақәа
ирхатәоу аҟәарҭ еиԥшоуп уи аҵла амҵәыжәҩақәа хьадышьшь
ишаҳхагылоу. Алашьцара ҳәызбала иԥуҟартә ижәпоуп. Сара
ис­гәалашәеит киножурналк. Уаҟа комбаин машьына дук адәы

502

иашара иқәланы инеиуан, иара ахала анышә ажуан, иара ахала
аԥсаҵла хәыҷқәа нҭаргыланы, анышә надыԥсаланы иакәаҳауан.
Мышкала еиҭанаҳауан ҩба-хԥа нызқь шьапы. Абнаԥҟацәа
иԥырҟоз аҵкыс акомбаин еиҭанаҳауан. Ус анакәха, абна
иагхомызт уаҟа, Сибра. Аха араҟа? Шаҟа шықәса ҵхьоузеи абна
ԥырҟоижьҭеи арт ашьхақәа рҿы! Шаҟа нызқь кубометр ҭыганы
иргахьоузеи! Арахь ҵла шьапык аӡәы иныҵаимыркьакьац.
Иаацәылашон санааԥш... Иаха саниоз исыҵасҵаз амзаҵла
амахәқәа, ҵаҟа икажьыз абӷьыжә, зегьы еизыҳәҳәаны, исықәыҳәҳәаны схәыҵаиан. Сымҩалаҩ иахь санынаԥш, қыдсаҟәак кажьыз џьысшьеит, ихы ишьапы ҳәа акгьы убомызт,
убасҟак абӷьыжә иқәыҳәҳәан уигьы. Амзаҵла амҵәыжә­ҩа­­­қәа
снарыҵыҵын, ажәҩан снаҵаԥшит. Иаҳхыччарц ахаԥыцқәа
аанарԥшызшәа, аеҵәақәа кыдыԥсалан, икеикеиуа, ицқьаӡа
иаҳхагылан ажәҩан.
Алымҩанык иаҳԥылон атуристцәа.Ана-ара икаԥсаны иаҳбон
арԥыс қәыԥшык исахьа зныз абӷьыцқәа. Уаҟа иаҳәон, ҩыџьа
аишьцәа, Дегтиароваа, Нхыҵынтәи шьхала ишаауаз аӡиасқәа
Ԥсыши Бзыԥи ахьеилало иааиуаны ишҟьалаз, аиҳабы амҩа
иԥшаарц дахьынаскьаз, уаҳа дшыхнымҳәыз, дшыӡыз, аиҵбы,
жәиԥшь шықәса зхыҵуаз арԥыс, ԥшьымш ҵхьаны ахьшьцәа
дшырбаз, иԥсы шеиқәдырхаз. Ибжьаӡыз арԥыс иҭаацәа аҳәара
ҟарҵон ихабар аӡәыр ибозар адырра ҟарҵарц.
– Ашьхақәа ртәы цәгьоуп, – сҳәеит сара.
– Ашьхақәа амшын иаҩызоуп. Амшын унҭалар, иуханы
агәахьы уагоит, ашьхагьы знык унаҿалар, иаҳа-иаҳа уагәыланахалоит. Иара ахала ахрақәа урҿанагалоит, – иҳәеит
сымҩалаҩ.
– Ашьхақәа рхатә дунеи рымоуп. Рхатә ҵасқәа, рхатә
закәан. Уи ззымдыррыз дҭахеитоуп, – сҳәеит сара.
Ашьхақәа рахь снаԥшуан. Урҭ гылан рыхқәа шьҭыхны.
Срызгәаауан. Аа, абарҭ ашьхақәа рҟазшьоуп ҟазшьас ирымаз абраҟа инхоз аԥсуаагьы. Ашьха бганы еилаҳап акәымзар,
ахы ланарҟәуам. Урҭ аԥсуаагьы ақәӡаара еиӷьыршьеит, дара
ишеилыркаауаз ала, ршьамхы арсны агылара аҵкыс. Дҟалазҭгьы иразҳәашаз ишыҟаз ҩ-Урыстәылак, дҟалазҭгьы...
Уажәшьҭа иуҳәеит ҳәа иабаухәо?

503

– Аԥсуа дҭанхома уажәы Ԥсҳәы?
– Инхоит, ишԥанымхо, – иҳәеит Валери. – Ԥсҳәы рыжәлоуп
еишьцәақәак нхоит. Кәаӡбак дынхоит, дшәарыцаҩ дууп,
фҩык аԥацәа имоуп, нас Балҭа... Балҭа думдыруеи? Балҭа
Дармилов. Уи зегьы дырдыруеит. Уԥшы, уԥшы иахьаауа!
Агаҿаҟа снаԥшит. Дау ахәадара инахыԥраан, аӡҭас еиԥш,
амҵәыжәҩақәа хахаӡа иԥырны иаауан аҳаирплан.
– Зегьакоуп ҳара аԥхьа ҳааит, – сҳәеит.
– Баша амала уаӷьуан авиациа азыҳәан.
– Абар иара Балҭагьы. Мшыбзиа, Балҭа! – аԥсшәа наиаҳҳәеит.
– Бзиа убааит, – аԥсшәа насаҳәаны, сымҩалаҩ иахь
дынхьаҳәит. – Иҟоузеи, Валери, иудсныҳәалома?
– Ааи, исыдуныҳәалар ҟалоит. Сҭалеит, срыдыркылеит.
– Изакәызеи узҭалаз? –снаиазҵааит сара.
– Аԥырцәа ручилишьче.
– Иаба?
– Кременчуг. Ани, уара уҩыза Кәасҭа Кәыҵниа да­хьалгаз?
– Изумҳәазеи, уара,ҩымш раахыс амҩа ҳахьықәу?
– Иабасҳәоз, авиациа азыҳәан угәааны уҟан.
– Уара иӡба аҳаирплан аԥҭа анхугьы ашьхаҟа иԥыруа... –
сҳәеит сара. – Ахәылԥҵысеиԥш иԥыруа.
Аҳаирплан Бырӡышьха инаҵаԥрын, ихагьежьааны иааин
итәаанӡа ԥыҭрак ҳаицәажәон Балҭеи сареи. Уи данцәажәоз,
ауаҩы иҿаԥшра аҵкыс, ашьхақәа рахь аԥшра иаҳа бзиа
ибон. Азныказ сгәы иамыхәеит, аха нас сгәы иаанагеит уи
ашьхақәа рацәажәара дашьцылахьеит ҳәа. Ижакьа ҟәашӡа,
амонголцәа маҷк иааугәалаиршәо, ихы-иҿы ҟьаҟьа аиқәара
ахыҩло, иблақәа рыҭбаашьа, имаха-шьаха реиҿартәышьа
уҳәа, зегьрыла ашәҟәыҩҩы ду Хемингуеи диеиԥшын.
– Уабанӡацо? – днасазҵааит.
– Ҵаҟа, Быҭәаа рқьаԥҭажә, Рашаҩа аҳабла азааигәараҟа
сцоит уаха, нас, мчыбжьык аҟара сыԥсы аашьаны, ахьшьцәа
рахь сдәықәлоит, – сҳәеит.
– Аа, Рашаҩа... Решевеи ҳәа иашьҭоуп аурысцәа. Убраҟа
Лакоба ахьӡын ԥаса.
– Нестор Лакоба идҳәалоума?

504

– Аиеи, Нестор Лакоба ихьӡ ахын. Нхыҵынтәи «кьаразаа»
иманы данаауаз, убраҟа дгылан акраамҭа. Нестор данҭаха,
иаҳаҭыр азы Рашаҩа аҳабла Нестор Лакоба иҳабла ахьӡын.
– Уара шьҭрала уабанӡатәиу? – снаиазҵааит.
– Схаҭа сахьиз Нхыҵоуп, аха сандуи сабдуи Мархьаултәқәан. Аҟәа азааигәара, Мархьаул ақыҭа иалҵит. Санду
Абыхәԥҳан. Уигьы мархьаултәын. Уажәы Ажара ақыҭа ҳәа
иахьашьҭоу дынхон сабду. Убри зегьы ҭырҭәааны ҳарҭ,
ашәуацәа ҳҭанхон. Иахьӡыз ажәытәан Ажара?
– Исыздыруам.
– Ахьӡ абантәаагоу?
– Аҵла ажа аҟнытә иаагазар акәхап.
– Аџыр-иԥа идгьыл ахьӡын. Аџыр-иԥа Данаҟеи ҳәа аԥсуа
хаҵа гәымшәак дыҟан, даараӡа дуаҩы цәгьан. Багада ацаҟьа
умдыруеи? Убри ахыцәқәан абааш ықәгылоуп, Аџыр-иԥа
Данаҟеи убри абааш дықәгыланы дыԥшуан агаҿаҟа. Аӷацәа
аауазар, ар еизганы амҩа икуан. Нхыҵ дыҟоуп шәҟәыҩҩык
Жиров ҳәа. Уи убри Аџыр-иԥа Данаҟеи дихылҵышьҭроуп.
Слымҳақәа кыдҵаны сазыӡырҩуан, шықәса хынҩажәижәаба ирҭысхьаз аҭаҳмада ииҳәоз. Ҳшеицәажәоз аҳаирплан
ааины иаатәеит. Дҿаԥха-ҿаччо дааҭыҵит аԥырҩы Кәасҭа
Кәыҵниа.
– Амш еилгаанӡа уԥшыр акәын.
– Дасу дзышьцылазоуп, насгьы шьапыла аныҟәарагьы
цәгьам, – сҳәеит.
Иаахагьежьаан иааины иаатәеит даҽа ҳаирпланкгьы.
– Ари аҳаирплан иақәтәоу аԥырҩгьы даԥсуоуп,– иҳәеит Кәасҭа.
– Ижәлоузеи?
– Ԥкьынуп. Леонид ихьӡуп.
– Ԥаса Урыстәылаҟа аус иуазма? Аӡәы иӡбахә саҳахьеит.
– Мап, уи иаб иашьа иԥа иоуп. Аҩыџьагьы ԥырҩцәоуп.
– Аԥсуаа шьапыла аныҟәара шәаҟәыҵзаап, – сҳәеит сара
саахәмарны.
– Ажәҩанахь, ажәҩанахь! Иазхоуп ҽыла, шьапыла, ашьхақәа ҳахьынӡарҿаз! – иҳәеит Кәасҭа. Уи илаф агәадура аҵан.
Иааҳакәыршаны шьхаран. Аӡиасқәа Бзыԥи Гәриԥсҭеи
ахьеи­лалоз рышьҭыбжь ааҩуан. Ҳаирпланымзар даҽа тра­

505

н­с­­портк змам ԥсҳәаа «равтобус» аҭалара иаҿын. Ихмаҷыр
имаҟа иадҳәаланы хьчакгьы урҭ днарыцҭалеит. Уи ҳи­хәаԥшны
ҳааԥышәырччеит Кәасҭеи сареи. Ҳҩыџьагьы иаҳ­гәаланаршәоз
рацәан.
Быҭәаа ркьаԥҭажә аҳаблахь схы рханы снеиуан. Акакала
сгәалашәара иаҿын амҩан арҭ аҩымш избаз, исаҳаз. Киноны
иҭыхызҭгьы, уажәы уи акинолента ааургьежьыр...Абар, автобус
анаангылалакь, апассаџьырцәа зырлахҿыхша ажәақәак
реиҳәоит уи арныҟәаҩ Едик Смыр. Макьана дқәыԥшуп иара.
Иаԥхьаҟа дхәыцуеит иавтобус кажьны, анџьныр ҵара дҭаларц.
Аҩнқәа иргылаларц иҭахуп. Аҭаҳмада Барцыц далацәажәоит
амҳаџьыраа рытрагедиа ду. Ленинград аҳақьымҵарахь
инаскьеигаз имаҭа иӡбахә анаацәыригалакь, илакыҵақәа
аалашоит. Ипансионат аҟны зыԥсы зшьауа, згәабзиара
еиӷьызтәуа рхыԥхьаӡара иҵегьы еиҳахарц иҭахны ацәажәара
даҿуп Михаил Шамба. Аԥснытәи ашьхақәа рҿы амҩа аҿигоит
ақырҭуа Иасон Чаргеишвили. Нахьхьи, Крым, аҩы хкы ҿыц
ахьиӡбаз азыҳәан иныҳәаҿа ркуп лыхнытәи арԥыс Игор
Арџьениа. Ашьхақәа рыгәҭа иааины иаатәоит аҳаирпланқәа
ҩба. Урҭ ркабинақәа иаарҭыҵуеит ақәыԥшцәа зыҟәныҳәҳәы
ицо аԥсуа ԥырҩцәа. Урҭ азыгәдуны ирҳәоит «амҵәыжәҩақәа»
рызҭаз аукраин жәлар рыӡбахә.Уаҟа, Кременчук ақалақьаҿоуп
аԥырра училишьче иахьалгаз. Анхаҩы Балҭа Дармилов
дигәалаиршәоит Нестор Лакоба. Акинолента агьежьра иаҿуп.
«Ажәларқәа реиҩызара, реицхыраара, реибарбеиара...
Аинтернационализм иашаҵәҟьагьы абриоуп» – ҳәа ажәақәак
рҳәара саҿуп сара.
Изҳәогьы дубап асеиԥш аихшьаала ду аҟаҵаразы имаҷуп
арҭ афақтқәа ҳәа. Сара афақтқәа рыԥшаара сҽазҵәылхны
сашьҭамызт. «Виа ест вита» – (амҩа – ԥсҭазаароуп) рҳәеит,
ажәытәтәи римлианаа. Сара избаз исаҳаз ақьаад ианысҵеит.
Насгьы цәыкәбар хәыҷык адунеи зегьы анубаалар алшоит
ҳәа. Ишдыру еиԥш, амшынгьы цәыкәбарла еибаркуп.
Оқтиабр 24, 1973

АЧАРА ЗЛАԤШӠОУ
Уаанӡатәи астатиаҿы ҳара ҳалацәажәеит реиҳа зыхькьысра, зылацәажәара гәаӷьуацәаз, аха, ҳгәанала, ҳаламцәажәар
зымуаз – агәырҩа бааԥси уи ирԥшӡаны амҩаԥгашьеи ртәы.
Абраҟа аԥхьаҩ, дҳацырхырааны, ҳрылацәажәарц ҳҭахуп
иаҳа илахҿыху, игәышьҭыхгоу аус ду – аԥсуа чарақәа
рымҩаԥгашьа.
Еиҭа ҳхы иаҳархәап ажәаԥҟа ссир: «Ачара ԥшӡоуп шәа­
ҳәарала, аԥсра – ҵәыуарала». Маҷк ҳазааҭгыланы ҳазхәыцып аҩыжәразы аицлабрала акәым, меигӡарахда аԥара
ашәарала акәым, ҵҩа змам ауаа иахьраҳәоугьы ала акәым,
шәаҳәароуп ачара зырԥшӡоу ҳәоуп актәи ахәҭа иҳанаҳәо.
Иахырҟьаны аҳәҳәарала, иахырҟьаны ашәы еиқәаҵәа ашә­
ҵарала, ихырҵәагоу аиныхрала акәым, игәыҭшьаагоу, агәы­
блра зҵоу ҵәыуаралоуп аԥсра шыԥшӡоу ҳәоуп ажәаԥҟа аҩ­
батәи ахәҭа иҳанаҳәо. Уажәшьҭа иааҳгап ҿырԥштәқәак, абри,
аԥсуа изакәанқәа зегьы еидызкыло, аламыс ҳәа иааркьаҿны
дзышьҭоу агәҭа игылоу ажәаԥҟа ҳахьынӡазықәныҟәои ҳа­
хьын­ӡацәыхҟьақәази ачара аураҿы.
Еицырдыруа аԥсуа қыҭак аҟны, арԥыс бзиак ԥҳәыс
дааигеит. Агәырӷьара роуит аҭахцәа, аҭаацәа, аешьара, ажәа­
кала, ҳарамк иакәымзар, зегьы зеигәырӷьаша аус ду, аус бзиа
ҟалеит. Ашҭа ҳанҭалеит арԥыс иҩызцәа ԥыҭҩык ҳаицны.
Ирыдҳамныҳәалацызт аҭаацәа, идҳамныҳәалац зынасыԥ
зыԥшааз ҳҩыза. Иӡамҩақәа ҿыҟаԥшьааӡа, арԥыс шаҭлаҟьак
дааҳԥылан:
– Арахь шәымҩахыҵ, саашәхаҵкуп, – иҳәеит. Ҳнаԥшызар,
агәашә аганаҿыҵәҟьа столк рхианы игылоуп. – Аҵәыцақәак
аанышәкыл, – инациҵеит ҳназыԥхьаз.
– Ари иаанагозеи? – дҵааит ҳҩызак. – Зны ҳааибабап,
ҳнеидтәалап, ҳаицәажәап, нас аҩыжәрагьы ҳахьӡап. Астол
ҳшахагылоу ижәны, аԥшәмацәа рахь ҳнеиртә ҳзыниазеи?
– Қьабз ҿыцны убас иаԥырҵеит, ашҭа иҭалаз зегьы
аҵәыцақәак дҳаркуеит, – иуамызт зыблақәа аҩы хыҵәалахьаз арԥыс.

507

– Сара гра бааԥсык сымоуп, уххь згеит, снапы мыӡәӡәакәа
ачеиџьыка скӡом, – аҵәы алаҵаны ҿааиҭит ҳҩызцәа да­
ҽаӡәы.
Сара сахьгылаз ччараха исысит.
– Ҳчеиџьыка ус шәахымыччан иҟалозар, – иҳәеит иаҵәца
ҟас-ҟасо икны, алаф изеилымкаауа, аҩы иаанахәахьаз
арԥыс.
– Ҭыӡшәак ҳалихуеит ари ауаҩ, уи аҵкыс еиӷьуп иаажә­
гәышьап, – ҳҳәан, астол ҳнадгыланы, аҵәыцақәак аанаҳ­
кылеит.
– Уажәшьҭа ахаршә ашәара иаҳа ишәгәанарԥхоит, –
иҳәеит, лафны иҳәозу, ииашаҵәҟьаны иҳәозу узеилымкаауа,
аҩы ҳзыржәыз арԥыс. Сара еилыскааит ҵакыс иамаз.
– Акыр ҵуама абри аҩыза аԥшьыжәгеижьҭеи? – снаразҵааит сара.
– Уажәааигәоуп. Иус бзиоуп. Ауаҩы игәалаҟара шьҭна­х­
уеит, – иҳәеит зқьаф бзиаӡаны иҟазҵахьаз аӡәы. «Ицәаԥ­ҽыгоу
усуп», сҳәеит сара сгәанала. Уеизгьы-уеизгьы дымлашьуа,
акрыфареи акрыжәреи рзыҳәан акәым ауаҩы ачарахь
дызнеиуа. Ус анакәха, ашҭа дшынҭалалакь аҩы иқьышә
иқәктәым, егьиашаҵәҟьаны, дырԥхашьаны, иқьаф ҭаҵаны
ахаршә ашәараҿы ԥара ԥыҭк ицәызгап ҳәа ӡбаны иумамзар.
– Ачароура хәаахәҭрахеит, – иҳәеит уажәааигәа хаҵа
бзиак. Ҳәарада, инеиԥынкыланы зегьынџьара абас иҟоуп,
ачарақәа зегьы убри азыҳәаноуп изыруа ҳәа аҳәара бзамыҟәроуп. Аӷба ду иадҷаблоит амыдаӷьцәақәа. Ауаҩы игәыҭ­
гара, ихы-игәы дақәгәырӷьо аҟаҵара иазкуп ачара.
Чарақәак, гәырӷьарақәак, изааӡарызеи, еиқәаҵәаханы
ианымҩаԥысуа ҟалалоит. Ҳалагап аханатә, хаҵа ицо аԥҳәызба лымҩаԥгара аҟнытә. Ииашамкәаны амаҷхара, ҳцәыӡра
иаҿуп ажәытәан иқьабз бзианы иҳамаз – аԥҳәызба аргама
хаҵа лцара, аргама лҳәара, лбацәа аргама лыҩны рнеира.
Асоциалтә еиҟарамра аныҟаз аргама реибагара аԥынгыла
аиур ҟалон. Иаԥырхагахон иара убасгьы адинхаҵара. Уа­
жәы иаԥырхагоузеи? Сгәанала, уи узыгәҭасша қьабзым.
Аха узыгәҭасша, уацәыԥхашьаны икаужьша қьабз бааԥсуп,
ажәа аҵакы бааԥсы аҭаны иуҳәозар, артистроуп ахаҵаҩыза

508

аҭаца илыциҵеит ҳәа ажәа зхырҳәаауа аԥара. Хаҵаҩызас
дылгоит лҭынхак, луак. Уи мап узацәкуам, егьҵас бааԥсым.
Аԥҳәызба дахьнанаго ибап, амаҳә иуацәа-иҭынхацәа дна­
ры­лаԥшып, дрыцгәырӷьап, дрыцкәашап. Дхаҵаҩызазар,
лы­насыԥ мҩа ԥшӡахь днаскьаигазар, дызлалгәалашәалаша
ҳамҭакгьы лыциҵааит, харшәкгьы лиҭааит. Уи иара иусуп.
Аха шаҟа иҵас ччархәузеи, иаҳҳәап, инеиго аԥара, ажәа
ду ахҳәааны, нас ԥыҭк нацҵаны иааргьежьны шьҭахьҟа
иҭара. Аԥсшәа ахҳәааны, иџьыба иҭыхны инадиркуеит,
аҭаца дызланагалазгьы, аԥсшәа нахҳәааны, ԥыҭк нацҵаны,
иааргьежьны инаирҭоит. Ари наӡын ԥарахеит.
Еимак-еиҿакык аҳасабала ҳалацәажәап абраҟа даҽакгьы.
Шаҟаџьара ачараҿы снеины аҭаца, бжеиҳан амаҳәгьы дым­
баӡакәа схынҳәхьоузеи. Ажәытәан, ҭацабара инеиуаз, аҭаца
луадахь днеиуан. Ахаршә иишәозгьы ҿыхтыԥсас ҳәа акәын
ишахьӡыз. Ачараҿ аҳамҭа анагара милаҭс иҟоу зегьы иры­­моуп. Иԥшӡаны иҳаман ҳаргьы. Иаазқәылаз аҭаца лбара зын­
ӡа иаҟәыҵит. Абрахь, џьара уадак ахь, мамзаргьы шәшьы­рҵак
аҟны астол ргыланы, «ауалылхцәа» ахьтәоу унеины ухаршә
ушәоит. Аҭаца дубом, амаҳә дцәырҵуам. Уара узнеиз урҭ
рзыҳәан акәӡами? Иабаԥырхагоу ачара уаа ахьтәоу днаргар
аҭаца? Иабаԥырхагоу зынасыԥ еилазҵаз еидгыланы зегьы
еицырбар? Избо реигәырӷьап, ирықәныҳәап. Иаԥсуа ҵасым
ҳәа иҵнарҟьо дҟалашт, аха сара агәра згоит, аамҭа иҵегьы
ианцалакь, акультуреи ацивилизациеи иҵегьы ианҳалслакь,
убраҟа ҳашкылсуа.
Сынтәа зны аҩны, ақыҭан сыҟан. Амашьына лас «Жигули»
агәашә иаадгылеит. Ҩыџьа арԥарцәа ааҭыҵит. Сиа дуӡӡак
иџьыба иааҭигеит руаӡәк. Хьӡык, жәлак иҳәан, убри иԥа
ԥҳәыс дааигеит, ачара шәаҳәоуп иҳәеит.
– Ичара далагәырӷьааит, дад, ижәлоузеи, ихьӡузеи зу­
ҳәаз? – днаиазҵааит саб. Арԥыс еиҭа иҳәахит. Ачара зҳәоз
анца, аҭаацәа аизҵаара ҳалагеит ачара зуа зусҭцәоу аӡәыр
дыжәдыруама ҳәа. Ашьҭахь еилаҳкааит, ҳҭаацәара еиуаз
аӡәы, ҽнак шәарыцара дахьцаз, машәыршәа ишеибадырыз.
Убриаахыс иахьааиқәшәо, харантәыла мшыбзиа хәлыбзиа
шырзеилоу. Уаҳа акгьы. Иаҳаны игәы иалсгәышьаргьы, иаах-

509

ҵәаны иуҳәозар, аматериалтә интерес, дахьааиуа харшәк
ишәап хәа акәын уи ачара зҳаиҳәаз. Ас ԥхашьароуп. Уҩнаҭа
агәырӷьара аныҟала, ииашаҵәҟьаны уара иузааигәоу, иаба­
тәи чароу, дабатәи ҭынхоу ҳәа узызымҳәаша ракәӡами
изаҳәатәу? Урт зусҭцәада? Жьрацәарала иузыҟоу, уҩызцәа
гәакьақәа, нас иузааигәаӡоу угәылацәа. Убарҭ егьарыла ира­
цәаҩны иумазаргьы, сара саӡәыкны дсыздыруам, ԥшьышәхәышәҩык змоу. Уԥшыр, уаазықьҩык иахьраҳәоу ачара­
қәагьы убап. Уи чарахагәышьом.
Аамҭа аритм иаҳа-иаҳа иацлоит, иласхоит, иццакуеит.
Атехника аҿиара ауаҩы ашьцылара ицәуадаҩуп. Ҩахахаха ауаа сасра ианцоз аамҭақәа мҩасит. Аигәылацәаҵәҟьа
машьынала еиҭаауа аҟынӡа инеирц егьрыгым. Дааит, ииҭахыз
науеиҳәеит, дындәылҟьан, имашьына днақәтәаны дцеит.
Ухаҭа сасра унеиргьы, ажәабжьҳәарақәа, агәылацәа еизаны,
хәылԥазыла ашәаҳәарақәа, акәашарақәа маҷхагәышьеит. Ма
ателевизор иахәаԥшуеит, мамзаргьы баша аҩыжәраз инеид­
тәалоит. Ԥаса ауаҩы ҩымш-хымш амҩа дахьықәхоз, уажәы
ҩба-хԥа сааҭ рыла днабжьҟьоит имашьына днақәтәаны. Аха
ажәытәан аасҭа иаамҭа шеиҿкаахазгьы, иара ихаҭа, ԥаса
аасҭа, иаҳа аццакра далагеит. Ирацәахеит иусқәа, игәҭыхақәа.
Ԥаса дахьӡарц, иҟаиҵарц хьаас иимкуаз, уажәы дахьӡарц,
иҟаиҵарц иҭахуп. Имаҵура дагхоит, иус еиԥҟьоит, дцоит,
дыццакуеит. Шаҟаҩы ирҳәо уаҳауазеи «ҳхы амца аркызар
арцәаха ҳамам» ҳәа. Егьа убас иҟазаргьы абри зегьы
зхысҳәаауа, саӡәыкны садгылаҩуп, ачараҿы амыццакра.
«Снеины ахаршә аашәаны саауеит» ҳәа мацара ачарахь
ацара, ачарахь узцо изыҳәангьы, уара ухаҭа узыҳәангьы
цәаԥҽыгоуп. Амыццакра анысҳәа, мчыбжьы наҟьак аус-ҳәыс
кажьны, ачара зуа диҭаз ҳәа акәым иаанаго. Аха сабшак,
ма мҽышак зхы иақәиҭым усуҩ дыҟам. Ачара акрыфареи
акрыжәреи рымацара ракәым изызку. Ачара – шәаҳәароуп,
кәашароуп, ачара – арԥызбеи аԥҳәызбеи иреиҽырбарҭоуп,
ирлафҳәарҭоуп, ажәлар рҟазара иаарԥшырҭоуп.
Ирԥхашьагазар ҟалап аҭамада иалхшьа ҿыц иаԥшьыргаз.
Ҳахәаԥшып ишыҟаз ажәытәан. Ҭамадас далырхуан ажәа
бзианы изҳәоз, асасцәа ишрыхәҭоу рацәажәашьа здыруаз,

510

ашәа зҳәоз, икәашоз, ажәакала, ажәлар рҟазарақәа реиҳа
излаз ауаҩы, насгьы раԥхьаӡа иргыланы иазхәыцуан иқәра.
Ихы дамыхәо иажәӡахьоу изууазеи, аха аҭамада (аҵарауаа
ирҳәоит ажәа «аҭамада» «аҭаҳмада» аҟнытә иаагоуп ҳәа)
иқәрахь днеихьазар акәын. Аҩы ижәуан аҩыжәга ҵәыцақәа
рыла. Уамак изымжәуазаргьы, агәхьаа ркымызт. Уара унаҿыхәала, уажәа ҳәала, ҳара иаажәлап рҳәон. Шаҟа хьымӡӷы
бааԥсыс ишьаз аҩы аҽаршьра! Иаазқәылаз џьара-џьара
ачарақәа рҿы ҭамадас иалырхуада? Маҵурала инарылыҳәҳәо.
Ирацәаны аҩы зжәуа. Зегьраԥхьаӡагьы шәага-загас иҟалеит
убри – ирацәаны ажәра. Ашәа изҳәом, дзыкәашом, алаф хаа
иара иҿам, аха далырхуеит ҭамадас. Уи ачара изырԥшӡом.
Аурысцәа ирҳәоит ажәаԥҟа бзиак: «Ицыӡәӡәарах днадкыла­
ны асабигьы адәахьы ддыршәит» ҳәа. Ажәытә қьабз бааԥс­қәа
инарыдкыланы, абзиақәагьы ҳамхакажьуа ҳахьалагаз уаҩы
игәы инархьуеит. Иҵас бааԥсума ҳцәыӡра иаҿқәоу, иаҳҳәап,
аиҳабы иҟны аҭаҭын амыхара, аизыӡырҩра, аиҳабы аҩы
имакны амжәра? Зегьрыла хәарҭара бзиа злоу қьабзқәан
абарҭ. Аха ҳаамҭа ианымаало икажьтәу акоуп, иаҳҳәап, аҭаца
лымцәажәара, лымтәара.
Аԥсуа қыҭа бзиак аҟны, хышықәса амшын ихыз аҵеи
ихынҳәра иазкны агәырӷьара рыман ҭаацәак. Агәылацәа,
аҭынхацәа еизаны астол иахатәан. Уаа ҩынҩажәаҩык
иреиҳамызт. Астол мҩаԥызгашаз аҭамада далырхит. Хар змамыз аҭаҳмадцәа рыдтәалан. Абарҭ ацәаҳәақәа зыҩуагьы
срылахәын убраҟа. Аӡәгьы аҩы дашьны, иакәым иҳәо, иакәым ҟаиҵо дсымбеит. Ашәа рҳәон, икәашон. Зегьрыла иԥшӡан акампаниа. Аха убарҭ абзиарақәа зегьы бжьнахит акы
– аизымӡырҩра. Аӡәы ииҳәоз ҽаӡәы иаҳауамызт. Ныҳәаҿак
аӡәы иҳәаны даҽаӡәы илымҳа аҟынӡа изымнеит. Уазхәыцыр,
аныҳәаҿагьы икажьтәу, имцхәу қьабзым. Аныҳәаҩ бзиа
уиныҳәар, ухы-угәы ақәыбзиахоит, ушуаҩԥсу унардыруеит.
Абри адгьылаҿ смыцхәымзаап уҳәоит. Узлаҟаҵәҟьам
абзиарақәа удкыланы ианиҳәалакь, убарҭ абзиарақәа срылаҟаҵәҟьандаз ҳәа ухәыцуеит, ухы уаланарԥшуеит.
Ақыҭақәа рҿы уаннеилакь аиаша еилкааны иззымдыруа,
ачарақәа ирҟәырхит ҳәа уарҳәоит. Ауаҩы иԥсҭазаараҿ иҟало

511

ахҭыс гәырӷьара ду – иԥҳәысаагара – иазкны ачароура
аӡәгьы иаҟәихӡом. Аха иаҟәыхтәуп ачара хәаахәҭраны
аҟаҵара, ҵҩа змам ауаа ираҳәаны реизгара. Зықьҩык ауаа
ачара разҳәаз, игәы иалымсгәышьааит, акыр сзаанагоит
ҳәоуп ачара зреиҳәо. Гәырӷьарахап, ччарахап, счара чараҵас
имҩаԥысып ҳәа дазхәыцуам.
Ҳажәа хҳаркәшап ҳазлалагаз ала.Ацәгьеи абзиеи рышьхәа
еивҵоуп. Аԥсреи абзареи – рыҩбагьы еицашеит аԥсабара.
Урҭ мши-ҵхи реиԥш еицгәышьоуп. Аҩбагьы дырзыхиазароуп
ауаҩы. Хырԥашьа змам агәырҩа иашҭа ианҭалагьы, ихы
мырԥхашьакәа даԥылароуп. Агәырҩа ианахдырҟьацәалакь,
инаԥшуа ахыччара аҟны икылнагоит, ачарагьы ишчароу,
иара ишаҵасу ианымҩаԥыслакь, агәеиҵыхра, агәырӷьаччара заҵалом.
Ибааԥсу, ҳаамҭа иақәнамго каҳажьып, аха шәышықәса­
ла ҳабацәа «ишьалашьынны», имилаҭ рԥшӡаганы иааргаз
ақьабз бзиақәа иахьеихаҳҳаша ҳазхәыцлап, иҿыцу ақьабз
бзиақәа ҳаԥшаалап.
Ииун 24, 1976

АГӘЫРҨА ԤШӠЕИ АГӘЫРҔЬАРА ЕИҚӘАҴӘЕИ
Зылацәажәара даараӡа иуадаҩу, зыхькьысра агәаӷьра
цәгьоу темоуп ҳара абраҟа ҳазлацәажәарц иаҳҭаху. Аха, азҩа
зӡаз иан дагеит ҳәа, аламцәажәашьагьы ыҟам. Адунеи иақә­
лахо уаҩ дыҟам. Мши-ҵхи реиԥш ауп аԥсреи абзареи шеи­
цу. Аешьа, аеҳәшьа, ан, аб, ахшара уҳәа, ауаҩы иԥс­ҭа­­заа­ра
иадҳәалоу, адәы иқәзаара ԥашәс, уасхырс иамоу иԥсра, ҳәаа
змаӡам гәырҩа дуӡӡоуп, игәаҵәахы рҩагаха, имца қьоуқьад­
ха ауаҩы исуеит. Аӡәы агәырҩа бааԥс ишьапы дықәнаҟьа­
ӡоит, зԥашә зыҵҩааз аҵла еиԥш, уаҳа иҽааизеиҵымхӡакәа,
ихаҭагьы инарцә мҩа днықәлоит. Абас еиԥшқәа раан шаҟа
аҵанакуазеи ауаҩы игәыгәҭамыжьра, ицхраара, дкамыжькәа
ивагылара, ԥсыхәа ахьынӡамоу имацара иаанмыжьра.

512

Аԥсрагьы абзарагьы рԥылашьа, ишахәҭоу рымҩаԥгашьа
азыҳәан аԥсуаа шәышықәсала иаԥҵо, еицәоу нкажьны, еиӷьу
аашьҭыхуа иааргеит изхымԥаша аҵасқәа. Ҳашьцылашәа,
иаҳа ақәыӡбара ахьымариоу азыҳәан, Иҽеим аҵасқәа
зегьы рзыҳәан, ажәытә цәынхақәа, ажәытә ҵас бааԥсқәа
ҳәа рзаҳҳәоит. Егьиашаҵәҟьаны, абуржуазиатә ԥсихологиа
иахҟьаз, ҭауади-аамсҭеи анхацәеи реизыҟазаашьа иаԥна­
ҵаз, аԥсабара астихиатә мчқәа уҳәа ирылҵыз, иахьа уажә­
гьы ауаа ирылаҽны инханы иҟоу аҵасқәа рацәоуп.
Шықәсқәак уажәаԥхьа аԥсуа қыҭак аҟны сара сақәшәеит
абри еиԥш афақт. Ԥҳәыс қәыԥшк лацала дыԥсит. Асаби иаби
иареи рхала иаанхеит. Дызбодаз ахәыҷы, лара ааӡатәыс
даалгеит. Уи дзааӡоз аԥҳәысгьы ааигәа акәын хаҵа данцаз.
Лара лхаҭагьы ахшара длоур, анра-аԥара иацу агәырӷьара,
анасыԥ ду лԥеиԥшхар ҟалон. Лабхәа, ланхәа уҳәа, ауаа
лзыркуа, рыҷкәынгьы иацәажәо, уи аԥҳәыс қәыԥш анра
далыхәдартәит.
– Избан, ус зыҟарҵазеи? – сназҵааит сара.
– Ҳҵас мыждақәа рами, дад, – иҳәеит исазҳәоз абырг... –
Ажәытәан анхаҩы иԥҳәыс тәым хәыҷык длааӡонаҵы, лхаҭа
ахшара лоура дақәиҭӡамызт. Лхаҭа ахшара длоур, илааӡо
дыԥсуеит ҳәа ирыԥхьаӡон.
Акыр сархәыцит сара абри, амилаҭ ртрадициақәа зыхҟьо аҵасқәа ируакыз. Ҭауади-аамсҭеи рхәыҷқәа ааӡара
анхацәа ирырҭон. Акы, уиала ҭынхас дҟаиҵозшәа, анхаҩы
далаидиԥхьалон, ҩбагьы, асаби иааӡара иацу аџьабаа
иԥҳәысгьы иаргьы рҽацәырхьчон. Убригьы азмырхакәа,
рыхшара дзааӡоз аԥҳәыс, ахшара длоур, дара рхәыҷы напы
иглыжьыр ҳәа иацәшәаны, лхаҭа анра далыхәдаартәуан,
аҩнаҭагьы ҵеидартәуан. Издыруада уи иахҟьаны шаҟа
хәышҭаара ыцәаз...
Ааи, абри еиԥш иҟоу аҵас бааԥсқәа ҳарҿагылоит, ала­
мыс иашаҵәҟьа иацәтәымуп. Аха иҟоуп, ажәытә ишыҟаз
акәӡамкәа, ашьҭахь изыхҟьазаалакь, иаҳа еицәахаз, иаҳа
ицәаԥҽыгахаз аҵасқәагьы. Иаҳҳәап, аиныхра. Аӡәырҩы
аҭаҳмадцәа сразҵаахьеит сара абри аҵас аҵыхәала. Абар
аӡәык-ҩыџьак рҳәамҭақәа ианысҵаз.

513

– Уажәы, дад, аиныхра иаҟәырхит. Ииашаны иҟарҵеит.
Избанзар, аиныхраҿы иахдырҟьацәо иалагеит. Асаби гәлымҵәах дыԥсызааит, шықәсышәк ирҭысхьаз аҭаҳмада идунеи
иԥсахзааит, иԥсхәы руеит, аԥсхәраҿы аҭамада далырхуеит.
Уи аҵәцақәа ааидкыланы ижәуеит. Аҩы зжәыз уара угәырҩа
аҵкыс, иара ихатә гәалақәа, игәҭыхақәа иаҳа игәалашәоит.
Аисра, аҳәызба ҟьара, аԥсраҿы ашәа аҳәара ҿаасҭарас иҟоу
зегьы иара иахҟьо иалагеит.
– Насгьы изларжәуазеи аҩы? – иҳәеит даҽа быргк,
ачеиҵәыцақәа рыла аԥсхәраҿы аҩы ржәуеит. Изаҳахьадаз
ачеиҵәыцала аԥсхәраҿы аҩы ржәуа, избахьадаз аҭамада
далырхуа.
– Иара аиныхра ахаҭагьы анбаҟарҵоз? – иҳәеит ахԥатәи
аҭаҳмада, – изахьӡузеи, дад, ажәа аиныхра? Деинырхит,
имаз, ихӡыз рфеит, иршеит, иргеит абри ауп иаанаго. Уи
анбаҟарҵоз? Аҩнаҭа ахәышҭаара аныцәалакь, аԥшәмацәа
рахьтә аҵыхәтәан иԥсыз анышә днамаданы, аҩнаҭа ашә
наркны ианцоз акәын. Ишнеи-неиуаз аиныхра ахькылсыз
жәбоит. Иԥсыз дыԥсит, аха иаанхаз хнарҵәо аҟынӡа
икылсит. Аԥсра – ԥара рҳагахеит, крыфагахеит, ҩыржәгахеит.
Хаҳәык налшәар, даҽакы инааханы, абахә анбго еиԥш,
знык ианеилагаха ҵас бзиак, уи инадҳәаланы, еилагахеит
ҳҵасқәа иреиӷьыз даҽакгьы. Ишәаҳахьеит ажәаԥҟа: «Напы еилаԥса уаҩ дааӡоит, лаба еилаԥса уаҩ дашьуеит» –
ҳәа. Ианбаҟарҵоз напеилаԥса? Ауаҩы абылра дақәшәар,
ӡхыҵрак иҵалар, бахәык бганы дыхнарҵәар, иешьара,
иҳабла, иқыҭа дасу ирылшо неилаԥсаны деиҭандырхон.
Аԥсхәра ианахдырҟьацәа, ҭаацәак рхала рымч ақәымхо
аҟынӡа ианнеи, иныҵак-ааҵакны аҭынхацәа аицхыраара
иалагеит, ишнеиуаз уи аицхыраара иаланагалеит аҳабла
зегьы. Уаҟагьы иаанымгылеит, жәла-жәлала аилаԥса аҟаҵара
иалагеит ауаа.
Агәырҩа еиқәаҵәа иҭааит рҳәоит акәымзар, изаҳахьада
агәырҩа ԥшӡа ҳәа. Убас ишыҟоугьы, ҳара ҳанҵамҭақәа
ирыхьӡаҳҵеит агәырҩа ԥшӡеи агәырӷьара еиқәаҵәеи ҳәа.
«Ачара ԥшӡоуп шәаҳәарала, аԥсра–ҵәыуарала» – аҳәоит
ажәаԥҟа. Ажәлар рхаҭа ирҳәоит аҵәыуара ԥшӡа ҳәа. Иҟоуп

514

гәалсрала, гәыԥжәарала, агәырҩа ду иалҵыз аҵәыуара
заҳаны, гәаҵәа зыӷроу згәы иалымсра дызусҭада. Аха иҟоуп
баша, бжьыла, ҽырбашақә аҵәыуарагьы.
Ԥыҭҩык ҳаилагыланы ԥсрак ашҟа ҳнеиуан. Ҳазцыз аԥ­
ҳәыс лабхәа иашьа, зықәра зфахьаз ҭаҳмадак дыԥсны дык­
ҿан. Агәарԥ ҳазааигәахо ҳаналага, ҳазцыз аԥҳәыс илыд­
гылаз даҽа ԥҳәыск ус налыҵалҳәеит:
– Аҳы, балага, шьҭа балага, – ҳәа. Абри анбалҳәо ҳәа
дыԥшызшәа, дазыҟаҵаны дыҟазар акәхарын, алымҩанык
автобус аҟны ахьхьаҳәа дыччо, иҳацҭаз аԥҳәыс, убасеиԥш ҳәҳәабжьык ҩҭылцеит, уи ашҭа акәым, ақыҭа зе­
гьы инахыҩыртә. Цәгьамзар бзиа уаҩ дахыччом ҳәа, ала­
хьеиқәҵара ацымхәрас, ԥыҭҩык уи аҳәҳәабжь ҳқьышә
аччаԥшь ықәнаҵеит, избанзар агәыблра иахылҵыз ҳәҳәабжьымызт. Уи ҽырбара бааԥсын, хәмарран, артистран. Убри,
аҽырԥшӡаразы иҳәҳәози, шаҟа ҳаҳәҳәо жәбома рҳәарыз­
шәа, рыхқәа шьҭыхны, уи илыцыҳәҳәози, илыцзырӷызуази
уҳәа ирылыҩны, аарла иуаҳартә ҵәуабжьык слымҳа иаа­
ҭасит. Дҵәуон ԥҳәыс қәыԥшк. Иԥсыз иԥҳа лакәзаарын. Уи
дмыҳәҳәакәа, сышҵәуо жәбома ҳәа лыбжьы ҭымцацәакәа,
убасҟак гәыблыла дҵәыуон, лаб изыҳәан убас игәыҭшьаагаз
ажәақәак алаҵаны амыткәма лҳәон, сара, уи ауаҩ дызҭынхаӡамызгьы, сылабжышқәа аҳәҳәыҳәа рҿаархеит. Убри,
аҵәыуара, аҳәҳәара суалуп ҳәа дымхәыцкәа, артистрала,
хәмаррала акәымкәа, гәыблрала иҵәуоз лакәын аԥсра
зырԥшӡозгьы.
Зцивилизациа заа иҿиаз, апрофессионалтә музыка аԥ­
ҵа­раҿы ԥхьаҟа ицаз ажәларқәа рҿы, аԥсы дахьыкҿоу ила­
хьеиқәҵагоу амелодиа, ареквием адырҳәоит. Абри рыцә­
тәыммызт жәытәнатә аахыс аԥсуаагьы. Ауарӷан му­зыка
рымамызт, асимфониатә оркестрқәа ыҟамызт, аха иҟан,
акомпозиторцәа дуӡӡақәа раԥҵамҭақәа иреиҳамзар иреи­
ҵамыз даҽакы: амыткәма аҳәара. Ауаҩы ихы-игәахьы им­
неиуа баша гәаҵаӡамкәа, бжьыла аҳәҳәара иаҩызамызт уи.
Илахьеиқәҵаган, ирхәыцган. Абри ажәа инаҵшьны исҳәарц
сҭахуп – ирхәыцган. Здунеи зыԥсахыз уизнархәыцуан, иу­
гәалашәон уи иԥсҭазаара, иусқәа, иугәаланаршәон иччаԥшь,

515

ицәажәабжь. Убарҭ зегьы анугәалашәалакь, дуҵәуон ма
лаӷырӡыла, мамзаргьы гәыла, лаӷырӡыда. Уара ухатә ԥсҭа­
заарагьы уазхәыцуан. Иакәымк ҟауҵахьазар уахьнар­хәуан.
Доуҳала уарыцқьон.
Мызқәак уажәаԥхьа, иаалырҟьаны машәырла дҭахеит
ажәлари аҳәынҭкарреи рзыҳәан акыр иаԥсаз, иаԥхьаҟагьы
аԥеиԥш бзиа змаз арԥыск. Иан, аԥхәысеиба, иара ида хшара
длымамызт. Адунеи лхалашьцеит уи аԥҳәыс. Аԥсы даннаага
ауха, аҵх анынаскьа, иааигәаӡаз агәакьацәа рыда зегьы анца,
аԥсыжра иадҳәалоу аусқәа рылацәажәара ианналага, убри
ан илҳәаз ажәақәа, сара ҩынҩықәра нысҵыргьы исхашҭуам.
Сара сыблаҿы лаҟара лызҳаит уи аԥҳәыс. Лхы лнапаҿы
иааганы, лгәырҩа ду даиааины, ус ҿаалҭит:
– Сара сыҷкәын даԥсуан. Аԥсуа ҵас бзиақәа ишрыхәҭоу ишырҳәо дымҩаԥыжәгарцгьы сҭахуп, сшәыкәыхшоуп.
Ихшыҩ хәыҷи илшареи ижәлар рзыҳәан иҭахын. Сара
издыруеит уи ицәымӷыз аҵасқәа, издыруеит бзиа иибозгьы.
Иԥсы ҭоушәа дыԥхьаӡаны, игәы иацәымӷыз ҟаҳҵарым. Сара
стәы уажәшьҭа егьыҟам, аха иара дсырԥхашьар сҭахым.
Сшәыҳәоит иҭынхацәа, дыҷкәыназ, дыӡӷабыз, шәашьа иакәын, ашәы аамҭала ишәшәышәымҵар амуазар акәхап,
аха ишәшәышәымҵан аҿыртлах. Аҷкәынцәа, ахацәа аӡәгьы
шәмахәар ашәы ашәымҭан, шәылахь ацаха еиқәаҵәа акәыршаны иҿашәымҳәан.
– Апатреҭ хәыҷқәа, раԥхьа иарҭаша ҟаҳҵар ҳҭахуп, бгәы
иацәымӷымзар, – иҳәеит аӡәы.
– Иаҭахӡам, нан, убригьы. Аԥсуаа иаҳҵасым. Иаргьы
ицәымӷын уи аҵас. Баша ҽырбароуп иҳәон, – лҳәеит иан.
– Аԥсыжра аҽны, ашәымкьат аханы ихьӡи, ижәлеи, данизи, данԥсызи ашықәсқәа анҵаны ашәы кнаҳҳарыма? – дналазҵааит даҽаӡәы.
– Иаҭахӡам, нан, убригьы. Аԥсраҿы дааиуеит сыҷкәын
дыздыруаз. Баша мҩасҩык исырбарц азыҳәаноума изкыдысҵо? Амшасҩы дцааит иара имҩахь. Абарҭқәа рыдагьы, сшәыҳәоит, аоркестр аӡәы иааимгартә исызрашәҳәа.
Иаҳәалааит ареквием. Аԥсы дзырԥхашьаша ҟаҳҵарым, –
дҩагылан дныҩналеит лԥазаҵә дахьыкҿаз ауадахь.

516

Абасоуп артистра злам, ауаҩытәыҩса игәырҩа ду захьӡу
шыҟоу. Иамуӡакәа, лахьынҵала уи аҩыза зҭаагәышьаз,
ауаа сырбомашь, иҟасҵо гәарҭомашь ҳәа аҽырбара
дашьҭалаӡом.
Ԥсшьара иаауа, ма исасцәаны иаҳҭаауа иџьаршьоит,
милаҭтә шәҵатәума ҳәа иазҵаауеит ашәы. Убасҟак ирацәа­
ҩуп уи зшәу аҳәса. Сара исгәалашәоит, аԥсуа рҵаҩцәа дуқәа
иреиуаз, аҵара бзиа змаз Давид Лакоба иуасиаҭ ажәақәа:
– Сара сзыҳәан мышҩынҩажәа иреиҳаны аӡәгьы ашәы
шәшәышәымҵан. Аиныхраҳәа акы аԥшьышәымган, – иҳәеит
уи. Ауаҩ ҟәыӷа идыруан, ашәы шаҟа ауаҩы иԥырхагоу.
Ашәы зшәу дыччар, алаф иҳәар, инаԥшуа дихыччоит. Еснагь илахь еиқәҵаны дныҟәалароуп. Иара илахь еиқәызар,
ашәы ишәызар, инаидгылалакгьы, дзықәшәаз аԥсра наигәалаиршәалоит. Иацәажәогьы дыччо дызиацәажәом. Уигьы
игәалаҟара бжьысыр акәхеит. Шаҟа угәы унархьуазеи зцәа
зтәым аԥҳәыс ашәы лшәны данубалакь. Иашагәышьоуп,
агәырҩа ду дақәшәеит, аха дрыцҳами лцәа иалоу асаби.
Зцәа зтәым аԥҳәыс шаҟа лгәы ҭыганы дыҟоу, шаҟа дыччо,
дыхәмаруа, шаҟа лгәы ԥылымжәо, убасҟак иираны иҟоу
ахәыҷы ихәоит ҳәа ирыԥхьаӡоит амедицина аусзуҩцәа.
Иашоуп, аԥсуа, иара егьырҭ Кавказ иқәынхо амилаҭқәагьы,
мыцхәы иуаа гәыцыхцыхқәоуп, аемоциа ӷәӷәаны ирымоуп,
рыхшыҩ аҵкыс рцәанырра аиааилоит. Аха ԥсыхәа
ахьынӡамоу ҳҽынкыланы ҳҽанҳаршәароуп, ауаҩы даниуаз
ициз – аԥсра. Абзара зшаз аԥсрагьы ишеит рҳәоит. Акаамеҭ
ҟалазшәа, адунеи еиқәыбгазшәа ирыдыркылом аԥсра,
иаҳҳәап, Европатәи ажәларқәа. Иазхәыцлатәуп иаанхаз
иԥсҭазаареи уи игәабзиареи. Абзиа уақәгәыӷла, аха ацәгьа
уазыхиаз зырҳәазгьы абри азыҳәан акәхап.
Икаҳажьып аԥсы имыхәо, абза ихырҵәагоу, ирԥхашьагоу
аҵас бааԥсқәа!
Маи 8, 1976

АМШЫН, АҬОУРЫХ, АԤЕИԤШ
(«Болгариатәи амшынҵа» аҟнытә)

Аныҟәарақәа раан иҟарҵало анҵамҭақәа, шамаха, зегьы
алагоит амҩа иқәларц азыҳәан аҽеиқәыршәара ишаҿыз,
ирҭаххақәаша ишрышьҭаз, ишырԥшааз, ма ишырмоуз, нас,
ҳгәы архьухьурц азыҳәан, рҭынхацәеи дареи реиԥырҵра
иналацәажәоит. Уи аиԥырҵра еиҳарак имҩаԥысуеит аҳаиртә баӷәазаҿы, мамзаргьы адәыӷба аанҿасырҭаҿы. Абри,
ишьақәгылахьоу атрадициа, ицәгьоуп ма ибзиоуп ҳәа ахымҳәаакәа, ҳара иаҳҭахуп, аешьаратә ҳәынҭкарра Болгариа
иҟаҵоу анҵамҭақәа ҳрылагарц иара уаҟа, ҳахьнеишаз ҳаннеи
инаркны. Уи мацара акәымкәа, еилаҳгап даҽа традициакгьы.
Ҩы-мчыбжьа ҳахьыҟаз иаабаз, иҳаҳаз абзиарақәа зегьы
рҳәара ҳаламгакәа, иаҳгәалаҳаршәап иналкааны мышкы,
иналкааны ҭыԥк. Убри аҭыԥ арбану? Болгариа збахьоу ма
шәҟәбыӷьшәыла издыруа, ҳәарада, Софиа ауп иҳәашт, из­
банзар, сасра уахьнеиз, аԥшәма думбар иаҩызоуп, уахьнеиз
атәыла аҳҭнықалақь авсра. Араҟоуп жәытәнатә аахыс амилаҭ
идырҿиахьоу аматериалтәи адоуҳатәи культура ахьеизаку,
иахьубарҭоу, иахьуаҳарҭоу. Мықә ауахәама угәалазыршәо
ауахәама ахьгылоу, Софиа анакәымха узлацәажәо, хымԥада,
арҭ анҵамҭақәа Варна иазкуп, избанзар еицырдыруа
қалақьуп, еицырдыруа курортуп иҳәашт. Мап, аԥшӡа ссир
Софиа, аеҵәара иҭалаҳаны, ажәытәтәи архитектуреи аҿатә
архитектуреи узеиҟәымҭхо еинрааланы иахьеиларсу, аӡыцәақәа тәарҭас иахьрымоу Варна абаҳчақәеи ааныжьны,
ҳанҵамҭақәа, ҳагәҭахәыцрақәа рзаҳкырц ҳҭахуп Албена.
Ахьӡ анаҳҳәаҵәҟьа, ҳажәа ҳаԥыҩланы, иаҳгәалаҳаршәап,
уи ахьӡ иадҳәаланы хәылԥазык абраҟа иҳамаз аицәажәара.
Абнаккара инагәылахаланы, хыбрас ажәҩан ҳхагыланы,
«Староблгарски стан ресторант» аҟны ҳтәан еицырдыруа
ашәаҳәаҩы, «Ахьтәы Орфеи» ҩынтә изанаршьахьоу Ми­
хаил Белчеви ҳареи. Уи игәаларшәаны далацәажәон Аԥ­с­ны
даныҟаз игастрольтә концертқәа шымҩаԥысыз. Даҳ­хагьежьуа
ҳамаҵ луан ахәыҭаҩ ԥҳәызба. Лыԥшра-лсахьа мацара

518

акәым, лԥышәырччашьалагьы уи даараӡа дреиԥшын аԥсуа
ҳәсахәыҷкәа. Дҿаԥха-ҿаччо, фатәы-жәтәы ҳәа уаҳа акыр
шәҭахума ҳәа данааҳадгыла:
– Абас ибзианы ҳамаҵ ахьыбуа азыҳәан баҳныҳәарц
ҳҭахуп, – иҳәеит Михаил. Лафҳәаҩык иакәын иара.
– Дабаҳныҳәо, лыхьӡ ҳаздырӡоме, – сҳәеит сара.
– Сара Албена сыхьӡуп, – лҳәеит лара, лныҳәаҿа ахьаажәуаз лгәы иахәаны.
– Ҳкурорт қалақь ахьӡ шәыхьӡызаап, – сҳәеит.
– Иара ахьӡ сара исыхьӡым, аха сара сыхьӡ иара иахьӡуп,
– лҳәеит ларгьы лажәақәа алаф рыҵаҵаны. Сара, уи лафны
илҳәаз џьысшьеит, аха ашьҭахь еилыскааит, ииашаҵәҟьаны
реиҳа имилаҭтә хьӡыс аԥҳәыс хьӡы шахьӡырҵаз ҳара
ҳаамҭаз ииз ари ақалақь, иԥшӡоу хьӡуп, алирика аҵоуп.
Сара сазхәыцуан Аԥсны аҳҭнықалақь. Аԥсшьаҩцәеи ара­
ҟа инхо ақалақь уааи реизыҟазаашьаҿ изызхәыцым шьарда
ирацәоуп. Ааглыхра ахьҿио, акультура иахьазҳауа, адми­
нист­ративтә центр ахьыҟоу ақалақь аҟны асҟак ирацәаны
аԥсшьарҭа ҩнқәеи атурбазақәеи рыҟаҵара иашамзар ҟалап.
Ԥсшьара иаауа иҭахуп амузыка, акәашара, зынгьы ибжьы
нҭыганы ашәаҳәара, игәы аԥсы ашьартә иаамҭа ахгара. Уи
иԥырхагоуп араҟа инхо, иаашар усура ицо аџьажәлар. Аҟәа
ақалақь аҟны аԥсшьаҩцәеи инхои иахьеилаҳаз иахҟьаны,
адәқьанқәа урзыҩналом, автобусқәеи атроллеибусқәеи узрықәтәом, аочаред уахәом, аԥшыха уара иумам, избанзар
уԥсшьаҩым, усура уццакуеит. Абарҭқәа уамак зҭахымыз
ибзиаӡаны иазхәыцит аболгарцәа рҿы. Акурорт қалақь –
акурорт мацара иазкуп. Акурорт амаҵ азызуа раамышьҭахь
уаҩгьы дынхом уаҟа, аа, иаҳҳәап, ишыҟоу еиԥш ҳара ҳҿы
Пицунда. Аболгарцәеи аԥсуааи, ҭоурыхла ҳахьеиԥшқәоу
рацәаӡоуп. Уи зыхҟьаз раԥхьа игылоуп Амшын Еиқәа. Аԥсуаа
ҳаиԥш, аболгарцәа рзыҳәангьы акырынтә аӷацәа ӡыхнагахьан
амшын. Аԥсреи абзареи иҭадыргылеит аҭырқәцәа. Шәышықәсала Болгариа иахаԥан Османтәи аимпериа. Уи ир­
заанагаз ашьеи алаӷырӡи аԥсуаа ирзеиҭаҳәатәым, избанзар
ҳаргьы иаҳхаагахьеит. Иҟалон аболгарцәа, Христо Ботев
ишиҳәаз еиԥш, иҟаӡамызшәа адгьыл ианыӡааргьы, аурыс

519

ҳәынҭқарра акәмызҭгьы. Аурыс ир ҟалеит аболгарцәа рзы­
ҳәан иԥсеиқәырхаганы. Абри сазхәыцуан сара Шипка
ахәаџа санықәгылаз. Араҟа иқәгылоу абааш ҩ-жәларык
риешьара иасимволуп. Ҳаҭыр ду рықәҵауа, аболгар жәлар
ирхадыршҭуам аурысцәеи дареи реиҩызара зырӷәӷәоз
иналукааша аҵеицәа. Урҭ рзыҳәан иргылоу баҟак анызбалакь,
сара исгәалашәон Аԥсны Урыстәыла адҵара зхы ақәызҵаз
аԥсҳа илахьынҵа...
Болгариа атырқәцәа ирымпыҵҵижьҭеи шәышықәса ҵит.
Милаҭтә ныҳәа дуны иазгәарҭеит абри ахҭыс. Ахақәиҭра
азыҳәан рықәԥара иазкны акино ҭихит Николаи Машьченко.
Иазгәоуҭаша, убри арежиссиор иоуп изҭыхымҭоу раԥхьатәи
аԥсуа телехәаԥшратә фильм «Арҿиара». Абри афақт иҳа­
наҳәо рацәоуп. Амилаҭ дуқәа, зылшареи зкультуреи иаҳа
иҿиаз, амилаҭ маҷқәа рахь иҟарҵо ацхыраара аҟны акәхап
раԥхьаӡа иргыланы иахьааԥшуа аинтернационализм, иа­
хьааԥшуа ленинтә милаҭтә политика.
Ҳазыхынҳәып Албена. Шәахыччаргьы, избаз, исаҳазоуп
исҳәо. Ашара адәы ианаақәлоз, аҽада аҟаабжь саанарԥшит.
Алу Қьааба иугаргьы, лагара агхом ҳәа, араҟа сахьааизгьы,
аҽада аҟаабжьоума исаҳауа сҳәан асасааирҭа аԥенџьыр
салԥшны санынаԥш, Ешыратәи ахәаџақәа иреиԥшыз ахәаџа анаараҿы иҳәуа иаҿан аҽадақәа. Ашьҭахь сыблала
избеит убарҭ аҽадақәагьы аԥсшьаҩцәа рымаҵ аура ишазкыз. Аҽадауардын (ус ҳҳәар ауазар) инаҵаркуеит. Абилеҭ
ахә шәаны унақәтәоит. Акурорт қалақь аҩныҵҟа уцоит
иахьуҭаху.
Ахәахьы сыҩхалан, асасааирҭақәа срыхәаԥшуа сгылан.
Избахьоу аҟазацәа ирҳәоит, Европатәи акурорт қалақьқәа
иреиӷьӡақәоу ируакуп ҳәа Албена. Изла? Раԥхьаӡа иргыланы архитектура аганахьала. Хыхьынтәи уанрыхәаԥшуа,
ашьха хәаџақәа иреиԥшнушьалоит асасааирҭақәа. Иаҳа
урзааигәахар, Египеттәи апирамидақәа угәаладыршәоит.
Зегьреиҳа бзиарас ирымоу, иӡбоуп рхатәы стиль ала, да­
ҽаџьара иубом урҭ иреиԥшу аҩнқәа. Ашәҟәыҩҩцәа аӡәиаӡәи узеиҩымдраауазар, изуҭахузеи ирацәаҩны ашәҟәы­
ҩҩцәа. Дазхоит аӡәы. Убасоуп архитекторцәагьы. Сара уи

520

сазҟазам, аха акырынтә сазхәыцхьеит Аҟәа идыргыло
аҩн­қәа рархитектура. Кәтык иаҵаз акәтаӷьқәа реиԥшоуп
аҩнқәа реиҳараӡак шеиԥшу. Аа, уажәы лассы-лассы акьыԥхь
аҟны иалацәажәоит Аҟәа азааигәара Маиак аҳабла курорт
ҭыԥны аҟаҵара. Аҳҭнықалақь, административтә-ааглыхратә
центр азааигәара усеиԥш иҟоу акурорттә комплекс аҟаҵара
иахьынӡаиашоугьы уаҩ дазхәыцыртә иҟоуп, аха сара араҟа
зыӡбахә сымоу, џьарамзар џьара статиак аҟны иуԥылом уи,
идыргыларц иззықәԥо акурорттә комплекс, архитектура
ага­нахьала оригиналла аӡбара, даҽакы излеиԥшымхаша,
ахатәы хаҿы шоуша азхәыцра.
Аекскурсиа ҳзымҩаԥигон арԥыс қәыԥш Пиотр Матев.
Иџьа­шьаны ҳаизыӡырҩуан, убас ибзианы идыруан имилаҭ
рҭоу­рых, ретнографиа, Болгариа зегьы аекономика. Уии са­
реи ҳаицәажәарала еилыскаааит ҳарҭ акурорттә республика­
қәа ҳзызхәыцша акы, Софиатәи ауниверситет аҟны иҟазаап
аекскурсиа мҩаԥгара иазыҟазҵо афакультет. Ахԥатәи акурс
инаркны, астудентцәа аекскурсиа амҩаԥгара иаладыргоит.
Дарбанзаалакь астудентцәа зегьы ҩба-хԥа бызшәа ддыр­
ҵоит. Уаҩы изымԥшаар ҟаларын Болгариа иазкны зҵаарак
уи зҭак изыҟамҵоз.
Болгариа аамышьҭахьгьы аҳәаанхыҵҟа сцахьеит, аха
сахьыҟазаалакь исхамышҭуа ҷыдарак рыдызбалеит аболгарцәа. Уи аҷыдара саныхәыҷызгьы игәасҭахьан. Аха сгәы
иаанагон усҟан ҟазшьас имоуп ҳәа аӡәы. Араҟа еилыскааит ишмилаҭтә ҟазшьаз. Аҭара ақыҭан, Аҭара Ахәы ҳәа
иахьашьҭоу аҳаблаҿ иҟоуп ҭыԥк, Чачаа рашҭа ҳәа. Аԥсны
аҳцәа иртәарҭан, ирынхарҭан убраҟа. Абри, Чачаа иашҭа
аҵыхәахьшәа, Кәыдры ахықә инықәырххны нхаҩ бзиак
иҵанакыша аҟара адгьыл Аболгар иқьаԥҭа ҳәа иашьҭоуп
иахьагьы. Ҭаацәарак аболгарцәа нхон убраҟа. Сара исыздыруам урҭ Аԥсныҟа ианықәнагалаз. Иҟаларын, аԥсуа
мҳаџьырцәа рцынҵәарахқәак Болгариа ишнанагаз еиԥш,
ҳлахьынҵа злахьынҵаз дара аболгар мҳаџьырцәақәакгьы
Аԥс­ныҟа иқәнагалазар. Сара сихаануп уаҟа инхоз аболгар­
цәа руаӡәк. Даараӡа уаҩ ҭынчын убри. Дцәажәаӡомызт.
Ама­ла данцәажәоз ихиҿы зегьы ихалашаауан. Гәыразрала

521

иҭҭәаа­уан илакыҵақәа. Исгәалазыршәаз, абри аҟазшьа
рыдызбалон араҟа, Болгариа сахьааиз, шамаха, саазацәа­
жәоз аболгарцәа зегьы. Еиҳарак рлакыҵақәа ҵлашаауеит,
рқьышә аччаԥшь ԥшӡа ықәлоит уахьатәиу анроуҳәалакь.
Уи егьџьашьатәӡам. Асовет ар роуп, афашизм рыхҳәаны,
ахақәиҭра рзаазгаз. Иара абраҟа Албена азааигәарагьы
асовет солдаҭцәа шаҟаҩы рнышәынҭрақәа ыҟоузеи!
Ҳгәыԥ иалаз ҩыџьа Болгариатәи ақалақь Толбухинҟа
ицаны иҟан ҽнак. Аҳәаха рибамҭо ус ҿаарҭит ианыхынҳә:
– Атақси маншәаланы ианҳамԥыхьамшәа, хатәы машьынак
аанкыланы ҳашцоз, автоинспектор ҳааникылеит. Ашо­­фер
аштраф ииршәарц дшаҿыз, ҳара ҳашсовет уааз иаҳ­ҳәеит.
Дҳаигәырӷьеит. «Асовет тәылаҿы инхоит сара сызхыл­ҵыз
амилаҭ – аԥсуаа» – иҳәеит уи. Ҳара иаҳҳәеит ҳгәыԥ аҟынгьы
аԥсуаа шыҟоу. Ижәла ҳаиҳәан абра ианаҳҵеит: – «Авицба»
– рҳәеит. Дшырбаз, дахьырбаз, дзеиԥш­­раз, уаҳа ииҳәаз ҳәа
акакала сразҵааит.Аԥсуаа дшыр­хыл­ҵыз идыруа, аԥсуа жәлагьы
ижәланы, дабаанагеи араҟа? Ашьҭахь сназхәыцит аҭоурых.
Ҳҵарауаҩ Г. А. Ӡиӡариа излеиҩуала, амҳаџьырра иагаз аԥсуаа
ԥыҭҩык Варна иӡхыҵит. Хымԥада убасҟантәи аԥсуаа ирхылҵыз
аӡәы иакәын избаз. «Авицба» ҳәа ажәла ыҟам, аха иҟалап,
иара ииашамкәа иҳәазар, мамзаргьы ианызҵоз ииашамкәа
ианырҵазар. Аҩӡбазар акә­харын. Дшаԥсуоу анидыр, насгьы
имилаҭра игәаҿы имы­цәацзар, хымԥада Варна, ма Толбухин
ааигәа-сигәа џьара инханы иҟазар ҟалоит аԥсуаа. Шаҟа
еидысхәыцлаз иазаауазеи, адырҩаҽны амашьына аанкыланы
сцеит уи дахьырбаз. Сҵааит, сыԥшааит, аха иԥшаара
злацәгьахаз, акы, ижәлаҵәҟьала ашәҟәы данымзар ҟалон,
Ҭырқәтәылан инхо аԥсуаа реиԥш, ҩбагьы, милаҭс дзеиуоу –
аԥсуа ҳәа џьаргьы дарбам. Уаҳа дысзымԥшаагәышьеит.
Аресторанаҿ ашәа иҳәон Михаил Белчев. Уи иашәақәа
руак изкын аҭырқәцәа дырҿагыланы ақәԥараҿ иҭахаз
аболгар ҷкәын. Ҩ-уск рҟны еиԥшызаап ауаатәыҩса зегьы.
Агәырҩа зегьы рзыҳәан илаӷырӡуп. Иччаԥшьуп зегьы рзы­
ҳәан агәырӷьара. Аԥсуа ҷкәынак иашьа аҭырқәцәа дыршьыр
игәаҟра ашәаҳәарала ишихигарыз, убасҵәҟьа иҟан аболгар
шәаҳәаҩ иашәаҳәашьагьы. Уи иашәа исгәаланаршәон аԥс­уаа

522

ҳҭоурых, иаҳхаагахьоу агәаҟрақәа. Срызхәыцуан уажәы Аԥсны
инхо аболгарцәа. Акыр шәышықәса зыԥсадгьыл иақәиҭымыз
ажәларқәа, милаҭс изеиуазаалакгьы, рашәақәа, ражәабжьқәа,
рфольклор, акырџьара рхәыцшьагьы, рыԥ­сихологиа уҳәа
зегьрыла анык илыхшазшәа еиԥшхоит, еизааигәахоит.
– Абасҟак иҿиаз акурорт шәмилаҭтә традициақәа ир­
ԥырхагоу? – ҳәа сиазҵааит Михаил, иашәа ҳәаны данаатәа.
– Ҳаҷкәынцәа, ҳаӡӷабцәа, изааӡарызеи ибжьнахқәогьы
ыҟоуп. Аха уаҳа ԥсыхәа ҳамам. Ҳмилаҭтә лагала абжеиҳарак
ахьынтәаауа акурортқәа рҟнытә ауп, – иҳәеит уи, нас лафны
дааччан, ус нациҵеит. – Аа, умбои, абни аҽадагьы ҳара
алагала ҳнаҭоит. – Инапы нақәикит «ҟырԥ-ҟырԥ-ҟырԥ» ҳәа
ашьаҿақәа рыссаны еихго, илеиҩеирц, иԥшыхьырсырц ауаа
зықәтәаз аҽада-уардын зманы инеиуаз аҽада. Гха дуны
ихьгәышьеит, дызмилаҭыз изеилымкаауа, аԥсыуак аҽада
дақәтәаны даауан ҳәа А. П. Чехов иахьиҳәаз. Аԥсуа изыҳәан
аҽадақәтәара аҵкыс еиҳау цәаԥҽыга ыҟам.
Акурорт амаҵ аура анаҳҳәа, абраҟа исаҳаз даҽа ҿыцкгьы
салацәажәарц сҭахуп. Софиатәи аконсерваториа аҟны иҟоуп
аестрадатә шәаҳәара иазку афакультет. Даҽа тәылакаҿ
иуԥылом ари. Уаҟа иалгаз, еицырдыруа ашәаҳәаҩцәа, жәлар
рартистцәа, хәылԥазыла ашәа рҳәоит аресторанқәа рҿы. Аха
иҳәатәуп, урҭ акрыфара-крыжәырҭақәагьы ҳара ҳҟны иа­
хьеиԥшым шырацәоу. Иааԥымҵәаӡо аныҳәаҿақәа дәы­қә­ҵо,
аҩы еибаршьуам, ажәала ргәы ԥибаҵәом. Игәыԥсыршьагоуп
араҟа аресторанқәеи асамықьҭанқәеи. Иреиӷьу аконцерттә
зал аҟны иуаҳаша ашәақәа араҟа иуаҳауеит. Аҵх ашарахь
инаскьаанӡа, шәтәаны ижәжәуазаргьы аӡәгьы дышәԥырхагам.
Абарҭқәа зегьы ианрыцлалакь амшын, ашьха ҳауа цқьа, амра
каԥхара, убасҟаноуп уаҩы ианиҳәо аԥсшьара бзиа ҳәа. Гәылаԥсыла, цәала-жьыла аԥсшьара бзиа зҭаху дцааит Болгариа.
Ҳаԥсшьара мшқәа ниасит иҳамбаӡакәа.
Мшқәак анааҵ амҩа ҳақәлеит Румыниаҟа.
Оқтиабр 25, 1978

АГӘЫЛА ИМЦА АԤХАРРА
Вильниус ақалақь салаланы снеиуан. Исзымдыруа қалақьк
аҟны саннеилакь, хықәкык сымамкәа, сахьцо-сахьаауагьы
цқьа исзымдырӡо, бзиа избоит схала ақалақь аналаԥшаалаԥшра. Уажәадагьы саақәахьеит, аха саацыԥхьаӡа ҿыц
иаасыртуеит, уаанӡа исзаҵымдыраацыз ҿыцк аҵыздыраа­
уеит абри, Европа ақалақь ԥшӡақәа ируаку, литваа раҳҭны
қалақь.
Ҭагалара аҽааҩнашахьан. Ахьшәашәара налалахьан,
амшын афҩы алшәшәо, Балтикантә иасуаз аԥша. Ақалақьи
аԥсабареи ракәым, аԥшаҵәҟьагьы зынӡаск даҽакалоуп ишасуа араҟа. Игәыԥсыршьагоуп, игәырхашҭгоуп.
Исгәалашәоит, ақыҭан, ҳгәылара Зақара Гәыџьуа ҳәа уаҩы
заҵәык дынхон. Иҩны амца еиқәиҵаӡом, ахьҭа данаклакь,
агәылара дцаны, иҽырԥханы даауеит ҳәа алаф илырхуан.
Убри алаф уажәы зынӡаск даҽакала сазхәыцуан. Амца
дарԥхарц азыҳәан мацара акәхарымызт уи агәылара
дызцоз. Мҿқәак неиҿаижьыр, амца иаргьы еиқәиҵарын.
Даҽа ԥхарран уи агәылара дзышьҭаз. Аԥсҭазаара уадызхало,
иԥсеиқәырхагоу ируакуп убри – агәылара унеины, угәы-уԥсы
рԥханы ахынҳәра.
Абасшәақәа иҟаз гәҭахәыцрақәак срыланаханы снеиуан.
Иаакәыршаны ашәаԥыџьаԥ ахашьшьы, ашьапаҿы ишьац
ԥшқараха Пушкин ибаҟа ахьҭагылоу абаҳчахәыҷ снавсит.
Саԥхьаҵәҟьа рыҽҩышьҭырхит, зеиԥш ҳтәылаҿы имаҷу
архитектуратә баҟақәа. Игәасҭахьеит, абаҟақәа излаџьоушьаша ируакуп урҭ рҽеиҭакра, уахынлеи ҽынлеи реиԥшымра. Ари аныхабаа хымш уажә аԥхьа ианызбаз ҽынлан. Амра
ақәшуан. Еилаарцыруан. Усҟан еиԥш акәымкәа, уажәы
зынӡаск даеа ԥшшәхәык аман. Ажәҩан иаҳа иазааигәахазшәа, аҳаракырагьы иацлеит. Ахәлара ааигәахацыԥхьаӡа,
алашьцара шәацәымшәан ҳәа ауаа иранаҳәарц аҭахызшәа,
иаҳа-иаҳа аҽышьҭнахуан.
Аготика... Ари архитектуратә хырхарҭа раԥхьаӡа ицәыр­ҵит,
егьҿиеит, Франциа аҳәаақәа ирхыҵит, ирылаҵәеит Европа
иреиӷьу аҳәынҭқаррақәа. Акырӡа ихьшәаны акәзаргьы,

524

ажәохәтәи-ажәафтәи ашәышықәсақәа рзыҳәан Литванӡагьы
иааӡеит. Абар иахылҵызгьы – иреиӷьу аготикатә рҿиамҭа –
аԥсыцқьацәа Аннеи Бернардинскии рныхабаа.
Сныҩналоит, саадәылҵуеит, сгачамкны сахәаԥшуеит.
Сеиҭаҩналоит, сеиҭаадәылҵуеит. Сара Вильниус сынхозҭгьы,
мышкы бжьасыжьуамызт абри «ахан хьыҵәцара» снахәам­
ԥшыкәа. Уахәаԥш мыцхәы ухы-угәы анақәбзиоу, уи
иугәаланаршәап адунеи аҿы зегьы аамҭала ишыҟоу. Уахәаԥш
лымшарак уҭашәазар, ухы-угәы ақәмаҷны, ауаатәыҩса, Ан­
цәа иумҳәан, аха гәыхшәарҭас ишьҭухзар. Уи ишьҭнахуеит
угәалаҟара, хәшәыс ирзыҟалоит ухы-ухшыҩ, угәы-уԥсы.
Адунеиаҿ исзеилымкаақәо ҵҩа рымамкәа иаурацәахым,
аха аҟазара амаӡақәа рахьтә исзеилымкаақәо иреиуоуп
абри: избан, ауаатәыҩса рыԥсҭазааратә ҭагылазаашьа
ануада­­ҩу, раамҭа анырцәыцәгьоу, ианырцәыхьанҭоу, аба­
рд­ра ашәҭ анылиаауа еиԥш, убасҟан излацәырҵуазеи
ԥсра-ӡра зқәым, азқьышықәсақәа ирхаанхаша аҟазаратә
рҿиамҭақәа?! Аҿырԥштәқәа ааҳгар ҳалшоит алитература,
архи­­тек­ту­ра, аскульптура уҳәа аҟазара ахкқәа зегьы
рҿынтә. Иҟалап, ауаҩы аҵанӡа даннеилакь, имч-илшара
рҽыҩ­батә­ны, идоуҳатә мчы хышхыҵәаны ицозар ԥхьаҟа,
ахара дарԥшуа­зар. Издыруада, иаауазар убас мацара
ишьҭибахуа:
ацәеи­жьы
амчымхара
ианақәшәалакь,
адоуҳа ҵыргәас иҟалауа, адоуҳа анааԥсалакь, ацәеижьы
маакырас аҽыҟаҵауа. Исыздыруам арҭ сыгәҭахәыцрақәа
ахьынӡаиашоу, аха сыбла иабоит, ауаҩы ес­нагь ԥхьаҟа
иԥхьалаша, ауаҩытәыҩса илшара, ихы-ихшыҩ, ифантазиа
ҳәаак шамам изырбалаша, ауаҩы ауаатәыҩса бзиа
излеибалаша архитектуратә шедеврқәа руак. Ахала
исанаҳәоит аготика ахықәкы хада – шаҟа ауаҩы ихыихшыҩ рхәаҽырц, шаҟа ауаҩы дладырҟәырц иаҿыз аҟара,
аготика иаҳагьы ԥхьаҟа, аҳаракырахь иԥхьон.
Литваа ишырҟазшьоу еиԥш, амаӡажәа еибырҳәоушәоуп
амҩасыҩцәа шеицәажәо.
Ҭынчроуп. Аныхабаа иахәаԥшыз ауаҩы, дшанханы да­
наанхалакь, иԥырхагамхарц азыҳәан акәхап араҟа амашьынақәа аиасра изаҟәырхыз сгәахәт. Исгәалашәон, абри,

525

аԥсыцқьацәа Аннеи Бернардинскии рыхьӡала ажәафтәи
ашәышықәсазы идыргылаз, ҟазаратә хырхарҭала аготика
иаҵанакуа, абри, Европатәи архитектуратә шедеврқәа ры­
ӡбахә анырҳәо, раԥхьа идыргылақәо ируаку акостиол
дахәаԥшуа, Наполеон ииҳәаз ажәақәа: «Исылшозҭгьы, снапсыргәыҵа иқәыргыла иганы Париж агәҭа исыргылон», – ҳәа.
Абас иҳәеит аимператор хамаԥагьа, аныхабаа – изыргылаз
ажәлар ираҭәамызшәа.
Ҩ-машьынак аарла еивысуа иҭшәоу, хаҳә цәиқәаарала
ичаԥоу аулицала, аныхабаа аганахьшәа снавалеит, убрахьынтәи сахәаԥшырц.
Сылаԥш нақәшәеит, хымш раԥхьа абра саныҟаз еиԥш,
уажәгьы иара убри аҭыԥ аҿыҵәҟьа ашәҭҿыцқәа шышьҭаз.
Аӡәы диасны дышцоз ицәкаҳаз џьысшьеит усҟан. Ҵаны, са­
зымхәыцит акәымзар, амҩасыҩцәа урҭ ашәҭқәа ишрывсуаз,
уи ахьышьҭаз ааигәа-сигәа ршьапы шыдмыргылоз ала, акы
ишазҳәаз уаҩы идырыртә иҟан.
Мҩасҩык сиазҵааит. Ҳаицәажәара иҽналаирхәт даҽаӡәгьы. Руаӡәк акы ицәыбжьахар, егьи инациҵон. Сахьазҵааз
ргәы иахәаны акәын ишырҳәоз. Урҭ ирҳәамҭаны исаҳаит,
аухаҵәҟьа сымшынҵа ианысҵеит, ԥсраҽнынӡа исхамшҭыша
ажәабжьк.
Наполеон ииҳәаз ажәақәа ируакын уи исаҳаз.
Аныхабаа иавгоу аулица аҿықә аҟныҵәҟьа, ашәҭқәа
ахьышьҭарҵо, иԥсырҭа ҟалеит акинооператор Иустинас. Уи
дышҭахаз абасоуп.
Аҟазара бзиа избоз уаҩын Иустинас. Адокументтә фи­
льмқәа ҭихуан. Зны иҭихыз афильм аҟны игәеиҭеит аныха­баа
шҵысҵысуаз. Инапаҿы иикыз акинокамера ҵысуаз џьишьан,
ҿыц еиҭаҭихит. Еиҭах, зны-зынла иааҵысҵысуан аныхабаа.
Дазхәыцит. Акинокамера инапаҿы икымызт. Амашьына
иақә­гыламызт. Изықәиргылоз адгьылаҿ иарсны иҭихуан.
Зегьакакәын аекран аҟны, ҭынч ишнеиуа, иаалырҟьаны иаа­
ҵысҵысуан аныхабаа.
Аныхабаа акәша-мыкәша амашьынақәа анымҩамсуаз
инақәыршәаны иҭихт.
Игәеиҭеит.

526

Изаҟаразаалак ҵысра амамызт.
Иустинас идырит иҟалаз. Аныхабаа инадырххыланы иав­
суеит аулица. Аидарамҩангага машьынак ииасыцыԥхьаӡа,
аныхабаа ҵысуазаап. Уи аҵысҵысра убасҟак ишәарҭан,
шықә­сқәак анааҵлак, ишьшьар, еилаҳар ҟалон аныхабаа.
Иустинас иибаз, еиликааз ашәҟәы ианҵаны аиҳабыра рахь
ишьҭит.
Агәра рымгеит. Убасҟан иӡбеит ҷыдала аныхабаа иаз­
кны акино ҭихырц. Акамера иманы аныхабаа иавагылоу
аҩны ахыб дықәлеит. Иҭихуан аулица анҭацәыз. Ианиҵон
ашьҭыбжьқәа.
Акино аҭыхра дшаҿыз, иразҟыдаӡа, ахыб дҩықәҵәраан,
дҭахеит. Дкаҳаит абраҟа, ашәҭкәа ахьышьҭарҵо аҭыԥ аҿы­
ҵәҟьа. Икамера иҭаз аплионка аус адырулеит иҩызцәа.
Иҭыхны иҟаз аадырԥшит. Аекран аҟны иахәаԥшызар, абар
аџьашьахә. Ааигәара машьына анмиасуа, аныхабаа ҵысӡом,
иҭынчӡа игылоуп. Ашьҭыбжь оумагаха, аидарагага машьынак
шаавалалакь, аҵысҵысра иналагоит.
Аинтеллигенциа ирылаҩҩит, иахәаԥшын иҟаз рбеит. Аи­
ҳа­бырагьы рыхшыҩ азырмышьҭыр амуит. Акинооператор
ииҳәаз шиашаз иԥсрала ишьақәирӷәӷәеит. Уи иԥсы ахҭын­­
ҵа­ны еиқәирхеит аматериалтә культура абаҟа ссир. Аки­
ноопера­тор иԥсы аҿаԥхьа шәашьа змам ауалԥшьа рықәны
ирыԥхьаӡоит литваа. Инышәьнҭраҿ ибаҟа дыргылеит. Араҟа,
дахькаҳаз аҭыԥ аҟны, ашәҭқәа шьҭарҵоит.
Даараӡа уаҩ дзырхәыцша ажәабжьын исаҳаз. Акинооператор иҭахашьа мацара акәмызт игәышьҭыхгаз. Иреи­
хырхәаны иҭабуп ҳәа роуҳәартә иҟоуп ихы зқәиҵаз зыԥсоу
дырны, ихьӡ камыршәкәа иаазго ажәлар.
Исгәалашәон аныхабаа аԥшӡара даргачамкны Наполеон
ииҳәаз ажәақәа. Акиноҭыхҩы Иустинас иҭахарала аимпера­
тор иеиҳәеит аныхабаа иахьахәҭаҵәҟьоу игылоуп, изы­хә­­ҭоу
ажәлар иртәуп, иаҭахханы иҟалозар, ахьчаразгьы ҳхы-ҳаԥсы
ҳаигӡом ҳәа. Уи ифырхаҵара, зыԥсадгьыл зхы ақәызҵаз,
аибашьҩы ифырхаҵара иаҩызан сара сзыҳәан. Убри ансаҳа
инаркны, даҽакалагьы сазхәыцуа, сзаҵымҵуа сахәаԥшуан
литваа ргенира иашьанаха игылоу архитектуратә шедевр.

527

Исгәалашәон, ахьҭа данаклакь, агәылара дцаны иҽырԥханы даауеит ҳәа ҳгәылак изырҳәалоз.
1982

АНҴӘАМҬА ИАЛАГАМҬОУМАШЬ?
Ажәытәан, абырзенцәа иахлафшәа, абас еиԥш ажәаԥҟак
рҳәон: «Афина дирц азыҳәан, реиҳа ианеиҵаха, иҟазар
акәын Зевс ихшыбаҩ». Амиф излаҳәо ала, Зевс ихшыбаҩ
дҭиааит уи анцәахәы. Еиҭаҳкып уи ажәаԥҟа. Иҟазарц аԥсуа
литература, реиҳа ианеиҵаха, иҟазароуп аԥсуа шәҟәыҩҩцәа.
Иҟазарц аԥсуа шәҟәыҩҩцәа, реиҳа ианеиҵаха, иҟазароуп
аԥсуа ԥхьаҩцәа, иҟазароуп аԥсышәала ицәажәо, иҟазароуп
аԥсуаа рхаҭақәа. Иҟазарц аԥсуаа рхаҭақәа, иԥсуа раҵкыс
ииуа еиҳазароуп. Уи азҵаарақәа ирызҵаароуп, апроблемақәа
ирыпроблемоуп. Ҳазлацәажәо иарбан культура хкызаалак
убрантә аламгашьа амам.
Ҳанхашьа-нҵышьа, амал-амазара аганахьала, уажәы ҳаи­
ӷьны ахаангьы ҳҟамлац рҳәоит абыргцәа. Ҭырқә­тәы­ла­н­тәи
иааз нхаҩык сицны ақыҭаҿы сыҟан. Агәра изымго дазҵаа­­
уан, абарҭ аҩнқәа, анхацәа ирхатәқәаҵәҟьоума ҳәа. Шәрыҩ­
нал урҭ аҩнқәа, ижәбап изакә ҩнымаҭәоу ирыҩнагылоу.
Ажәытәан шаҟа уардын рымаз аҵкыс уажәы амашьынақәа
еиҳауп ақыҭаҿы. Аха абар, ухшыҩ, еилнакааргьы, угәы
зҿагыло аџьашьатә. Иаҳа ианӷарыз, ирыман реиҳа иныр­
хагаз, амалқәа иреиҳаз амал – ирацәаҩны ахшара,
ианбеиаха, ирцәыӡит рхәышҭаара змырцәашаз – ахшара
рацәа. Ацифрақәа гәкажьгоуп. Исҳәап схазы сзызкылсыз
алкаа заҵәык. Сиашамхар – алашә ииҭаху ҩ-блакы. Абыржәы
ҳаҿиашьа шыҟоу ҳцозар, реиҳа ҳанца, ахԥатәи азқьышықәса абжаранӡагьы ҳзымнеикәа, ҳазцәымӷу игәырԥса наҳақәшәан, ихҩааз, ҟата зҵымиааз аҵла еиԥш, ҳхала адунеи
ҳаныӡаауеит аԥсуаа. Ақәӡаара амҩа ишанылаз ажәала
раҳәара, рхы аҭагалара аамышьҭахьгьы, сгәы иаанагоит,
ишьҭыхтәуп ҳәа даҽа қәҵаракгьы. Иԥсуа раҵкыс ииуа

528

ахьеиҳау амилаҭқәа рҿы, ирҭахызар, ирымазааит уи аҩыза
азакәан, аха аԥсуаа ҳаиԥш аҿиара зыцәмаҷхаз амилаҭқәа,
ииашамхаӡои абас еиԥш азҵаара ықәдыргылар: аҳақьым
ашьауӷа дақәнаршәо, иаԥыхзааит аԥҳәыс лыҽԥыргара азин.
Аԥсуа раионк аҿы ашәҟәы рыҽҭаҩны ҩышықәса уажәаԥхьа
зыҽзырбгаз аҳәса рхыԥхьаӡара ԥшьнызқьҩык иреиҳауп.
Иаҳҳәап, амилаҭ рыхдырра, рҿиара иабзоураны разҟыла,
ақәӡаара амҩа ианыҵит, аҿиара иалагеит аԥсуаа. Убасҟан
лахьынҵас иоурызеишь, уажәы ҳашцо ҳцозар икьаҿхарыма
ҳлитература аԥсынҵры? Аԥсуаа ҳҿы ажәытәан иӷәӷәан,
уажәгьы усҵәҟьа амчхара маҷӡам, ҳабацәа иаҳдырбаз ҳәа
ззаҳҳәало, ажәытәтәи, ақьабзтә культура – еиҳабы-еиҵбыла
аихаҵгылара, жьрацәарала аибабара, ацәгьеи абзиеи рҿы
аидгылара уҳәа, ажәакала, аламыс абзиарақәа рныҟәгара.
Аха уажәы ҳазлацәажәо – абызшәа адырреи амдырреи
– даҽа аамҭак иқәнаргылаз, даҽа культурак алагьы изызнеитәу проблемоуп. Уи европатәи ҳәа зыхьӡырҵаз,
ашәҟәы быӷьшәытә, аҵарадырратә культуроуп. Убри акультура ҳаԥхьаҟа иаҳа-иаҳа иҳаракхацыԥхьаӡа, иаҳаиаҳа ирацәаҩхоит ахатәы бызшәа зыԥсоу, уи ахә уаҩы
ишизымшьо еилызкаауа аҭаацәарақәа. Аҵла џарџар адәахьы, абла иабауа мацарала акәымкәа, бла иамбо, иҵәаху
дац-ԥашәлагьы ишадҳәалоу еиԥш иахьиз аԥсабара, изқәиааз
адгьыл, убасҵәҟьа абызшәа ахьиз, иахьҿиаз адгьыл ҭыԥи
иареи еидҳәалоуп. Урҭ еинаалоит амарси амарқәеи реиԥш.
Аԥсуаа иҳаԥсадгьылызҭгьы иаҳҳәап, Балтика ахықә, усҟан
ҳбызшәа ажәартә фонд убас ишьақәгылон, убри адгьыл
ахаҿы аанарԥшыртә, агәаҵәахы иҭаԥшыртә. Абызшәа, иаҳҳәап, аԥсшәа зҿухыз ауаҩы изыҳәан иушәаҳаит идгьыл
аԥшӡара ихы-игәахьы изланеишаз амҩа, ицәурӡит идгьыли
иареи злеицәажәашаз, излеилибакаашаз, иԥуҵәеит бзиа
еибазырбашаз арахәыц. Егьа ибзианы еиҭагахаргьы, даҽа
бызшәак ала изцәажәом излаԥҵоу абызшәала ишцәажәо
еиԥш нарҭаа ражәабжьқәа. Абрыскьыл иххәаау алегенда,
адунеитәи адоуҳатәи баҟақәа цәшәа-цәыԥхашьарада ина­­
ры­­ваур­гылартә иҟоу ҳҿаԥыцтә рҿиамҭоуп. Иаԥызҵаз ами­
лаҭ рбызшәа узымдыруа рдац-ԥашә аҟынтә унеины еилкаа­

529

шьа узаҭом аԥсуа музыкатә фольклор дуӡӡа. Абарҭқәа
еилкааны избаз хаҵарԥыс бзиак, ишсаҳауаз, иан лныҳәаҿа
анааникыла, инаиҿыҵҟьеит: «Сан, сара сзыҳәан бынцәоуп,
аха сызблак ҭыбхыр иаҳа исзеиӷьын саԥсшәа ансыцәбырӡуаз аҽны!» Ус аҽԥныҳәа ҟазҵо, агәра згоит, ҳаԥхьаҟа иаҳагьы
ирацәаҩхоит.
Аԥсуа литература ҿиаларц, абызшәа иазҳаларц, ишырҳәало еиԥшҵәҟьа, ишәҭыкакаҷларц азыҳәан, иҵегьы изыр­
гәаҟқәоузеи, реиҳа иаҭахқәоузеи? Азҵаара, аҭак аҟаҵара
ҳҽазаҳшәарц, уажәшьҭа аҭоурых иатәхаз, аха иа­хьатәи
амш иашьклаҳәуа аамҭақәак рахь, иааркьаҿны акәзаргьы,
ҳхьамԥшыр ауам.
Амца қьоукьад зхысыз абнаршәыра иеиԥшха иаԥылеит
аԥсуаа аҩажәатәи ашәышықәса, аха абри ашәышықәса
аналагамҭазы урҭ ирылшеит амчхара рыманы, реиҳа
рыдгьыли дареи анеиқәиҭыз – Аԥсуа ҳәынҭқарра аангьы
иры­лымшаз. Ҩ-шьаҭамырӡгак ршьапы иқәдыргылеит, ҩ-мчы
ссирк еиԥыргалеит. Урҭ аҩ-мчык, аҩ-хдыррак ҭагалан из­
ҿа­лаз аарыхра ааԥын ажәла шкарыԥсахьаз еиԥш, ҳәарада,
уаанӡа рԥашәқәа рҳахьан, ацәырҵра иазхиахьан. Руак
– ашәҟәы ҩҩроуп. Аԥсуаа рхатәы хаҿы рыманы иаазгоз
– аҿаԥыцтә рҿиамҭатә культура инаваргыланы, ирылшеит
ашәҟәыҩҩратә культурагьы аԥҵара. Шаҟа ҳанаҳәозеи
ҭауади-аамсҭеи ирыхшаз, иаҳа алшарагьы змаз аӡәы
иакәымкәа, игәаҟхьаз анхаҩы иԥа иахьиҩыз, иахьҭижьыз
раԥхьатәи аԥсуа шәҟәы! Иааҳамҩатәны иаҳҳәап. Убри
аҭоурыхтә хҭыс ду ҟалеижьҭеи сынтәа иҵит хынҩажәи
жәохә шықәса. Есышықәса иаҳгәалаҳаршәаларгьы замуазеи, аха ианамуӡах, ма ес-хәышықә­са ари ахҭыс
хымԥада иазгәаҭалатәуп. Ҳаазқәылаз Аԥсны Урыстәыла
ианадлаз ашықәсхыҵра азгәаҭара ҳхашҭуа ҳша­лагаз
еиԥш, ҳашәҟәыҩҩратә ҭоурых аҿгьы ахҭыс дуқәа ҳабла
рцәыхҩара ҵас бааԥсны иҵаагеит. Ишысҳәаз еиԥш,
амчқәа руак – ашәҟәыҩҩратә культура аԥҵароуп. Аҩбатәи
– ицәырҵит ареволиуционерцәа. Џьоукы теориала, шәҟәыбыӷьшәыла ирдыруан, хара инаԥшны ирбон рыжәлар
рԥеиԥш, рымҩа. Даҽа џьоукы, ареволиуциатә теориа рзым-

530

дыруазаргьы, рҭахрақәа уи атеориа иахьаҳәоз аҟнытә
«ирзымдырӡо» иацныҟәеит.
Арҩашқәа ҩба еилалар аӡиас шрылҵуа еиԥш, абарҭ амч­
қәа анеицыла, нас ианазылԥха Оқтиабр дуӡӡа ԥсхаҵага,
ленинтә милаҭтә политика, аԥсуаа иҳауит иҳамхыз – аха­тәы
ҳәынҭқарра, ҳадгьыл гәакьа иазырхынҳәхеит уаанӡа, ама­­ҳа­
гьа ихьӡ анихырхуа еиԥш, иахыхыз ахьӡ – Аԥсны. Иҟамызҭгьы
урҭ амчқәа руак, хазы милаҭуп ҳәа ҳзырҳәо ҟалашьа амамызт.
Еилаҭәаз аҩ-рҩашк иаҳа-иаҳа ацыхаӡқәа рылало, иҭҭәаауа,
имышхәбзазо ишааиуаз, иԥсхаҵагаз ана­ҟәоуқәа рыҵӡаара
иалагеит. Раԥхьаӡа ԥҭа кәамҟьаны ахы цәырнагеит реиҳа
уахьақәымгәыӷӡашаз – ареспублика қәыԥш анапхгаҩцәақәак
ирзеилымкааит изакә рольз иааннакылоз хатәы бызшәала
ашәҟәыҩҩра, уимоу, ахатәы бызшәа ахаҭагьы жәытә цәынхак
еиԥш иахәаԥшит. Уи аиааира мариан. Иҟан амчқәа ахатәы
бызшәа мап ацәкра,ахатәы хәышҭаара амца ақәҭәара ишаҩызаз
еилызкаауаз. Аха, рыцҳарас иҟалаз, уаҟа иаанымгылеит амч
еиқәаҵәақәа. Ашәҟәыҩҩраҿы, ҩышьа ԥҟарак инаркны, иҿыцу
нбан заҵәык алагалара аҟынӡа иахәаԥшуеит зда царҭа амам
куль­туратә хҭыс дуӡӡак еиԥш. Ҳара ҳҿы шьаҭанкыла анбан
зегьы рыԥсахит. Знык акәындаз! Нбанк аԥҵаны, уи анбан ала
иҩуа-иаԥхьо абиԥарак шааиҵагылалак, абааԥсы, ҳаҵаб­геит,
аԥсуа шәҟәы иаԥхьо иалагеит рҳәозшәа, еиҭа иаарыԥсахуан
анбан. Абас ишааиуаз, иубаз еицәа убеит ҳәа, аԥсуаа рзыҳәан иҟалеит зеиуахкы ҟамлацыз – зынӡаск иадыркит аԥсуа
школқәа.
Хатәы гәалашәара хәыҷык.
Ҳара ҳҳабла, Аҭара Ахәы аҟнытә, шықәсык-ҩышықәса
ҳабжьазаргьы, ҳнеилагыла ашкол ахь еиццоз ҩажәаҩык
инареиҳан. Убарҭ зегьы рахьынтә исыхҭызгаз аҭагәҭасрақәа
зышәҭахузеи, ишакәхалак, санаҟәымҵӡа, ицәгьа-ибзиа сараӡәк соуп иреиҳау аҵараиурҭа сшалгаз ала адиплом зауз.
Егьырҭ зегьы рбызшәа гәакьа анырҿырх, рышәҟәыԥхьара
неиқәыцәеит. Ашәҟәыҩҩра, ахатәы бызшәа аҿиара агәаҵәахы аҳәызба аналарҵоз, инарымҩатәны напы аларкит егьи,
аҩбатәи арҩаш ссир – ареволиуциатә, аинтеллигенциатә,
ахшыҩ-хәыцратә мчы ныҟәызгоз рнырҵәара.

531

Еиҭах хатәы гәалашәарак.
Саб иашьцәеи иареи ажәлар ираӷацәоуп ҳәа ианҭарк, урҭ
рҭаацәа азин ҳамырхит адәқьан аҿы асапыни аџьыкаҵәҟьеи
раахәара. Уи рхы иархәаны, ҳҳаблатәиқәакгьы нкылсын,
аӡыржәтә ҳзаамгарц, Кәыдрыҟа илбаауаз амарда ркит.
Уажәааигәа абарҭқәа иасҳәеит усҟантәи аамҭа иахааныз хаҵа
бзиак. Далаԥшны идыруан аҟнытә, ииҳәоз саҳарц сҭахын.
– Ицәгьоуп, дад, аӡәы ихаҵкы ацара цәгьоуп. Ахахә
анлеиуа дасу инапы ихы иқәикуеит.
– Исзеилымкааит иуҳәаз...
– Аплан рықәын, уи удыруоу?!
– Изакә планыз, ачаи аҿыхроу, аҭаҭын аарыхроу?
– Аплан рықәын, дад, ауаа рҭакра аплан рықәын.
Абасҟаҩык ырбаандаҩны иаашәышьҭроуп ҳәа рыдырҵон.
Иҭаҳкрыда ҳәа ахәыцра иалагон. Аӡәгьы дырзымԥшаар,
иҭаркуан рхаҭақәа.
Исаҳауаз џьашьо, илакәшьо, сгәы сынҭахәыцит. Ачымазарақәа зҭаҵәахыз ашәындыҟәра ашә аалыртит Пандора.
Урҭ ашықәсқәа раан рышәгәашә аатхеит ауаҩ иуаҩымрақәа зегьы. Аусуцәа, анхацәа, аинтеллигенциа иреиӷьыз
рхаҭарнакцәа ҵҩа рымамкәа иналахәашеит, аибашьра
ыҟаӡамкәа, стихиатә рыцҳарак ҟамлаӡакәа. Поетк иажәақәа
еиҭарсны иуҳәозар, ареволиуциа ахьӡала икыдҵаны иршьуан
арево­лиуциа ахаҭа. Амалқәа рмал – ахшыҩ, ахәшәқәа рыхәшә
– абз бзиа, иреицәоу ӷас ианыԥхьаӡаха, асаԥаҭ анаҿала,
аиааира агеит ашәара, агәыҭҟьара, аԥсеиқәырхараз мацара
ахәыцра. Абарҭқәа рыцәцара, ахшыҩи адоуҳаи ахақәиҭра
рыҭара, асоциалтә ақтивра ашҟа ауаҩы ииагароуп иаанаго,
еиҭамгаӡакәа, урысшәала аҳәаанхыҵгьы ирылаҵәаз ажәа
«гласност».
Ҳкультура иахнагаз атрагедиа саналацәажәо, исхашҭны
акәым Аџьынџьтәылатә еибашьра дуӡӡа атәы зысымҳәаз. Уи
идырыз, еилкааз, иԥшьаз усын.
Ҳхынҳәып ҳлитература иахьатәи аҭагылазаашьеи уи
ԥхьа­­ҟатәи аԥеиԥши ирызкны, еимак-еиҿакык аҳасабала
иаартны иаҳҳәарц иаҳҭаху ҳагәҭахәыцрақәа рышҟа. «Иҟоуп
аԥс­уа шәҟәыҩҩцәа, аха иҟам аԥсуа литература», – иҳәеит

532

шәҟәыҩҩы қәыԥшк. Ақәыԥшраан аӡәырҩы ишҳахьло еиԥш,
уигьы амаксимализмра ихьит, аха иажәақәа иашарак рылам
узҳәом, иара ҵакыс иеиҭаз уазхәыцыр. Асахьаркыратә шәҟәқәа шҭыҵуа изымдыруаны акәым. Алитература... Алитературатә ԥсҭазаара... Ашәҟәыҩҩы ҭынч иуада дныҩнатәан ашә­ҟәы
иҩит. Инеигеит аҭыжьырҭаҿ, иркьыԥхьит. Аԥхьаҩ адәқьанаҿ
иааихәеит. Днаԥхьан, игәы иахәа-иамыхәа ашьшьыҳәа наҟ
инықәиҵеит. Уаҳа иарбан иҳәашт зышәҟәыҩҩра ҵыҵӷәыс
амеркантилизм амоу. Ари азхом, иуҳәарц азыҳәан аԥсы ҭоуп
ҳәа алитературатә ԥсҭазаара. Алитература ду ҟаларц азыҳәан,
ашәҟәыҩҩ имацара дазхом, раԥхьа игылоу иара шиакәугьы.
Иҩуеит убас еиԥшқәа иара, алитература ду ҟазҵаша, ашәҟәыҩҩцәа зда ԥсыхәа рымақәам. Аҽыҩ аԥхьахә агарц
азыҳәан, аӷәра кны иҽыжәу иаамышьҭахьгьы даҭахуп аҽыҩ,
чымазарак ахьыр изхәышәтәуа, ашьапқәа зчаԥо, ажәа аҵакы
бзиа аҭаны иаҳҳәозар, аҿыхацәа рыдагьы ԥсыхәа амаӡам.
Аԥсуа шәҟәыҩҩы иахьа дицәмаҷӡам ақтивтә ԥхьаҩы. Уи
ашәҟәы данаԥхьалак игәаанагара иҳәоит, ашәҟәы ҩны
ишьҭуеит агазеҭқәа, ажурналқәа рахь, ашәҟәҭыжьырҭа ашҟа.
Игәаԥхази игәамԥхази ланҵаны ашәҟәы изиҩуеит автор.
Иақтивтәу аԥхьаҩ иуам имцу аидеиа идыргалар, иуам уажәы
ҳаазқәылаз иаҳагьы ирацәахаз, аперсонаж ихьӡи излаҩу
абыз­шәеи раамышьҭахь, џьара акала иаԥсуам аҩымҭа иур­
кыр, иуам аҳәоу аԥсуа бызшәа ианымаало ишьақәгылазар,
ажәа иашамкәа иҳәазар ажәак ала, иақтивтәу аԥхьаҩ иҟамчы
кны дгылоуп, избанзар имилаҭ ирҿахәҳәагоу, иреиқәырхагоу
абы­з­шәа ахьчара иаргьы ишиуалԥшьоу идыруеит.
Даҽакгьы. Ауаҩы дзыцәнымхаша ачымазара шимоу агәра
аныргалак инаркны ичымазара аӡбахә аҳәара иаҟәыҵуеит.
Шәа­гаала иаҳа имаҷу иаҳҳәап, ажәабжь, ановелла ина­всы­р­­
гьы, ицәырымҵӡазшәа рывсшьас, ацәажәара амырҵысышьас
ирымоузеи, ҿыгҳарала ишаанагара иҟоу инаркны, епопеиоу­
ма уҳәартә аҟынӡа акымкәа-ҩбамкәа иҭыҵуа ароманқәа.
Урҭ хылҟьаҿылҟьак, еимакы-еиҿакык ахьаархылымҵӡаз
иҳанаҳәозеи?
Аԥсуа шәҟәыҩҩцәа аӡәи-аӡәи ҳҩымҭақәа рзыҳәан ҳгәаа­­­
нага­ра­қәа реибыҳәара иаҳа-иаҳа амаҷхара иаҿуп. «Усы­

533

лам­кьысын – сулакьысуам» апринцип алитература азы­
ҳәан иҵарбгагоуп. Арахь уԥшыр, аҩымҭа цәышҳабиқәа
рым­­ҩа кымхеит. Еиҳарак уи агәаҭара зыхәҭада? Алитературатә критика. Иҳамоума уи? Иҳамоу ҳазхома? Дызусҭада
акритик? Ашәҟәыҩҩы аԥсҭазааратә материали ахҭҳәааи
еихаҳаны аԥхьаҩ изнеигозар ихшыҩҵак, акритик иус
иаҳагьы излауадаҩу – аԥсҭазааратә материалгьы ашәҟәыҩҩы
ихҭҳәаагьы неицҵаны, урҭ аҩбагьы ҵыҵӷәыс иҟаҵаны иара
ихаҭа идунеихәаԥшра, ихатәы идеиа, ихаҭа иҳаиҳәарц
ииҭахугьы иҳәароуп. Акритика, ишдыру еиԥш, алитература
ажанрқәа ируакуп. Алитература аҩныҵҟа ҩ-жанрк ма хԥагьы аӡәы ицааир, еилеигӡар илшоит. Иаҳҳәап, Пушкин иеиԥш.
Аха асахьаркыратә литература иаҵанакуа акәымкәа, даҽакы
инапы алакны, акритика наиҽхьынҳәалашәа иманы дцарц
даналага, иусқәа маншәалахом. Иарбан науказаалакгьы
ҳаамҭазы убасҟак иҭбаахеит, иҵаулахеит, уи аҿы уажәа
уҳәарц азыҳәан ԥсҭазаарак узхом. Иаҳҳәап, абызшәадырра,
афольклористика, аетнографиа, аҭоурых уҳәа, даҽа наукак
ахьынӡаҳаракхахьоу аҟынӡа дҩеины дҵарауаҩыҵәҟьоуп
уҳәартә ихы аарԥшны, нас даахынҳәны Белински, Чернышевски, Лессинг, Сент-Биови ахьҭагылоу ашҭа дынҭаланы,
урҭ рыла ихы-ихшыҩ рбеианы, нас иахьатәи алитературатә
критика ахьынӡаҩеихьоугьы днахьӡаны, уаҟагьы иажәа
аҳәара, Анцәа дҳаиҭааит аха иахьа уажәазы аӡәгьы илым­
шац. Абраҟа инацлоит даҽакгьы. Иахьатәи аԥсуа шәҟәы­
ҩҩы уихцәажәарц азыҳәан, уи имилаҭтә литература аԥы­шәа
заҵәык адырра азхом. Иудыруазароуп асовет литература
зегьы аҿы имҩаԥысуа апроцессқәа. Ҳакритикцәақәак аԥсуа
шәҟәқәак рзыҳәан акритика рзура иаԥсам, ирзычҳауам,
урысшәала иуҳәозар, некритикабельное ҳәа ирыхәаԥшуеит.
Зыҿҳәара ааиаанӡа ииз асаби шарамша иеиԥшыз аҩымҭа­қәа ирызкны Белински ииҩыз астатиақәа, изызкыз аҩымҭа­
қәа ԥсит, иԥсӡеит, аха акритик истатиақәа иахьагьы гәахәарала урыԥхьоит, насгьы адунеитә литература иадыруеит
егьырҭ ажанрқәа рҿы аихьӡара дуқәа ҟалаанӡагьы акри­ти­
ка ду аныҟалахьоу, иаҳҳәап, анемец литератураҿы, Лессинг
ихаан. Иахьатәи, ҳпоезиеи ҳапрозеи, Аԥсны акәым, ҳҳәын­

534

ҭқаррагьы аҳәаақәа ирхыҵит. Ҳакритика аԥсуаа ҳашҭа
инықә­леит аҟароуп. Абраҟа инацҵатәуп акритика иазааигәоу, аха иҳацәмаҷӡоу даҽакгьы. Иҳацәмаҷӡоуп ҳлитерату­
ра ҳреспублика аҩныҵҟеи уи анҭыҵи апропаганда азызуша.
Шықәсқәак уажәаԥхьа ҳлитературатә ԥсҭазаара ааҿыха­машь
ззуҳәаша хҭысқәак ҟалеит, ҳара ҳхарала уи аус иахьынӡахә­
ҭаз амҩа ақәҵашьа, арманшәалашьа ҳақәымшәеит акәымзар.
Аԥсны имҩаԥган асовет литература Амшқәеи аԥсуа поезиеи
шәҟәыҩҩык ипрозеи рыхәылԥаз Москва. Иналукааша асо­
вет шәҟәыҩҩцәа, апоетцәа, акритикцәа ааны иҟан. Иааз
иахьынӡахәҭаз ираҳәамызт, идырдырмызт реиҳа ирбарц,
ираҳарц ирҭахыз – ҳаԥсуа литература иацы изеиԥшраз,
иахьа еихьӡарақәас иамоу, уаҵәы иаԥеиԥшхаша азхәыцра, уи
ауадаҩрақәа, проблемақәас аԥхьа иқәгылоу. Ҳара иҳамази
иҳахӡызи иааз цқьа ишырмаҳаз еиԥш, дара иааз зҿыз,
ирхәыцуаз, ирыгәҭыхаз ҳзеилымкааӡакәа, профессионалтә
еицәажәарак ҟамлаӡакәа ҳаиԥырҵит.
Иахьа асовет литератураҿы имҩаԥысуеит узеигәырӷьа­
ша апроцесс дуӡӡа. Ркьыԥхьра иалагеит акыр шықәса
ин­к ылаз аҩымҭақәа, убриала алитература азааигәахеит
аԥс­ҭ азаара аиаша. Аԥхьаҩцәа ииашаны ирҳәон,
изакәызеи
ҳашә­­ҟәы­ҩ ҩцәа
ирыҩуа, аԥсҭазаараҿы
акы ыҟоуп, дара даҽакы рыҩуеит ҳәа. Рыцҳарас иҟаз,
ирыҩуаз абзиақәа аԥ­х ьаҩцәа рахь изымнеиуа амҩа
кын ауп. Изхысҳәаауа, иҟоуп агәаанагара, акьыԥхь аҿы
амҩақәа анаат, аԥсуа шәҟәыҩҩцәа иркьыԥхьуаз рмоуит
ҳәа. Ҳәарада, аԥсуа литература иаҳәараны иахәҭаз,
иазымҳәаз, ҳаԥхьаҟа иаҳәаша шьарда ирацәоуп. Аха
уажәы ацентр аҿы зкьыԥхьра иалагаз аҩымҭақәа ртема
– ахаҭара акульти аԥшәмадара иахҟьаны атәылаҿ иҟаз
аԥырхага дуи – хырҽхәарамкәа иаҳҳәар ҳалшоит, ҳаԥсуа
литератураҿы егьырҳәахьан, разҟыла, акым­к әа-ҩбамкәа
егьыркьыԥхьқәахьан ҳәа. Аҿырԥштәқәа рацәоуп. Аха уи
ишаҳәахьаз зҳәада, иӡырызгада?
Ҭоурых змам, ԥхьаҟагьы ԥеиԥш амам. Ҳлитература ԥхьа­
ҟатәи аԥеиԥш ҳазхәыцуазар, уи иацәымӡыроуп иацтәи амш.
Асахьаркыратә усумҭақәа рыла мацара акәӡам алитература

535

аҭоурых злашьақәгылауа. Ихҭыс дуӡӡоуп Дырмит Гәлиа име­
мориалтә музеи аартра. Аха, уи ҳәарада иазхом. Аҵыхә­
тәантәи ашықәсқәа рзыҳәан инарҳәа-аарҳәо излагаз
Али­тературеи аҟазареи рмузеи анеиҿкааха, ҵакыс иаиуа
ахә­шьара уадаҩуп. Уаанӡа?
Ашықәсқәа ракәым, амзақәа, амшқәа иаҳцәырго маҷума,
хнырҳәышьа рауа иҟоума! Ҭоурыхла ахәыцра реиҳа иахьыр­
уалу Аԥсуа институт аҿы, уаҟа ианаму, Аԥсны ашә­ҟәыҩҩ­­цәа
Реидгылаҿы, ауалафахәы зауа усзуҩык, ауалафахәы зы­
з­ио­уа аус даҽа џьоукы инарыдҵаны акәзаргьы иара даз­
кы­зар аму­ӡои абри еиԥш аус ду? Иахьиҵәахлаша еихатә
шьқаԥк ла­и­ҭа­­ны, иҽи икәадыри еиқәҵа, иахьагьы уаха­гьы
дашьҭа­зааит иԥ­с­хьоу ҳашәҟәыҩҩцәа рыԥсҭынха аизгара.
Убри ауаҩ дахьынаҵыс­лак ицзароуп амагнитофони
афотоаппарати. Иа­ҳа-иаҳа амаҷхара иаҿуп иԥсхьоу
ҳаклассикцәа ирхаа­ныз. Урҭ ргәалашәарақәа ҭаҩтәуп,
ақьаад ахь ииаганы, иукьы­ԥ­хьыртә иҟоу кьыԥхьтәуп,
иузымкьыԥхьуагьы ҵәахтәуп. Цәгьоурак иаҩызаӡами
Дырмит Гәлиеи Самсон Ҷанбеи ирызкны агәа­лашәарақәа
иахьа уажәраанӡа иахьҭымҵыц? Рҩымҭақәа рыԥ­хьара
аамышьҭахьгьы, аԥхьаҩ иҭахуп идыр­уазар рхаҭақәа закә
уааз. Ахаҭара акульт амҵәыжәҩа еиқәа­ҵәа ҳхаԥаанӡа
иазымхәыццызт, иазымхәыцит ашьҭахь ал­­шара аныҟалагьы.
Алшара акыр иухәома, уи ианацымла адырреи агәеилгареи.
Зыӡбахә сымоу аԥсышәала астенограмма аҟаҵароуп. Иреи­
ӷьу ҳашәҟәыҩҩцәа ҳҵарауаа рықәгыларақәа, рԥыларақәа,
рырҿиаратә хәылԥазқәа рҟынтә аҭоурых иазынхо акыза­
ҵәыкоуп – агазеҭтә информациа. Иаҳнаҭоузеи жәохәҩажәа шықәса уажәаԥхьа, иаҳҳәап, Иван Папасқьыри
аԥхьаҩцәеи реиԥылара шыҟаз атәы зҳәо аинформациа?
Уигьы аҭахызар акәхап, аха аԥхьаҩ иҭахуп идырырц
уи усҟан ииҳәаз, ииӡб­уаз, аизараҿы иарбан позициоу
иааникылаз, ихшыҩ ахькыдыз. Абраҟагьы астенограмма
ҟазҵо дҳауаанӡа еиқәырхагас иҟоу акы заҵәыкоуп –
амагнитофон.
Иашоуп, иҩымҭа аԥхьаҩ дшазыԥшу агәра анига, уи еиҳау
ҳамҭа ыҟам ашәҟәыҩҩы изыҳәан, аха уи рзымдыруан акә­

536

ӡам хыԥхьаӡарала имаҷымкәа апремиақәа заԥу аешьаратә
республикақәа рҿы. Иҟоуп аколнхаратә, азауадтә, ашәҟәыҩҩ­
цәа реидгылатә, ажурналтә, азанааҭеидкылатә, аконкурстә,
иҳәынтқарратәым, ҷыдала шәҟәыҩҩык ихьӡ зху уҳәа апре­
миақәа. Уаҟа ашәҟәыҩҩы иоуа ҟәрышьқәак ракәӡам аус
злоу. Аԥхьаҩ данарԥхьоит. Ашәҟәыҩҩгьы иџьабаа ҳаҭыр
шақәырҵаз анидырлак, игәы иахәоит. Иаҳҳәап, колнхарак
иамазҭгьы апремиа, изаҭәашьахоз ашәҟәыҩҩы уи ақыҭа
аҿаԥхьа уалԥшьак идны ихы иԥхьаӡо дҟалоит. Лассы-лассы
уахь дымцалар ауӡом. Рыхьӡ ҭибагоит, рыгәҭыха аҳәараҿы
еицхыраауан, инеизеиԥшны иацхраауан алитература, ус
анакәха, иацхраауан абызшәа, иацхраауан аԥсуара.
Алитература аизҳара иазҳәам, уимоу, иаҳагьы аҿиара
иаԥырхагоуп «аԥсуа литература шәҭыкакаҷит» ҳәа мацара
акакара. Ииашам, ицәгьоуроуп иҳамоу абзиарақәа, аиз­­
ҳа­рақәа рымҳәара аҵәы рыхьшьра, аха аҵкыс еицәоу
цәгьоуроуп алитература хьаас иамоу аҵәахра, иахьазҳаша
азымхәыцра. Дҟазҵазеи аԥсуа даԥсуаны, ихатәы хаҿы има­
ны? Уи илшеит ихатәы етика, ихатәы философиа, аԥсы­­шәа­­ла
иуҳәозар, ихатәы ламыс аԥҵара. Иламысуп иламысдароуп
ҳәа ирыԥхьаӡо абиԥарак рҿынтә даҽа абиԥарак рахь изла­
иа­суаз, изладмырӡуаз, изларцәуаз аҿаԥыцтә ҳәамҭақәа
рыла акәын. Аҩыратә культура анцәырҵ, аҿаԥыцтә рҿиам­ҭа
афунқциақәагьы иара ахахьы иамгар амуа иҟалеит. Аҩыратә
литература шаҟа ашьапы иқәгылаз, иазҳауаз, убри аҟара
хәыҷы-хәыҷла «иажәуа», амчхара маҷхо иалагеит аҿаԥыцтә
рҿиамҭа. Ус иҟоуп анаукеи атехникеи иршәышықәсоу ҳаамҭа. Ҳәарада, «иажәуа» ҳәа сызҿу дара аҳәамҭақәа рхаҭақәа
ракәым, урҭ заҵа имажәра, иаҳа-иаха рыда ԥсыхәа ҳмоуа
ауп ишышьҭыҵуа. Имаҷхо, имаҷӡахо, иалагеит изҳәоз ауаа.
Ишнеи-шнеиуа аамҭа убас иҟалоит, иаҳҳәап, нарҭаа ра­
жәабжьқәа ақьаад ианҵам, сиужетк иадамхаргьы, иҿыцу
акы уазҳәаша аӡәгьы дузымԥшаауа. Аҩыратә литература
егьа иӷәӷәахаргьы, ажәлар рҿаԥыцтә рҿиамҭақәа инарыг­
ӡац афунқциақәа нарыгӡалароуп. Руак иалхәдахаз, доуҳа­
ла дым­цыркьыр ауам. Убри аҟнытә, ахәыҷ баҳчақәа рҿы,
ашколқәа рҿы, аҭаацәарақәа рҿы иааиԥмырҟьаӡакәа ироу­

537

лароуп алакәқәа, алегендақәа, аҳәамҭақәа зну ашәҟәқәа.
Абраҟоуп иахьалаго алитература ԥхьаҟатәи алахьынҵа.
Уи аҟны ҳара зан дызхашҭыз ахшара ҳарҩызахеит. Иахьа
уажәгьы иааизакны иҭыжьым аԥсуа жәлар рҿаԥыцтә
рҿиа­мҭа. Аедыгьқәа том рацәала иҭрыжьхьеит нарҭаа ражәабжьқәа. Уажәааигәа афольклортә материал аҭыжьра
далацәажәеит Баграт Шьынқәба. Сара схаҭагьы иҭыжьым
шәҟәы дук еиқәыршәаны исымоуп иҳәеит уи. Инациҵеит
уажәадагьы ишиҳәақәахьоу, аха аӡәгьы агәхьаа шимкыз.
Ақьаад иахьануҵаз, еиқәыршәаны, иҵәахны иахьумоу иҭа­буп,
амилаҭ ус ду ҟауҵеит, иахьуҳәаз адагьы аҭахӡам, аҭыжьразы
ҳахиоуп хәа аҳәара ацымхәрас, ашәҟәҭыжьырҭа ахаҭар­на­­­кык
дҩагылан, ҳашәҟәҭыжьырҭа апартфел аҿы иҭаӡам, ҳнапаҿы
иаҳкымкәа аплан излалаҳҵоз иҳәеит. Аргамаду – абиурократизм. Иахьынӡаздыруа, аԥсышәала ашәҟәқәа рҭыҵра иа­
ԥырхагоуп аԥсуа шәҟәы алагала ахьыҟанамҵо. Аԥсышәала
ашәҟәқәа ҭыҵларц азыҳәан, даҽа бызшәак ала тираж рацәала ашәҟәқәа ҭыжьтәхеит. Ари даараӡа ииашам, изхәаԥш­
тәу, аамҭақәак ирцәынханы иааиуа акоуп. Ашәҟәы ҵара-ла­
шароуп, иааӡагоуп, иламыс ӡыржәгоуп. Иснаҭозеи ҳәа ала­мыс
уахәаԥшыр, уҩны мышгарҭахар ауеит. Ҳцәажәап иаҳа хшыҩ
хьшәашәала. Аԥсны, иахьынӡаздыруа, аалагала аанашь­ҭы­ртә
ииуеит ачаи, аҭаҭын, ажь, ацитрусқәа, аалагала аанашьҭуеит
атуризм. Афонтәи аҳаԥы иаанашьҭуа аалагала мацара
абанаӡои. Урҭ процентқәак нархыхзар, ҳкультура, атрибунақәа рҿы ишырҳәаҵәҟьо, ашәҭыкакаҷра амҩа ианылоит.
Абри, иахьахәҭоу, изыхәҭоу ауаа зҵаараны иқәдыргылаша
аамышьҭахьгьы, исҳәарц сҭахуп даҽа гәаанагаракгьы. Уажәы
иҿыцны ихацыркуп ус бзиа дук – асовет культура афонд.
Напеилаԥсала акультуратә баҟақәа еиқәдырхоит. Убас
ибаҟа дыргыларц иаԥшьыргеит алитературатә персонаж
Васили Тиоркин. Иамуӡои убри ҳнаҿыԥшны Аԥсны иҟаҳҵар,
абри аҩыза: абанк аҿы иаартызааит асчиот. Иахьӡҵазааит
«Аԥсуа жәлар рҿаԥыцтә рҿиамҭақәа рҭыжьразы афонд» ҳәа.
Дасу илшо алаигалап. Иазхо анеизнагалак, асчиот адыркып.
Ҳҿаԥыцтә рҿиамҭа аҵкыс еиҳау ҳара адунеитәи культура­ҿы инаҳгауа иарбан баҟоу!

538

Уи аҭыжьра ыргәагәо ишааиуаз, анапҩымҭақәа ахьышьҭаз
Аԥсуа институт архив леимгәаблы ицеит. Ахыбра ареконструқциа азура иалагаанӡа зегь раԥхьаӡа изызхәыцтәыз,
иахӡыӡаауа реиҳа ирыхьчашаз ахьгәыгәҭажьыз ауп, ҳәарада, уи амилаҭтә трагедиа зыхҟьаз. Акьыԥхь ианылахьазаргьы, анапҩымҭақәа ҵәахызароуп. Ианамуӡах уи ухы
иқәукып. Харҭәаашьас, шьақәгылашьас ирымоузеи зынӡаск
икьыԥхьымзи икьыԥхьыз рвариантқәеи. Ҳдоуҳатә мал ахәҭак
налаӡын, наӡаӡа ҳарҳәхеит.
Амшын анқашьха амҳаҵә змауз иеиԥш, акьыԥхь аҿы
амҩақәа анаат, ҳагхаԥхақәа зҳәаз, акьыԥхь аҿы иқәгылашаз
ҳмоуит зҳәауа рыҽԥныҳәа ҵыҵӷәы амам узҳәом. Иалшоз
ахәыҷала асахьаркыратә литература ԥыҭк аҳәахьеит, насгьы
асахьаркыратә ҩымҭа аԥҵара аамҭа акыр зҭаху акоуп. Иаарласны ҿызҭыша, изҳәаша апублицистика, ажурналистикоуп.
Аҵыхәтәантәи ашықәсқәа рзыҳәан ишеиӷьқәахазгьы, иахьа
уажәгьы иҳамам иҳазхаша ажурналистцәа, ҷыдала уи аҵара
иалгаз. Ахаҭара акульт амҵәыжәҩа еиқәаҵәа ҳкультура
ианахаԥаз иҟақәаз еилкаауп, аха иџьоушьаша, ахаҭара акульт
алагаанӡагьы, уи ашьҭахьгьы, аԥсуа кьыԥхь зыда ԥсыхәа
амамыз аспециалистцәа азырмааӡеит. Усҟангьы агазеҭ ԥсыс
иахаз, ахьанҭара аиҳарак зыбӷа иқәыз ашәҟәыҩҩцәа ра­­кәын.
Ҳаԥсҭазаара аҵыхәтәантәи ашықәсқәа рзыҳәан иҟалеит, уи
апроцесс аизҳара иаҿуп, еиҭақра дуӡӡак. Уи аԥсуаа ԥхьаҟатәи
ҳамҩаҿы даараӡа акыр зҵазкуа акоуп. Зегьрыла иаҳнымԥшыр ауам. Убри аиҭакраҿы ҳаламыс абзиарақәа ҳцәымӡыкәа,
ҳхатәы хаҿы аиқәырхара анҳалша, нас ҳамҩашьакәа ҳшы­
ҟоу акыр ихарахоит ҳамҩа. Зыӡбахә сымоу ақыҭақәа рҿынтә
иқә­ҵ­ны ақалақь ахь аара амассатә ҟазшьа ахьаанахәаз ауп.
Иахьа аҵла ҩазар, аԥашә ԥҵәан иацы. Иҟаҵан ауаатәыҩса
рҭоу­­рых иазымдыруа цәгьоурак. Ауаҩы зыда ԥсҭазаара имам
арахә ӷас иԥхьаӡан, изламҿиаша ала амҩа иқәҵан. Иаҳ­ҳәап,
архарақәа рҿы инхоз аҭаҭын аарыхра (ахш ужәыр аҵкыс
аҭаҭын уахар еиӷьзар), ма ачаи аҿыхра уҳәа азеиԥш ус иаԥ­
нарҟәҟәаҵәҟьозааит ахатәы рахә рааӡара, аха идурҟаҵоз,
рнапы зларкыз аҿаҩақәа рҿы инхоз? Урҭ рхаҭақәагьы рхы
излахәоз аҳәынҭқаррагьы излацхраашаз арахә рааӡарала

539

акәын. Ирхамышҭуа ирҳәоит иахаану. Аҩажәатәи ашықәсқәа рынҵәамҭазы акәын. Имыцхәны ишәымоу аашәцароуп,
инышәхроуп анырҳәа, ҩажәихәба нызқь инареиҳаны аԥсаса
кылырцазаап Џьгьарда аусҳәарҭаҿы. Акыр мшы рнырҵәара
иаҿын «ажәлар ираӷаз» арахә. Ааигәанӡагьы анхаҩы
дызқәиҭыз арахә хык нарыцлар, ишыхәыҷу инихыр акәын.
Асахьаркра ахьынӡасылшаз сыздыруам, аха абри атәы
сҳәеит сажәабжь «Акәаш-мца» аҟны. Абраҟа инацысҵап
даҽа гәалашәара хәыҷык. Ақыҭанхамҩатә ҵара бзиа иалгаз хаҵарԥыск дахагылан ҳқыҭан аколнхара. Хынҩажәатәи
ашықәсқәа рзыҳәан акәын. Шаанӡа аӷьбжьык саанарԥшит.
Ҳамхырҭа аҵыхәан ишьҭоу аколнхара адәаҿы снеизар, саби
аӡәи аицәҳара иаҿуп. Иҽырӷәапны дҽыжәуп ҳколнхара
ахантәаҩы. Саб лабҷашьк иҵарс дгылоуп. Еимаркызеи?
Ҳхатәы шәишәиқәа аколнхара адәаҿы ишыҳәуаз ибазаап.
Уи аҩыза ҟазҵо аҳәынҭқарра даӷазаап, насгьы азин ыҟам­
заап ариаҟара ирацәаны ашәишәиқәа ранҵара. Акулакцәа
анықәырхуаз ирцәынхаз уаҩызаап саб. Абарҭ аԥсҭазааратә
фақтқәа уҩыр, уажәтәи аҿар агәра рызгару, ари аҩыза
ахыдара ҟалахьеит ҳәа? Уаҟа инацлеит даҽакгьы. Анхацәа
рџьабаа иалҵны акгьы роуамызт. Уимоу, ашықәс анынҵәоз,
ианеихыршьалалак, ауал зықәшәозгьы дубарын. Абарҭ реиԥш
иҟаз аилагарақәа неицылан, анхаҩы игәы ахдыршәеит
адгьыл, ақыҭа.
Ҩ-ажәак еихысҳәаалоит. Сынтәазны Шәачантә саауан.
Иреиӷьуп ҳәа иԥхьаӡоу Аԥсны ақыҭақәа рҿынтә аҳәса
рацәаҩны иақәтәан афымца дәыӷба. Рызегьы ршәырақәа
ирҭаз афатә акәын. Аха урҭ афатәқәа зегьы реиҳа, аԥсӡы
саҳазшәа, схәы-сжьы еилазыргылаз даҽакуп. Урҭ иаахәаны
иааргон ахш. Краснодартәи атәылаҿацә аҟнытә Аԥсныҟа
иаахәаны иааргон ахш!!! Егьа гәаҟрацәгьа ҟалахьазаргьы,
ари аҩызаҵәҟьа иахаанымхацызт Аԥсны. Изыхҟьазгьы,
аплан рыхшыҩ анага, ауаҩы дахьырхашҭыз ауп. Абарҭқәа
анеилалоуп зхы изахәоз ықәҵуа, ақыҭақәа ҭацәуа ианалага.
Уажәы урҭқәа акыр аԥыхуп, ириааиуп, аха иҟалеит даҽакы.
Ирацәахеит ақалақь аҿы идыргылауа аҩнқәа. Иаахтны
агәаанагара аҳәара азин ҟалеит. Сара сгәы иаанагоит,

540

Аҟәатәи аҩныргыларатә комбинат иаҟароу, усҟак амчхара
змоу Аԥсны иргылатәымызт ҳәа. Амчхара абжагьы аус ауӡом уажәы. Апроеқттә мчхара нагӡаны аус ауа ианалагалак,
шықәсык шәнызқь метр ԥшьыркца нхарҭа аунажьуа иалагоит. Ус ианыҟала, ганкахьала, уи ус духоит ареспубликазы,
даҽа ганкахьала уахәаԥшуазар, ақыҭауаа ақалақь ахь
рықәҵра армариоит.
Уажәааигәа Аҟәа аԥсуаа ирацәаҩны аус ахьыруаз фаб­
рикак аҿы инеизан еицәажәеит ақьабз, аҵас, иҳахәо иаҳ­
мыхәо, ақыҭаҿы иныжьтәу, арахь иҳахәоны иааҳгашаз уҳәа
рмилаҭтә хаҿы змырӡшаз азҵаарақәа. Ақыҭауаа, аҳаблақәа
рҿы ирымаз абыргцәа рхеидкылагьы формак азырыԥ­шаар
рҭахуп. Аҽеиҭанакит аԥсуа чара, аҽеиҭанакит аԥсыжра. Ис­
гәалашәом аԥсуа периодикатә кьыԥхь инеиҵыхны иа­
лацәа­жәахьан аԥҳәысҳәара, абзиабара, ахаҵеи аԥҳәыси
реизыҟазаашьа, анаркоманиа, акаҳԥра уҳәа иахьатәи ауаҩы
гәҭыхас имоу атемақәа. Чафаралеи план нагӡаралеи мацара­
ла иԥсы ҭам ауаҩы. Убарҭ ирылацәажәаша апублицистикоуп.
Арахь аԥсышәала акьыԥхь аҿы урҭ атемақәа рышьҭыхра
асахьаркыратә литература мацара абӷа иқәлеит. Уи аидара
ажурналистика еиԥш, имаҷӡаны иамырдоит Аԥсуа инсти­тути Аԥснытәи аҳәынҭқарратә университети. Сахьынӡаиа­шоу
сыздыруам, аха сазҵаарц сҭахуп акы. Иаҳҳәап, ҵарауаҩык
инаукатә усура зегьы Аԥсни аԥсуааи ирызкуп. Паспортла
даԥсуаӡам. Дызлаҩуагьы аԥсышәаӡам. Уи изын иаҳҳәоит даԥсуа
ҵарауаҩӡам ҳәа. Даҽаӡәы паспортла даԥсуоуп. Уи инаукатә
ҭҵаарақәа Аԥсни аԥсуааи ирызкуп. Аԥсшәа ма зынӡаск
издырӡом, мамзаргьы аԥсышәала дзыҩӡом. Аха уи изыҳәан
агәра гаҵәҟьаны даԥсуа ҵарауаҩуп ҳҳәоит. Исзеилкаауам,
милаҭс дызҵарауаҩу аилкаараз апаспорт мацароума аус злоу?
Иаҳа иаахтны иаҳҳәап.Аԥсышәала имыҩуа даԥсуа ҵарауаҩума?
«Аԥсышәала сзымыҩуоу? Иаԥ­хьо маҷҩуп»,– иҳәеит ҵарауаҩык.
Ус рҳәар ашәҟәыҩҩцәа­гьы? Маӡас иаҵоу абраҟа иҵәахызар
аҵыхәтәантәи ашықә­сқәа рзыҳәан аԥсуа литературатә бызшәа
ацқьара зҵаараны џьаргьы иахьаламцәажәац?
– Урыхәаԥш Дырмит Гәлиеи Баграт Шьынқәбеи рҩымҭақәа атираж шаҟа имаҷу. Убри баны аԥсышәала сыҩуеит

541

ҳәа акалам злоукрызеи! – иҳәеит ихьааганы шәҟәыҩҩык.
Иаҳҳәақәаз раамышьҭахь, иҟалазеи? Еиҳараӡак иара ахала
ам­ҩа инықәланы, иара ахала аԥхьаҩ даԥшаар акәхеит аԥсуа
шәҟәы. Аԥсуа литература иамоу апропаганда азхом. Мап, аҽы
нади мацара акәӡам заӷәра ианкны иргауа. Аӷәра ианкны,
иаваҽырбо ауп аџьар рахь ишкылырго аҽыццышәгьы. Ана­
паҵаҩраан иахәҭаз апропаганда ҟаҵазҭгьы, аԥхьаҩцәа иша­
хәҭаз ираҳәазҭгьы, агәра згоит, уаҳа иацымларгьы, уажәы
иҟоу ртираж аҟара уеизгьы иацлон хыхь сызлацәажәаз ҳак­
лассикцәа рҩымҭақәа реизга. Ҿырԥштәы хәыҷык аагара
сақәиҭышәтә. Литературатә еиԥыларак аан ԥхьаҩык дҩа­
гылан: «Иҟалозар, исоуҳәар сҭахын, аибашьра ҟалаанӡа аԥ­
суаа шаҟаҩы ыҟадаз?» – ҳәа дсазҵааит.
– Усызжьом, исгәалашәом. Аха уажәааигәа саԥхьан,
ибзианы исгәалашәоит аԥсуаа шаҟаҩы ыҟаз 1650 шықәсазы.
Урҭ усҟан фышә нызқьҩык рҟынӡа инаӡон. Аԥсны абыржәы
шаҟаҩы ықәынхо аҵкыс еиҳамзар еиҵамзаарын, – сҳәеит.
Аиԥылара ашьҭахь, ԥыҭҩык аасыдгылеит.
– Зегьы ишраҳауаз иҳазуамҳәеит. Амц уқәԥҽыр, уарԥхашьон. Иуҳәаз агәра ҳзымгеит. Иабантәааугеи? –
инасазҵааит,
– Дырмит Гәлиа иҩымҭақәа шәрыԥхьоума? – саргьы сна­
рызҵааит.
– Ашкол аҿы, аинститут аҿы уҳәа, схы здыруазар аахыс
уи иҩымҭақәа рҵароуп сызҿу, – иҳәеит руаӡәк.
– Ашкол аҿгьы уахысуан, аинститут аҿгьы уахысуан, аха,
угәы иалымсын, ииашаҵәҟьаны уахысны уцеит. Уамыԥхьаӡац.
Аҩны уаннеилак, иумазар, иаартны уахәаԥш, – сыблокнот
ааҭызгеит. – «Число абхазов в 1650 году доходило до 600
тысяч душ» (уахә. Д. Гәлиа. Иҩымҭақәа, атом 6. Ад. 257).
Сара дқырҭуа бзиоуп ҳәа дысзыԥхьаӡом Русҭавели ишә­
ҟәы зыҩны иҩнам. Аԥсуа изыҳәангьы милаҭтә патриоттә
уалԥшьоуп Дырмит Гәлиа ишәҟәы амазаара. Исуалуп ҳәа
мацара акәӡам уи ишәҟәы зааихәаша. Иуҭахума апоезиа,
апроза? Иаарты уи ишәҟәқәа. Иуҭахума уҭоурых удыруа­
зарц, аетнографиатә материал уаԥхьарц? Уцәажәашьа
урԥшӡарц, уажәа урбеиарц иуҭахӡами ҟәыӷарала иҭәу

542

ажәаԥҟақәа? Иаарты Дырмит ишәҟәы. Уаԥсуоуп, аха убас
уақәшәеит, ухатәы бызшәа уздыруам. Зегь акоуп, иумаза­
роуп уи иҩымҭақәа реизга. Уаҟа урыс бызшәалагьы шаҟа
анузеи! Сара дыздыруеит аԥысуак, Дырмит иҩымҭақәа реиз­га
хԥаҟа комплект имоуп. Ариаҟара зуҭахузеи ҳәа саниазҵаа,
ас еизакны уажәшьҭа акыр шықәса изҭыҵуам, сабицәақәак
сымоуп, иҭаацәарахап, хазы ицап, аҵкыс еиӷьу аҳамҭа абаҟоу,
иҳәеит уи. Абриоуп изыхьӡу апатриотизм иаша. Асовет
тәыла дуӡӡа ашҟа убзиабара алагоит уаб иашҭа аҟнытә.
Еиларҩашьатәым амилаҭтә гәадуреи аҽалкьра хамакәачреи.
Амцеи алҩеи реиԥш ауп ахатәы бызшәа абзиабареи амила­
ҭтә гәадуреи шеидҳәалоу. Ашәҟәы зыҩнам аҩны амҟәыба
гәаҩа иаҩызоуп.
Аԥсны иҟоуп организациа бзиаӡак – асахьаркыратә
литература апропаганда азура абиуро. Уи иҵегьы ҟанаҵа­
ндаз, иҵегьы илахҿыххандаз ҳәа сгәы ишаанагогьы, иҟа­
наҵо ҟәнушьартә иҟам. Имҩаԥнагоит ашәҟәыҩҩцәеи аԥ­
хьаҩ­цәеи реиԥыларақәа, автортә, азҵаарақәеи аҭакқәеи,
арҿиаратә уҳәа хәылԥазқәа. Аха уи иалшом знык ала зықь­
ҩыла аԥхьаҩцәа рацәажәара. Уи зылшо акьыԥхь, арадио,
ателехәаԥшра роуп. Иаагап ҿырԥштәы заҵәык. Уи иҳана­
ҳәоит алитература апропаганда азуразы шаҟа форма ыҟоу.
Адунеи иамбац тираж рацәала иҭыҵуеит Пушкин иҩы­м­ҭа­
қәа. Иҵегь ҭыҵыргьы иаахәамкәа иқәхоит ҳәа шәарҭа ыҟам.
Зегь акоуп, Пушкин иҩымҭақәа ирзыруеит апропаганда.
Шәҟәыҩҩы бзиак иазҵааит абыржәы узыԥхьозеи ҳәа.
«Аԥхьара саҿуп Пушкин ишәҟәы. Шәара ижәдыруеит, шәаԥ­
хьа­хьеит, ашкол аҿгьы ишәҵон Радишьчев иҩымҭа «Пе­
тер­бур­гынтәи Москваҟа аныҟәара». Аха шәара шәаԥхьа­
хьоумашь «Москвантәи Петербургҟа аныҟәара» ҳәа Пушкин
ииҩыз? Иамыԥхьац, шәаԥхьа. Уи иссирӡоу ҩымҭоуп» иҳәеит.
Изызӡарызеи, саргьы самыԥхьацызт, Пушкин ус еиԥш аҩы­
мҭа имоуп ҳәагьы сгәаламшәеит. Аҽныҵәҟьа саԥхьеит.
Иҭабуп, изакә ҳамҭа бзиоузеи исзыҟауҵаз сҳәеит ҳаамҭазтәи
ашәҟәыҩҩы изыҳәан, аха «иҭабуп» заҳәатәыз уи иҿцәажәара анызҵаз агазеҭ ауп. Ҿымҭӡакәа дгылазаргьы, ашәаҳәаҩ
данубалак, гәлымҳала ашәа шуаҳауа еиԥш, ашәҟәыҩҩы

543

ихьӡ, иажәа акьыԥхь аҿы иануԥылалак, шьаҿак ҟаҵоуп ҳзыр­
гәаҟуа ашҟа – апропаганда азууп асахьаркыратә ҩымҭа.
Аԥсуа телехәаԥшра макьаназ аинформациатә дырраҭароуп
иалшауа. Убри иахаршәаланы, иалшо ала, ҳлитература
апропаганда азнаулоит. Аха, сгәанала, даараӡа иус духон
лшарак ԥшааны иҟазҭгьы алитературатә хҳәааҟаҵара, али­­
те­ратуратә диспутқәа, адиалогқәа. Иаҳҳәап, ацентртә теле­
хәаԥшрала ишыҟарҵо еиԥш «Ирнузеи ажурналқәа ҿыцс»
ҳәа адырраҭара.
Ирацәоуп, ирацәаӡоуп ашәҟәыҩҩцәа раамышьҭахь, аса­
хьар­кыратә литература иазҳазыӷьаларц азыҳәан зыда ԥсы­
хәа ыҟақәам. Узеигәырӷьаша усуп, аԥсшьара мшқәа инар­
ҷыданы, арҿиаратә мшқәа ашәҟәыҩҩцәа ирырҭо иахьалагаз,
избанзар, уажәраанӡа инықәырԥшшәа ишысҳәаз еиԥш,
аԥсуа шәҟәыҩҩцәа раамҭа ашәҟәыҩҩра мацара иазыркыртә
алшара ыҟам, егьа ирацәаны дыҩуазаргьы, ишәҟәыҩҩра
дазныҟәгом. Илафым, аотпуск соуит, уажәшьҭа усура сцоит
ҳәа аԥсуа шәҟәыҩҩцәа ирҳәало.
Гәалашәарак аҿы саԥхьон Жуковскии Пушкини реизыҟа­
заашьа атәы. Аҳәынҭкар иԥа диабаӡӡеин Жуковски. Аҳҭын­
раҿы инеирҭа-ааирҭан. Уи азааигәахара ихы иархәаны, Жу­
ковски Пушкин изыҳәан иҟаиҵаз абзиарақәа, ахьчарақәа
ҟа­им­­ҵазҭ­гьы, Пушкин ииҩыз акәым, қәрала иниҵыз ахәыҷ­­­гьы
изнымҵыр ҟаларын. Арахь иара, Пушкин ихаҭа, дицхраа­­­уан
даҽаӡәы. Усҟак хара ҳазцарызеи. Хынҩажәатәи ашықә­с­­қәа
ралагамҭазы, газеҭ бызшәала иуҳәозар, адруҳәа зегьы рнапы
ианҩаха, Твардовски заҵәык инапы дымҩахеит Пастернак
ашәҟәыҩҩцәа реидгыла иалцаразы. Абаҩхатәра шаҟа идуу
аҟа­­ра, даҽа баҩхатәракгьы ахьахьчаша иашьҭалоит. Аус ду
а­ҿы мацара акәым, иус маҷушәа иԥхьаӡоу аҟынгьы. Иҟоуп зхы
иахәо ашәҟәыҩҩцәа, уимоу, иаамыцхәны зхы иахәақәо­гьы,
аха иҟоуп зԥырхагахара даараӡа имариоу, ишәҟәыҩҩ­ратә
баҩхатәра зыхьчаша даҽа баҩхатәра ҷыдак злам. «Ҭәа збаз
ҭәа иҳәҳәеит, хи-ԥси роуп иҟоу» ҳәа аихара аныҟала, иа­л­­
гоит, иҵабгоит алитература, избанзар ажәа «литература» иа­
ма­ӡам азаҵә хыԥхьаӡара. Сара агәра ганы сыҟоуп, ажәаҩатәи
ахәы­шықәсазтәи аԥсуа шәҟәҭыжьратә план аԥсуа прозаик

544

заҵәыкгьы иалкаау иҩымҭақәа ахьаламшәаз, аԥсуа проза
аԥсыҽра акәымкәа, изыхәҭаз иахьахәҭаз, насгьы ианахә­
ҭаз аамҭазы иахьырымҳәаз, иахьеиҿырымкааз ишахҟьаз.
Шаҟаҩы раԥхьаҟа ирԥырхагахозеи уи, избанзар зны иалкаау
иҩымҭақәа ҭымҵыкәа, аизга ҭрыжьуам. Сышәҟәыҩҩшәа
сыҟоуп, убри аҟнытә, сызҿу аус шаҟа ԥхьаҟа ицазеи, иацла­
ма, иагхама ҳәа азҿлымҳамхашьа сымам. Ҵыԥх ҳзықәсуаз
ацҳа сынтәа ҳаҵсымашь? Жәашықәса, жәохәшықәса рыҩныҵҟала ашәҟәыҩҩцәа рхыԥхьаӡара иацлеит. Ҳахәаԥшып
ҳашәҟәҭыжьра жәаба-жәохә шықәса уажәаԥхьа аплан
шаҟа аныз. Ҿырԥштәык. Ашәҟәҭыжьырҭа «Алашара» 1976
шықәсазтәи аплан. Аҟәша «Апроза аԥсышәала». Иарбоуп
147 кьыԥхь бӷьыц. 1987 шықәсазы – 78. Аԥсышәала иҩу,
аԥсышәала иҭыҵуоуп, ҳәарада сызҿу. Аҿыц иаҳҳәап, инанамгеит. Аҿаԥыцтә ҳәамҭақәа ҩба-хԥа томла инарыцҵа
иалкаау аԥсуа жәабжьқәа, аповестқәа, адрамақәа. Иҭыжьуп
М. Лакрба иҩымҭақәа ахԥатәи атом, аҩбатәи ҭыҵит жәаф
шықәса уажәаԥхьа. Иҟоу иарбан мзызу? Ҳаламцәажәар, азҩа
зӡаз ихьыз ҳмыхьӡои?
Уажәааигәа аԥсуа қыҭак ашкол аҿы ҳаҟан шәҟәыҩҩыки
сареи. Ашкол аҿы аҵарадырра шаҟа иҳараку, адиреқтори
арҵаҩцәеи закә уаау еилукаарц азыҳәан, ашкол абиблиотека аҵкыс иуазҳәо егьыҟам. Ашәҟәқәа рацәоума? Иаԥхьауа­
ма? Сызцыз ашәҟәыҩҩы абри ақыҭантәин. Иара акгьы
имҳәеит, аха сара аимдара салагеит ишәҟәқәа ыҟоумашь,
иқыҭа, ишкол гәакьаҿ ирымоумашь ҳәа. Уи иҭижьхьаз абжа
аиҭабжагьы рымамызт. Рыхәаԥшра ҳалагеит Дырмит Гәлиа
иеизгақәа. Иҩымҭақәа рҟнытә томк ыҟоуп хәба-фба цыра.
Даҽа томқәак – цырак, ма ҩба. Џьоукы рыҩныҟа ирыманы
акәӡамзаап изыхҟьаз. «Ҳара ахә ҳшәоит, дара ирҭаху,
ишырҭаху аԥошьҭа илаҭаны иаарышьҭуеит. Иаҳҭаху алԥшаара
азин ҳамам. Иаарышьҭуа, иаҳҭахӡамзаргьы, иҳархынҳәыр
ауам. Убри азыҳәан ауп аԥсуа шәҟәқәа маҷны изҳамоу,
аизгақәагьы комплектла изеиқәшәам» – лҳәеит абиблиотека
аиҳабы. Ашәҟәыҩҩы иоума аригьы агәаҭара зусу? Азхәыц­ра
салагеит. Шаҟа школа ыҟоузеи Аԥсны? Урҭ рбиблиотекақәа
цырак-цырак ргар, ҩба-ҩба ргаргьы замуазеи, аха... Шаҟа

545

қалақьтә, қыҭатә библиотека ыҟоузеи? Урҭгьы убас иргар, нас,
аԥсуа шәҟәқәа ртираж зламаҷу ала, шаҟа цыра раӡозеишь
адәқьан аҿы инеины иаазхәо аԥхьаҩцәа?
Еиҭа еиҭарсны иаҳҳәап ажәытәан абырзенцәа Афина
лзыҳәан ирҳәоз ажәаԥҟа. Иҟазарц ацивилизациа, реиҳа
ианеиҵаха, иҟазароуп аинтеллигенциа. Иҟазарц аинтеллигенциа, реиҳа ианеиҵаха, урҭ еицәажәалароуп. Еицәажәаларц, реиҳа ианеиҵаха ирымазароуп иахьеиқәшәалаша,
иахьеицәажәалаша. Еицәажәагас иҟоу руак – акьыԥхь ауп.
Уи еилкаауп. Аха уаҳа? Акаҳуажәырҭоуп. Арҿиара знапы
алаку, ихәыцуа ауаа ахьеиԥыло акаҳуажәырҭа «Парнас аҿы
аиԥылара» ҳәа иашьҭоуп Парижаа. Аус бзиа аԥшьыргеит
акомҿар. Ирзынагӡар, избанзар, сара исгәалашәо, зны-ҩынтә
ихацдыркхьеит, аха ирыцәхыбгалон. Еиҿыркааит иқәыԥшу
арҿиацәеи аҵарауааи реиԥыларҭа клуб. Иқәыԥшым? Идыру
усуп, аимак-аиҿак цәырымҵыкәа, еиуеиԥшым агәаанагарақәа еиҿамгылакәа, ԥхьаҟа цашьа амам.
Аԥхьаҩ игәы иаанагар сҭахым ҳлитература, инеизакны
ҳкультура зегьы шьҭахьҟа ицеит ҳәа агәаанагара сымоушәа.
Иҳамоу маҷӡам, аха иахьа уахьгылоу уанеиҭамҵ, уаҵәы
унхоит шьҭахьҟа. Сара сеигәырӷьоит, абра иуҳәақәаз иа­
шам ҵыԥх аҵкыс сынтәа ҳахьынӡеиӷьу, сынтәа аҵкыс ҽааны
ҳахьынӡеиӷьхо ҳәа афақтқәа ааганы сыгәҩарақәа хырбгалахар,
мамзар уажәы ҳазну амҩа ҳшану ҳцозар, ҳкультура егьырҭ
ахкқәа инырҵыша сыздыруам, аха алитература азыҳәан, аҭса
еиԥш, ихьанҭаха, аҭак сзымԥшаауа, схы иҭагьежьуеит зҵаарак:
«Анҵәамҭа иалагамҭоумашь, анаџьалбеит?!»
1987

АГӘАМЧ АХЫҴХЫРҬА
Рыԥсы сакәыхшоуп зыԥсадгьыл зхы ақәызҵаз!
Рҿаԥхьа схырхәоит урҭ рҭынхацәа.
Амҳаџьырра анеиқәтәа инаркны, 1989 шықәса, ииуль мза
15–16 рзынӡа Аԥсны ахьчаразы дҭамхацызт аԥсыуак.
Аԥсуаа алахәын аурыс империеи османтәи аимпериеи
реибашьра. Ԥыҭҩык аԥсуаа аҭырқәа идгыланы аурыс
иабашьуан, даҽа аԥсуаақәак, аурыс идгыланы, иабашьуан
аҭырқәа. Ҳәарада, урҭгьы егьырҭгьы зеибашьуаз рыԥсадгьыл
хәыҷы азыҳәан акәын, аха уи ашҟа абзиара, аиқәырхашьас ҳәа
иҟоу, дасу иара итәала еиликаауан. Аԥсуаа алахәын аурыси
аиапони реибашьра. Убри аибашьра иалахәыз сыжәлантәык,
Ҷыжә Аҳәба аибашьра анигәалаиршәоз, аурыс данаҳахьчоз
ҳәа акәын ишиҳәоз. Уи аурыс дихьчон, избанзар агәра ганы
дыҟан, аурыс ихьчоит ҳәа иара иԥсадгьыл Аԥсны.
Актәи аимпериалисттә еибашьраан арра иргаӡомызт аԥс­
уаа. Аха Урыстәыла ашәарҭа иҭагылоуп ҳәа анраҳа, аҳәынҭ­
қар ҳицхраауеит ҳәа иаҳәаны, аибашьра ицеит аԥс­уаа.
Аҭоурых иадыруеит урҭ уаҟа иаадырԥшыз ахаҵара.
Иахьагьы уажәгьы иԥхьаӡам, аха сара агәра ганы сыҟоуп, зыдгьыл аҿыҵәҟьа аибашьра мҩаԥысуаз ажәлар­қәа
раамышьҭахь, ишыҟам даҽа милаҭк, Аџьынџытәылатә еиба­
шь­раан аԥсуаа ҳаҟара иҭахаз. Исзырҳәозеи абри? Инеизакны
(всеобшьчаиа) амобилизациа рзуны, аԥсышәала иуҳәозар,
абџьар ашьҭыхра аазылшо зегьы аибашьра ргара, асовет
тәылаҿы дарбан милаҭзаалак аӡәгьы иҿы имҩаԥгамызт.
Аибашьраан Гәдоуҭеи Очамчыреи абри мҩаԥган ҩынтә.
Процентла уахәаԥшуазар, аԥсуаа ҳаҟара аибашьра иалахәыз
милаҭ дыҟаӡам. Асовет еидгыла Афырхаҵа ҳәа шаҟаҩ ахьӡ рху
аганахьала ҳахәаԥшуазаргьы,актәи аҭыԥқәа руак аанаҳкылоит.
Уаҟа инацҵа даҽакгьы. Аорганаа адҵа риҭахьан Бериа (уаҳа
даҽакала еилкаашьа амам, афақт­қәа уанрызхәыцлак) ԥсыхәа
ахьынӡамоу, аԥсуа еибашьыҩ­цәа ахьӡ-аԥша рхымҵаразы.
Сара мацарагьы издыруеит, знык акәымкәа, ҩынтәгьы Асовет
Еидгыла Афырхаҵа ҳәа рыхҵаразы зышәҟәқәа алаҵаз,

547

аха измоуз аԥсуаа. Мархьаул лакраа рмаҵуцәа ирхылҵыз
ус зыҟаиҵоз еилкаауп. Аибашьраан аԥсуаа иҽеимкәа рхы
аадырԥшит, уимоу, Гит­лер иԥыларазы аҽазыҟаҵара иаҿын, наҟ
иахыгатәуп. Ҳара ҳанахыргалак, араҟа индырхаша, иааганы
рнырхара иалагахьан. Урыстәыла ашьаарҵәыра илагылан,
усҟан Сталини Бериеи Қырҭтәыла азыҳәан аусқәа рыҟаҵара
иаҿын. Аҩнқәа рзыргыланы Аԥсны иааганы, руаажәлар
ндырхон. Ақырҭқәа Урыстәыла иалоуп рхы иадырхәарц. Аԥсуаа
ҳакә­зар, ҳааҟәымҵӡакәа Урыстәыла ацхраароуп ҳазҿу.
Абарҭқәа зхысҳәаауа, ҩышә шықәса егьаагымхо иҵуеит
ҳара Урыстәыла ҳалоуижьҭеи. Абри аамҭала имҩаԥысыз
аибашьрақәа зегьы рҿы икаҭәеит ҳара ҳшьа. Урыстәыла
ахьчарала, иҳахьчон ҳара ҳ-Аԥсынгьы. Аха иналкааны, ҷы­
дала Аԥсны ахьчара азыҳәан мацара, аԥсыуак дҭамхацызт,
ишысҳәаз еиԥш, амҳаџьырраахыс. Иҟалаз трагедиоуп, гәаҟрацәгьоуп. Шаҟа ҭаацәа ашәы ршәырҵазеи!
Ҩынтәгьы угәы ԥызжәаша, иуааз џьшьаны, ҳадгьылаҿ
инҳархаз, бзиала шәаабеит асасцәа ҳәа заҳҳәаз, иааҳәны,
асасцәа шәара шәоуп, ҳара ҳаԥшәымацәоуп ҳәа иаҳҿагы­
леит. Уаҟагьы иаанымгылеит. Абџьар шьҭыхны иҳажәлеит.
Ҳарҟәаҵып аҭоурыхтә документқәа. Ҳабла хааҩап, ҳлымҳа­
қәа ҳаџьгәап. Ҳазхәыцып акы заҵәык. Аалӡга ахықәан ҩышәхышәҩык аԥсуаа, ажьашьыга абџьар кны, автоматла еибыҭаз
ҩажәа-ҩажәихәба нызқьҩык агрессорцәа ааныркылеит. Аԥсуак
иаҳасабала, жәаҳәарада, сара сгәы иахәоит уи зегьы зыбзоу­
роу аԥсуа игәымшәароуп, ифырхаҵароуп ҳәа соуҳәар. Уигьы
ыҟам­кәа. Аха афырхаҵара, агәымшәара хыҵхырҭас иамоу­
зеи? Зхәышҭаара зыхьчауеи, даҽаӡәы ихәышҭаара иақәлази
рхамеигӡашьақәа еиԥшым. Ақырҭуа ҵарауаа-националист­цәа
аԥсуа иԥсадгьылаҿ дынхаӡом ҳәа агәра идыргарц егьа аџьа­­баа рбаргьы, аԥсуа иԥсы ааихухаанӡа дузжьаӡом. Уи иԥсадгьы­
ли иареи шьала-дала еилысхьеит. Душьыр душьит акәымзар,
иԥсы ахьынӡаҭоу ихьчалоит.
Ламыс змоу ақырҭқәа иҟарҵароуп убри еиԥш. Реиҳа
хацәынмырхала ирабашьуаз аԥсуаа, аа, ижәбома Аԥсадгьыл
шыхьчалатәу ҳәа рыжәлар иддырбароуп. Анемеццәа Брест
анрымпыҵархала, уаҩы ихаҿы изаамгауаз афырхаҵара аар­

548

ԥ­шуа дахьрабашьуаз азыҳәан, афашистцәа рыр дыддырбон
амаиор Гаврилов.
Аԥсуаа рыԥсадгьыл ахьырыхьчоз ирнаҭоз агәымшәара
инацлеит даҽакгьы. Азқьышықәсқәа иргәылсны иаауа ҳԥы­
шәа, ажәлар шазыҟоу ахақәиҭразы аҭахара.
Ахьӡ-аԥшазоуп ахаҵа дзиуа. Зыԥсадгьыл зхы ақәызҵаз –
џьанаҭ изыԥшуп. Уи ижәлар ражәа далоуп, рашәақәа изкуп.
Ииультәи ахҭысқәа рышьҭахь, ацәгьараҿ акәыз, абзиара
иазкыз, аԥсуаа ахьааидтәалауа, зыԥсы ҭоу џьоукы реиԥш
иԥхьаӡаны, раҵәцахә шьҭырхуеит иҭахаз.
Аԥсныҟа шәцаны, аԥсуаа ирықәлаз ампыҵахалаҩцәа, уа­
ҟа шәахьнеиз, атәым дгьылаҿы иҭахаз шәныҳәазааит ҳәа
рнационалистцәа рныҳәаҿақәа ркуоушь ақырҭқәа?
Рбаҩхатәра Анцәа иациҵааит Аԥсны зхы ақәызҵаз аԥсуа
ҵеицәа ирызкны ажәеинраалақәа зҩыз апоетцәа, акьыԥхь
аҿы ажәа рхызҳәааз апублицистцәа, ашәақәа аԥызҵаз акомпозиторцәа. Аха абра иҟоуп узырхәыцша акы.
Изакә ашәақәоузеи иаԥырҵаз ашәаԥҵаҩцәа? Реиҳараӡак
мыткәмақәоуп. Уаҟа иалоуп ҳмузыкатә фольклор аҿы иша­­
ма­хаӡам­зар иуԥымлауа – ахаҵа ииҳәауа амыткәма. Ирзыԥ­
шаауп амыткәма ианаалаша ажәақәа.
Зыԥсадгьыл зхы ақәызҵаз, хаҵарала иҭахаз ишԥарзырҳәоз ажәытәан? Иарбан ажәақәаз, изеиԥш ашәақәаз урҭ
ирзыркуаз?
Абар изырҳәауа Наԥҳа Кьагәа:
Инагӡаны иудыруазааит, Кьагәа бзиахә ,
Ухы зқәуҵаз ууаажәлар ушырхамышҭуа,
Ес ииуа асабицәа ухьӡ шрыциуа,
Дунеи иқәнаҵ уара ушыргәалашәауа,
Иахьатәи амш аҽны еиԥш ишулацәажәауа.

Ара иҟам амыткәма, алабжыш. Иҭахаз иԥсы ҭоушәа
иацәажәоит ижәлар. Ҳахәаԥшып Аԥсадгьыл ахақәиҭразы
иҭахо, ирзааигәоу рҭынхацәа ирхымҩаԥгашьоу. Абар илҳәауа Шарыҭхәа иԥа Мсоусҭ иԥшәма ԥҳәыс:

549

Схаҵа, Шарыҭхәа иԥа Мсоусҭ,
Хаҵарала здыруада дҭахазар,
Уи акеҩҳәа ашәа ҳәауа,
Џьанаҭ абаҳча дҭалахьеит.

Аԥсуа жәлар рҿаԥыцтә рҿиамҭаҿы асеиԥш иҟоу аҿырԥ­
штәқәа шьарда ирацәоуп. Ирацәоуп акәым, иҟаӡоугьы да­ра
роуп. Зыԥсадгьыл зхы ақәызҵаз изкын ифырхаҵараз ажәа­
қәа, игәышьҭыхгоу ашәа. Лчамгәыр аанкыланы амыткә­ма
лҳәозаргьы ан, уи лажәа иалалҵон гәеиқәҳәалагас иш­лымоу
лыҷкәын хьыӡла дахьҭахаз.
Ҳазыӡырҩып дызгара ахы иқәшәаны, ашҭа иааҭаргалаз
афырхаҵа иани иареи реицәажәашьа:
– Уа, Шьыгә! Усазы суқәгәыӷуамызт, уана.
– Нас бышԥасықәгәыӷуаз, сана?..
– Ухы ашьа ууп ҳәа суқәгәыӷуан, уана.
– Акы ибыхәарҭазар, хҩык сшьит, ҩыџьа схәит, сана.
– Уа, урҭ изеиуада, уана.
– Уа, урҭ хылԥа ҵаҟьараа роуп, сана.
– Уа, ахраҭ усцәымӡааит, Шьыгә хаҵа!
– Уа, сыбзиарак зымбаӡаз, сан рыцҳа!

Зынарцә мҩа иқәгылоу зыԥсы ҭоу лзыҳәан бзиарак
аҟаҵара дахьахьымӡазоуп игәы иалоу. Адунеи ззеиқәыбгаз
ан лакәзар, анарцә усцәымӡааит ҳәа мацароуп иахьиаҳауаз
илҳәаз.
Азқьышықәсақәа дара ртәы ҟарҵеит аԥсуаа рыԥсихологиаҿы. Иааҟәымҵӡакәа зыԥсадгьыл ахьчара зықәшәоз,
ршьа ахҭнымҵакәа, хәышҭаара змауаз ажәлар, рҭагылазаашьа ианаалауаз аҟазшьагьы аԥырҵеит.
Иааҳгап ҿырԥштәык аҿатә аамҭа аҟнытә. Иҳаҩсыз Аџьын­
џьтәылатәи аибашьра аԥсуаа ирыдыркылеит дара рхаҭақәа
рхақәиҭразы имҩаԥысуа еибашьрак акәны. Ус анакәха, уаҟа
иҭахаз – иҭахеит дара рхақәиҭразгьы. Иаҳгәалаҳаршәап
еицырдыруа аԥсуа жәеинраалак. Атрагедиақәа зегьы иреи­
цәоуп ахатәы трагедиа иҳәеит Лев Толстои. Ҳҳәынҭқарра

550

зегьы ҭагылоуп атрагедиатә аамҭа. Аха абар ихатәы трагедиа
даиааины, зыжәлар рус дшазыҟоу аибашьҩы иаб. Ашәа­
џьҳәаҩцәа иашҭа иааҭалеит. Урҭ даарԥылеит абасеиԥш иҟоу
ажәақәа рыла:
– Ҳаи, абааԥс, ихәарҭам шәааишьа,
Исыхьзеи? О, издырит шәзышьҭоу.
Уи акәым, исашәҳәа иҭахашьа,
Хьӡыла акәу, хьымӡӷыла дҭахоу?

Еиқәышьшьы игылоу ашәаџьҳәаҩцәа аҭак ирҭоит:
– Ахьымӡӷ... Мамоу, дад, уацәымшәан.
Аӷа иахь изқәа имырхеит.
Иԥсадгьыл дазықәԥартә уи дԥышәан,
Ԥсра зқәым уи ахьӡ ичаԥеит.

Иҳәашьа иара идырп. Зԥа дымԥсыц, уԥа диумырҵәуан.
Аха аб иеилеимгеит аламыс. Инараҭеикит:
– Ҳаи, нас ари еиԥш ицәгьарамзар,
Ишәыхьзеи, шәгылоуп шәеиҵаӷәӷәа!
Митә ҟалама ҷкәынак дҭахазар,
Хьӡы игарцоуп ахаҵа дзиуа!

Ишәцәызӡом, ааигәанӡа зынӡаск даҽакала сазыҟан абри
ажәеинраала. Атеатралра алыжжуеит. Имцуп, ихҭҳәаауп,
зԥа дҭахаз аб асеиԥш ажәақәа рҳәашьа имамызт. Асовет
литератураҿы аҳра зуаз асоциалисттә реализми авульгартә
социологизми иахылҵыз акоуп. Иван Папасқьыр ибаҩхатәра иаԥырхагахаз, ишьақәызҟьаз, абри апоетгьы, абри
ажәеинраалаҿы иныԥшит. Ибаҩхатәра ду иаҭәаумшьаша ҩымҭоуп. Аамҭа ус иаҭахызҭгьы, егьырҭ иҩымҭақәак
реиԥш, аригьы аамҭа анцоз иагеит. Абас шазысҳәауаз, апо­ет
ишәҟәқәа реиҭаҭыҵраан изныкымкәа ианалеиҵақәа, аб­ра
исзымдыруа акы ыҟазаап сгәахәт. Иҟалазеи? Аҭак ҵәахы­
заап аԥсуаа рыԥсихологиаҿы. Урҭ аԥсадгьыл ахьчара иша­

551

зыҟоу аҿы. Урҭ хьыӡла-ԥшала аҭахареи хьымӡӷыла адәы
ақә­заареи ишырзыҟоу аҿы. Убарҭқәа инарыцлеит даҽакгьы.
Агәырҩа дугьы, агәырӷьара ду еиԥш, амцхә иӡыригом аԥсуа.
Абиблиаҿы иаҳәоит уҩыза дуҵашьыцыртә умныҟәан ҳәа. Уи
агәырӷьараҿы? Аԥсуа иҭоурых мҩаҿы убасҟак гәырҩа ихи­
гахьеит, убасҟак аԥсреи аӡреи дрықәшәахьеит, аӡәи-аӡәи
еихӡыӡаауа, рыгәқәа еибамшаҭар ада ԥсыхәа рымамызт.
Са­­­ра сгәырҩагьы дзаҵасҵарызеи, ихатәы гәырҩақәа изым­
хошәа. Ҳрыцҳара агартә, шаҟантә рыдашшылара ҳақәшәа­
хьоу­зеи зҵеицәа ҭахаз: «Иҭабуп, уххь згеит. Уԥсра акәым,
ухыхьгьы сымбааит. Сабик изыҳәан ухы шԥаурааԥсоз. Ани
изыҳәан аранӡа аара иаԥсазма», – иуаҳауеит аҭак.
Ажәлар рус ихы анақәиҵа инаркны, ихшара иара имацара
дитәым, уи дырҵеиуп ажәлар зегьы:
Аҵәыуара... О, мап, уи иаҭәам,
Лаӷырӡыла ахьӡ кәбатәӡам!

Абарҭқәа урызхәыцны, ииультәи афырхацәа ирхырҳәааз
мыткәмақәаки ажәақәаки уанырзыӡырҩлак, зыԥсадгьыл
зхы ақәызҵаз ираҭәам ажәақәоуп, ираҭәам, илазырҟәуа
ашәақәоуп угәахәуеит.
Игәкажьгоу ажәақәак рҳәараҿы, лаӷырӡыла иҭәу ашәақәа
рырҿиараҿы збаҩхатәра аазырԥшыз рышьҭахь инымхеит
пу­б­лицистцәақәакгьы. Лассы-лассы аԥсуа кьыԥхь аҿы иуԥы­
лоит абасеиԥш иҟоу ахшыҩҵакқәа змоу ажәақәа: «Иахьа
ҳара аԥсреи абзареи ҳанырҭагылоу аамҭазы... Иахьа азҵаара
ықәгылоуп – аҟазаареи аҟамзаареи. Иахьа аҟара еицәаны
ҳҭагылазаашьа ҟамлаӡац...»
Иааҟәымҵӡакәа ргәы иҭасуа, абасеиԥш, еицлабуашәа,
илахьеиқәҵагоу, убасеиԥш игәкажьгоу ажәақәа рҳәоит, адәы
ақәзаара иаԥсамзаап, акгьы аҟаҵара аҭахымзаап уҳәап.
Издыруеит, гаӡа – дыччаҩуп. Аха дааҟәымҵӡакәа иҵәуо­
гьы дҟәыӷоуп сызҳәом.
Ҳалаԥш нахаагап ажәытәи аҿатәи. Ҳазқәымшәацыз
ҳақәшәеит зҳәауа сахьрықәшаҳаҭқәоу иреиуоуп акы. Уажәы
аҟара атәым милаҭ ааны иқәнымхацызт аԥсуа дгьыл. Аха уигьы

552

иаанагом араҟа атәым милаҭ нхомызт, еснагь иҟаз аԥсуаа
ҳамацара ҳакәын ҳәа. Иашьагәыҭу ҳара ҳауп, аха шьарда
ӡәырҩы ааины ицахьеит. Ҳәоу заҵәык ала иаармарианы
ирҳәоит, ажәытәанӡа абырзенцәа ашьаҭа ркит ақалақь
Диоскуриа ҳәа. Инарҭбааны уазхәыцыр? Қалақьк ашьаҭа
зкыз шаҟаҩы ыҟадаз?! Иабаҟоу урҭ иахьа? Ацаҟьа иаахаз
ацәқәырԥа хьагәгәаны ишцо еиԥш, ахыбгалара иналахәаша
ицеит даргьы.
Уажәаҵкыс ҳҭагылазаашьа еицәазу еиӷьзу ажәафтәи
ашәышықәсазы османтәи аимпериа Аԥсны ианақәлаз?
Ҩ-дин­хаҵара дуӡӡақәак еиҿаҳаит. Аԥсуаа рқьырсиантә
дин­хаҵара зықьи ҩышә (!) шықәса реиҳа ахыҵуан. Усҟан
қыҭацыԥхьаӡа аныхабаақәа рызгылан. Ԥсышьацәгьа зауша
аӷба иӡыхнагеит даҽа динхаҵарак змаз. Урҭ амсылманцәа,
абольшевикцәа аменшевикцәа иаҳа ирычҳауан, ақьырсианцәа ахьынӡарычҳауаз аҵкыс. Даҽа динхаҵарак змоу
данушь – џьанаҭ узыԥшуп. Абри акәын рҭарчеи ианыз.
Аԥсуаа ҳҿы абольшевикцәа «рдинхаҵара» ааиижьҭеи
шәышықәсагьы мҵыц. Иаҳзаанагаз ацәгьарақәа ҳхаҭақәа
шаҳаҭс ҳрымоуп. Зегьакоуп абольшевикцәа рпартиа азыҳәан акы уҳәар, раҳәа ццышәқәа ҭԥааны, абольшевизм
зхылҵыз аурысцәа раҵкысгьы иеицәаха иаауҿагылоит
аԥсуаақәак. Амчра рнапаҿы иҟазар, иахьаҵәҟьа иузныҟәоит
аинквизиторцәа реиԥш. Уажәшьҭа ҳазхәыцып, зықьи фышә
шықәса динхаҵарак змаз амилаҭ зынӡаск даҽа динхаҵа­рак
анырзааи ишыҟалаз, изҭашәаз.
Ҳазцарызеи ихароу ажәафтәи ашәышықәсахь. Ишԥары­хьи азеижәтәи ашәышықәсазы. Еиҭах еиҿаҳаит ҩ-динхаҵ­
арак. Османтәи аимпериа аҿагылара, аурыс империализм
ампы­ҵыҵразы ақәԥара... Аҵла иалыҩрыз, амаҭ ицҳаит ҳәа,
адәа­хьтәи раӷацәа рзымхозшәа, аԥсуаа рыҩныҵҟа, дара-да­
ра еиҿагылеит. Рықәыӡбара мариоуп. Реилкаароуп иуадаҩу.
Абасҟак шықәса шцахьоугьы, иахьагьы иуадаҩуп иаҳа
ииашан ҳәа џьоукы налкааны аҳәара: амсылманра иадгылаз
ракәу, мамзаргьы ажәытәтәи ҳдинхаҵара ҳаздырхынҳәит,
насгьы уажәшьҭарнахыс ҳаздылауа аҳәынҭқарра динхаҵарас
иамоу шьҭаҳхыр еиӷьуп зхәаз ракәу.

553

Убасҟан Аԥсны еимаркит, ишысҳәаз еиԥш, аимпериақәа
ҩба. Амшын иӡхыҵыз османтәи аимпериеи ашьхақәа рынхыҵынтә иааз аурыс империеи.
Уажәгьы ҩыџьа еимактәыс ирымоуп ҳадгьыл гәаҟ. Аҭыр­
қәа ҳимпыҵихит аурыс. Уажәы аурыс ҳимпыҵхны ақырҭуа
ҳаигарц даҿуп. Амаҵуҩы имаҵуҩы ҳәа, ақырҭуа иара ихаҭа
аурыс дидуп, инапы даныԥшылоит, арахь ҳара иара ҳидзар
иҭахуп. Стәар уан дысшьуеит, сгылар уаб дысшьуеит, иуҭаху
алх ҳәа зарҳәаз ҳаиҩызахеит. Ари аҩыза алаԥшра ауаҩы
идҵара – ламысдароуп. Ауаҩы иҭахуп иангьы димазарц,
иабгьы дигымхарц. Ҳара иаҳҭахым аимпериа хәыҷгьы,
аимпериа дугьы. Ҳаԥсадгьыли ҳареи ҳаиқәиҭны ҳаҟазар
ҳҭахуп. Аха аџьунглиақәа рзакәан аҳра ахьауа ҳаԥс­ҭазаа­
раҿы, руак ҳҽадҳамҵар ԥсыхәа аныҟамла, аԥсуаа иалырхит
Урыстәыла. Ламысла иаҳҳәозар, аурысцәеи ҳареи ҳаҵкыс,
зегьрыла иаҳа ҳаизааигәоуп ақырҭқәеи ҳареи. Аха Урыстәы­
ла ҳадзар зегьрыла иаҳзеиӷьуп. Урҭ реиқәыԥхьаӡара иаԥ­сам,
аха акы заҵәык, иаҳҳәап, хаҭала сара реиҳа сгәы ԥызжәауа
– адунеи ршазар аахыс аԥсуа дгьыл аҿы ақырҭуа­гьы аԥ­
суагьы еицынхон рҳәеит. Ус рҳәеит реиҳа ламыс ры­моуп
ҳәа иршьауа аҵарауаа. Аха егьырҭ уаҟагьы иаанымгылеит.
Аԥсуаа ақырҭуа дгьыл иқәынхоит рҳәеит. Ас уазҳәо ауаҩы
ухы злаидукыларызеи!
Ҩыџьа анеибарԥсуа – хыдароуп. Аӡәгьы дҟәышымхеит.
Аха ҩынтәны дҟәышымхеит мчыла иеиҳау, иара иаҵкыс
мчы­­ла иеиҵоу даниабашьуа. Ԥшьмиллионк рҟынӡа иҟоу
ақырҭ­қәа, иааҟәымҵӡакәа аԥсуаа иддырбалар рҭахуп мчыла
ишеиҳау. Уиаҟара дыӷәӷәазар ақырҭуа, диабашьны ди­ԥырҵрауазеи аурыс. Уаҟа ишьапы арсны дқьақьоит.
Дырмит ду, «Ҩыџьа зцомызт, аӡәк дрыхьӡомызт»
ҳәа ажәеинраала аниҩуаз, зыӡбахә имаз Урыстәылеи,
Қырҭтәы­л еи, Аԥсни ракәӡамишь? Урҭ аҩыџьа зцом, ҳара
ҳрыхьӡом.
Ақырҭуа ииҭахқәоу убасҟак ирацәоуп, уизхәыцыр, аччара
уакуеит. Иара иитәым Аԥсны, иара итәушәа ҳәаны, аурысгьы
мчыла ицәганы аԥсуагьы, ишиҭахым, дахьцо дигарц дашь­
ҭоуп. Изымыхьчо иҳәаақәа, дыздыҵуа аурыс ихьчалароуп.

554

Уаҟагьы даанымгылеит. Акриҿеиҵалароуп аурыс. Абасҟак
уи дзаԥсахаз, иара ида аӡәгьы издыруам. Мгәала узхьыԥшу,
иуҭахы иуҭахым, хшыҩлагьы уихьыԥшыр акәхоит.
Ирҳәоит, аԥсуаа аӡәы иҿаԥхьа рхы ладырҟәуам, аҭырқәа
дара иҿагылан, аурыс империализм иабашьит, иахьа ақырҭ­
уа иҿагылоуп ҳәа. Ҵаҵӷәыс иамоузеи ахақәиҭра, ахьыԥшым­
ра, ажәакала, ихала дыҟазар ахьиҭаху? Абӷа изҭауа ируакуп,
ихала ихы ныҟәигартә дахьыҟоу. Ақьаԥҭа иаххалаз аԥса­са
ақәыџьмақәа рыжәлар еиԥш, амҳаџьырра ианҭанарцәы,
милаҭс иҟаз зегьы ааины изықәҳаз Аԥсны гәаҟ, иахьа
иаақәынхои иареи еиқәиҭзар, аҵеи гәакьа, аԥаԥса ҳәа неилых ҟамҵаӡакәа, рызегьы ныҟәнагагәышьон, аха усеиԥш
азин азҭода. Ажәытәан ажьыӡа аныршәоз еиԥш, ашәахтә
рзашьҭлароуп Қырҭтәылеи Урыстәылеи.
Ирҳәоит, аԥсуаа аашьаҩцәоуп ҳәа. Ҳхаҭақәагьы ҳхазы
иаҳҳәоит. Аурысцәагьы рхазы ирҳәоит: «Мы ленивы и не
лиюбопытны» – ҳәа. Уи уаҩы дзыргәааша акы акәым. Ухала
ухы акритика азура – адоуҳатә гәабзиара иамааноуп. Аха
ҳахәаԥшып даҽакалагьы. Амцхә ихы аџьабаа заимырбауаз,
инапсыргәыҵақәа еиҟәыжәжәа ицо аџьабаа тәыс ихы заим­
ҭоз аԥсуа? Дырқьынцыцны дааӡон идгьыл. Иаргьы амал иԥсы
азыцәгьамызт. Аҽеилаҳәара, аҽырбара, ахьӡ-аԥша ракәын
дзышьҭаз.
Ҳазыхынҳәып аҳәаҭыхла иҳажәлаз Қырҭтәыла. Аҽы
иазы­миааиз, акәадыр дасуан ҳәа, аурысцәа рҿаԥхьа ршьам­
хы арсны, аҟамчы кны ҳара иаҳхагылар рҭахуп. Ақырҭуа
националист уанизхәыцлак, ухаҿы иааиуеит абасеиԥш
асахьа. Иҽырзажәны, исеиӷьу уаҩ дыҟам ҳәа аанаго дгылоуп.
«Сақарҭвело! Ҭависуԥлеба!» – ҳәа дыҳәҳәоит. «Шәҳамбан
аурысцәа, аоккупантцәа!» – ҳәа нациҵоит. Изнапык ҭаҷкәым­
ны ираҵәоуп. Ахаҳә икуп. Ишьҭахьҟа иавакуп. Уа­жәымзар
уажәы дықшоит угәахәуеит. Егьи инапы иаԥхьаҟа ирыххоуп.
Инацәкьарақәа рхаха, иргәаҩоуп инапсыргәыҵа. Иаабац
аҳәыркьиҩы. Генацвалеи, аурыс, амла сумшьын, ҿаҵақәак
нанҵа снапы иҳәоит. Аԥсуа ишҟа дынхьаҳәны инациҵоит:
«Аурыс сиԥырҵуеит. Хазы сцоит. Усыцаала. Хаала усыцымцар,
мчыла узгоит». Аԥсуагьы узыхәо иакәӡам. Джьаны дугарц

555

уалагар, дузжьаӡом. Алаф налаҵаны, духыччауа: «Ибзиоуп,
ҳаиццап, хазы ҳҟалап. Дабащҭаху аурыс. Аха, ишсоуҳәара,
ҳзыхьчода ҳҩыџьегьы? Уара уакәӡамыз аџьам­цәа срымпы­
ҵумхыр сықәӡаауеит ҳәа аурыс иҳәауаз? Иб­зиоуп, аӡәгьы
дҳақәымлааит, аха акраҳҿазҵода? Уара акгьы умам. Сара
исымоу, ҳҩыџьегьы иҳазхом. Насгьы сара сшыҟоу умбои,
адунеи саныӡаарц сылахь ианызар, ӡытҟәа хәыҷык сҭаԥ­
сыр аҵкыс, ианамуӡах, амшын сагар иаҳа ихьӡуп ҳәа исыԥ­
хьаӡоит», – иҳәоит. Абзыԥқәа рҳәашьа, нҵәаԥшықьк иоуп.
Абыргцәа ирҳәамҭаны исаҳахьеит, ауаҩы шықәсыкахьтә
знык, мышкы деилагоуп ҳәа. Мышкы ихшыҩ иара итәымзаап.
Уи наукала иахьынӡаиашоу сыздыруам, аха убри атеориа
ажәларқәа рышҟа иноугар, уамашәа иџьоушьаша ахшыҩзца­
ра уазкылсуеит. Ажәларқәа, амилаҭ дуқәа, ацивилизациагьы
зегьрыла излысхьоу, иаалырҟьаны, реиҳа иреицәоу рҵеицәа, реиҳа абӷаларҭахь иназгаша ирҳәарызеишь ҳәа рҿы
иҭаԥшуа, амхылдыз иакызшәа, иахьаарҭаху иргауа, иаарҭаху
рыларыгӡауа, инцәаха инархадыргылоит. Ишԥеилкаатәу
абри еиԥш! Аурысцәа, Бунин дықәцаны, рҳәынҭқарра
даха­дыргылеит Сталин. Анемеццәа Еинштеин рҳәынҭқарра далцаны, Гитлер ҳәынҭқарс дҟарҵеит. Ишԥарзуҳәари
Муссолини Франкои зхазыргылаз Дантеии Сервантеси
рыжәларқәа?!
Аӡы иаго, ҳәҳәабжьы иаҳауам иҳәеит. Ҿырԥштәы заҵәык.
1871 шықәсазы Достоевски ижәлар ргәы рҽаниҵеит, афа­
натикцәа – ареволиуционерцәа ирҳәауа шәацныҟәар, Урыс­­
тәыла шә-миллионк рҟынӡа ауаа ҭахоит ҳәа. Агазеҭ «Аргу­
менты и факты» (№13, 1990) излаҳәо ала, ашә­­ҟәыҩҩы
ииҳәаз иашахарц азыҳәан, жәа-миллионк азым­хеит. Иҳәатәы
иазхәыц акәым, иара, Достоевски ихаҭа ихьӡ аҳәараҵәҟьа
иаҟәырхит.
Даҽа ажәаԥҟак нацаҳҵап. Ашьа ицаша ада иалагылом.
Ҳаҟәыҵып зеилкаара ҳалымшауа. Ҳазлацәажәоз ҳазыхынҳәып.
Абыржәы аҟара аԥсуаа ҳҭагылазаашьа уадаҩны, абыр­
жәы аҟара аԥсреи абзареи ҳрыбжьагыланы ҳҟамлац ҳәа
игәкажьгоу ажәақәа ҳәауа, згәы иҭасуа сразҵаарц сҭахуп.

556

Ҳаҟәыҵып, иаҳгәалаҳаршәарым азқьышықәсақәеи ашәы­
шықәсақәеи зхыҵуа аҭоурыхтә фақтқәа, иаҳҳәарым
ақырҭуа меншевикцәа уажәы аҵкысгьы еицәаха Аԥсны иана­қә­лаз,
иахаану шыҟоугьы, иаҳгәалаҳаршәарым аибашьра ашь­
ҭахь, абырзенцәеи аҭырқәцәеи анхырцоз, аԥсуаагьы ҳахга­
разы адәӷбақәа ааганы ишдыргылахьаз, уаха-уаҵәы ҳәа
ишыԥшыз. Иаҳгәалаҳаршәап аԥсуаа рықәгылара заҵәык
– 1967 шықәса. Иашоуп, Анцәа иоума, ажәлар рҟәыӷароума
изыбзоуразаалак ԥсҭбара ҟамлакәа еилгеит усҟан. Шәа­­
қьымцала еиламлеит. Аха аԥсуаа милаҭс аԥсреи абза­­реи ир­
хы­қәгылан убасҟан. Абџьарла шәаҳшьуеит ҳәа игы­ла­­мызт
усҟан ақырҭуа шовинистцәа, аха урҭ рус ҟарҵарц иаҿын
даҽакала. Аԥсуа жәлар мықәԥазҭгьы, егьагӡамызт, иӡбаны
иалгахьан, иаԥырырхуан автономтә республика. Ианбыкәу
ами­лаҭ иаҳа ашәарҭа ианҭагылауа, шәақьымцала ирыжәларц
ианаҿу акәу, цәала-жьыла уеиқәырханы, милаҭк аҳасабала
адунеи уаныӡаауа ианыҟарҵауа акәу? Иашоуп, дегьзеиӷьым
ахацәа ҭахеит. Уи гәырҩа дууп. Аха иаҳхаҳмыршҭып аԥсуаа
ҳмилаҭтә ҟазшьа хада – хьӡы игарцоуп ахаҵа дзиуа. Иашоуп,
аӡәымкәа-ҩыџьамкәа ирхарамкәа абахҭа иҭакуп. Урҭ агәыла
икәытҵара иҭамлеит. Ацәгьоура иақәрымкит. Ахақәиҭраз,
аиашаз ишықәԥоз итҟәаны иргаз роуп. Аԥсуараз, аиашазы
ақәԥараҿы иакәым иақәшәаз, агәаҟра иҭадыргылаз – аа,
убарҭ роуп изызктәу апублицистцәа ражәа. Ажәлар ирды­
руазааит, дара рус дахырҟьаны, маҷӡак иадамхаргьы, зшьапы
кыдҟьахьоу. Абри анысҳәа, иаасгәалашәеит фақтк. Убасҟан,
1967 шықәсазы, ажәлар рықәгылара ақтивла сахьалахәыз азы,
абри ауаҩ дудыруама ҳәа иазҵааит Ҷыжә ҳәа Агрбак. «Ааи,
ибзиаӡаны дыздыруеит», – иҳәеит, усҟак сшизымдыруазгьы.
– «Дыздыр акәым, ҳа­гьеи­­­уа­­цәоуп». – «Дышԥоудыруеи?».
«Зегьрыла дарԥыс бзи­оуп, аиаша да­­зықәԥоит», – иҳәеит.
«Уара уидгылома?» – «Иаҭаххо­зар, схы иқәысҵоит», – иҳәеит.
«Ус акәзар, ара уаа­леи», – рҳәеит, днаганы абахҭа дынҭаркит.
Мчыбжьык дҭакны дры­­ман. Цәгьамзар бзиа уаҩ дахыччом
ҳәа, араҟа узыр­ччаша, Агрба дҭазкыз аорганаа дзыхҭаркыз
исазҵааит абри ауаҩ дудыруама ҳәа. Сара дысхырҟьаны
дышҭаку абаздыруаз. «Анцәа дшаҳаҭуп, дсыздыргәышьом»,

557

– сҳәеит. Егьиашаҵәҟьаны, дсыздыруамызт. Исгәалазыршәаз,
уамак аҵанамкуашәа иҟоу абри афақт хәыҷы инаркны, абџьар
кны, Аԥсны иақәлоз агрессорцәа аанызкылоз рҟынӡа рыхьӡ
амырӡра, аҭоурых азныжьра, иаҳа еиӷьзар ҟалап ҳақәӡаа­уеит
ҳәа, иҳацәтәыму ажәақәа рҳәара аҵкыс.
Еиҭасҳәахуеит, гаӡа дыччаҩуп рҳәеит. Аха ҳазнымиацыз
акы ҳанианы, иаҳзыҟамлацыз ҳзыҟаланы, ҳгәахы ашәы
ашәаҳҵартә, ҳаԥхьаҟа анаԥшра иаҳзаԥсамхо еиԥшҵәҟьа
аҭа­­­гылазаашьа ҳаманы сара избом. Иҳахьыз уиоуп, амилаҭ
дуқәа ҳаамҭазы еидарак рықәҳауазар, ҳарҭ, амилаҭ маҷқәа,
уб­ри аидара ҩынтәны ихьанҭаханы иҳақәҳауеит. Сталинизм
амилаҭ дуқәагьы ашьаарҵәыра иланаргылеит. Милаҭ маҷқәак
зынӡаск иахыргеит. Аԥсуаа ҳҿы сталинизми бериевшьчинеи
инарыцлеит ақырҭуа шовинизм. Иахьа уажә­гьы убри еиԥшшәа
даҽакы ҟалеит. Аргамаду аилаҳара иаҿу системак. Имыбгар­
гьы ԥсыхәа амаӡам. Шьаарҵәырала иаагаз, шьаарҵәырала
ицароуп. Инеизакны ҳҳәынҭқарра зегьы аҿы аҭагылазаашьа
даараӡа иуадаҩуп. Сгәанала, даҽа ԥыҭраамҭак, иаҳагьы
еицәахо ицалоит. Уажәы акаҳара иалагаз алартҟақәеи ахаҳәҵәаҳәқәеи роуп. Ҳазхиазароуп ауасхырқәа бганы ианлеиуа.
Убри, асовет жәлар зегьы зҭагылоу ауадаҩра, ахьаа, аџьабаа
ду, аԥсуаа инаҳзацлеит даҽакгьы. Ақырҭуа национализм. Ари
зегьы шьҭаҳхыртә ҳара амч ҳазҭада зҳәауа, иаҭаскырц сҭахуп.
Ҭакәажәык ацуҭа зегьы лхьаан, лара уаҩы дигәалашәомызт
ҳәа, саргьы сахьгәаҟуа, аҭакқәа срышьҭоуп. Исылазҵозеи
агәышьҭыхра?
Сара даараӡа агәра згоит, сақәгәыӷәуеит аиҭакра апро­
цесс. Ҳҳәынҭқарра анылеит ацивилизациатә мҩа. Агәра
згоит, апа­р­тиа акәымкәа, азакәан хадара ауа, амч зегьы
аманы ишыҟалауа. Партиа заҵәык акәымкәа, ирацәаны
апартиақәа рыҟалара – ахақәиҭра иазҳәоуп. Ҳҳәынҭқарра
аҵыҵра иаҿуп абольшевикцәа мчыла ирыдыргалаз, мчыла
рыхәда иқәырҵаз ауӷә.
Аԥсны аиҳабыра, қарҭаа ирмазҵаакәа, ӡкаҭәараҵәҟьа
ианымцоз аамҭа, ԥхыӡк иаҩызахоит иаарласны. Ианыҟала
ҟамлашьа змам – аекономикатә хьыԥшымра, иҟаланы
иалгеит ҳәа иԥхьаӡа аполитикатә хьыԥшымрагьы. Еила­

558

хәаа­хәҭрала аизыҟазаашьа, иҳазгәамҭаӡакәоуп амилаҭқәа
реизы­ҟазаашьа шаӡбуа. Иааҳгап ҿырԥштәык. Аурысцәа
оккупантцәоуп, шәықәҵны шәца ҳәа егьа дыҳәҳәаргьы ақыр­
ҭуа националист, акгьы дацәшәомызт, избанзар, СССР Агос­
план аҿы дынкылсыр, ма аурыс (ҩыжәҩык) мамзаргьы ау­
риак днаиацәажәар, шаҟа рҭаху афатә-ажәтә аплан ина­ирбон.
Уажәы аурыс игәы нурхар, асессиаҿы дҩагыланы, аҩызцәа, акырзырҿаҳҵозеи ҳара абас иаҳзыҟоу аниҳәалак, ма
ақырҭуа националист ишьамхы арсны аминауаҭра шьҭеиҵар
акәхоит, мамзаргьы иӷра ҭаҳаҳа аҩныҟа даагәарлоит. Араҟа
дахьааиуа, уара ҳухҟьаны амла ҳагеит ҳәа, иара итәқәа
ишьацәа данкны дныкнарҳар ауеит. Ҳазыхынҳәып Аԥсны.
Ҳарҭ, аԥсуаа ҳақәшаҳаҭымкәа акгьы азин аҟамҵара аамҭа
анааилак, (ус иҟамларгьы ԥсыхәа амаӡам) ргәы наҳмырхап,
ргәы нҳархар, ҳхаҭақәа иаҳзеицәоуп ҳәа иҳахәамԥшыр
ҟалаӡом.
Абыржәы аҟара аԥсуаа еидгыланы сара сахаанымхац,
иашоуп, уажәгьы иҟоуп амаҵуреимакра, аха уи ауаатәыҩса
ыҟанаҵ ирыцрымӡаауа чымазароуп. Егьирахь, иаҳҳәап, ақыр­
ҭуа национализм азҵаараҿы, ҳазлахаанымхаӡаз ала
аԥсуаа еидгылеит. Ааигәанӡа, шықәсқәак уажәаԥхьа, ақырҭуа
националистцәа, ақырҭуа меншевикцәа уҳәар, раԥхьаӡа
ӷацәас ушьҭырхуан аԥсуаақәак.
Даҽакгьы. Абыржәаҟара Аԥсны анҭыҵ аԥсуаа аҭынхацәа
ҳаманы ҳҟамлаӡац. Иаҳа-иаҳа рыԥсадгьылахь рҿы дырҳәуеит, аиҭанеиааира ҳабжьалоит аҳәаанхыҵ иҟоу аԥсуааи
ҳареи. Зегьыҵәҟьа сыздыруам, аха мышкызны ирацәаҩӡаны
ишыхынҳәуа агәра згоит.
Инацаҳҵап. Ҳҿахәы зҳәауа, ҳиаша зыхьчауа ҳәа ԥаса
иҳа­маз напык анацәақәа рыла иуԥхьаӡозҭгьы, уажәы
урҭ егьырацәаҩуп, дырралагьы акырӡа иҳаракуп. Исгәа­
ласыр­шәоит фақтк. Зыӡбахә сымаз 1967 шықәсазы, аԥсуаа
рықәгылара ашьҭахь, гәыԥҩык Москваҟа ҳрышьҭит. Еицыз
санрызхәыц, сгәы каҳаит. Дасу изанааҭ аҿы иԥхьагылаз
уаан. Аха агәра сзымгеит ҳара дҳалоуп ҳәа аӡәы заҵәык
идамхаргьы Аԥсны аконституциа, азакәан аанкыланы
иаԥхьахьоу, адырра акәым, баша иаԥхьахьоу. Избанзар,

559

уи ҳара аӡәгьы иаҳусмызт. Иахьа ҳара аконституциеи аза­
кәанқәеи рыԥхьара акәым, иахьырчаԥо ҳажәа алаҳҵоит.
Ҳҳәынҭқарра ду аҩныҵҟа акәым, адунеи зегьы ираҳартә
ажәагьы ҳауеит, изҳәогьы ҳамоуп.
Иқәҳаргылап азҵаара хада. Иалахьынҵахозеи Аԥсны,
ирла­хьынҵахозеи аԥсуаа, ақырҭқәа СССР иалҵыр? Жәаҳәарада, аԥсуаа ҳажәагьы акыр аҵанакуеит, аха изыӡбыҵәҟьо даҽа џьоукы роуп. Уи аӡбуеит Кремль, уи рыӡбуеит
аурысцәа. Урыстәыла аҵкыс иааины, урҭ ҟәыбаса иқәҵаны,
Аԥсны рцәыргар ақырҭқәа, ҳәарада, иахьцо ҳаргьы ҳаргоит.
Егьирахь, Аԥсны иашьагәыҭу иаҳҭахымкәа, усҭахым ҳәа
иԥырҵуа, уахьцо абри ҳамҭас иумаз ҳәа, Аԥсны ақырҭуа
ииҭауа, зхы зтәу, ажәоуп ҳәа аҳәара мацарагьы ихы иа­
ҭәаи­­шьом. Иаҳҳәап, иҟалеит убасеиԥш. Қырҭтәыла хазы
ицеит. Ақырҭқәа араҟа ирацәаҩны иқәынхон ҳәа Аԥсын­
гьы уахь ирырҭеит. Иҳаԥсыхәозеи убасҟан? Аурыс, ҳара­
зра изеилымкаакәа, мап ҳцәикыр, чарҳәара ҳзиур, даҳ­
гәалаҳаршәап уаанӡа ҳаздыз – аҭырқәа. Урыстәыла
ҳа­дуижьҭеи ҩышә шықәсагьы мҵыц. Ҭырқәтәыла ҳадын
хышә шықәса. Аԥсны анҭыҵ СССР инхозар жәанызқьҩык,
Ҭырқәтәылан инхоит шәкыла нызқьҩык. Динхаҵаралагьы
ԥыҭҩык ҳқьырсианцәазаргьы, акы, аԥсуаа дунеихаангьы
адинхаҵара азы ифанатикцәамызт, уи динхаҵарас имаз
иаԥсуара акәын, ҩбагьы, аԥсуаа амсылманцәа рацәаҩуп.
Ҳажәлар реиҳараҩык уара уҿы инхоит, ари адгьыл анкьагьы
уара иудын, уажәгьы ҳудкыл ҳәа аҭырқәа иаҳамҳәар амуазар
акәхап. Усҟан ақырҭуа националистцәа Урыстәыла ршәаны,
ириааины Аԥсны шырцәыргаз еиԥш, иршәаны, ириааины
аҭырқәцәагьы ирцәыргозар акәхап. Ушыччо укьатеиах ԥҵәап.
Еиҿырԥшракгьы угәалашәап. Аҵла шаҟа идуу, мамзаргьы
шаҟа ихәыҷу ала акәӡам аԥашәқәа ирынкны аҵхра цәгьоу
имариоу шеилыркаауа. Ҵла жәлакгьы убап, шҭа дук аҟара
аҵанакуа, аха аԥашәқәа усҟак иҵауламкәа адгьыл иаланы.
Иҟоуп ҵла жәлақәак, дара рхаҭақәа роура, адәахьы шаҟа
иубо аҵкыс иеиҳаны зԥашәқәа адгьыл иалоу. Убри ҳаҩызоуп
ҳара, аԥсуаа. Ҳхаҭақәа ҳрацәаҩымкәа, ҳԥашәқәа, ҳҵасқәа
убасҟак иҵауланы ҳадгьыл иалоуп, даҽа милаҭк ирхьыԥшу,

560

даҽа џьоукы рнапы ианыԥшылауа ақырҭқәа ракәым, уахиҽни амра ҭамшәакәа аҟынӡа зҳәаақәа ҭбааз аимпериақәа
ҳақәлахьеит, аха ҳдац-ԥашә ыҟамкәа ҳадгьыл ҳарзаным­хит.
Сақәшаҳаҭуп, зегьреиҳа ашәарҭа иҭагылоит ажәлар ианыхуаадахалак. Аԥсуаа абыржәы даараӡа ҳахуаадоуп. Аха са­ра сзықәгәыӷуа исымоуп акы – ажәлар рҟәыӷара.
Аҵыхәтәанӡа, нас убри ала ихсыркәшоит. Исцәыӡхьаз
сашьцәақәаки сареи ҳаибаԥшаазшәоуп сара сшеигәырӷьауа
Нхыҵ Кавказааи ҳареи ҳаизааигәахара. Анкьа-анкьаӡа зны
ҳара ԥашәк иахылҵыз ҳауп. Дац-ԥашәк иахылҵызи ҳареи
ашьхақәа ҳабжьанаргылеит ҳлахьынҵа, изаҟаразаалак џьара
акала зԥашәқәа еидымызи ҳареи ӡиаск хәыҷык ҳауит ҳәаас.
Ишырҳәо еиԥш, зегьы лахьынҵоуп. Нхыҵ, ҳашьцәеи ҳареи
ҳаизааигәахара ахьыӷәӷәахаз, апартократиа аԥсыҽхара
иабзоураны исыԥхьаӡоит. Урҭ ишыркыц аӷәрақәа, ҳхы ахьдырхац, ҳанзырхо рышҟа акәымкәа, ҳхырҵәара иашьҭоу
рышҟа ҳрыма амҩа иқәзаарын. Иахьагьы изларылшо ала
уиоуп изҿу, аиҭакра иабзоураны, ирылшо иаҳа имаҷхеит
акәым­зар. Ишысҳәаз еиԥш, Нхыҵааи ҳареи ҳаешьара
ажәытәтәи атрадициақәа рышҟа архынҳәра еиҟәыргахьаз
аешьцәа реибаԥшаара иаҩызоуп. Исҳәап зеиӷьашьарақәакгьы иааркьаҿӡаны. Ҳаиҩызара, ҳаешьара ҳаналацәажәауа
ҳажәа акырӡа иарԥшӡауеит, иаҳа амч анаҭауеит, ари аҩыза
аиҩызара аешьара уажәы иадгылаз абиԥара ҳҟнытә иалагошәа акәымкәа иҳәалазар ишыҟаҵәҟьоу. Аԥсуаа ҳдоуҳатә
баҟақәа – ҳҿаԥыцтә рҿиамҭақәа уаҩы игәалаиршәар, Нхыҵ
ҳашьцәа рзыҳәан ажәа ԥшӡала иҭәуп. Ҳҵарауаа урҭ рзы­ҳәан
ирыҩхьоу рацәоуп. Ҳаешьара аҭарчеи (абираҟ) аҟны хьтәы
нбанла ианҵатәӡами Дырмит ду иажәақәа:
Сара бызшәала сырзааигәоуп, срашьоуп
Аедыгьқәа, ачерқьезқәа уҳәа.

Даҽа зеиӷьашьарак. Иахьынӡазбо ала, иҟаҵатәу ахьырацәоу аҟнытә ҷыдала џьоукы азалхны, Нхыҵ Кавказааи

561

ҳареи ҳаизыҟазаашьаз аусура иазкызар еиӷьуп. Ҳәарада,
жәлар рфорум ахылаԥшрала, аха рхалагьы аусқәа рыӡбуа.
Ари зысҳәауа убри ауп, Нхыҵ ҳашьцәеи ҳареи иаҳзеиԥшыз
амитинг ду Аҟәа ианымҩаԥысуаз, Жәлар рфорум анапхгаҩцәа
руаӡәк даараӡа ииашамыз апозициа ааникылеит. Уи алахәра
зыхәҭаӡамыз џьоукы наҳамԥхьар ҟалом, ажәагьы раҳҭароуп
ҳәа дықәгылеит. Аус ду иаҿыз дырԥырхагамзар дырмыхәеит.
Урҭ афақтқәа иҵегьы ыҟоуп. Аринахысгьы иҟалалар ауеит.
Убри аҟынтә, еиҭасҳәахуеит, зхала иҟоу акы акәны, аха жәлар
рфорум апрезидиум, мамзаргьы аправление аҿаԥхьа русура
атәы аҳәара рыдны, хазы гәыԥк еиҿкаазар, еиӷьымхаришь?
Ихсыркәшоит. Абзамыҟә изы есқьынгьы мшаԥуп, иҳәеит.
Кашырроуп, еинҟьаны ҳкәашалап сымҳәеит. Угәы казыжьша рацәоуп. «Жестоки век» ҳәа Пушкин иззиҳәаз азежәтәи
ашәышықәсеи ҳара ҳаамҭеи еиҿурԥшыр, амаалықьи аџь­ныши еидукылар иаҩызоуп. Убла иабауа, улымҳа иаҳауа, угәы
казыжьша ахыцәхәыц ыҟоуп. Аха иаҳагьы еиҳауп агәыӷра
узҭаша.
Игәкажьгоу ажәақәа зҳәауеи, илаӷырӡырқәақәо мыткәмаҳәаҩцәақәаки иргәаласыршәарц сҭахуп милаҭс изеиуоу.
Ҳара иаҳтәым уи.
Акаамеҭ ҟалоит анырҳәа, ахәац аблақәа ҭнахит иҳәеит.
Ажәаԥҟа ҩ-ҵакык амоуп. Ахәац иаҭахымызт аблақәа рыла
иабар иҟалауа акаамеҭ. Сыблақәа убри рбар аҵкыс, иҭаӡамзар еиӷьуп аҳәеит. Уи азы ҳаҭыр ақәырҵеит. Аха лафкгьы
нацырҵеит. Баша ублақәа ҭухит, уара угәы ишаанагаз еиԥш
акаамеҭ ҟамлаӡеит, рҳәеит...
Иашоуп, аҭоурых аҿы ирацәоуп аҿырԥштәқәа ажәларқәа
анықәӡаахьоу. Аха аԥсуаа ҳҭагылазаашьа, нас ҳазну ашәы­
шықәса убас иҟоуп, ҳақәӡаауазар, ажәлар дуӡӡақәеи ҳареи
ҳаицықәӡаауеит, ҳанхозаргьы, ҳаицынхоит. Аԥсуаа алкааны
рханы икнаҳаӡам Дамокл иаҳәа-ццышә. Уи арахәыц иаркны
рханы икнаҳауп ҳапланета иқәынхо зегьы. Уеигәырӷьартә
иҟоуп уи милаҭеилых ахьазымдыруа. Убасгьы сгәы иаа­
ҭашәалоит, издыруада ақырҭқәеи ҳареи ҳаизыҟазаашьа
азхәыц­ра сыхшыҩ ахьагало иаҳагьы исзеиӷьзар, убри аҟнытә ахы иақәиҭны, егьирахь адунеи зеиԥшроуи, ҳазну

562

закә аамҭоуи рызхәыцра уалагар, иаҳагьы угәы ахшәоит
адунеи.
Сара реиҳа сгәы анкаҳауа, иаасгәалашәоит Миха Лакрба
иажәеинраала ацәаҳәақәа:
Уԥшишь! Иубома, амра гылоит!
Уажәнатә ицәыҵыҷҷоит иара...
1990

АХҚӘА

Ар о ман
Ахаҳә зыршәуа .......................................................................7
Ап о вест
Асыԥсеи аӡиаси...................................................................267
Ад р ама
Ес-ииуа ирыциуа................................................................ 362
Ап убли ц и сти к а
Адрама «Ес-ииуа ирыциуа» азыҳәан ажәақәак..... 432
Еиԥылалароуп ҩ-иашак.................................................. 445
Асас иблала......................................................................... 471
564

Ахьа-ҵлақәа шәҭуанаҵы................................................. 483
Ашәҟәыҩҩи аԥхьаҩи....................................................... 489
Иааугозеи?........................................................................... 493
Алитература зда ԥсҭазаара амам................................ 495
Аԥҭақәа рахь шьапыла.................................................... 499
Ачара злаԥшӡоу...................................................................507
Агәырҩа ԥшӡеи агәырҕьара еиқәаҵәеи................... 512
Амшын, аҭоурых, аԥеиԥш .............................................. 518
Агәыла имца аԥхарра...................................................... 524
Анҵәамҭа иалагамҭоумашь?.......................................... 528
Агәамч ахыҵхырҭа.............................................................547

Џьума Басариан-иԥа Аҳәба
ИҨЫМҬАҚӘА РЕИЗГА ХӘ -ТОМКНЫ
Аҩбатәи атом
Ароман
Аповест
Адрама
Апублицистика
Джума Виссарионович Ахуба
СОБРАНИЕ СОЧИНЕНИЙ В ПЯТИ ТОМАХ
Том второй
Роман
Повесть
Драма
Публицистика
На абхазском языке

Аредақтор Гәында Аӡынба
Атехредақтор Клавдиа Анфимова
Компиутерла еиқәлыршәеит Асҭанда Аџьынџьыл

Аформат 84х108 1/32. Атираж 300.
Иҟаҵә. акь. бҕь. 17,75. Инықә. акь. бҕь 29,82.
Аҿаҵаҧҟа №

Отпечатано в ООО «Флер-1»
350058, г. Краснодар, ул. Уральская, 98/2


