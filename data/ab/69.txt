
Мыми Мыми еибаршәеит,
Еибаршәан, наҟ-ааҟ ицеит.
Избан акәзар,
Рыҿқәа ӡәӡәамызт,
Избан акәзар,
Рыхқәа ҳәамызт.
Еибаркымызт рҳәынҵәрақәа,
Арма-ӷьырман ршьаҵақәа.
Рџьыба хьызжәоз
Ҳаса-масан,
Ирхьыкәкәозгьы
Амбатә – ҩазан.
Мыми Мыми, шәмаашьалан,
Уаҳа шәеибамыршәалан!
Ҵис иакит аҳәынаԥ,
Иагьмаҷым, иагьмыцхәым
Ҳәынацы хазынак –
Уаҳа назҭахым.
Иафом, иазыԥшуеит,
Иоунажьуеит –
иакуеит,
Ихәмаруеит Ҵис абас,
Уазхәыц иагәазырԥхаз!
Ишыхәмаруаз – иацәцеит,
Ахәмаррагь аанҵәеит.
Абз ақьышә ахьшьуа,
Уахәаԥш Ҵис шыԥшуа!
Иԥшаауеит агәы
Ҵиба, Ҵис – ацгәы.
«Даҽазны ҳаиқәшәар –
Ҳазхара ҳаихәмарп».
Уи аҳәынаԥ уаҳа
Хәмарра шьҭа иаараҳа –
Ҵис иамыхьааит хыхь,
Ҵис иамыхьааит гәыхь!
Ашәишәиқәа зааӡахьада?
Рхы зшьышьхьада, изыжьжьахьада?
«Шәи-шәи-шәи» ҳәа ирыԥхьахьада?
Изыхьҵәыуо еилзыргахьада?
Ашәишәиқәа зааӡахьада?
Ахәац џьаџьа зыҟәшәахьада?
Иабылхьада, зжьы зцахьада?
Знапсыргәыҵахьтә ирфахьада?
Ашәишәиқәа заазахьада?
Ирхагыла изыхьчахьада?
Ашәа ирнаало зызҳәахьада?
Ахынь ирхало зыршәахьада?
Ашәишәиқәа зааӡахьада?
Ҽыргәаԥ шыҟарҵо збахьада?
«Аат-ҟәыл-ҟәыл!» ҳәа зарҳәахьада?
Убри ачча ианаркхьада?
Ашәишәиқәа зааӡахьада?
Адаӷь Таҟьа,
Аҳәынтаҟьа,
Бӷа цәиқәара,
Мгәаш ҵаҟьаҟьа,
Агәы рҿыцны,
Ахы рҿыцны,
Аԥаҩ иқәтәоуп,
Аӡы иҭыҵны.
Иахььҩҭыҵыз –
Ланарԥшыроуп,
Иахьнықәтәазгьы –
Шьац кашыньыроуп,
Абла иабо
Зегьы ссируп,
Ашәҭ иахыкәшо
Хьычԥаԥыруп.
Мшы лашароуп,
Мра каԥхароуп –
Аҽарбароуп,
Аҽарԥхароуп!
Изымуада
Ҭынч иаатәаргьы!
Изеицәада –
Иааҽырбаргьы!
Ҭынч итәааит –
Иагәаԥхазар,
Иҽырбааит –
Ҽырбатәхазар!
Ааԥынрами –
Шәакгьы аҳәааит
Измаҳацгьы –
Абжьы раҳааит!
Аха, ус –
Иахьынтәааз збада,
Изгәаԥхада?! –
Изҭаххада?!
Уа иаацәырҵын
Ԥсҭҳәа цәыжәжәарқәак
Иларышьҭит
Қәа цәыкәбарқәак.
Адаӷь аҟьа,
Аҳәынтаҟьа,
Бӷа цәиқәара,
Мгәаш ҵаҟьаҟьа,
Аҽабаҵәахра –
Ианхымкәа?
Иааҟәаҿҟәаҿит
Иаҭахымкәа:
«Иҟауҵзи
А шәаҳәашьас?
Иҟауҵзи
А ҽырбашьас?
Схыбра ааҟоу,
Сҳаргь ааҟоу,
Нхашьа сымамзаап
Ааҟа!»
Ибааӡар
Ацәымӷын даара –
Хыла
Иалаԥалт акәара.
Ҵаҟа иҟәыҟәаӡа
Иҵаатәалоуп...
Уаҳа ишԥоурыз
Уара утәала?!
Арҵу, арҵу
Хәыҷынӡара,
Илухуазеи
Абнара,
Уахьынкаԥо,
Уахьаакаԥо,
Ҳаскьын ӡаӡа
Уакәабо?
Сцоит аҩныҟа
Усыманы,
Уа уҟалоит
Уаԥшәыманы!..
Арҵу шьҭысхит
Сахьӡаны,
Нас исыма
Сааит аҩны.
Аҽарҭынчуам
Аҽарххоит,
Сара исырцәарц
Ашәа сҳәоит:
«Шьышь наани
Уанани,
Ахьтәы гара
Угарами,
Уцәа, сарҵу,
Сыхаара,
Нас, уара
Уанҿыхалак,
Ҳалаԥшып
Иушәуҵара,
Афатә –
Иарбан иуфара!..»
Арҵу шьҭасҵеит
Ахчаҿы,
Ацәа иҭалеит
Хәыҷ-хәыҷы.
Арҵу арцәеит
Сара сашәа,
Саргьы сарцәеит
Сара сашәа...
Са санҿыха
Шьыжьымҭан,
Арҵу гылан
Ицахьан.
Алаӷырӡ
Цәыкәбарқәа ҩба
Ахчы илаҭәан убра!
Ҵиҵу, ҵиҵу!
Дҿыхоу, дыцәоу?
Дҿыхазар – дычча!
Адгьыл ҿыхеит,
Ажәҩан ҿыхеит,
Арԥыс, дҿыха шьҭа!
Ҵиҵу, ҵиҵу!
Амра гылеит,
Амра ԥхеит, дыԥшы!..
Арԥыс дҿыхеит,
Арԥыс дгылеит,
Дгәырӷьо дцоит шьыжьы.
Ахәыҷ баҳчаҿ
Иаԥхьа инеихьоу
Ԥшыми ахәыҷқәа.
Арԥыс урҭ зегь
Аԥсшәа реиҳәоит:
«Шьы-жьы-бзиа-қәа!»
Ари – уан лзы ҿаҵак,
Ари – уаб изы ҿаҵак.
Уаҳәшьа лзыҳәангьы ҿаҵак,
Уашьа изыҳәангьы ҿаҵак.
Ҵис азыҳәан, Дамшә азыҳәан,
Арбаӷь икаҟаԥшь азыҳәан!..
Баша сушьҭамзар иахьак, –
Сара сзыҳәангьы ҿаҵак!
– Акы, ҩба, хԥа,
Ԥшьба, хәба, фба!
Шәааи, иҳаԥхьаӡап
Цис аԥаҵақәа!
– Миау, миау, ҷыф-ф!
Сара сԥаҵақәа
Шәара ԥхьаӡатәыс
Ишәызҭада, ахәыҷқәа?!
– Мгәа мацара –
Ӡара змам.
Хы зхагылоу –
Хшьҩ зызҭам!
Уҽузышьҭымхуа
Абысҟак,
Узырчызеи,
Аҟабақ?!
– Саашьаны
Сыштәаз џьарак,
Изымбакәа
Ицеит ԥхынрак.
Шьҭа
Исымдыргәышьои
Сзыхҟьаз:
Дҿаасҭахоит –
Иштәоу
Зызҳаз!
Лкасы шкәакәа
Ԥыруа илхоуп,
Лыҵкы шкәакәа
Лшәуп, дкахәхәоуп.
Леимаа шкәакәагь
Ус иԥшӡоуп.
Зегьы лзызӡахыз –
Са соуп.
Дыкҿагылоуп
Ҿымҭ акәакь,
«Ҭаца-мш!» лзырҳәоит
Дызбалакь.
Амра иеиԥшуп
Лхы-лҿы,
Сҭаца-сыкьанџьа,
Схәыҷы!
Дыблахкыгоуп,
Илыԥшнуп.
Лыԥсы ҭазҵо
Дизыԥшуп.
Уигьы даазымгои
Уажәы –
Иӡахны салгеит
Икәымжәы.
Ачыхә амоуп
Ихҭырԥа,
Быззыԥшыз иоуп –
Аԥсҳа иԥа!
Нхыҵ-аахыҵ
Дырхысны дааит,
Быӡбахә иарҳәахьан –
Биԥшааит.
Шьыгрын еимаа –
Шьацәхыртәы,
Каитан ӡара –
Ахьӡыркы!..
Сҭаца-сыкьанџьа
Длашоит,
Аха ҿылҭуам –
Дыԥхашьоит.
Амра анҩаҵхахоз
Шьыжьы,
«Ҟы-ҟы-ҟы!» –
Иаагеит абжьы.
Иарбан ҿызҭуа?
Ҿызҭуа кәҷышьуп,
Арбаӷь-ҷышь
Иаҵоит аҿҭышьа.
Ҩынтәгьы, хынтәгьы:
«Ҟы-ҟы-ҟы!» –
Аарла иҭысуеит
Аҟырҟы.
Иамаӡамкәа
Сабша-мҽыша,
Иаҵалароуп
Ус аҿҭышьа.
Абжьы ҵрыхәҵәаӡа
Иҟаларц,
«Кы-кы-кыу!»
Иааҭнарҟьаларц.
Акьаҿ ишәуп –
Икәакәаԥшьуп,
Аимаа ишьоуп –
Итатаԥшьуп,
Иара дҟәашәуп,
Иара дташәуп,
Иани иаби
Рыкәа дҭаршәуп.
Иааидтәалан
Ԥсышәа хаала
Урҭ изаԥхьоит
Ажәеинраала.
Хара имгакәа, –
Ԥшӡала, ԥшӡала! –
Даԥхьо далагап
Ихала.
Сан даԥсыуоуп,
Саб даԥсыуоуп,
Са саԥсыуоуп
Схаҭагьы.
Сани саби
Исдырҵазоуп
Сызлацәажәо
Сбызшәагьы.
Са сбызшәала
Исҳәоит мариала,
Иарбан? –
Исҭаху зегьы.
Уи са сажәоуп,
Уи са сашәоуп,
Иалаҩашьом
Даҽакгьы.
Уи аԥсышәоуп,
Уи уаҩышәоуп,
Ҩыза ԥышәоуп
Есқьынгьы.
Сан даԥсышәоуп,
Саб даԥсышәоуп,
Са саԥсышәоуп
Схаҭагьы.
Сара исыхьӡуп Ҳәынаԥы,
Сара исыгуп анапы.
Сеиԥш ирыцҳау дҟыларым,
Ԥыла змам – џьабаа згым.
Амра анылҭашәо инаркны,
Сус сазнеиуеит сыццакны.
Шаҟа касҭәозеи аԥхӡы,
Икылсҵәоит изулак аҭӡы.
Уашьҭа аҩналароуп инхаз,
Сымлашьуеит, арахь, инҵәаз.
Аха дцәырҵуеит ҩ-шьапык
Рыла иныҟәо џьашьатәык.
Ак еиларҵәиуа дааскьоит,
Дааины скылҳара ижәагәоит.
Нхашьа сымаӡам сара,
Убри дыҟанаҵ убра.
Уаха шаанӡа сызҿу –
Ааԥхасҭеитәуеит сшизыԥшу.
Ибатәӡами уамашәа –
Сахьазымгац агәыԥжәа?!
Уаҳа ак иазҳәозгьы дҟамлеит,
Рацәа сшибарыз сибеит.
Иашак шԥаҟаӡам џьара –
Сзыхирҟьо шәазхәыц шәара!
Даара сшәыҳәоит, ҳаилшәырга,
Шәарҭ ижәдыруеит ақәнага.
Ҵаҟа иаҵаҩуп снапы:
Ҳәына-ҳәына-ҳәынаԥы.
Ианыԥшылт асаркьа ацгәы –
Иааҭагәырӷьеит нас агәы:
«Шьҭа ҳаихәмарлап ҳазхара,
Сҩызак ыҟазаап ара!»
Асаркьа инаваԥшит, абан, –
Аха «аҩыза» аҽаӡахьан.
Асаркьа инадгылахт иааҳәын, –
Абар, еиҭах «аҩыза» ԥшын...
Асаркьа иакәшоит ацгәы абас,
Џьашьатәыс иакит иабаз:
Асаркьа «ишаватәоу» абоит,
Аха инеиаанӡа – аҽаӡоит.
Ианамыхәа, инаскьаны,
Инатәеит агәы нханы.
«Ҳәынаԥымзар, сара абас
Ишәаргәындоу цгәык сымбац!»
Ҵис иазеилымкааит ахы –
Хшыҩла ибеиамзаап мыцхәы!
Абҳәасамҵан ашәҭ быбыцқәа
Еилысуа ихәмаруан, икаԥсон.
Ҳа ҳазҿызеи – Аца, Быца,
Бацарныкьа – «Џьит» ҟаҳҵон!
Аца дьҩуан аҿаԥарахь,
Быца иеиӡон амхаҿы,
Бацарныкьа дцон акәарахь...
Азә дынхон амӡырхаҿы.
Аца-Быца-Бацарныкьа...
Са сынхеит аҵыхәтәаны.
Ицаӡазаап доус рыҩныҟа –
Сыштәаз сыблақәа хҩаны.
Са сааԥшызар, аӡәгьы дыҟам...
Асҵәҟьа хәмаршьагьы жәбахьоу!
Аца!
Быца!
Бацарныкьа!...
О, шәабаҟоу?
О-ҳо-ҳоу!
Исҵеит аӡсашьа сара,
Исыздыруам ааԥсара.
Шәааи, ҳаиԥхньҩлап ҳаисаны –
Адәаҟнакәым – аӡаҟны.
Акалмаҳаиԥш скалаӡа,
Сыбаҩ сцәыласуп зынӡа.
Сныҟәоит адгьылаҿ сымшәо,
Амшын схылоит са сыӡсо.
Дгьыли мшыни рҿы сыӷәӷәоуп.
Дгьыли мшыни зтәу са соуп.
Уажәшьҭа аԥырроуп инхаз –
Исҵоит аԥыррагь убас!
Са сындәылҵит адәахьы,
Асы кажьуп шьамхахьы.
Амра «ҵиҵу» ҟанаҵан,
Аԥҭа инавалеит, абан.
Рдәынак ылатәан ачықь,
Иҿықәҿықәшәа ауит хәыҷык.
Аԥшыц иамхоит ашшаӷьыч –
Ацаҟынтәоуп иахьаӷьыч!
Ашәаԥыџьаԥ қәацаӡом,
Ашәыб кыдуп, ицаӡом.
Аԥсабара еихашьшьы,
Иазыԥшыхуп ҿыц асы.
