Ҳаԥсуа ҵарауаа дуқәа аӡәырҩы реиԥш амҽхак ҭбаауп, иҵаулоуп иналукааша ҳҵарауаҩ, академик Сергеи Лад-иԥа Зыхәба ирҿиаратә дунеи, жәашықәсала ихы-ихшыҩ, имч-илша, ибаҩхатәра ду ззикуа апроблемақәа. Уи аревалиуциа ҟалаанӡатәи аурыс ҵарауаа дуқәа, убас асовет аамҭа ҳгозар уи иаҵанакуа  еицрыдыруа афольклористцәа, афилологцәа рышкола, рытрадициа иатәу, иааӡаз, уи иқәнргылаз ҵарауаҩуп. Ҳара ҳҿы акәзар – ирҵаҩцәа дуқәа иреиуоуп Д. Гәлиа, Гь. Ӡиӡариа, Ш. Инал-иԥа, Кә. Шьаҟрыл, Б. Шьынқәба, Хә. Бӷажәба, Ш. Салаҟаиа уҳәа шьардаҩы. Хадара злоу уи иусумҭа ҟаимаҭқәа, ишьҭихуа апроблемақәа, ҳ-Аԥсынра мацараҿ акәымкәа ҳанҭаҵгьы, зегь раԥхьаӡа ҳашьцәа нхыҵаа рҿы, акыр рҳәо, акыр ԥырҟо иҟалеит. Уи иҟазшьа, ицәаҩа, ицгылаз иҭакԥхықәра злаҟоу ала ишьҭыхуа иарбан проблемазаалакь, инапы злеикуа иарбан усзаалакь идырра зегь адиҵоит,  гәҭынчра имам, ишәоит, изоит, иаԥу аҩаӡарақәа ҳасаб рзуны.
Абас аиԥш ала ихы ааирыԥшит абжьаратәи азеиԥшҵаратә школқәа V  - XI аклассқәа ирыҵаркуа аԥсуа литературазы апрограмма ҿыц аиҿкара ус аҿы, дара арҵага шәҟәқәа рыҩра, реиқәыршәараҿы. Ари шьоукы-шьоук ргәы ишаанаго аиԥш иус мариамызт, унадыххылангьы аҟаҵара уадаҩын.
Асовет тәыла аилаҳара, иаԥыз ауаажәларратә система ақәҵра ашкол ус аҿгьы шьаҭанкыла аԥсахра ҟанаҵеит. Ауаажәларратә, аидеологиатә ҵак змаз амаҭәарқәа, ҳәарада, аҭоурых иазкқәогьы убрахь иналаҵаны, даҽакала иҳәаақәҵатәхеит, иҟаз ахәшьарақәа ықәҵит. Аурыс литература ҳгозар уи апрограммақәа ирылҵит октиор, Ленин, апартиа, акласстә знеишьа уҳәа ирызкыз атемақәа,  асовет мсчра аиааишьа, аколнхарақәа реиҿкаашьа рыӡбахә, даҽакала иуҳәозар сара сабиԥара иеиуоу зларааӡаз М. Горки иҩымҭақәа «Мать», «Буревестник», В. Маиковски ипоема «Ленин». Н. Островски иаԥҵамҭа «Как закалялась сталь», М. Шолохов ироман «Поднятая целина», А. Фадеев иепопеиа «Молодая гвардия» уҳәа ҵҩа змам аҩымҭақәа.
Ажәакала, аурыс литература аҭоурых, еиҳаракгьы асовет аамҭа иаҵанакуаз апериод ҿыц иахәаԥштәхеит. Даҽакала иалкаатәхеит арҵаратә процесс иалаҵатәу аҩымҭақәа, ирызхьаԥштәхеит уаанӡа зыхьӡ рҵәаӷәахьаз авторцәа аӡәырҩы, инарҭбааны аԥхьаҩцәа  рахь ицәыррымгоз   рҩымҭақәа.
Ари – ус мариамхеит уаанӡатәи арҵага шәҟәқәа, апрграммақәа аԥызҵоз ауаа рзы. Абас еиԥш иҟалаз аҭагылазаашьа ҳасаб азуны Урыстәылатәи Аҵара Аминистрра абри аус иаднԥхьалт А. М. Горки ихьӡ зху адунеитә литература аинститут аҵарауаа. Ашкол аҿы мышкгьы аус зымуцыз, аха  аурыс литература агәы асԥы ахьҭаз ҟаимаҭла издыруаз азанаҭ уаа. Хадарала убарҭ иҟарҵаз алкаақәа, ахәшьарақәа рыла ауп Урыстәылатәи ашколқәа рҿы алитература иазку иахьатәи апрограммақәа, арҵага шәҟәқәа шеиҿкаау.
Абри иеиԥшу аҭагылазаашьа ҟалеит ҳара ҳҿгьы, ҳаибашьра ашьҭахьтәи актәи ашықәсқәа инеадыркны.
Ишыҟаз ала реиҭаҭыжьрақәа рыцынхәрас шьаҭанкыла иеиҭарыхәаԥшхьеит, ирҿыцтәхеит ҳлитература иазку апрограмма, V- XI аклассқәа рыҿтәи арҵага шәҟәқәа.
Ҳәарада абарҭқәа ҳасаб рызнауит а-90-тәи ашықәсқәа рҽеиҩшамҭазы Апедагогикатә институт, анапхгара Аԥсуа институт аҵарауаа рахьтә гәыԥҩык абри аус ианаднаԥхьалоз аамҭазы. Убарҭ дреиуан Сергеи Лад-иԥа Зыхәбагьы. Уи акыр шықәса абри аинститут адиректор ихаҭыԥуаҩысгьы дыҟазаауеит имариамыз, чахык-чахык ҳәа аус анаҳуаз урҭ аамҭақәа рзы – аҵаратә процесс иадҳәалоу азҵаарақәа ӡбуа, Аинститут анапы злакыз аус ду дахаҵгылауа.
Сара абраҟа инарҭбааны, иеиқәыԥхьаӡо, иҭҵаа-ҭҵаауа сзалагом С. Зыхәба аҵаратә процесс иазку иџьабаа, иусура ду иаҵанакуа зегьы.
Ҷыдала иалыскаауеит «Аԥсуа литература» аҭоурых ажәабатәи акласс иазку арҵага  шәҟәы. Уи хадарала аханатә зџьабаа ӷәӷәа аду, аӷьыракгьы зҩыз С. Зыхәба иоуп. Ҳаԥуа литература аҭоурых иазку инеиҵыху, ҭҵаара-дыррала иеибыҭоу шәҟәык иахьа уажәраанӡа иахьҳамам азы ари аусумҭа  акыр ҳаҿнахуеит, акыр ԥнаҟоит. 
Убас аԥсуа литература иазку Апрограмма акәзар, абраҟагь С. Зыхәба ивагылаз Ш. Салаҟаиеи сареи ҳус аӷьыра ҳамидеит, апрограмма ус аиқәыршәара дабжоуп. V – XI классқәа рырҵага шәыҟәқәа ҳгозаргьы С. Зыхәба шамахамзар урҭ зегь рҿы аиқәыршәаҩцәа дыруаӡәкуп.
Иаанагозеи абри? Ари иаанаго аԥсуа литература, ҳашәҟәыҩҩцәа ҵҩа змам раԥҵамҭақәа зегьы ҿыц раԥхьара, реиҭаԥхьара, шәык рахьтә ак алхра, алкаара, убри ак уи алызхызи аметодистцәеи еидтәаланы реицаԥхьара, ргәаанагарақәа наҟ-ааҟ реимдара, атекст  арҵага шәҟәы ахь аиагара акәын.
Абраҟа иҳалатәоу С. Зыхәба иҩыза гәакьа Шоҭа Салаҟаиа ихашҭхьеит ҳәа сыҟам абарҭ атекстқәа, ҳашәҟәыҩҩцәа рҩымҭақәа еимакуа-еиҿакуа ҳаицрыԥхьо суадаҿ аҵхқәа  ҟьаҟьаӡа  ианҳаршоз!
С. Л. Зыхәба абас аиԥш иҟаз иџьабаа, убас Ш. Салаҟаиа иԥышәа, идырра, имааԥсара ирыбзоураны, абри аус иазҟазаз аметодистцәа иҟарҵоз абыжьгарақәа уҳәа ирылҵшәеаны иҳауит иахьа ҳашколтә ԥсҭазаараҿ ахархәара змоу алитература иазку апрограмма, есышықәса зҭыҵра иаҿу арҵага шәҟәы ҿыцқәа.
Иааидкылан ари аус Апедагогикатә институт, Аҵара амнистрра, Ааԥсны анпахгара  иҟарҵаз абӷа-адгылара ирыбзоураны.
Гәахәас уаҩы иҟаиҵартә иҟоуп аԥсуа бызшәеи алитературеи рырҵаҩцәа, хадарала уахәаԥшуазар, ари Апрограмма ҿыц, арҵага шәҟәы ҿыцқәа гәахәарыла иахьырԥылаз, иахьрыдыркылаз. Акьыԥхь аҿ аума, ателахәаԥшраҿ аума сара дсыздыруам рԥаҩы зыҵәыкгьы иҩагыланы изакәзеи-мшәа иҳадыжәгалаз ҳәа зҳәаз, игәамҵыз, ари аус ҟәнызшьаз.
Ҳәарада арҭ арҵага шәҟәқәа, апрограмма ак рыгӡамкәа иҟам, иидеалтәым, урҭ рыг-рыбза С. Зыхәбагьы, уи инаивагыланы абри аус знапы алакызгьы иаҳбоит, иҳалшо ала рҽеирақәакгьы ҳарҿуп. Иҟам ауаҩытәыҩса инапы иҟанаҵаз ак згым акы. Ҳаԥхьаҟагь, ҳәарада, иаашт урҭ даҽакала рыԥсахратәи рырҿыцратәи аамҭа.
Ари еилкаауп, аха ихазуп даҽакгы. Апрграмма, убас арҵага шәҟәқәа рҭыҵра ианалага инаркны ҳашәҟәыҩҩцәа рыбжьара аҭыԥ роуит агәамҵрақәа, агәынамӡарақәа, аҽыԥныҳәақәа: уи иану-ианым, иану заҟантә дану уҳәа; конкретла, устәла акәымкәа, рацәак адрес змам аҽыԥныҳәақәа, зны-зынла абри амҩаҿ иҟаҵаз аҵәаӷәа рыхьшьрагьы гәахәас иҟаҵауа, аҩада, арҭ азҵаарақәа зыӡбуа рышҟа ас аиԥш иҟоу апрограмма акыр иаԥсоума, иаарласныгьы иԥсахтәуп ҳәа рыҵаҳәауа… Шьокуы-шьоукы «абри убраҟа дзаламызеи» ҳәа зыӡбахә рҳәо автор иҩымҭақәа урыхәаԥшыр х-ҳәоук рахьтә ҩба шьаҭанкыла ириашатәуп, анапы иҵгатәуп… 
Иазгәасҭоит: шамахамзар амилаҭ литературақәа рышколтә программақәа рҿы зыԥсҭазаара иалҵхьоу, хадара змоу ашәҟәыҩҩцәа роуп зҩымҭақәа арбоу. Ҳарҭ ҳҿы зыԥсы ҭоу авторцәа рахьтә еиҳа хадара зманы иԥхьаӡоу арбоуп, – урҭ зегьы асовет аамҭазгьы ус иарбаз ракәын шамахамзар иацым, иагым, рҩымҭақәа даҽак алаԥсахуп ауп.
Иҳәатәуп иеицырдыруа иахьатәи аурыс шәҟәыҩҩцәа,  иаҳҳәап, А. Битов, Куниаев, Пелевиин, Акунин, Макании, Дашкова уҳәа рахьтә аӡәгьы иҩымҭақәа ҳаамҭазтәи аурыс шәҟәыҩҩцәа рырҵага шәҟәқәа ишырным. Ҳара ҳҿы, шьоукы-шьоук ирҳәо уқәынқәар иахьа зыԥсы ҭоу ҳашәҟәыҩҩцәа зегь шамахамзар арҵага шәҟәқәа рҿы иарбатәуп.  Ари абасоуп.
Дара арҵага шәҟәқәа ирыгу-ирыбаҵәҟьоу акәзар ихьааугартә иҟоуп азалымдара иҭагылоу ауаҩԥсы, азаламыдара анымшәара аҿар  рыласӡара аидеиа рацәак иахьырнымԥшуа. 
Аурыс философ, аестет Г. Плеханов игәалаиршәоит Н. Некрасов иеицырдыруа иажәеинраала «Железная дорога» иаԥхьаз арра ицҟаз иҩызак иажәақәа: 
«Эх, взял бы я это ружье и пошел бы сражаться за русский народ!». Арҵага шәҟәы иагәылоу аҩымҭа, ахәҭакахьала, абас аиԥш иҟоу амца уцнаҵозар ауп, угәалашәара иазынхозар ауп. 
Ибзиоуп ажәа ԥшӡала, ажәа хыркыла Аԥсны, ҳаԥсабра, ҳажәлар ирызку, еихышәшәа ицо аҩымҭақәа, аха убарҭ инарываргыланы иҟазароуп ауаҩԥсы игәхьаа, ала-мала еиҭаҳәашьа змам ихҭыс, зхала зхы  иазынхаз игәырҩа.
Сара бзиа избоит зны-зынла ҳзааӡаз ажәытә рҵага шәҟәқәа рышьҭыхра, ргәылаԥшра. Сгәалашәара ахаан иалмҵуа иаанхеит ашкол қәра санҭагылаз сзыԥхьаз ақәыԥш иразҟадара иазку Ованесс Ҭуманиан иажәабжь «Гиқор», А. Чехов ишедевр «Ванка» – аԥысуа бызшәа ҟаимаҭла еиҭаганы. 
Иахьатәи ҳарҵага шәҟәқәа рҿы урҭ иреиуоу уԥыхьашәом. Иҟоуп атеориа, агәаанагара агәырҩара, азалымдара уҳәа зныԥшуа амҩымҭақәа арҵага шәҟәқәа рахь рацәак инагалатәым ҳәа. Аригь цензура хкуп, арҵага шәҟәқәа реиқәыршәаҩ ишьоу шьаҳагоуп. Сара уи садгылаҩым.
Инамҩатәны иазгәасҭо: С. Зыхәба абас иџьабаа рацәа зду ҳарҵага   шәҟәқәа рыг-рыбза, уаҟа еиҳагьы инарҭбааны авторцәа ахьарбатәу акәым, аҿар иҵагь ргәы-рыԥсы зкуа, ргәалашәара иалымҵуа аҩымҭақәа ахьырԥылаша ауп. 
Ари агәаанагара С. Л. Зыхәба акала иамеикып ҳәа сыҟам.
Абзиара шәымаз! 

