НИКӘАЛА КӘЫҴНИА

Аҩымҭақәа реизга
Ажәыбжьтәи атом
Ажәеинраалақәа
Ароманқәа

Аҟәа
Аԥҳәынҭшәҟәҭыжьырҭа
2018

ББК 84 (5 Абх) 6-5
Кә 94

Кә

Кәыҵниа, Н. Ҭ.
94
Аҩымҭақәа реизга. Ажәыбжьтәи атом:
ажәеинраалақәа, ароманқәа / Никәала Кәыҵниа. –
Аҟәа : Аԥҳәынҭшәҟәҭыжьырҭа, 2018. – 616 д.

© Кәыҵниа, Н. Ҭ., 2018
© Аԥҳәынҭшәҟәҭыжьырҭа, 2018

СЫБЖЬЫ СЫРГАР СҬАХНЫ…
Сеиҭакылсит илҭагьалон еиԥш сымра.
Снаԥш-ааԥшуа шҭақәак снырҭалт,
Сыбжьы сыргар сҭахын ара иахым рахь.
Иргьежьуа, еиҭагьежьуа абарбал.
Уи, аамҭа абарбал ду, сахьагаша
Акрыздыруама, сахьгәаҟуа сахьынҳалт.
Ҿаҳа-ҿымҭроуп, аӡәы ибжьы иргашам,
Аха аргьежьра саҟәыҵуам абарбал.
Ус ихы қәацәӡа аӡә даацәырҵуеит,
Даҩысҭааха, ихьча хылԥа ихаҵашәа.
Даақәыххуеит ҽыуаҩыкгьы ашҭа цәырҵәан,
Дшааиз еиԥш агәашә дынҭҟьарашәа.
Нас арахь иҿааихахуеит дылҽыжәԥан,
Сидыруашәа, сизымдыруа, дааскьан,
Гәакьак иеиԥш иҽынахишьит сыжәҩа,
Иагьааҭирҟьеит иара сыхьӡ: – Аугьан!
Лад иоуп, уара, ари! – Ладхеит,
Унзырхазеи, са санажә, ушҿаз?!
Схы днықәсит, сгәы дадхеит,
Ихоуҵома, дсеигәырӷьан дысҿаст.
Уи сара саргәырӷьеит, сгәы арԥшааит,
Даасгәыдсырӷәӷәалт, сааихан, даҽазнык.

3

Сазыԥшымкәа, дасит даҽаӡә аршәаа,
– Унан! – лҳәахт исзымдыруаз анык.
Аԥсы ҭалт аҳабла, лассы иҿыхан,
Иааиларгьежь-ааилауаҭырт дыр, ҭахы.
Снамҵагылар сҭахын сара ныхак,
Сқьышә иқәкын ажәақәакгьы еишьҭаххы
Схәыцра иалан иҟаз, иҟамызгьы,
Мци иашеи еилаҩашьон, сдыргаӡон.
Иаршаҟьон, шьоук анҿыха, рыламысгьы,
Урҭ арахь иаауан, арантә ицон.
Ачара руазшәа збахит ҩнаҭакаҿ,
Еиқәымтәо уахьынтә иааҩуаз шәаҳәабжьын.
Сҭагьежьуан исоуз азҵаара аҭакаҿ,
Уи сызҭаз данаацәырҵыз шьыжьын…
Ус зызбеи, иҭашәахьанеи сымра?
Иааҭынчрахеит, иҟазгьы ҵыкәкәалт.
Сыбжьы сыргар сҭахын ара иахым рахь,
Иргьежьуа, еиҭаргьежьуа абарбал.
2017
***
Сыҽҳәамтәеижьҭеи крааҵуан ауаџьаҟ.
Сыҽҳәамтәазаргь акәхап уи наҟ-наҟ,
Аха сшаҳәшаҳәуа уажәазы
Уи сыҽҳәатәоуп, иагьааҭалеит сыԥсы.
Ахьҭа сакхьеит, сара аԥхара сыгын
Жәынгьы, ҿангьы. Сҟәышын, зны сарнагын, –
Мца ахьеиқәым еиӷьшьашәа саауан,
Изулакгьы, исҳәалакгьы ауан.

4

Ахдырра иатәын, агаӡара.
Уи амҩала саҿын ацара,
Аха сышнеиуаз сара нас,
Сџыџӡа, саадырсызшәа саанҿаст.
Снаԥш-ааԥшны, иҟаз цқьа исымбеит.
Лашьцарак аԥҭеиԥш исхаԥеит.
Иагахт ус ихарацәамкәа бжьык.
Сара уи снашьҭалеит шьыжьык.
Сахьнеиз мцак еиқәым ихәыжжаӡа,
Убасҟан ауп ишшарагьы ианшаӡа.
Амца сгәыҵашт, иеилыскааит уи зыԥсаз.
Краамҭа стәан сара уа сасҵас.
Нас, сҩагылан, сдәықәлеит сҿаагара,
Ианызгазгьы насшәоуп схы агәра.
Сымцахә зырцәарц иашьҭалаз анцәырҵ,
Азныказ ара сыҟамшәа сыҽсырӡт.
Сгәы иқәкәашарц анырҭахха иаауаз,
Иамуаз збеит сара ара, иауаз
Урҭи сареи ҳшеи ҳамҵәышәи еилыргоуп.
Иахьымаара, џьаҳанымҟа, рымҩа гоуп
Сыҽҳәатәоуп уажә араҟа ауаџьаҟ,
Сыҽҳәатәазаргь акәхап уи наҟ-наҟ .
2017
ГӘАЛАШӘАРАК
Зегь раԥхьа илаԥш лықәшәоу Митушьа…
Мап, сара сакәзар ҟалап, сара соуп
Ашҭа дааҭалаанӡагь аҽны дызбагәышьаз,
Сзаашаҟьшаҟьазгьы, ҳәарада, уи азоуп.

5

Насшәоуп Митушьа данааҵеикыз илаԥш.
Лафқәак ҳәаны, аха ихьыӡ ӡашәа,
Дуауаӡа, краамҭа дадырсызшәа дгылан,
Арахь иааиуаз иара изын даауашәа.
Лара дааскьан дычча-ччо, дкәаԥкәаԥуа,
Шьоук амҩа нарыҭо, аԥсшәакгьы ҳәо.
Митушьа дгылан ара ак ҳасабуа,
Сарах – ҿымҭ, гәаныла сыҳәҳәо.
Илырҿыхазшәа, иагьынеилалырсызшәа ақыҭа,
Дахысызшәа збеит зегь шьаҽны.
Ҽа мҩак ианылаз са сакәмыз ахыда,
Сақәшәомызт изуа-исҳәогь аҽны.
Тата лыхьӡын уи, дтатазаргь дыҟан.
Сара сҵаҩын, аха ччаԥшьк сыҿлыршеит.
Ашьыбжьышьҭахь саауан сара аҩныҟа
Исҭахцәамкәа – сызлааз ахь сыԥшуеит.
Уа дыҟан лара, Тата хазына,
Ҳарҵаҩ ҿыц, ақәыԥшӡа, анцәахша.
Ҳазшаз арахь дзааигаз сара сзын ауп,
Аха дысԥаҳалт Митушьа алахша.
Ҳасабтәыс иҳаиҭон ҳасабшьа змаӡамыз.
Инықәҵан саатәон зегь раԥхьа иҳасаб.
Иҳәон уи, дгәаар, ара иахәҭаӡамыз,
Слеишәаз ашколахь диԥхьалон саб.
Игәеимҭашагь гәеиҭоу ашколаҿ Митушьа,
Анҭыҵгьы иҟаз идыруан зегь реиҳа.
Аҽынкылара ахьимазгьы иџьушьап,
Дааиҭашәар дышҳаҵаҟьалозгьы акакеиҳәа.

6

Сыԥсы шсылахаз гәеиҭеит Митушьа
Уи ахазына, Гыртәылантә иаҳзааз.
Ллымҳа инҭишьит ҳгәыла Дадушьа
Иара дымҵаимырсыргьы шамуа, афаст.
Уи Дадушьа лҟноуп дахьаднакылаз
Тата хазына, Тата анцәахша.
Арахь даакылст уи лышьҭа ихылаз
Мызкы ааҵаанӡагьы, ҳаргьы даҳзыԥшуа.
Митушьа дсызгәаан, иааиз дсызгәаан,
Ҳаиҿаҳаит. Сара схәыҷын, среиҵыбӡан.
«Рҭыԥҳа ҳаалыхар акәхоит Бигәаа», –
Усгьы лҳәахит лафшақәшәа сан.
Иҟалашаз ҟалеит ара, ҳшеилаз ҳаилыхо:
Тата илышьҭалан иааз дымҵаирст.
Иҟоуп, рҳәон, иахьнеиз уа, ҵаленџьыха,
Дроухьеит рымшын шьҭа хаҵарԥыск.
…Дыԥсызаап иҟамхашаз Митушьа
Аҩы иҽаҭан дышдәықәыз Жәыргьыҭ.
Сара исзынхаз гәалашәарагәышьоуп,
Ҳазшаз, ҽа ԥыҭрак ԥсҭазаара сыҭ.
2017
АУАХӘАМА
Абна ахыҵәан игылоуп уахәамак.
Иӡуам, сыбла ихгылоуп уахык.
Аамҭеи уи ауахәамеи меихәама,
Дамоуит иазхьаԥшуа ҭынхак.
Амҩақәа рҿыцуп, уахь акгьы нагам.
Ахыбрақәа ргылоуп – ауахәама еилыбгоит.

7

Аԥсшьаҩцәа ықәҳаит сахьынаԥшуа ага,
Уахьынтә, арахьынтә аччабжьқәа гоит.
Адгьылаҿ иҟоу жәҩанахь иҩеиуеит,
Иалаӡуеит уи, арахь иаахынҳәуеит.
Ишгылац игылоуп амра шеишеиуа,
Дгьылгьы акы аҳәеит, жәҩангьы акы аҳәеит.
Зыҽзырдагәада, урҭқәа змаҳада?
Дарбан, уара, ара нцәа дызмам?
Ас аӡәыр ихьны шәаҳау ҳара ҳада?
Ицаз арахь ахала иаауам.
Саатәалоит сара слымҳақәа кыдҵан
Иаци иахьеи иахьрыбжьарҵаз асал.
Абжьы саҳауеит, харакгьы сыдҵо,
Амахәамаҿ икнырхыз саркьалк.
2017
***
Аҵәы сахан, сааузыртәомызт.
Санхәыҷыз саргьы схәыҷын.
Сырбон, аха сагьрызбомызт,
Сақәтәа сдәықәын слаба ҷын.
Саныҩеидас, самкит ҳашҭа,
Ҳгәарабжьара слыбжьыууааит.
Сеикәазыргьежьуазгьы схашҭуам, –
Сымҵанарсырц саамҭагь ааит.
Сҿынасхеит ахәы схыҵын,
Сныҽԥынгылан, ӡиаск сырт.
Исыцрымшәо схәыҷра сыцын.
Исзымдыруаз кыргьы здырт.

8

Сабагари, сҳәон, сыҽура,
Сахыууаа сахьнеиуаз дәык.
Сырҭаҳаргьы шауа здыруан
Тышақәакгьы. Имцеит митәык,
Аамҭа снаган схықәнаргылеит
Сгәы ааҭӡыӡартә урҭ руак.
Сдыргәаҭеиуа исылоу исылам,
Иҟаҵатәхеит зегьы рҭак.
Ишԥаргәаҟгахеи сызхьымӡаз,
Ԥшак иагазшәа исыцәцаз.
Ишԥасыхои зны сахьзыицаз,
Сышԥакыдхалеи сахьцаз!
Арахь иааиуеит исышьҭагылан,
Схәыҷра ақәтәан слаба ҷын.
Сара соумашь шәаԥхьа игылоу?..
Санхәыҷыз саргьы схәыҷын.
2017
***
Ишааиц иааиуеит, аԥсҭазаара ҭагәҭасуеит,
Сканажьуеит, саргылоит, сарҳәацәоит.
Сымшқәа рбаха соуаанӡа имҩасуеит,
Саамҭа сшалагылоу исцәырҵәоит.
Ицаз аауам, иааз цаҟьоушәа садхалт,
Хәык схыҵны, хәык сызхалом, сааԥсаӡоу.
Акы саццоит, ҽакы сақәшаҳаҭхом,
Сызҿу ак аргамоуп, ак маӡоуп.
Дгьыли жәҩани скәаҩӡа срыбжьагылоуп,
Сахьынтәаауа сазхәыцуа, исхашҭызшәа сахьцо.

9

Исалам усгьы исалам, саршаҟьоит исылоу,
Уара идыр сахьагхо, сахьахьӡо!
2017
***
Санақәтәаз сҽы ццышә кәадырны,
Иансааз схазы санынцәаз,
Садыргалон сгәы, – ирзымдырыкәа, идырны, –
Исеиӷьыз ма исеицәаз.
Исгәалашәоит усҟан исзырҳәаз,
Исзыруз схашҭуам бзанҵы,
Скарыжьыр шԥарҭахыз сҽыжәҳәан,
Снагангьы сарҭарц аӡы.
Иҟан сымҩақәа анԥырҵәоз,
Исхышәышәны хқәакгьы цакьан.
Иҟан сымҩахартә сандырцәоз,
Иагараан сыҭрысны сааԥшхьан.
Саҿын, иҳәеит, ахра цыҩцыҩра,
Иҟалон уи ҽнак сагьаҿҟьар .
Сыбжьы ашьха ԥагьақәа ирҿыҩуа,
Исҭахын даҽа ԥыҭрак снаскьар
Сазымгеит, исыжәлан иуыууа,
Ихьаҵит иахьынтәааз аԥша.
Аамҭа, ухыдахоу, иууеи,
Сугарц уаҿуп сырхәаша.
Усхысны узымцаӡеит насгьы,
Исылсыз аҩеиԥш тсхыԥсааит.
Схьаақәеи сгәалақәеи мҩасны,
Еибгала иагьанӡагьы сааит.
2017

10

***
Бзиа дбаны Сталин ихьӡ ахьырҳәаз,
Саргьы сыҟан, исмаҳашазгьы саҳаит.
Сырҿаԥалан, зназы саатәеит сыршьырҳәа.
– Ҳаит, – иҳәеит аӡә дахьгылаз, – ҳаит!
Уара уоума Сталин ду данызхуа!
Уара аилымга, амӡанра, агаӡажә!.. –
Сыршьыр ҟалон анаҩс ҽак анысҳәа.
Иныдсыжьлеит агәараҳәагь ашә.
Еишьҭаланы арахь иаадәылҵит рԥарцәак,
Деиқәышла раԥхьагь дгылахын цәылдызк.
Дрышьҭагылан аԥсшәа сазҳәалоз икарҵәан,
Дааскьон арахь хахәеилыжәжәа арԥыск.
Аӡәгьы издыруамызт иҟалашаз, сыздыргашаз,
Иааилагылеит насшәа дара ҿымҭ.
Урхәахәаргьы унеины уаҵәы уабашшуеи,
Иацызны изҿыз иахьагьы иаҿын
Аратәиқәа, иааз ргыгцәа ргылан
Аҟәа иалаз, ирхьаз зны Егры.
– Иҟоуҵо акгьы ыҟам арҭ урԥылан,
Узахәозар ухы уахә, уԥры!..
Саарблаҟьеит иааҩыз, аха сгәы мҭрысит,
Сыԥсы згарц агәаҩахь смеихаӡеит.
Исзеилымкааит сара сҟнытә ирҭахызи
Иҵзырҟьозеи… Ҳнеилыҵзаргьы, имцеит
Уи ахҭыс ашықәсқәа инарылаӡ.
Сгылоуп уа, сахьгылац, сшыԥжәара.
Шәара ҿышәҭуам, шәрылазшәа исҿагылаз,
Шәагьынхама шәшысҿагылаз ус шәара?
2017

11

***
Аҟамзаара ахьысԥеиԥшу сгәы ахәуеит,
Ицо аамҭа салагылоуп сеиланашьаан.
Сара сыда ԥшашәыԥсыхәоз сгәахәуеит,
Амшгьы сара истәымкәа шьыжьымҭан.
2017
АЧАРАХЬТӘ
Аҵх ҳалоуп ҳара арыжәтә ҳҽаҭан,
Ажәҩан агәы кылнаҵәоит хапак.
Ас еиԥш аҵх абоубари ҳа ҳҿада,
Шәаҳәароуп, кәашароуп уахык.
Аӡәы ибжьы цахьеит, имчгьы даара,
Аха иара убригьы ашәа аҳәоит.
Аҩыжәреиԥш, шәаҳәаран дызҿызгьы ачараҿ,
Даунашьҭуеит дышнеиуа, дҿанаҳәоит
Ииааиз, зегь ириааиуа, аҩыжәцәа
Ргәы зырхаҵало, изырхагалогь – арыжәтә!
Ари аҵх дара иртәуп, аҩызцәа,
Иҟалозар, иааиуа амҩа рышәҭ!
Адунеи зегь сгәыҵаскыр сҭахыхуп,
Саргьы снеиуеит цәаҳәақәак снарыхҟьашо.
Ачарахьтә иаауа ачарахь ргәы рыхоит,
Аха иалагазар, уара, шьҭа ишо?!
Аамҭа цоз, имцоз, зегьы ҳзеиԥшуп,
Адунеи шәаҳәоит уаха – уи ауп аус.
Иҳаздыруам макьана уаҵә иаҳԥеиԥшу,
Ҳҟамлаӡаргьы амуеи шьҭарнахыс!
2017

12

***

Заблудился я в небе – что делать?
О. Мандельштам
Ажәҩан салоушәа зызбазеи сҟьалан?
Сабаго, сабаҟьо арантәи аԥша?
Игәасҭоит, са сахь амҩақәа халоит,
Амца акуп џьара анна, сахьыԥшуа.
Инкылатәу нызкыло мчы ыҟаму уаҳа,
Аԥша наҵасуа амца анакӡа,
Иблахгыгаха игылаз неилаҳан,
Сырзыԥшуеит уажә сылахь еиқәҵа.
Иуарҳалха аԥҭақәа еиҵыхны срынтәалоуп,
Сыргоит хара наҟӡа, иахьцо.
Сахьнеиуагь, сахьыҟоугь иарбан исзалоу
Сара арии ажәҩан? Усгьы сахьӡом,
Избоит ауп ажәҩан ду сшаларшәу схала
Сара – иахьанӡа уи иамбац аԥсаатә.
Сабацари адгьыл сықәхар зны сҟьалап,
Ажәҩанаҿ сҟьалар – адгьыл ахь саап.
2017
***
Избаз рацәацәоушәа, исаҳазшәа исмаҳашаз,
Сахьынтәаауа схашҭшәа, исзымдыруа сахьцо,
Мҩакы сықәуп сааԥсаха, сҳашҳашуа,
Сара истәушәа, истәымшәа сназыхьӡо.
Сыҵзырҟьаз саанагеит, хара сашьҭуам.
Сҽаларԥсны искуп исмыхәашагь иацеиԥш.
Амаҷ сызхеит, иҳәеит, амцхә сашьҭам,
Еилыргашьагь амамкәа збалахуеит сԥеиԥш.

13

Сгылоит, сҿыхоит саргьы амш ангыло,
Ажәҩан саҵаԥшуеит аҵх анцо икаууа.
Адунеи ду сгәы шахым – иахылоит,
Сгәы шнырхоугьы саареигәырӷьоит ауаа
Сааигәырӷьоит цәгьеи бзиеи сахьрыбжьамӡыз,
Снышьҭасқәазаргь сышьҭамхакәа сахьаауа,
Схала агәы санықәхагьы сахьхьамҵыз,
Иацы исҿааԥкуаз, иамуаз ахьауа.
2017
АРЕАНИМАЦИАҾ
Уахь днанагеит ашьыбжьышьҭахь Ушьагь…
Ареанимациа ашә дылахеит ҭыԥҳак.
Дахьгылаз уи Анцәа диҳәагәышьон,
Дақәгәыӷуа ақьиара ду, аҳақ.
Аамҭа неиуан иақәымшәо ацашьа,
Иаангылашәа, иааҭгылошәа, иццакрашәа.
Ихы адкылан дгылан аӡәы агәашьа,
Дыкны дагон уи агәаҟ ажәа
Ишәон, аха, зегь акоуп, игәыӷуан
Лымҳаҭасс ироуа иазыԥшыз.
Арахь идәылҵыз деиҭаныҩнаххуан,
Ҽеи шыҟам, рымшын, анцәиныс.
Даадәылҵрашәа иԥшызгьы дыҟан Ушьа,
Дшибац еиԥш, ԥасеиԥш, деилыхха.
Аха ажәак ауп ииҳәаз – «Иамугәышьеит!» –
Иаадәылҵыз, иҿы еилымго, деибархха.
«Иамугәышьеит», – иҳәеит, иҽаарҭынч, насшәа,
Даҽазныкгьы, иҽааирӷәӷәан иаҳа.

14

Еҵәак еиԥш, ажәҩан дкыдшәан, дрылашәазшәа,
Длеиуан зшьапқәа ирықәҟьаз аҭыԥҳа.
2017
ЧАРАЗ
Аӡынраха, – хьҭамыз, аԥшагьы асуан, –
Ашкол ахь ҳанцоз ма ҳанаауаз,
Аӡмах ду ихҵаалан, ҳақәчаразуан,
Ҳаибархаган ҳақәӡан уи, ҳаивас.
Иҳамбаӡакәа аамҭа цон, ҳаицәхасуа
Ақыҭа мҩа ҳнанылон ҳааԥсаха.
Аӡынраха, – хьҭамыз, аԥшагьы асуан, –
Ианбашои ҳәа снышьҭалон уаха.
Снарыхьӡон, иаашар, ҩаԥхьа сҩызцәа:
Хыкәапеи-Ҳазараҭ, ҿарапа-Алхас…
Уара еилкаа ҳкьатеиах ԥызҵәоз,
Ҳагьналагон ҿыц ҳара Чараз.
Ҳанықәымҵӡа, исгәалашәоит, иагараан
Иҳаҵаԥҽхьан аҵаа, аха аӡмах
Ҳаԥырҵуамызт – ара хәыҷы хәмарран,
Ҳаишьҭаԥало ҳҿааҳхалон еиҭах…
Аԥсҭазаара аҵааршә сықәчаразны
Сааскьеит сара аранӡа нас.
Аҭамӷьар адырҳәоит шьоук асны,
Ишыҟалац сара иҟасҵоит Чараз.
2017
***
Сгәы сыҵԥраан санханагалоз
Сҿара ашәҭ еиԥш иснаркырц,

15

Ииасуан даҽакала аԥшалас,
Илеиуан даҽакала акырцх.
Даҽа цәамыз адунеи зегь
Иблахкыгаха иахаз.
Сзыргәырӷьоз хәыцрашәк сзеизон,
Дабаҟаз усҟан исаӷаз.
Игылаз амра саргәыбзыӷуан,
Амза гәырԥшааган уаха.
Иааиуаз амшқәа сдырлахҿыхуан,
Аҵхқәа срылан сеилыхха.
Дгьыли жәҩани срыбжьагылан
Схы сгәы азҭаӡаны.
Исҭахын зегьы сырԥыларц,
Бзиак зур снарыхьӡаны.
Исҿахәмаруа збон асҭәҳәа,
Салагылан аамҭа-ахьы.
Сышнеиуа зны сыԥсып ҳәа
Имааицызт усҟан схахьы.
2017
***
Узлагылоу уԥсы ҭарҵоит ма иухырхуеит,
Наҟ уанырхӡар алшоит зны ақьаад.
Иахьала уара иара абригьы удырхуеит,
Иузымдырқәогь шыҟоу дырны, дада.
Иузымдыруа жәпак саргьы исыздыруам,
Урҭ рҵаха соуоу Анцәа идырп.
Снеиуеит снарҭаҳауа, ӡқәакгьы срыруа,
Џьара исықәны, џьара исықәымкәа ҳаҭыр.

16

Сыԥсы ҭырхрым иахьа араҟа сызлагылоу,
Рыԥсы ҭазҵо санашьҭаӡуа сеиқәхап.
Узԥыло роуп уара арахь иуԥыло,
Иҭаурхо усгьы удыруеит, уҭадырхап.
2017
***
Узаҵәӡа, ухьаԥш-кәаԥшуа уанныҟәо,
Узрырҳауа, угәы ҭызҟьо закәи?
Иарбан хақәиҭроу иурҭаран иҟоу
Уара ухы иузамҭазар уи!?
2017
***
Абжьыжә ҿыҩрит, абар, аҿа ҩеиуеит,
Иаҳхаагеит аӡын хьшәашәа, ааԥынроуп.
Сгәы каршәны ашҭаҿ, снеиҩеиуеит,
Сыԥсы ахьҭоу, сахьатәугьы ароуп.
Ажәҩанаҿ аҳаирплан ак аҩуеит,
Исзеилымкааз цәаҳәақәак анҵоуп.
Ихарацәамкәа шәаҳәабжьыкгьы ааҩуеит, –
Аҿар ракәхап, – иҿацоуп, имцоуп.
Сыԥшыхуеит схы шьҭыхны агәашә ахь,
Иаҳзаараны иҟоу сасцәақәак
Ишгац игоит, исзааигәахоит ашәа,
Иаасгәалашәоит, исхашҭхьаз цәаҳәақәак.
Иацтәи амш иатәын, иагьеинаалан,
Дызбазшәа сааҟалеит изҩыз.
Сқьышә иаақәыххит ус даҽа жәеинраалак,
Изҩызгьы, ҳаи, дзакә уаҩыз!
Дымҩасгәышьеит уигьы дықәрахьымӡан,
Ибжьы шааҩыц иааҩуан, дразӡа.

17

Исыхҟьеит сахьгылаз ҽа шьоук рымцагь,
Сазырхәыцуа схаҭа слахьынҵа.
Анаџьалбеит, сгәахәит, иааигәахама
Аҵыхәтәантәи сара сымшгьы шьҭа?
Акаҩ, акаҩ, акаҩҳәа ауахәамахьтә
Абжьы ааҩит асаркьал еиҭа.
Сааҵагылт ажәҩан сықәҳарызшәа,
Адгьылаҿ ҭынчрак аҳра ауан.
Аамҭа цон, ишцара ицарызшәа,
Ара макьана иҟаз ааԥынран.
2017
СЫҞАН АХЬӠЫН, ИҲӘЕИТ…
Сгәы еилнамыргеит, схы иԥнамҟеит
Иҟаз, иҟалашаз, сызлашәаз.
Ҽынкылашьа смоузт уаҳа, самҟьеит,
Иара уи акәхап насшәа сегьхәызжәаз.
Иҟаз ыҟамызшәа санахысуаз
Иҟалашаз уаҳа иаасымбо,
Сабацахуаз сара ҟадыџь схысхысуа,
Сӡыхьқәа зегь акакала иҭабо:
Аарҩарахеит аӡысаамҭа шыҟаз,
Аԥша асаба аргылон сахьцалак.
«Шәыҟаз, уара, шәара араҟа шәыҟаз», –
Сымшын, сагьырԥырҵшан, аха иааг.
Сааныркылон арахь сышьҭа ихылаз,
Еибарыҩны рҿаархон, исыхьӡон.
Сара ацаҟьа сагәыдлахуан хыла,
Сыццакы-ццак.. сахьымаара сцон.

18

Адәы сықәын хыда-гәыда, скәаҩӡа,
Сҭанагалазшәа сыҟан нас ҳаԥык.
Ишыҟасҵаз иҟасҵон ак аҩцан,
Схы дҭалан слырблаҟьон каҳԥык.
Аҳаԥы санааҭыҵ, афаса сасит,
Ус сымамкәа збахьан ауаа рахь.
Сыҟан ахьӡын, сыҟамызт, сымҩасит,
Аҽадажә еиԥш исықәырҵан акьахь.
2017
***
Дцон, уара!
Душьып дхәырны!
Дахьтәацгьы дтәами…
Дҵачхәырны.
2017
***
Иреиӷьымзааит, аха усгьы
Сара стәами иааиуа март.
Икәадахеит сырхха сызкызгьы,
Сҿаԥхьа шәахәақәак аахәмарт.
Ажәҩан сықәыжәжәом иахьала,
Адгьыл саақәгылт сласӡа.
Еилгақәазаап зегь лыԥхала,
Анахь иеишьҭаз зыҽкынҵа.
Избоит иааиуа еибаргәыбзыӷуа,
Ацара рҭахым ицо.
Ааԥынрахап саргьы исыхо,
Мҩакы сануп смыццакӡо
Издыруада сахьагаша
Ари амш хазына иааз.

19

Сназышьҭалаз акгьы башам,
Сырхьымӡар ҳәа сшәоит, афаст!
2017
***
Ахааи џьара мцы имҳәацызт Сиҭ.
Сыԥсуеит иҳәан, дахьынышьҭалаз… дыԥсит.
2017
***
Иумбара иҟоузеи усгьы!
Снанагахт ҽнак сыԥсраҿы.
Сара сакәӡамшәа иԥсызгьы,
Сназыԥшит иԥсыз ихы-иҿы
Деиқәыхьшәашәа… Уи сара сакәхын.
Ҽаӡәыхын… Са сакәхын, сара:
Ԥхыӡхын ари, уара, лакәхын,
Иабасҭахыз макьана аԥсра!
– О, уара, иууеи! – иасҳәахын,
Саагылеит схы ааларҟәшәа.
Сԥаҵагьы ҷаԥшьӡа исахын,
Избеит сҩеихаргьы ауашәа.
– Дыԥсит, уара, далгеит, – иҳәахит, –
Ҳҭынчхеит! – иааҩит аӡәы ибжьы –
– Дҩагылоит – амитәгьы ҳахьит!

Дгылоит, исгәыдҵан сышәшьы!

Абригьы аасаҳаит – сааҿыхеит.
Ааигәа иаакьыркьырит аҽы.
Аԥсрахь уаҳа исмыхеит…
Снанагахт ҽнак сыԥсраҿы.
2017

20

СЫҞАЗАР…
Сыҟазар – сахьымцагьы сцоит,
Адгьыл аҵыхәахьгьы сдәықәлап.
Сызхьымӡац уеизгьы-уеизгь срыхьӡоит,
Снаицлоит сҩызакгьы, сықәлак.
Сыҟазар – сымҩақәа нымҵәап,
Исԥырҵуа смышьҭырц снахьынҳалап.
Сынхап-сынҵып, срыцәхымҵәап,
Шәгәырӷьарагь, шәгәаҟрагьы салаз.
Сыҟазар – ашәырқәагьы шәзысҭаап,
Икеикеиуа ихыстып аӡыхьгьы.
Исыгхаз, тшәысымҭац шәысҭап.
Сышәԥылап сыча-ччо, ԥыхьеиԥш.
Сыҟазар-сгәылагьы сихәап,
Сҩызак ахаангьы дсырӡрым.
Ҳшааиуаз исцәыцәаз сырҿыхап,
Схаҭагьы сажәызшәа саацәырҵрым.
Иҟаз еиқәызҵогьы сылахь,
Сҽасҭарым уи, изҭахыда.
Исгәыҵаҳәҳәа искып сара стәала,
Сахӡыӡо сналалап сқыҭа.
Сыҟазар – исхасыршҭша схашҭып,
Изурым агәаӷ ахы иҩахар.
Ауаҩра, агәыразра сҽасҭап,
Сшахац еиԥш сахалап аӷа.
Саахап, иӡрыжәтәу сыӡрыжәлап,
Аӡ иамгаша амысхлап сҽалажь.
Ирацәаҵәҟьоу дырны са сыжәлар,

21

Имиасӡо шәырны срызҿалап.
Сыҟазар…
2017
***
Сара сзыхьчоз зынӡагьы дыхьчамызт,
Ишьҭаз лассы ибӷа ылаԥырҵәон
Саазқәылаз сыцәамызт, сшәарымызт,
Иҟаз збон, идыртәызгьы здырцәон.
Рхы ықәыргеит, рыԥсы ргеит имыхәаз, –
Иҟаз зҽызӡаз, иҟан хара иқәҵыз
Исиҭалон сыԥсы аиқәырхараз ԥсыхәак,
Иахәҭан уи, саргьы сахьынаиқәӡыз.
2017
***
– Бнеима? – маҩа бнанысҵан,
Сгылан сҵаауеит сара арантә.
Аҳәаа шьаҿакгьы сахысӡом,
Инҵәазшәа араҟа ҳроман.
«Сааихьеит» ааҩуеит иаразнак,
Маҷк иааивызгоит сыԥсы.
Сызлоу адунеи ду базиан
Баацәырҵуеит уаҟа лассы.
Быӡрашәа зызбеи ахыда!
Макьана иагараан, ҵаны,
Бааргьы бцап сара сыда,
Исырхынҳәа збом сахьӡаны.
Саԥхьаҟа ишьҭоу сазхәцлап,
Сшәа-ӡыӡо, сгәы ҭыԥсаауа.

22

Бхала уи амҩа баныӡлар?
Иҳаздыруам уаҵәызны иаҳзаауа.
2017
***
Сара соуп издыруа, иҳәеит, инсыжьуа,
Шаҟа хаамыз здыруа, шаҟа ашаз.
Иахьоуп снаган санкарыжьуа
Иацызны сзыхҟьашаз.
2017
***
… Аха уи нас-насшәа.
Мшаԥуп уажәазы.
Ажәҩан ахь сагазшәа,
Иласуп сыԥсы.
Амш ҳәа закә мшузеи,
Сарԥыруеит, имшуп.
Сгылан сыззыԥшузеи?
Зегьы сырзыԥшуп.
Сара сзоуп изҿыхаз
Иҿыхаз адунеи.
Саццару исыхаз?
Уи сагеит, сагеит!
Седру сахьагаша,
Нас сахьаанаго.
Ҭынч акы сартәашам,
Сдәықәым ак гәынго.
Иразқәоуп исԥыло,
Ихаауп, илашоуп.
Ашьац тата сылоуп,
Исҿахәмаруа ԥшоуп.

23

Сназхьысуа ԥшҵарахуп,
Сахӡыӡоит, сагьацәшәоит.
Иааҩуазеи? Ашәахуп.
Инаҩуа? Сааикәашәоит.
Инымҵәаӡоз нҵәахуеит,
Имцаша ццакуеит.
Сыззыԥшымыз сахәуеит,
Шәык аатын, иакуеит.
Тҟалеи ара, мшәан?
Иарбан иаазырҳәыз
Аҿара ҿарамшәа?
Сҩашьоу, анцәиныс…
Сыҟазшәа, сырбазшәа,
Аха, аԥшақәа анас…
Аха уи нас-насшәа,
Аха уи нас-нас.
2017
***
Ицахьоу еиҳауп иҟоу раасҭа,
Иҟоугь амҩа иқәуп, уахь ицашт.
Наунагӡа иҟалаӡаргьы, игәасҭаз,
Аҟазаара маҷ-маҷ ргәы ахшәоит.
Еиӷьзаргьы ҟалап, сҳәоит, акгьы мӡо,
Ацара уҭахымкәа ушцара уанцо.
2017
АЦАРҬАЗ
Иҟоуп ианыҟамгьы ацарҭа,
Уҭагьежьуа амацәаз уанҭахо.

24

Еижәибаҵа иушьҭоуп, угәарҭан,
Иухьӡар, уаҵәы уҭазырхо.
Бжьрабжьҵәа уҵамлар адгьыл,
Уԥырны жәҩан ахь умцар,
Иулган аҭӡамц ду унадкыл,
Умхаркып иааиуа ухьӡар.
Иҽеим иумырҽеиз аусқәа,
Унеилароуп наҟ уҭҟьаны.
Ма акәаԥ ургылароуп усҟан,
Ухы арагәаԥшь ианҟьаны.
2017
***
Даагәырӷьалар лҭахуп, аха иауамеи,
Ииасуеит, иканӡоит уи лышәҭ.
Насыԥ хәыҷык дашьҭоуп, шәуаами,
Шәамеигӡан, насыԥ хәыҷык лышәҭ!
Агәы ахым дзыҩноу арии ахангьы,
Игәыҭгагам рашҭа, ргәара, рқәаҵа.
Дыҟамшәа лбоит, дҟалаӡом ахаангьы
Иказза лывараҿ ицәоу лхаҵагь.
2017
***
Уԥсы ҭнахуа, аха усгьы иазҭымхуа,
Иаакылҟьоит зны убас еиԥш гәырҩак,
Амш уара иузышьҭымхуа мшымхо,
Иунарбом уи уаԥхьаҟа мҩак.
Ушааиуаз иахьанӡа ухы шьҭыхны,
Ушаҿыз иуҿагыло урыцәцарц,

25

Иагоит уи зегьы-зегьы ӷәыхны,
Иагоит наҟ иқәҳәан аҩарӡ.
Усшәа убеит уара усшәа,
Удунеи аргама иааҳәып.
Ҟбалап ахаҳә узаузшәа,
Иумоурашәа уаҳа насыԥ.
Аҳаҳаи, амарџьа, уҽкаумыжьын.
Умнеилан иуқәшәа акьахь.
Аамҭа ҽакала имааҳәышеи,
Ухы хазар арахь, ауаа рахь.
2017
***
Дқәацә-қәацәуа, длышьҭаԥало
Дцон… дахьымаара дышьҭны.
2017
АԤСҬАЗААРАЗ
Избеит шьҭа сахьызцо, сахьзымцо,
Гәыӷрак баша ҽазнык сахьынҳалт.
Нкылашьас иамоузеи сызхьымӡо –
Ахылаӷьара иҭалаз абарбал!
2017
ИҞАМ ИНИЖЬЫЗ ЦӘАҲӘАҚӘАК
Саақәхеит адгьыл ду самкуа.
Ара сынхацәар – сеилагап.
Избеит анаҩс исзаԥсамкәа,
Иаарласны иргылатәны акәаԥ.
Избаз рацәоуп, ибатәызма?
Исхызгаз хынҳәыр – еиҟәнажәоит,

26

Саамҭа саркарацәеит, стәызма?
Хҩаха смоур ҳәа сшәоит.
Уаҩытәыҩса ихәашам сԥышәа,
Ицеит, зегь цеит еиԥхьытта.
Мҩак ауп иҟоу – анышә ахь!
Схынҳәып ҳәа уҟоу еиҭа!
Угәаҟуа иқәхада схьааган?
Дыҟам, уаҩ дыҟаӡам ус.
Ихьаԥшыргьы сышьҭыбжь ахьааго,
Иааҭгыларым зны сызҭахыз.
Иқәҳа рымҩала инеилап,
Урҭ ццакуеит – еилахоуп
Русқәа ирыхьӡап, идырҽеилап,
Сара аамҭа сыннажьт – исаӷоуп.
Сызгылом, сгылар – сызныҟәом,
Зегь еиланаргьежьит аԥша.
Сыбла иазеилыргом иҟоу,
Акгьы ыҟаму уахь, сахьыԥшуа?
2017
ԤСЫК
Аԥсҭазаара блеихаҟәысрак
Шакәыз дырны сааласит.
Сзыхьӡазеи амҩан? Кәысрак.
Нас сынкаҳаны сыԥсит.
2017
***
Аӡиа ҭашәеи абахәқәа еимаҳан.
Изаҳаз алацәажәон мчыбжьык.

27

Ҭынчра ҳнаҭомызт уи ҳаргьы уаҳа.
Уахь амҩа ҳнықәлеит шьыжьык.
Ҳахьнеиз ҳгылан иаабаз ҳазхамҵо,
Аӡиа ҳҿаԥхьа имшынха иҭатәан.
Ахықәан шьоук иааиқәырҵахит амца,
Исгәалашәоит ишаажәуазгьы ашәан.
Атәан мацароума, аҵәцақәа ирҭыԥо
Ҩыкгьы аажәуан ҳара аҽны.
Аӡы далаҳан ҳаиҳабык ихаҭыԥуаҩ,
Дыԥсырц акгьы игмызт дхәаҽны.
Деиқәҳархеит. Ҳҿааҳхеит дҳаман,
Ҳаихлафуа, иԥсы анҭаха.
Анаҩстәи ажәабжь шәаргьы ишәаҳама?
Иалацәажәон илакәшьо жәаха.
Џьашьахәуп, нас: абахәқәа ааимҟьазшәа,
Ицеит уантә аӡы лҭыкәкәаны
Аӡиа аӡбахәгьы ыҟамызт насшәа,
Иҟаз схьыкәкәоит иқәаны.
Қәыршаҩны исхысит арии ахҭыс зегь,
Иарҿыхаз дәықәлазшәа збеит иеигәаны.
Изакәызеи сгәы иҭаӡамкәа иҭысуа,
Сцоу схаҭагьы сҭыкәкәаны?
2017
ҬАМАРА ШЬАҞРЫЛԤҲА
Дызлагылаз шәахәак еиԥш данрылԥха, –
Лыуаҩра анырба, лажәа анраҳа,
Зегь аалызхьаԥшит Ҭамара Шьаҟрылԥҳа,
Дырзааигәан даагылеит иаҳа.

28

Игәарҭеит, илуазгьы илҳәозгьы мцымызт,
Изышьҭаз акәын – Аиаша ахаҭа!
Даргьы ларгьы анаҩсан еицымыз,
Иркын бираҟк еиԥш ишьҭыхны Ахада.
Ихадазгьы иара акәын – Аиаша,
Ӡык иазымгаз, иаламблыз мца.
Ахы анлықәшәагьы Ҭамара дызгашаз,
Ҿаалҭит: Ианашәыжь уи, агаӡа…
Сара сусым, шәусқәа нышәмыжьын… –
Аброуп, – иамуит уаҳа, – дзыхьӡаз…
Инаргоз амшын ихырҵахьаз нышьын,
Ажәлар рзымшын – Ҭамара дызгаз.
Днеигоит иахьанӡагь рнапы даныргылан.
«Сара сусым…» – Иааҩуеит лыбжьы.
Ак ахьырҳәа дшәоит Аԥсынтәыла,
Дыԥсызшәагь сгәы иснаҭахуам, сшьы.
2017
***
Иаҳцәызгода, иҟоу ыҟоуп усгьы.
Иҟоу ҳара иаҳтәума ҳазыԥшуеит.
Иҟам ауп иҳамоу ҳара хысгьы,
Ԥхыӡ иаабоит, ҳашьҭаларц ҳаԥшаауеит
Иҟам хыхьӡа ажәҩан иалакнаҳауп,
Ҳзахьӡозар ҳәа уахь еснагь ҳаихоит.
Иҟоу ҳгәы ахымлаӡашьоу уаҳа,
Иҟам ҳазхәыцуа ҳтәоуп, ҳагьарххоит.
Ахазына аҩны дыҩноуп ахаҵа,
Ихы раҳан агәылара дыԥшуеит.

29

Иацоуп ара данааиз шьоукы рҭаца,
Даҽаџьара лхы-лгәы деиланаршуеит.
Бара ибчаԥазар, иара аҟәыдгьы шԥахаау!
Гьама амамшәа ибахуеит егьи лкәац…
Зны иҳамам ибатәу абаха,
Уназвысша еиӷьу ҳаббаӡац.
2017
МИХА БӶАЖӘБА
Ақалақь уналс-аалсуа шьапыла.
Уи усҟан Аԥсны дахадан.
Аԥсшәа нараҳәо днеиуан иԥылоз,
Аусурахь дцон шьыжьымҭан.
Диҿаччон, ажәагь наимакуа дааиуан,
Игәалашәоит, шьыбжьышьҭахьк Кьыршьал.
Ианааскьа, ирҳәоз слымҳа иааҭаҩуан,
Сыԥхашьоу, «гәарбжьарак» сныбжьалт.
Аха саахьаԥшит иҟалаз гәасҭан.
Иҟалазгьы уи ауп: ишаауаз
Ҩардаҿк, ихьӡгьы сгәалашәоит, – Ҟәасҭа, –
Иркалан ицыз иҩыза диҿаст.
Иҽааилиԥаан уахь иҿынеихеит Миха, –
Икьаҿ Кьыршьал инаиҭан, дласы, –
Ахацәа хьибажәо игылан, еиҿыхо,
Ишҭибахр уаҟа рыԥсы.
Имҭакәа ицыз уаҳа акы аҳәаха,
Иркалеит Миха иҭаҷкәым.
Деизҟьа аҩардаџ иаԥхьа данкаҳа,
Иҟаиҵазшәа дҟамлеит уи иакәым.

30

– Уииааиуеит акәу?! Уааихыкәласуа… иууеи!..

Ухы уахәан узцозар, уеиха!..
Аҭаҷкәым зықәшәаз дҩаҵҟьаны дыҩуеит…
Сара, арии ҟалазшәа жәаха,

Иахьанӡагьы исхашҭуам. Ирҳәогьы здыруеит:
– «Иага умҳәан… Аҽынкылара ихәҭан…»
Зыбла хызҩо аӡыхәашьқәа дрыруоушь?..
Уи усҟан Аԥсны дахадан.
2017
***
Ируа, ирҳәо акы узахымԥо…
Урҭ абыргцәа са срыхьӡеит
Амцҳәаҩ дықәрыжьломызт рымԥан,
Ианцоз излаҟаз рымгаӡеит.
Иаҳбарҭамшәа збоит инрыжьыз,
Изызхәыцым, нагӡа иҵам.
Уи ауп ҳаазгогьы, ҳаиԥызшьуаз,
Иахьанӡагьы хәы змаӡам.
Ҳааскьахьеит акыр рхыԥшала,
Инхоит ражәа ҳбызшәаны.
Ҭыԥк агазаргьы аԥшалас,
Ҳқьышә иқәкуп иажәаны.
Инаскьеит шысҳәало иаацәырҵуеит,
Иааилагылоит иааибарҟәыш.
Исызгәамҭоу, акы сцәырӡоит,
Ԥшаашьа сзамҭар – сланарҟәышт.
Иаԥсыуашәа ԥсыуарамкәа
Акы сналагар – иааскьоит.

31

Ҳаиуарагьы еиуарамкәа,
Схы схәыцраха саатәоит.
Ргәы нсырхоу аказыҳәа
Иааилагылоит зымҩа.
Исырҭалоит аҽыԥныҳәа,
Снаныларгьы даҽа мҩак…
Адгьыл сықәуп, ажәҩан салоуп,
Сара сусқәа нагӡаӡам.
Зны сымҵәыжәҩақәа еидыԥсалоуп.
Сгаӡангьы сеигьгаӡаӡам.
Исызнаргарым исыҭоу
Мшьамхы заа икәадахар.
Аха ицаз рыла еибыҭоуп,
Исымамшәагь сыҟоуп хар…
Бираҟк еиԥш рыԥсуара рымԥаан,
Иҿааихоит арахь уара уҵеигь…
Ируа, ирҳәо акы узахымԥо…
Урҭ абыргцәа са срыхьӡеит.
2017
ИСԤЫХЬАШӘАЗ БӶЬЫЦК
Саӡәӡам, сҳәалоит, саӡәӡам, саӡәӡам!
Адунеи сара сзы иҭацәӡам…
Аха саагылоит ҩаԥхьа ара сзаҵәӡа,
Сналаԥшуеит адунеижәгьы ҭацәӡа.
Еилыхароуп, еилагьежьроуп, еибашьроуп,
Иашаҳәароуп иҟоу, зны-хжьароуп.
Арахь, сгәы ахзыршәазеи, исҭахым,
Цәҳәыран саԥхьа ицәырҵуеит, уаҩ дахым.

32

Уара еилкаа ара иҟаз ахьагаз.
Ирхадыдит, ирхамацәысит, аԥша аст.
Иқәнагазар акәхап нас фырҭынк…
Гәашәқәак ыдҳалт агәараҳәа, зны иаатын.
Сзынгылоу арии амҩа џьаргьы игам.
Аҟазара аԥсоу иаԥсаму еилыргам.
Сыԥсы сыҵаст, сҟалап арантә сагар
Ажәҩан ахь… Ицәгьамызт снагәагәар.
Дгьыли жәҩани есааира еихаӷәӷәоит.
Ҳаиԥырхагоуп. Ажәала зегь ҳаихәоит.
Сгылоуп ус, сышгылац, сзаҵәӡа.
Салаԥшуеит адунеижәгьы ҭацәӡа.
2017
***
Уаԥсыуами, иууазеи, сымшын,
Ианԥырҵәоз сылахь ада.
Еибгала салҵуан аӡымшын,
Сырҩашха схыҵуан схаҭа.
Араҟа амшқәа сдырҿыхон,
Аҵхқәа срылан, сыртәын.
Сагалон саԥхьаҟа ак сыхон,
Саамҭа насыԥ дула иҭәын.
Сымҩасуеит араҟа саԥсыуан,
Сгәы ԥшаауеит уамашәа.
Сышьҭахьҟа инсыжьуа сахьҵәыуо,
Иааиуа саԥылоит сымшәа.
Сышьхақәа агәаҳәара сырҭоит,
Сырхақәа срықәуп сласӡа.

33

Араҟа иҟоуп сыԥсырҭа,
Араҟа ишан слахьынҵа.
Снеиуеит сырԥыларц игыло,
Снаскьазго ракәхап иаауа.
Урҭ зегь аԥсуа шьа рылоуп.
Урҭ, сара исзамуа ззауа.
2017
***
Шьҭахьҟа ицеит аамҭа еиҭаԥан,
Иааиланаргьежьит сыхшыҩ.
Иҟам қыҭак – Ахалдаба –
Иналаххит сара сҽыҩ.
Гәалашәароуп уа, саргылом,
Ара сааизаргьы, сартәом.
Киносахьак сыбла ихгылан,
Инҵәом уаҳа, инҵәаӡом.
Аӡә даҵахоит, ҽаӡә даиааиуеит,
Иеиҿахысуеит, уи уаршәоит.
Аӡы иҽалаижьт Чапаев,
Дахьызмыруа сгәы ԥнажәоит.
Анаџьалбеит, уи деиқәханда,
Ахалдабанӡа ҳанаах…
Сгәы арахәыцқәа амырхханда
Анаҩс иҟаз ахлымӡаах,
Уи аамҭагь, Ахалдабагь
Ааиран иҟазма схаҿы.
Даҽа зныкгьы аамҭа еиҭаԥан,
Амца иалԥеит уаҟа сҽы.
2017

34

АИАШАЗ ДАҼАЗНЫКГЬЫ
Иахьа унахап, уаҵәгьы наҟ унахап,
Уҽурдагәап, убла хыуҩап зны.
Уахьцалакгьы иуҿаҳап убла ҭнахып,
Ушыбзоугьы урыднарбап уԥсны.
Амца уалԥарц, уалаган иаразнак,
Ианыҵҟьа, ишааиуаз иануцрас,
Ушәеит уара, уазыԥшны утәазма,
Уеихеит, ухгьы уахәеит нас.
Аха аиаша иамаӡам ҵахышьа,
Бжьрабыжьҵәа иоуҭаргь иахьа анышә,
Амҩан џьара усгьы иухьӡагәышьап,
Уҩнанажьып анкьатәи уҩныжә.
Урхысхысуа уи мҩакы ианылап,
Агәыр аҵа укылнарԥап ушцо.
Сацәцеит шуҳәо иааины иаауҿагылап,
Уахәаҽуагьы убап нас иахьухьӡо
Сара сиашоуп изырлашо сымҩа,
Сацәдырҟьалоз – иарахьы сгьежьып.
Машәыршәа сраҩнагаргьы наҟ атәымуаа,
Сиаша џьбараз сара стәқәа сыршьып.
2017
***
Дшааиуаз уигьы, иҩызцәа дрыԥсахын,
Хгарҭа имоуа даақәхеит адәы.
Игәы ижьжьоит, егьаурым иҳәахуан,
Аха имамкәагь ибеит ҟаҵатәы.
Ҩызакгьы дыҟамшәа адгьылаҿ уаҳа,
Ажәҩан даҵаԥшуа ҽнак данынха

35

Дызҭымҵуа ибеит тышак дук дҭаҳан,
Дихагылазшәагь дааины иаӷа.
Дыҳәҳәар иҭаххеит арҵәааҳәа ахаҵа,
Дызхьынҳалаз амахә ҿа ԥҵәеит.
Иҽааирҭынчит, дцаргьы дабацоз,
Иҟаз ыҟан, егьыҟам, инҵәеит
Имҩасит иԥхыӡны, инхеит иара шлакәыз,
Дызман иааиуаз аамҭагь аанҿаст…
Схаҿы исзаагомызт, –
Игәаҟуа аԥсҭазаара ахра иаҿаз.
2017
***
Схынҳәны саауан арахь исышьклахысуа,
Уажәы-уажә ашьабысҭеиԥш сышьҭыԥон.
Амш ҽеимызт аҽны – идады-мацәысуан,
Сеилукаарын уҟазар схаҭыԥан.
Ажрақәа сырхыууауан, џьара хҵысҭак
Ԥынгылоушәагь исымбеит – сыԥсаатәын.
Аҽыҩ еиԥш адәеиужьқәа ирхыстәын,
Стәымуаҩушәа сааиуан, аха аратәын.
Амш иарырҳаз, аҵх изаламгылаз,
Изышьҭаз, уаҳа иаазышьҭымӡааз,
Исхаҳарашәа ажәҩан шысхагылаз
Сааӡеит сара, изулак, аҩнынӡа.
Аҩны сҳәахит, уи ара иабаҟаз,
Амца илҟьахьан, ицахьан иццышәха.
Амш агәы саақәнархеит сыргәаҟуа,
Иаасызныжьны искыз зегьы нышәха.

36

Уара иухугаз аума, дад, сызлаҳаз,
Исзыԥшу акы акәзар иҟамхаша?!
Саԥхьаҟа акгьы ыҟамкәа уаҳа,
Саалагылеит сааины иахьа ахәаша.
Исымҳәеит, изымҩит ак хәыцны,
Сызлашәаз ауп арии, сагьызлымҵуа.
Сзеигәырӷьо – избеит иара ԥхыӡны,
Сагьааит арахь, изулак, аҩнынӡа.
2017
АКОНЦЕРТ
Нестор хәыҷ имҩаԥигон аконцерт.
Итәан аҭаацәа зегь еикәшаны.
Агәылацәа рхәыҷқәа анааи, имцеит,
Имемпит ишәаҳәаны, икәашаны.
Хәмарраха ирысит, инеицәхасқәеит,
Иаадырҭынчырц ӡы хаақәакгьы ддыржәт.
Ишнеиуаз аимак роуит, инеицәхасқәеит,
Иҟаиҵеит, даарылҟьан, аӡә цыгәхыршәҭ.
Еиҭакәашеит, еиҭашәаҳәеит, рыҽдырхаган,
Ианааитәыз иааиз ианцатәыз имцеит.
Нестор ус нарылаижьт инаган:
– Иазхоуп шьҭа, ҳалагеит аконцерт!
2017
***
Иҳалшозеи аԥсра аҿаԥхьа, дадхеит…
Уаҿаапкны уанаҿагылаз, зегь акоуп,
Ацаҟьа уаҿысырц баша уадхеит,
Арахь иаауам, умҩа наҟ игоуп,

37

Наҟ, иауан-нашәан акгьы ахьыҟам,
Иҟоу ықәҳәан атыша иахьҭабго…
Схы сырхеит сынкахәыцуа аҩныҟа,
Агәра сзымго иааиуа, агәра го.
Иалшоз уи сара истәымхаӡаргьы,
Сышнанаго аамҭа ус сжьа-жьо,
Зегь ааиуашәа шызбо исыцәцаргьы…
Издыруада иҟоу, уанӡа ибжьоу!
Издыруада сшьапы санықәнаҟьаша
Исывагылан сара арахь саазгаз,
Зыӷәра ску аҽуыра санахҟьаша,
Иҟалаша аныҟалашагь нас.
Аԥсҭазаара дарбан иамырҟәышыз,
Дарбан, уара, уи иамыргаӡаз.
Уаҵәызны арахь акы сазырхынҳәышам
Сара агәықәхагь, ишцара ицаӡаз.
2017
***
Сыԥсҭазаара қьаад бӷьыцны исымҵан.
Сгәы сҭахәыцуан, схы сазҵаауан абас:
Сабацари сахьымаара санзымцо?
Сабацари зегь заҳаз, избаз?
Исықәшәаз хызаҵәым, ахрыԥхроуп.
Ацәынхашьас иҟаз еилкааӡам.
Иара иахьа уажәраанӡагьы сықәхроуп
Изызку аасгәахәлоит агаӡа
Рҽырҩашьашәа иааскь, исыдыкшало
Сықәгараҵәҟьа ззымгәаӷьуа, изгәаӷьуа.

38

Аԥсаатә еиԥш џьара ажәҩан сшалоу
Сышьҭа ихыларц иашьҭоу исзаӷьуа.
Снармышьҭырц рҭахума ашәи-ҵышәи
Ашьацра згәы ҭнафааз еиханы?
Акы санышәан, даҽакгьы санышәан,
Сабадәықәлеи наҟӡа сеиханы?
Сабадәықәлеи сахьымаара санзымцо,
Шьҭа еҵәа ансызкыдымԥаауа, сажәын?
Ара еиқәушәа збоит агәгәаҳәа сымца,
Сҽазыскхьазаргь арантә ацара шәынтә.
2016.
ҨЫЏЬА
Ҩыџьа аҳәса – иҟоу, иҟам –
Исыман сдырбон насыԥ,
Саауан срышьҭалан аҩныҟа,
Сгәы икыламхо сыԥсыԥ,
Исзышьҭымхуа зны саҵан
Аԥсҭазаара – цәгьа ихьанҭан.
Аха сааиуан сҽырхаҵан,
Схы шьҭыхны – ус сыхәҭан.
Сааиуан иҟам дсыдынҵәало,
Сҿынасхар лымуа зымҩа.
Слыма аҩада даҿалон.
Иҟамызшәа даҽа мҩак.
Са исыркьаҿызшәа збалахуеит
Лыԥсҭазаара… Иллахьынҵан.
Аҟамзаара еснагь угәы ахәуеит,
Уи сара исхысыз мцан

39

Ҳазшаз дыҟами, сибама,
Сԥсы даԥшәмахеит исзааз.
Ицашан ӡыхәашьк саман,
Саргьы исхарамкәа, афаст.
Дымҩахыҵит – сылзыԥшымыз,
Дааиаанӡа саалаҳәит.
Аха лааира мшаԥымыз,
Сдунеи зегь аалырҳәит.
Сажәымҭыҽха лыԥсы схами,
Шәаасзыԥши, иахьанӡа сааит.
Арахь, сгәла рыцҳа аргама
Ҩыџьа аҳәса дрыбжьаԥсит.
2017
***
Скыдҿазҳәалаз сашьҭызшәа,
Дунеик аханӡа,
Исдырҵаз зегь схашҭызшәа,
Снеиуеит сҽыргаӡа.
Саақәхар ԥхьаҟа сзымцахуа,
Усҟан, – сыӡыр сыӡт! –
Смықәшәатәха саарымҵахап.
Скаҳар, сгылап ҿыц.
Амаҷ соур – салаӡап.
Сызҭашәаз сазцар,
Аанҿасрада салацап
Аԥсҭазаара иснарҵаз.
2017

40

АЛЫХӘҬА
Иқәымҳара иҟоузеи ухәда, –
Икажьтәу шаҟа ыҟоузеи усгьы!
Ираӡатәуп зегь кылхтәуп алыхәҭа,
Идыр уара уи шьҭарнахысгьы
Алыхәҭа изкылымсуа ԥырчоуп.
Игәылыршәам ажәа – ажәам уи.
Ажәҩан иалаҵоу – ԥрырц ауп,
Зымҵәыжәҩақәа еиҵызхыз ажәами.
Еилаҵәыӷьап, наҟ-наҟгьы иумыхәап,
Еилагылашьа змамыз еилаҳар.
Аҽада изаваҩрым ҽыхәак,
Арахь уи иқәшәымҵан уаҳа.
Инапы ҳананырҵа еилымгак,
Ҳзымцо, ҳзымаауа ҳақәхап.
Анҭ зызхәыцуазеи? Рымгәа.
Арҭгьы урҭ ртәқәа ракәхап.
Абарҭқәа ирыҭатәуп ԥсыхәак,
Ианыхтәу, ҳамыхәеит, ианыхӡам.
Аӡыхь ианалала аӡыхәашь,
Ӡыхәашьуп уигьы, иӡыхьӡам.
2017
***
Ҳкәасқьа иавагылаз уи аԥацха
Сара иахьа абрантә сахьыҩнаԥшуа,
Гәаныла уажәы-уажә амца саҵхоит.
Уқәнаргылом адәны иасуа аԥша.

41

Ӡынроуп. Асы леиуеит аҳәылыҳәа.
Акҿаҩра дыкҿоуп анаҟа сан.
Иааҳадгылт иааины даҽа ныҳәак.
Иаҭахым, гәамҵрак иаҳзаԥсам.
Аҳаԥшьа ҿыц хыртын, аирыӡ азна
Аҩы сыман сгәырӷьаҵәа саауеит.
Дныҳәоит саб, ҩыкгьы имжәыр ауазма,
Аҩы ахит. Асы шауц иауеит.
Аныҳәа ныҳәоуп, уи зегь рыла иссирхон
Даамҩахыҵыр гәылак са сасык.
Сахьдәылыԥшуа иаагылт ҵлакы аҽырхәан,
Иазыԥшызшәа иара убригьы сык.
Ӡынроуп. Асы леиуеит аҳәылыҳәа.
Илеилааит, ҳаззыԥшыз иара ахаҭоуп.
Сышԥеигәырӷьо арантәи сара аныҳәа:
Сани саби ыҟоуп, рыԥсқәа ҭоуп!
2017
***
Слыдӡыҭыла сцон зны ԥшаҳәала,
Ашьха сахалон, арахь сылбаауан.
Ҳамҭақәак скын еидыҳәҳәалан,
Қәак ҳацәхалан, ҳцасшәа ииуан.
Сықәын сара амҩа сык сылхо,
Сузнымкыло наарак саҿан.
Ашәак еиԥш иааҩуан уи илҳәоз,
Амҵәыжәҩақәагь сымамыз – сҿан.
Слышьҭан – ҳаирпланк дымҵанарсын,
Дышьҭкәыцәаа дәыӷбак дагон.

42

Лабҿаба акә, гәанылагь сшьамх арсын
Уи лҿаԥхьа. Сахьӡои авагон.
Слыхьӡон сара уи дахьцалакгьы,
Иҟамызт снызкылоз мчык.
Изахьӡыз абри акәын алакәгьы,
Сеилалган хәыҷык ҽа хәыҷык.
Снырымкылт саԥхьаҟа икаҳаз,
Ӡиақәак хыҵуан нас, срырт…
Исҭахыз арбаныз уаҳа,
Ԥсразма, нас, усҟан сыԥсыр!
2017
АԤХЫӠ
Исхасыршҭыр амуашәа, исгәаламшәо,
Ицо-иаауа исыдхалеит ԥхыӡк.
Сықәнархеит уи сара акалашәа,
Избарц сҭахыхушәа ҿыц.
Сахьақәак саԥхьа иаацәырҵуеит.
Инаскьоит, иааскьоит. Изакәи?
Иҟамызшәа иҟазгьы дырӡуеит…
Сыԥсҭазаара акәзар, мшәан уи ?!
2017
***
Акгьы умбахуазар ублақәа рыла
Уаԥхьа иаацәырҵны иубаз анаҩс,
Улашәуп уара, иҵшәеит зегь улаԥш, –
Узырԥыруагь, уҵазцалогьы аҩ.
Убла иубо мацарала, иудыруаз,
Иузнагом ишьҭыхны абираҟ.

43

Аамҭеи улшареи аамҭала ихырҩо
Ахьыҟоу наҟоуп, дад, наҟ.
2017
***
Амҩа сықәын, сыццакцәоу,
Сшааиуаз уи аанҵәеит.
Сааҿагылеит исзеицәоу,
Уи рбоит ауааи Анцәеи.
Исзеицәа акәын, сықәнагоит,
Иахьанӡатәи сзырха.
Исықәнагоит, исықәнагоит,
Сшәыҳәом: сеиқәшәырха!
Арахь акәӡагәышьамызт
Сықәҳа сахьаауа.
Исхамыӡт зны, исышьамызт,
Мҟәылын исзауаз.
Аха саауан сеидараха,
Ишьҭасымҵеит сызҵаз.
Сагьгәыӷуан даара, аха
Иҟалеит зегь цас.
Сыззыԥшыз иара акәӡамызт,
Ихаҳәха ишьҭоуп.
Сыхәрагь хәырбӷьыц акәӡамызт,
Сусқәа цәгьа ихьанҭоуп.
Сҭаԥшуеит аԥсра аблақәа,
Адунеи ааҳәуеит.
Сышьҭахьҟа – аҳаблақәа,
Иныжьуп ҽа дунеик.

44

Сгәы ахьсыхо уахь ами,
Уахьоуп сахьынхаз.
Ицахьаз сырҿаҳама?..
Исыхьша сеидру нас.
Сыхшыҩ ԥыруеит, сынцәоуп,
Хара сагацәеит…
Амҩа сықәын, саццакцәоу,
Сшааиуаз уи аанҵәеит
2017
***
Ухы ануба иуеиҳау уеиҳаушәа,
Иуеиҵоу уеиҵазаргьы ҟалап.
Ирҳауҳаутәым умоуп ирҳауҳаушәа,
Изцәыктәым ирцәукын иахьа мап.
Уаанаԥш-ааԥшыр, даҽазнык унҭыҵыр,
Даҽакала адунеи аатып.
Иузыԥшаарым ишуцәыӡра ухы уцәыӡыр,
Иузеилкаарым иахьыҟоу уара уҭыԥ.
2017
***
Дысзыԥшаауам исыцу. Дсыцуп исыцым.
Сааигәара дгылоуп, даргамоуп.
Ишԥарацәоу иӡыз, усгьы зегь ыӡым,
Сааин сызлагылоугьы драмоуп.
Дысзыԥшаауам исыцу. Дабацарыз, дыӡу?
Схаҵкы каимыршәуашәа дсышьҭоуп.
Арахь, сыԥшын, бжьрабыжьҵәа дыҵоуп.
Схылан сыӡхыӡлало ишьҭоуп.

45

Иҽизырҭынчуам исыцым, дәгәаҟ-гәаҟуеит,
Ак сыхьрашәа зибо сыздыруам.
Абжьы ааҩуеит: «Уабаҟоу, уабаҟоу?»
Ааҵрақәа дрывоуп дуазыруа.
Дсыцымшәа ибоу.
2017
***
Ҳара ҳатәцәам, ҳара ҳтәитәыхцәам,
Адәеиужьқәа ирықәу ҽурақәоуп ҳарҭ.
Ҳшәыԥшаара шәыҟоуп, иаҳҿаҳауа аныхуа
Ҳашнеиуа, тышак ҳалҭахәаша ҳцар!
2017
***
Сҿара аниас сажәымҭа сархагоу,
Сгәы кыдшәалоит амра анҭашәо.
Исхаҳаз арии аҵх наҟ сабаго,
Схәыҷхазшәа, изакәызеи уи сзаршәа!
Сара сзыҳәан аҵх ауцәазар акәхап,
Сахәаҽрашәа салоуп уи, ишом.
Ишаӡаргьы, сшыҟац, агәаҟуа саақәхап,
Уҟазар – ас уаҩ деилышшом.
Аха амра мгылоу, усгьы имгылои,
Сара сзы акә, ҽаӡәы изакә.
Ашәахәақәа гәыбзыӷуа ианысԥыло
Сналагылоит аԥсҭазаара алакәа.
Ҩаԥхьа зегь аацәырҵуеит ара иссирхан,
Акгьы ыҟамшәа адунеиаҿ сзыршәо.
Аха усгьы сахьықәыԥшуа сырха,
Сгәы кыдшәалоит амра анҭашәо.
2017

46

***
Санхәыҷыз сдыршәалон, сандухагь
Сдыршәақәарц иалагон – егьалымҵит:
Схәыҷны ирызмыршәаз сакәӡами
Уажәы, сандуха, идыршәоз!
2017
ХЬЕМИНГӘУЕИ СИЗХӘЫЦУА
Аԥсҭазаара амшын ду схалан,
Ақәԥара саҿуп сшаҿыц.
Иааиуеи сареи ҳааидыххылан,
Ҳԥибашәоит иахьа ҿыц.
Ара аусқәагь шцац ицозар, –
Сахәаҽуашәа збар цәқәырԥак,
Схазы исымоуп, иамуӡозар,
Аҵыхәтәантәи ахызаҵә – скәаԥ.
2017
***
Амш еилымгар, аҵх насхаҳар,
Дгьыли жәҩани срыбжьахар
Акгьы ыҟамшәа араҟа уаҳа,
Исҭаххашт еиҭа снеихар
Аԥсҭазаарахь, салагашам
Иҟаз, иҟоу рырџьара.
Ахы шьҭых иакит аиаша:
Шәахәак ывҵыԥхоит џьара.
2017
***
Иԥсхьоу драцәажәо, иҟам даҿаапкуа,
Иӡааҟәрылахьоу аӷбақәа ҿыц иӡааҟәрыло,
Аҵх далоуп поетк.
2017

47

УСҞАН
Мышәыршәа амҩан ҳаиԥылан,
Акы аабон ихԥаны.
Арра исыԥхьазшәа сгылан,
Ббара – саазшәа баны.
2017
***
Ҳаидтәалан.
Ҳҩыџьагь ҳхыԥшылон амшын.
Бааира сшазыԥшу еиԥш
Лцара дазыԥшын.
2017
***
Дигәыҵаиҳәҳәон,
Дишьҭырц игәы иҭаӡамызт.
Дылҿыԥсаауан,
Дхагахазар акәхап.
Лара усҟан ара дыҟаӡамызт,
Ажәҩан далалахьан дыԥсаатәхан.
2017
***
Ԥсрак аҿгьы инанамгац асҟаҩык аҳәса.
Дрылсны даауеит макьана иҽырхаҵан.
Иахьа аӡә дкыҷызаргь, ҽаӡә дкьаҳәзаргь,
Иреиӷьызгьы дыҟан, дабацеи, дабаӡи?
Ишлырӡра илырӡхьан заа аӡә лышьҭа;
Дныбжьахәаша дцеит, дшылхьынҳалаз.
Ихы-игәы дҭыҵран дыҟам дызцышьҭаз
Ани, ара згәышԥы ргыланы иҳалаз.

48

Иҟан инижьуаз, иҟан дынзыжьуаз,
Аӡы шцара ицоз хараӡа.
Ԥсышьа еиԥшымхеит, гәаҟ, аӡә дыԥсышьа,
Иссирхеит егьи ллахьынҵа.
Ирацәаҩуп исхамышҭуа, ихашҭуа,
Иааԥсеит, имоу гәык ами, гәык.
Иџьеишьо, иахьанӡагь дҭибаауеит иашҭа,
Зегь налыҵарӡуа иааз хыркәыкәык.
2017
***
Акы ықәҳауеит, иқәысхуеит уи сҟәаҟәа,
Сагәыдҳалоит ҭӡамц хьшәашәак, сыбрын.
Исзымдыруа здыруанда ҳәа сгәаҟ-гәаҟуеит,
Издыруа сзымдыруазар еиӷьзаргь ҟаларын.
2017
ШЬОУКЫ РҞНЫ
Срылаԥшуан, схагахо сахьрылаз.
Иҟалон сыԥсыр сгәы ԥжәаны.
Сыцәеит нас, исызхымтуа сыла,
Сиан, сҿыхар ҳәа сшәаны.
2017
***
Гәырӷьаран, аныҳәа сыман,
Ирыцызжәуан шьоук атәан .
Исасцәан, сара саԥшәыман,
Аишәа еиужьны ҳахатәан.
Ирҳәоу, ируаз иақәиҭыстәын,
Зегь акакәын сара сзын

49

Ара иҟаз. Азин рысҭан,
Иаԥшәымацәан, са ссасын.
2017
***
Баатәа иҳәеит, бааины, бӡыӷәӡа
Бызсыӡрҩла; насыԥуп, сымш, арии.
Знеиҿаччалап, бсыхәаԥшла бгәыбзыӷӡа,
Хьҭа ҳакуазар, мла ҳакуазар бымбари.
2017
***
Сыԥсҭазаара мариамхеит, ашәеиқәа салан,
Сара сзыҳәа ихьанҭахеит уи ахә.
Сааԥсарақәа зегь аӡы иасҭарц сҭалан,
Сагеит, иҳәеит, сыҳәҳәан, субар – саахә!
2017
КЬЫРШЬАЛ ИНАИЦҲӘАНЫ
Ирзымцәаӷәеит – ирзымцәаӷәеит.
Ирзыламҵеит – ирзыламҵеит.
Ирзымрашәеит – ирзыдрашәеит
Ирызҭамгалеит – ирызҭаргалеит.
Ирзымлагеит – ирзырлагеит.
Абри сзеиҭеиҳәон Ҳаруан,
Ибан сара сҟны иҳәатәны.
Чуан дук азна абысҭа рун,
Ирфеит рхала инатәаны.
2017

50

***
Уалсла иахьа хынтәгьы ақыҭа
Ишьҭыхны иукушәа абираҟ.
Иага узҳәозаргьы иҳәала, узкыда,
Акруҳәараны уҟоума наҟ-наҟ.
2017
***
Сыԥсҭазаара скын, аԥаҭхь еиԥш, сҩахан,
Сшьапқәа срықәгылан макьана сыӷәӷәаӡа.
Сыҵымҵрашәа збон ашьапы хахагь,
Аамҭа сара истәызшәагь агаӡа
Аҩы сылсит: аԥсҭазаара ҩы џьбарамыз,
Сышнеиуаз аҵхгьы згеит, сааԥсеит.
Анаҩс иҟаз кәашарамызт, џьабарамыз,
Исхагылаз ажәҩангьы аазазеит.
Ицеит, наҟ имҩасит сызхьынҳалаз,
Цқьа рхьыԥшыха смоукәа инкабан.
Шьоук рыбжьы ааҩуан: «Ҳара араҟа ҳалаӡт!..»
Рҽаҭашәа ҽа шьоук цон аԥан.
Еилыхаран адунеиаҿ, амарџьа, саламӡында
Сымшын арахь иансыҵас цәқәырԥақәак.
Ҳанеицыла, сҳәеит, наунагӡа ҳаицында,
Ҳацәхаларгьы, ҳаицыцәхаларын қәак.
Қәоума, сума, кырцхума зҿаазхаз, –
Изакәызеи мшы цәгьаказ ҳаимзырпыз?
Хыхәарахеит ара иҟаз асха,
Исыцыз ԥхьаҟа идәықәлеит исаԥыс.
Амшқәа еилымго збахит даҽа хахагь,
Иҟаз, иҟоу, иҟалаша – зегь еиԥшын.

51

Сыԥсҭазаара скын, аԥаҭхь еиԥш, сҩахан,
Аха исылсит уи: аҩеиԥш сашьын.
2017
***
Хара ицо исахьа сымам,
Сиеиԥшым изымнеиуагь уаҵәынӡа.
Сырзыԥшны стәалоит изымааз,
Саргәаҭеиуа акыр сызхьымӡаз.
Сзадтәалоузеи, мшәан, исгәыҵак,
Адунеи сара иаусырҭах.
Зегь абацои иццакы-ццак,
Аӡиас ду ирда, имырда?
Исылшозар, саргьы сыршан
Уи аӡиас, зыҽзырхагаз.
Салагылам шьоук идыркшо,
Исԥырхагам, сырԥырхагам.
Исымам макьана харгьы.
Акыр сҳәомашь исымҳәаша?
Сыҽсырххаргьы, сыҽсмырххаргьы,
Аамҭа лассы сықәнамҳәашеи.
Аха уанӡа, аха уанӡа
Сымшқәа насыԥла иҭәыз,
Исзынхаз иахымсааит амца,
Исзынхаз сара истәыз!
2017

52

АҬАРАҞА, АҨНЫҞА!
Аҭараҟа сзымнеит – Блабырхәа сыҟан.
Қьаф уа, аҩы ыжәуа чаракаҿ стәан.
Адырҩаҽынгьы сзымцеит аҩныҟа,
Ҷлоуҟа сыргеит шьыжьымҭан.
Амчыбжь анҵәамҭазгьы исоуит ацарҭа,
Исуалын, иауамызт уахьгьы сымцар.
Ргәы нсырхарызма, ишышәҳәара, џьгьардаа,
Исылҵрашәа збеит уахь шьаҿак ҟасымҵар.
Исарҳәан сагеит нас даҽа чарак,
Аџьабацәа срылаҵәан ԥсрак аҿгьы ҽнак.
Сдәықәын зынӡа сацәыӡызшәа Аҭара,
Исхыхьны, исгәыхьны, арахь сахьцалак.
Иабаҟоу алшарагь, – скаҳалоит, сгылоит, –
Аха усгьы сҩеихап, сыҽсырӷәӷәап.
Абриак схызгап: уаҵәашьҭахь ҳаиԥылоит,
Сцароуп инықәыршә еизаракаҿ Хәаԥ…
Иауцәахеит, уахь сықәхацәеит амҩа,
Исҭахуп саахынҳәыр, сааласыр,
Аҭараҟа сцароуп! Уаҳа уи амуоу?
Уахь ауп сахьырго сыԥсыр…
2017
ИСЫЗГӘААЗ
Исызгәааз ашәгьы нкыдҟьашәа дцанда,
Исхашҭу, исгәаласыршәаргьы саҿым.
Даахырҳәыр иҭаххазаап днеиуаны Дранда,
Даатәеит иара уа џьара Ҿымҭ.

53

Исхараз анимба, игәы дааҭахәыцын,
Маҷ-маҷ иара ихараз дазнеит.
Иажәыз ажәит, иҿыцызгьы ҿыцын,
Днықәыԥшт ҽакала адунеи.
Ибеит ҳәа сыҟоуп иамуаз шауаз.
Сара уи азыҳәан егьсыхьӡом.
Исызгәааз Бигәаа рахь дцан, данаауаз
Дыҟазшәа збахит дгәыбзыӷӡа
2017
***
Иҟоу сҳәоит, аӡәгьы сиқәмақаруам.
Уи азы дышьҭысхуам ӷас:
Зны, иансааз, саргьы исывакәаруан
Схаҳәха сышьҭахар зҭаххаз.
2017
***
Иааизар иааит, издыруеит сышзацәымцо,
Иацәцахьада усгьы уи анааи.
Еихәлацәо иалагама, уара сымца,
Сықәнагарц исҿагылаз анысиааи?
Аԥра ҟадыџь шааскьо ац хырџьаџьоуп,
Уашаҭашам, иудыруеит, иануцрас.
Уҵыхәтәа, уқәызго амаҷ ауп,
Уатәамбакәа, иузнаузшәа цас.
Арахь уара агәыӷра умахыми,
Умчыдаха ушықәхаз агәра угом.
Иасырҳәоит ҳәа даатәалоит ахымаа,
Ма аҩымаа, ма… Угәы уартәом.

54

Анаара уаҿалоит, ашьхацамҩа
Уанылазшәа, ахара уԥшуа.
Аха царҭа ахьамам царҭа амам,
Ушьҭоуп игьежьы-хынҳәуа аԥша.
Иуздыруам, угәы арантә ианухо,
Аҽҳәа уҽҳәахар ҳәа узшәало.
Иумам, иумаҵәҟьам аԥсыха,
Уи акәу уи уазхәыцуа узтәало.
Акы ыҟаӡами, анаџьалбеит уаҳа,
Аамҭала, даҽа ԥыҭрак уеиқәзырхо!
Гәы изҭаӡам, иуури, аԥсцәаҳа,
Зыц хырџьашьа иааиуа, иуаӷоу.
Еилкаауп, нас, иааиз ушзацәымцо,
Аха иара убасҟангьы ухахьы
Иузаагом шьҭа ишеихәлацәо умца,
Аԥсреи уареи шәеиқәԥоит бӷарҵахьы.
2017
***
Шьҭа саргьы лассы сниасп,
Исзамҭакәа иҟоу ԥсыхәак,
Амш бзиоуп – аамҭа бзиам.
Салагылоуп сааины ӡыхәашьк.
2017
***
Изулак, мчылашәа схы саиааиуеит,
Сагьаатәоит санахьшәа ус.
Аԥҳәызба леиԥш ахы ақәыжьны иааиуеит
Ицаз, аха исԥырымҵыз хҭыск.
2017

55

***
Дызласхашҭран сыҟоузеи уи, ҳшеицыз
Ааԥын цазар, аԥхын аазар нас.
Ҭагалантәи абыӷьҩежьқәа анеихьыз
Амца ҳкызар ҳара зны ҳшаауаз.
Иҳаабазеи усҟан ҳаҿшәарызшәа
Аԥсҭазаара аҵла шьҭа лассы.
Иааскьон аӡын хьшәашәа ҳаршәарызшәа.
Аҳәылыҳәа инаҳашьклаԥсо асы.
Ҳаицәыӡрашәа ақх аусқәа ҳрылан,
Мцакы ҳҽаҭан аҽҳәа ҳаҽҳәатәан.
Ҳарԥыруа иааиуа амш ҳаԥылон,
Исхашҭуама, лылабжышқәагьы каҭәон.
Дазласхашҭран сыҟоузеи уи ашәҭыц,
Ҽа блакала адунеи сзырбаз.
Ашәахәақәа ашьҭуеит, аа, ишашьҭыц
Бзиабарак, хыдаракгьы абас…
Сҿаԥхьа дгылоит дааины ахазына,
Зегь сымчны, исымаӡамкәа мчы;
Дхьааны, дгәырҩаны, днасыԥны,
Лан дшаалыхшаз, лхы ылаҵан ахчы.
2017
ДАНЫԤСЫ АШЬҬАХЬ
Фырхаҵак иеиԥш дыржит, дыԥсгәышьан,
Деилаҳәан дахьықәыз, деилацан.
Ауаҩ ҟәыш ҳәа шьоук ихцәажәагәышьон,
Аха иара дгаӡан, дгаӡаӡан.

56

Аӡә дҩагылан ақьиа ҳәа изиҳәеит,
Цәгьамзар бзиа ҟазымҵац.
Иҩызцәа зегьы днархыҳәҳәеит
Бжаҩык дшыҟаз рмаҳац.
Ихашҭра дырҽхәеит иасны,
Иаархадыршҭын ишҭакыз.
Аиҵбы дырбеит дыбжьасны,
Хьӡыс ишиоухьазгьы «аҟыз.»
Иԥҳәыс еицаԥа, иҟамхашаз,
Зегьы дырхын, дыргәын.
Алакҭа унҭаԥшыр аиаша,
Иӡатәызма, дхыркәыкәын.
Иԥсымҭазгьы иқәыз уалын,
Иумаҳаша рҳәеи шаҟа.
Даныԥсгәышьа , зегь ааилалан,
Издыргылеит абаҟа.
Аҳәса дрышьҭан уи еснагь.
Хынтәҟа ихьхьан ацырцнакь.
2017
***
Дыԥҳәызбаҵәҟьан уи, раԥхьатәи сыԥҳәыс,
Дыԥҳәысын, аха уи сара дыстәымызт.
Бшаазбаз еиԥш сналышьҭалеит схысхыс,
Баџьгана хәыҷы гәыӷралагьы сҭәымыз.
Амца скуан иаразнак, сналхьысыр,
Сзылԥырҵуамызт сылԥырҵыр анамуаз.
Исылшон, дыхьчатәхар, ахәаҩҳәа схысыр,
Сҿаԥхьа дгылан, сахьцалак, дшамшамуа.

57

Хәыҷҵас уҟаз, лымшын, ухәыҷызар,
Сгәы ԥшаауан, иҟаларын сегьҵәыуар.
Избон иаразнак, дшааиуа, дыҽлырчызар,
Сцарын, дааччар, зегьы снархыууаан.
Лааигәа инеишьа сымамызт, лԥырҵшьагь,
Лгәашә анаат, лашҭа ду сынҭаҳаит.
Исымамызт уинахыс уи лырӡшьагь
Лымбарагьы сылшаҵәҟьомызт уаҳа…
Иахьанӡагьы дааҵымшәац уи сылаԥш,
Сгәаҟуа сгылоуп сара араҟа, еиҭамҳәак.
Сналықәҷаб сцон нас, сналыдыԥсыла,
Ақыдбажә еиԥш, аамҭа наҳабжьамҳар.
2017
АХЬҬАХА, АСОУРАХА…
Ас цырақәа инарыҵак,
Инаншәалар иӡыҭуа,
Еиҵыхны снапсыргәыҵа,
Сгылоуп ҳашҭа агәҭа.
Асы – сара сныҳәа,
Шьҭа лассы ицаӡом.
Ишлеиц аҳәылышәа
Илеиуеит, ихкәаӡом.
Ажәҩан ахь исыхоит
Ари амш ласӡа.
Сартәом сгәы иҭыхо,
Самоуп сыргаӡа.
Ииаҟьаз дызусҭа, –
Сыззыԥшымкәа иааз?

58

Дахыԥан наҟ ахҵысҭа,
Дсыԥхьеит иара цас.
Сабеиго сышьҭкәыцәаа,
Дсывас? Адәқәа рахь.
Аҳабла ҳабжьы ахыҵәап,
Гаӡаракгьы ҳахьп:
Ҳагап амҩаду ахь,
Нас – аԥшаҳәахьы.
Ҳаӡбахә ыртутууа
Ихалеит ахәахьы.
Иҳахьӡома иҳашьҭоу,
Ҳхәыҷра ҳамҵанарсит.
Лассы иҳарӡит ҳашьҭа,
Ҳаахә уаҵәы, ҳаубар!
Сыҟам, џьаргьы сыҟам,
Ахақәиҭра ансоу,
Сцахьеит Кәыдрыҟа,
Салоуп
Ус рҳәозар акәхап
Исышьҭалаз, иаанҿасп.
Зегь ҟалоит илакәха
Анаара сшаҿыз:
Рлабақәа ырҟымҟымуа
Ҳәсақәак шаауаз
Иахҟьазаарын рымҩа
Дрықәымшәар Ҭеуаз.
Хәыҷгьы дугьы иман
Ишьҭахьҟа дхынҳәуеит.

59

Дхынҳәуеит хыма-ԥсыма,
Сара ара слаҳәуеит
Асду сылахазаап,
Сқьыԥаха сааскьоит.
Иаргьы шьҭа ихкәазаап,
Аҩныҟа ҳәа снеихоит.
Схәыҷра атәыла салоуп,
Аҩныҟа снеип лассы.
Арахь сыгәгьы иалоуп
Иахьыхкәаз асы.
2017
***
… Иҟалап шьҭатәи еицәазар.
Изгозеи сгәы сымжәак?
Абри адгьыл сықәхацәазар?
Изызбозеи саҭахымшәа?
Сахьамгаша сагацәама?..
Иабадәықәлеи, мшәан, срыман?!
Анцәа исаҭәеишьаз нҵәазар,
Даҽак уаҳа сзазыԥшрыма?
2017
***
Сабаанагеи сара арахь, санбақәнагалеи
Иҭыкка саԥхьа ишьҭаз адунеи?
Ахәы ихалоз хыраӷьарак сҭаналагеит,
Еиҵыхны искыз амҵәыжәҩақәа еикәаԥсеит.
Урҭ еиҭасҟьарц ажәҩан сазыԥшыхуеит,
Сышьҭԥаа сагарц, исыҵасуеит аша.

60

Исылӡаазшәа избоз мчқәак сыхоит,
Икаҳаз гыларц иаҿуп сахьыԥшуа.
Саадыргәырӷьоит ус, саадырлахҿыхуеит
Нахьхьи сханы икыдло еиқәаҵәак.
Иааскьоит арахь, сара сахь, бжьқәак.
Абар, амра шашаӡа иҩагылеит,
Саахьаԥшаанӡа, ааԥынразаап, аҿа ҩеит.
Анапқәа рхаха, ахәыҷ иеиԥш исԥылеит
Иҭыкка саԥхьа ишьҭаз адунеи.
2017
***
Аҽыкәаша ҳамҭас ирҭан,
Иҵԥраауа дақәтәан дцеит.
Аԥсҭазаара аӡиас иртәын…
Аҽада иақәтәазгьы дахьӡеит.
2017
АГӘАЛА
Зегьы ирымоуп гәалак, гәалак.
Еиҭаҳәашьа амам сара стәы…
Ҳаибархагашәа ҳабналан,
Ҳаҩуа ҳақәын зны адәы.
– Хьымра! – дгәаҟуа иара дсышьҭан,

Сара сҽызӡон агаӡа.
Дхын уи даахымшәо сышьҭа,
Сахьцалакгьы, иҽкынҵа.
Хыбрак ҽнак ҳаҩналгалеит,
Уаҩ дзыҩнамыз, иҭацәыз.
Ҳнеины зынӡа ҳааидтәалеит.
Иара абраҟагьы аф ист.

61

Хьыбреи ҟадыџь: сеимлагәа
Сааникылон, сигәӡуан.
Иҳашьҭашуазшәа алақәа,
Шәарҭак ааигәаӡан.
– Соужь! – сҳәахит сҽааимпыҵжәан, –
Ашә арктәыми, агаӡа!
Иара уи акәхеит, илаԥш сыҵшәан,
Исмбаӡакәашәоуп сышца.
– Баагыл! – ааҩит, дсыҳәан

Уи саархынҳәрашәа ибоу.
Амардуан слаҿысит аддыҳәа,
Усыхьӡа, нас, уаб уиԥоуп!..
Иҵӡозеи уи ! Сгәы ишԥалоу,
Ишԥасиааии гаӡарак!
Саахынҳәышан сгаӡаралагь,
Аха шьҭа иара дааг!
2017
***
Укәаша, ушәаҳәа, сылашара,
Иумоума атәахагь, уааласы.
Аԥсҭазаара уаркәашап иагараан,
Ишҭнахра иҭнахаанӡа уԥсы.
2017
***
… Иабыкәу ражәа ахьалам,
Рус ахьыҟам… Уеилагап!
Урҭ Багаԥшьгьы ижҽырбалон,
Имҵакәашо збеит Анқәаб.
2017

62

***
Бхазыноуп, акымзарак быгӡам…
Еилкаам сара сзыргаӡо,
Бмырҿыхакәа, бхыза набықәҵан,
Сышцара арантәи санцо.
2017
***
Сара исгәалашәоит уи аамҭа,
Исымамзаргьы бысҭарц санаҿыз.
2017
***
Сыԥсы ацҵан ибысҭеит уи амш,
Ибысҭоз ҳәа кыр сымазма уаҳа!
2017
***
Ассир, абригьы деиҳабыхын,
Дшынадыртәаз дамҳәан наҟ.
Дтәымызт, аха дшәишәихын .
Хҩаха змоугәышьаз агәаҟ.
2017
***
Изымбаша збоит арантәи,
Скәаҩӡа сгылан сахьыԥшуа.
Исыргылаз шьоук ахамтәеит,
Иарҭарц еиқәсырхаз аԥша.
Аҳауа иалахуп сыбӷьыцқәак,
Инхаз шьҭоуп иҵәаӷәаны.
Сырхьынҳалоуп урҭ, исцәыӡуа,
Иааидыскылоит сеиханы.

63

Исзымдырӡо исаӷадаз, –
Итәаз ихәыҵалан анышә?
Сегьзаҵәым сара, сҭынхадам,
Илаҳазар иааиуаз сышә,
Сара сакәым зусқәа башоу,
Иззыҟало мышмыжда.
Урҭ аазгаз иагьықәнамгашеи,
Снарҿагылар снеин еиҭа.
Саԥхьа ишьҭоуп инымҵәо усқәак,
Сцар ҟалахуама сныбжьаӡ…
Сабаҟаху сара усҟан,
Сгәы иқәиаахьеит ашьац.
2017
***
Ианасыжьуеит ианаумыжьшагь – дрыцҳауп.
Иҭаххар, уи иумҭашагь исҭап.
Иҿаҟәазар зны иҿаҟәазааит сыцҳа,
Еигӡарыма шьҭа ҿахрак абысҭа.
Сашҭа дҭалар схы сахнахуаз,
Сымцазааит сицны зныкгьы ачарахь,
Иҟаз ыҟан, аха наҟ сырнахоит,
Амҩаду снанылоит уахь сыхәмаруа.
Дшысзыԥшым аҩныҟа сымҩахыҵуеит,
Иҩыҵыҩрыз ила ду сацәымшәа.
Ауаҩрада – аамҭа цоит – зегь ыӡуеит.
Изубазеи, мшәан, саргьы суаҩымшәа?!
2017

64

***
Аԥсҭазаара, сара уаҳа сылам,
Суԥырҵгәышьоит наҟ снапы ҟьаны.
Сгәы иқәгылаз скәыба даҵагылан
Иҿынеихар саақәтәап сшәаҟьаны.
2017
***
Сыԥсы ҭазҵо шьҭа дакгьы ансылам, –
Ианырҭахым агәра ргарц сшыԥсыз, –
Бнапы иадкыл, ишаҳәшаҳәуа, сылахь,
Уи сара ишысныруа анцәиныс.
2017
***
Уи жаауан асымҟәыл рала,
Дқьыԥаха, ашьха дхыҵны.
Днеиҭаԥо, зны дааиҭаԥо,
Дааскьозар бзиак хәыцны?
Даашәазар сҭанасызар ҳәа?
Сыҟоушәа ибазар сыӡны?
Наҟ сагозар азқәа сыргон
Ма даауазар ацәгьа хәыцны?
Сабацари сара агәықәха,
Сахьымыгӡа шьҭа сзыхьӡаша,
Иҿҳәаразар иааскьо иқәҳа,
Исымамзар уи ацәцашьа?
Ҳәатәгьы сымаӡамшәа уаҳа
Сахьаатәаз шԥазуеи шԥазуа:
Дԥсҿыхҩу дыԥсцәаҳау
Иаасхасыркыз ашә иасуа?
2017

65

***
Ианаҩсыжьуа ауаа ирҳәо, ируа,
Ҽа мҩакала, ганхашәа, санныҟәало,
Ус сымаӡам сара уаҟа, ижәдыруаз,
Ҩынтә ҩба… шаҟа рҭаху ахьыҟало.
2017
***
Амардуан дзаҿысуам ахрақәа ирҿысуаз,
Акәараҵәҟьа дзыруам аӡиасқәа ирыруаз.
Аҵыс мҩас абла ҭыцҟьаауа ихысуаз.
Димбаӡацшәа иаԥхьаҟа иааиуа диздыруам.
Игар дгьылк аҵыхәан ашьҭыбжь зныруаз,
Уи иаргылоз, арахь иаауаз иазыԥшуаз,
Аизара ду далатәоуп, ирҳәо издыруам,
Илымҳа уи аҳауам шьҭа, аф аст.
Иҿынеихар, ибжьаӡоузеи агәыларанӡа,
Шьыбжь аауеит агәарбжьара дшыбжьоу.
Агәашә дахьадхо инаркуеит уи амца,
Иаатуа гәашәк ҿаӡаму Набжьоу.
Гьамала, ихала ӡыхьк ижәышан,
Аха ухаҵоуп уи аҵеџь иҭта.
Иҿааихоит ҩаԥхьа арахь, аҩныҟа, дӡышо,
Даатәоит ашәшьыраҿ ихәыцрақәа еиԥхьытта.
Ибоит арҩашқәа леиуашәа агәгәаҳәа,
Урҭ дрыруа дцахуеит иара нас.
Мҩакгьы дықәуп, инымҵәаӡо, игәы аҳәо,
Дагьынхеит уахь ахрақәа дшырҿаз.
2017

66

***
Аԥсы хьшәашәа дааин данухагыло,
Аилымга уара ахшыҩ ануирҵо,
Ахыдара уаркаран уаҳа анулам,
Иуздыруам арантәи шьҭа уахьцо.
Акапеи кылҵәа иаԥсам ануддырҽхәало
Угәы архынҳәуеит иааган иудырбо,
Умчыдахан, иахьхалатәу узхалом,
Улбаауеит арахь уеилаԥаҭо.
Иурҭо акгьы уаҳа угәы захымлаз
Аӡәгьы издыруам, иумԥаангьы иргашт.
Ахан уқәдыршәаргьы уҭахым ма,
Еижәибаҵа дара азцоит абааш.
Еилаҳахьеит уи, игылаӡазаргь,
Илҿаҩлоз амардуанқәа зегь рбгоуп.
Уреиҳазаргь амуеи, уреиҵазаргь,
Рааигәа анеира уашьҭам, зегь акоуп.
Дгылоуп аԥсы хьшәашәа дшухагылац,
Аилымга дцан, дхынҳәны даауеит.
Аиаша ҳәа акы ыҟамызт, икылаӡит…
Иахьантәарак икыдхаҽа ақәа ауеит.
2017
АЧАМЧАМЫТА
Абысҭа кнаҳан, акримфац:
Иҭахымхеит уи акәац.
Иӡны ирҭан, ижьҵааны,
Днатәеит аганахьшәа дцаны.

67

Арҵәы рҳәеит, ахырҵәы…
Дазааугап уи уаҵәы!
Ишԥабзиаз, – агаӡажә! –
Игәы ахымлахит ачашә.
– Иуҭахузеи? – иазҵааит Мыта.
– исҭахуп… ачачмыта!
2017

***
Ушԥақәхеи уларца-ҩарцо!
Иеилукаарын ҭынч уаатәар:
Аҟәҟәоуп, уара, аҳәа иахарҵо,
Аҳәа иахарҵом аҟәарҟәар!
2017
***
Сызцәыӡыз сырцәыӡзар сҭахымызт,
Сдәықәуп исцәыӡыз ԥшаауа.
Исцәыргаз исцәызгаз ирымаз,
Сара сус саҿыз ишауа.
2017
ХӘЫМСАЦӘ Ҭ УРҲАН
Дцәажәоит аԥсыуак игәы амца ацралан.
Хәымсацә ижәлоуп, ихьӡуп Ҭурҳан.
Ибжьы нарықәиргар шԥеиҭаху далаа,
Днаскьоит Ҵабалҟа, рыӡбахә иаҳан.
Аха уа ҿаҳа-ҿымҭроуп иахьала.
Иқәнагеит далаа, ҵабалаа фырҭынк.
Игәаҟуеит шьауардынк ажәҩан иахьалоу,
Ашәарах ӡыӡоит лахьхьи, иаадыдын.

68

Агыгшәыг ирызныжьума аҩхаақәа анаҟа,
Иаауеит Кәыдры аӡиас аԥхьа еилаҭәо.
Адгьыл ангәаҟуа ажәҩангьы гәаҟуеит,
Иҟам аамҭа ҭынч уазыртәо.
Иааин иаауқәҳауеит имцазгьы ицазгьы.
Ишьҭыууаа аҟәара иасуеит амшын.
Уажәоума, нас, ианырдыр уи шҵаазгьы?
Иҿажәкуа Далҟа, Ҵабалҟа урҭ ԥшын.
Адунеи ҭшәахазшәа ргәы ирнаҭеит ахацәа,
Ихыҵуан, амшын еиԥш, аҳәса ргәырҩа.
Уаҩ днымхеит рышьҭахьҟа инеиуаз Хәымсацәаа,
Иҟамкәа рбан даҽа мҩак.
Уазуп нас аамҭа иалҩны иааҩуа,
Еиқәтәашьа змауз, изаҳаша ирмаҳаз.
Қьаад ианӡалом аамҭа иаҳзаҩуа,
Ишгац иахьанӡагь игоит уи ауаз.
Иҿааихоит арахь, имҩақәа аатызаап,
Нкылашьа амамкәа уаҳа Хәымсацәк.
Аҟәара даақәгылоит димамкәа ҩыза,
Дырк, ҭынхак… Дыҟоуп иараӡәк.
Аха иҟоуп иарҳәахьаз шыҟац,
Алҩаҵә ҩеиуеит нахьхьи, хараӡа.
Хәымсацә Ҭурхан дхынҳәит иахьа аҩныҟа,
Шьҭа ҳашьҭахьҟа инҳажьыз уацәца.
Урыцәца цәцашьа змоу зегь, иуҿыхо,
Уқәԥа, иаҭаххар – адунеи зегь аарҳәы.
Ажәа заҵәык нанҳәа Аԥсныҟа згәы зыхо,
Ажәа заҵәык, ҽазныкгьы: «Ухынҳәы!»
2017

69

***
Адгыл сықәымӡо салагеит,
Инҵәоу сара ситәыз, сызтәыз.
Алу сахәлашәан салагеит,
Ба боума уи зыргьежьуа, аԥҳәыс?
2017
***
Сшаламызгьы аибашьра ду амца,
Абри адгьылаҿ санаанхало схала,
Избан, нас, еидысларак сзыргәамҵуа,
Сгәы ахәрақәа зану ианыҷҷало?
Избан, изымбоз жәыланы иаауан,
Сызҭарыжьуаз ажрақәа ирҭыҵуан.
Зны исиааиуан, зныкгьы сыриааиуан,
Нас, ара сыҟаӡамызшәа, сыӡуан.
Адәы снықәлар сҭахымызт сҩагылан,
Избар даҽазныкгьы, сырҿаҳар.
Агәра анырга шьҭа уаҳагьы шсылам,
Ирҭаххеит урҭ сышкаҳара скаҳар.
Аха сгылеит, изулак, мчыла,
Амҩа санылеит, аранӡа саазгаз.
Ианеизсыркәкәа, сахьнеиуаз, исылаз,
Ирбомызт избашаз саԥсамызшәа абазк.
Салҵны саауазшәа аибашьра амца,
Саақәлеит арахь, уаҩ дсыцымкәа, схала.
Избан, нас, ицаз, иҟам сзыргәамҵуа,
Сгәы ахәрақәа зану ианыӷӷала?
2017

70

***
Ҽнак Багдадҟа амҩа сықәлеит,
Сызлагылаз сгәы карыжьын.
Рыбла самбо сҩызеи сықәлеи,
Уахь сыбжьаӡрын сыҟагәышьан.
– Умыццакында, – иҳәеит исԥылаз, –

Цқьа уаахәыц макьана дада.
Изалухзеи, мшәан, – дааҭгылан,
Ихы аасықәикит, – Багдад?

– Схы ахьынахоу амҩа сықәлеит,

Багдад акә, Мдагаскар…
Уаҳа мҳәакәа ԥхьаҟа сдәықәлеит,
Цәҳәырак снықәлахьеит, абар.
Ихьаазгази сзыниақәази
Зегь абашәҭаху шәара.
Сахьынкылаз шәык снас-насит,
Иарбан иҟоу сзыцәшәара.
Амҩа сықәуижьҭеи… иаҳҳәеит ҳәа…
Агәра сзымгеит, агәра згеит,
– Уа бзиала уаабеит! – ҳәа,
Ашә анаат, бжьык аагеит.
– Харантә уаауеит, уааԥсаӡазаап,

Уԥсы ааиҭак шьҭа, дад…
Сцан, аха сзымцаӡазаап.
Ҳауак иалаӡит Багдад.
2017

***
Схыи сымчи еиқәымхо саналага,
Иаасықәпапеит, иҳәеит, сгәалақәа.

71

Урҭ аахьан, уажәадагь исаҳахьан,
Сматанеиуа снапқәа ажәҩан ахь исраҳахьан.
Аха ажәҩан уи анамаҳа,
Сҽаасырӷәӷәарц салагеит еиҳа.
Сыԥсыҽхар – исыхьуеит ҳәа иакәым,
Иагьнықәсықшеит ҽнак сара сҭаҷкәым.
Сгәы нзырхоз аахьаԥшыр сҭаххеит.
Сыбжьы сыргеит: «Сҭахеит, уара, сҭахеит!»
Аха уи уаҩытәыҩса имаҳаит.
Ажәҩангьы адгьылгьы ҿаҳан.
Анцәа усгьы арантәи дхараӡан.
Исиааин акы сарҩашьан, саргаӡан,
Аҟамзаара еиӷьысшьеит уахык, –
Санаақәгыла снеин атыша ахықә.
Амза схакнаҳан, уи мзаҿан.
Сахьынаԥшыз, саԥхьа игылаз дҿан.
Адәқәа дрықәын, имоузшәа ҭыԥк.
Даргәаҭеиуан, даршаҟьон насыԥк.
Иханы икыдыз еҵәак дазыԥшуан,
Акы даргәырӷьон уи, деиланаршуан.
Сара сакәын нас арахь даацәырҵит,
Сназлаҳаз апылҳаҭ сацәырӡ.
Жәҩан ахь акәу,
Уахь џьара сеихон.
Избон, шьҭа ашарагь ааигәахон.
2017
***
Амҩа ҽеимызт, аха уи ҳанымыз,
Ҳкараха ҳаауан – ҳахәжәаны.

72

Саԥхьаҟа инеиуаз лцәалтәымызт,
Слышьҭаԥшуан дкаҳар ҳәа сшәаны.
2017
***
Ақалақь амҩаду ҟьантазқәа
Сахьрынхалоз акәу, уара уазҵаа,
Акрыҟоушәа сара уаҟа асоура,
Абнатоурахь сеихоит, абнатоурахь!
Ууаҩыми, уаалаган схы сыржьа,
Абнатоурахь сышьҭы, сыԥссыршьа!
2017
***
Иуҭахызар ауаарашәа унхарц,
Иухашҭыз ааугәаларшәа, иугәалашәо наухаршҭ!
2017
***
Ишԥасҭаху иахьа ауаа уаазар,
Ԥсык диаҩырхуа дгыламзар абза.
Снапы дықәсыргылашан, иауазар,
Исхагәаҟуа исхагыло саныԥсуа.
2017
***
Сыҟан, сҟаларангьы сыҟаӡам ԥасеиԥш,
Сышьҭахьҟа иныжьуа саауеит сгаӡара.
Сгәы иаанагомызт иуадаҩуп ҳәа абас еиԥш
Наунагӡа адгьыл инықәҵаны ацара!
2017

73

***
Сеиҭаатәеит сазхәыцуа сшыԥсыша,
Аамҭа зегь нықәҳәан ишцо.
Уи сара маҷк иаасзыԥшышам,
Акы сагхаргьы, егьи сахьыгӡо.
Игылоу арбгеит, ианугьы аннахуеит,
Тарыцқьоит, таԥссоит наҟ-наҟ.
Аха, иссирми, иахьҩахаз инхахуеит
Ҳазлааиуа уи ҳгәыӷра абираҟ.
2017
***
Саагылазаргь схы сашьҭаҩуа сашьҭоуп.
Иахьакәым иандәықәла амҩа ааихысҵәоит.
Шәшысзыԥшым сынҭаҳауеит зны шәышҭа,
Сахьаатәашагь, алакә уара, схысхысцәоит.
Избалоит иахьавстәу саннаҟьазшәа,
Сахьамгаша сагазшәа џьара исыхан.
Избалоит схыдара иахҟьазшәа
Аԥхьахә аназымгалогьы сҽыхәа.
Саӷәра саахоит гхак санарԥатажә,
Исыҵасны саннанаго ашәарҭахь.
Сҿынасхар саҩсны џьара аиаша,
Саақәнархоит исымамкәа шьҭа царҭа.
Шьоук аауеит арахь рыхқәа раҳан,
Инасаҩсуеит ихаззала, срымбазшәа.
Ргәы ишахәо здыруеит усгьы скаҳар,
Сзымгылар… Ҳааиуеит ҳара абасшәа.
Иҵымшәароуп, схәыцуеит, бзанҵы сылаԥш,
Схы збалароуп сахьаатәо, сынҭыҵыр…

74

Иабасыԥшааран иҟоу уара, сгәыла,
Ишысцәыӡра схы зны исцәыӡыр?!
2017
***
Аамҭа сымам, ишәаҳау, уара аамҭа сымам!
Рыцҳароуп саахьаԥшаанӡа исцәымцаша ахьсыцәцо.
Сыԥсы злаҭаз рыбжак ыҟам, исцәыԥсыма,
Инхаз аган рҽаҭа идәықәлоит рыҽсыцәӡо.
Сзыхӡыӡо сшахьынҳалоу аԥша имҵанарсуеит,
Аӡы исзыргом иззыԥшны игылоу нырцә.
Исхадыдуеит, ажәҩан гәаан исхамацәысуеит,
Аха снеиуеит, сзықәгәыӷуа уара идыр.
Ԥсааиҭакрак зоулак!. Сааԥсоуп акырӡа.
Сҟәаҟәа иқәҳаз сланашьҭыр ҳәа саашәоит.
Аха сара ԥааиҭакшьа сыздырӡом,
Схыдара исымбаӡакәа сыхәнажәоит.
Усгьы снеиуеит, – шьҭа аҵәы сахашәҵа,
Уи саҳахуам, иџьоушьаша, сара ахаца.
Изгар сҭаххоит – абаагәарагь сажәҵа,
Саахынҳәыргьы шауа дырны сыгәгәаӡа.
Рыцҳароуп, иазхоуп ҳәа иԥышәҵәар сымҩа,
Ҩада ихазар, схы лада исырхом.
Аамҭа сымам, ишәаҳау уара, аамҭа сымам!
Ҽа хышә шықәса сымазаргьы исызхом.
2017
***
Сааиуеит, иҳәеит, сшубо, схаха-чахо,
Сыҟоугьы сыздыруам шьҭа иахьа.

75

Иамуит сара уаҳа схы сааҩахар,
Аԥсҭазаара сакуп сышьҭарбаӷьа.
2017
***
Иара итәала амцхә идырцәон,
Иарҳәоз акы ихахьы имааит.
Даанкыланы ҽнак иқьышә ҭаԥырҵәан,
Ирымҳәазгьы ирҳәазгьы иаҳаит.
2017
***
Иҿаԥхьа харакгьы сыдӡам.
Дысгәылоуп, Дысҩызам, дсашьам.
Дышьтәуп иахьаҵәҟьа инеигәыдҵан,
Аха, суаҩыми, дсызшьуам.
2017
***
Даакылсит ҽнак, зегьы днарԥысын,
Дақәымшәо акы аҳәашьа, аӡашьагь.
Ааира мариамзаап, ааирагьы усын.
Ааишьа иақәшәаз дақәыршәа ацашьагь.
2017
КӘЫДРЫ СЫРНЫ…
Кәыдры ӡхагоуп, уаҩытәыҩса дашаҭом.
Уҭамлан, рҳәеит, ухәыҷцәоуп, узыррым.
Иара саргьы сырҵәҟьап ҳәа иахьада
Саахықәымгылаӡацызт, аха акрыздыру,
Сыррашәа сгәы ааҟалеит, сааигәа
Игылаз ибжьы анааирга: – Уҽалажь!
Сазыԥшызшәа уи, иаасышьхԥаан сеиқәа,
Сықәсны сыԥеит, сагьцеит сылӡаакәкәала.

76

Дагеит, шәанаџьалбеит, даҳцәагеит рҳәазаап
Исзыԥшуаз, уа иааила-ҩеиласын.
Дахьгылаз ӡӷаб хәыҷык дыҳәҳәазаап,
Аӡахьгьы дааскьазаап, даақәасқәасын.
Сара соуп издыруа Кәыдры сшырыз
Сама ишнеиуаз сыршәуа наҟ аԥаҩ ахь.
Исықәгәыӷуа иааԥшуан сшырша здыруаз,
«Уиха!» ҳәа иааҩуан быжь-ҭагәаҩак.
Ацәқәырԥақәа санызрылымҵ краамҭа уаҳа,
Шьоук ирбеит сагаӡашәа амшын ахь.
Анцәа дсызиҳәазаап аӡәгьы инапқәа раҳан,
Зегь реиԥш, гәыӷрала дыԥшын уи.
Напеинҟьаран сҿанынасха нырцә ҟәарала,
Атрышә иасуан, арахь хаҳәқәакгьы дыршәуан.
Иҟаз хәыҷран, макьана иҩым жәеинраалан,
Шьоукы срыгәҭылак ныҳәаҿакгьы сдыржәуан.
Ишанхашәа исыхәаԥшуан ақыҭа,
Усшәа збоу, акала исыҵашьыцуа.
Иабаздыруаз усҟан сара ахыда,
Кәыдры сырны… схәыҷрагьы шысцәыӡуаз.
2017
***
Ара сыҟан, сыҟамызт иагараан,
Хара сагон аамҭа, саанагон.
Зынгьы сгәы сыԥхьон асакрахь,
Ҳаипланк сақәтәан, сҭан вагонк.
Исыԥшаарашәа сыҟан сара аиаша,
Сшашьҭагьежьуаз уи џьара иансырӡ.

77

Анцәа идырааит шьҭагьы сахьгылаша,
Аха схынҳәуеит сара ара сыԥсырц.
2017
***
Иџьаршьалоит сҭахцәақәакгьы сдырцәеи,
Исышьклаҳәа рус ргәы ахшәом.
Иаалаган, ишааиуаз сыхьӡ кадырцәеит.
Ари сара саргәаауам, сагьаршәом.
Иааилагьежьлон зны схы сааҩахар,
Исышькларҵон сахьнеиуаз лапҟьақәак.
Сара санскьон исымамкәа раха,
Иҟасҵар сҭахымкәа акы аҭак.
Дзаламгыло дықәхеит аӡәы Аҟәа,
Дхагахан даван аԥшаҳәа.
Сагарызшәа дыҟан иеиҵаҟәаҟәа,
Дӷыруа шьоук дрымҵан уи аҳәа.
Сымҩа џьара данаҳалон дқыдбажәха,
Дырҭабылгьахьаз сеидру шаҟа ӡмах.
Афаха ирымҭазт шьоук иашәха,
Уажә аҟәыд ицифалон Мах.
Иара Мах ҳәа иҟазгьы, агәаҵәажәпа, –
Еицлыхшазшәа сгәы иабон анык, –
Амгәаз абаагәара ду дажәлон,
Санымиацызт иеиԥш џьара арныгк.
Арҭгьы егьырҭгьы ааибаган, еицылан,
Аҟәыд рыпҟон Дәаб аԥшаҳәаҿы.
Идрырҳар, рыҽӡан абна илан,
Аӡәы аҽада дақәтәан, ҽаӡәы – аҽы.
2017

78

***
Нкылашьа имаӡам, уи, еиқәырхашьагь,
Дхьаԥшран дыҟам – хра цәгьак даҿоуп.
Сахьгылоу сыҳәҳәашан – исҳәо иаҳашам,
Дцоит ихы дақәгәыӷуа – дҿоуп.
Ихыкны инеиуа ԥҭақәак дырхьынҳалар
Шиҭаху гәасҭоит, акыргьы саашәоит.
Анцәа сиҳәоит дхынҳәырц уа лыԥхала,
Акы сашьуеит ара, сгәы еиҟәнажәоит.
Амш хазыноуп, ажәҩан казказуеит,
Арҩашқәа хәмаруа арантә илбааҟьоит.
Сгәаҟуеит: сабацо, ишԥазуеи , ишԥазури!
Ишызбо сычҳара арыԥҵә сцәахҟьоит.
Иԥсҭыхгоуп арии аамҭагь ацашьа,
Саԥхьаҟа ишьҭоу дақәшәааит ҳаӷоу.
сзырхаго: издыруеит, издыруеит сымҩашьо,
Иара далҟьар – саргьы сышҭахо.
2017
УАЏЬАЛ ШААИГӘАХАЗ АНУБО…
Уаџьал шааигәахаз анубо, уаатәахуеит,
Уаахьаҵуеит, ушьҭахҟьа инхазшәа узхьынҳало.
Иумыхәо гәыӷрак аамҭала уҿнахуеит,
Ухы шьҭыхны, егьҟамлазшәагьы уҳалоуп.
Аха узлагылоу арии амшгьы еижьагоуп,
Уаманы инеиуеит уахь, егьахьыҟам.
Узҭанагалаз ԥхыӡуп, ԥсышьагоуп,
Иухоит уи иацтәи ахь, аҩныҟа
Еималахьеит узныз амҩахәасҭа,
Амҩахәасҭа хәыҷ, аранӡа уаазгаз.

79

Уи уахьаныӡлаз гәасҭоит, игәасҭом
Иҟаӡам, амаӷ ахыҵәазаап нас.
Уабацари иануқәыӷәӷәо ажәҩан,
Иуҵууаан адгьылгьы анцо?
Уахьынҳаларц уалагоит уажәа,
Ақьаад акы анҵо, ҽак анҵо.
Аха убригьы уаҵәызны ианыҵуеит,
Иахьа баша иҳәоуп – ирмаҳаит.
Адунеижә еижьагоуп, зегь ыӡуеит,
Абар, уаџьал ахьыҟазгьы уааит.
Даҽазныкгьы уааҭрысуеит – уаашәахуеит,
Узхьынҳалаз ӷба шахам, иԥҵәеит.
Нахьхьи џьара арҩашқәа леиуеит ишәахха…
Иахьцатәымыз џьара сагацәеит.
2017
МАХАЗ – ИԤСЫМҬАЗ
Сыҟанаҵ дыздыруан сара исыуаз,
Цқьа деилкааны дсыман исаӷаз.
Сымҩасит ҩба сыламкәа, сыԥсуан.
Шәуаами, исхашәмыргылан сҭазырхаз.
Шәуаами, иҳәеит, иԥсы шҭаз Махаз,
Исхашәмыргылан, сшәыҳәоит, сҭазырхаз.
2017
***
Исҳәан – ирмаҳаит. Сыҳәҳәаны
Еиҭасҳәан – итәеит зегь ааҳәны.
Ирмаҳаит – исҳәан иашәаны.
Ирмаҳаит – исҳәан саашәаны.

80

Саӷьын – ирмаҳаит, ирмаҳа!
Сгәыбзыӷын – еицәастәит еиҳа.
Срыццан – ҽакын излацәажәоз,
Амҩан акы аанамгеит сажәа.
Срыцаан – иџьаршьеит саазцаз,
Ираҳаз – срыцаазшәа цас.
Сагьымцо, сагьымаауа стәан.
Сгәарҭеит, исдыржәит атәан.
Снаргеит аишәа ахахьы.
Ажәакгьы сымҳәеит игәаӷьы.
Сҽасҭан насшәа аган, –
Сҟәышын ма сеилаган, –
Сгәы иҭоу аныԥшуа схы-сҿы
Акраамҭа стәан шьоук рҿы.
Иҳахьзеи рҳәазшәа урҭ, ҳаит,
Исымҳәаз сҳәазшәа раҳаит
Зегь раҳаит, зегь рбеит, еҳе-ҳеи,
Сабаҟаз саргьы, сынкабеит.
2017
ИҞАЗ ЫҞАН
Иҟаз ыҟан.
Иҟаз ашьҭа схылар,
Арантә сузгәамҭо, хара сагацәап.
Иахьысзыԥшыз џьара сныдыххылар,
Арахь сызлааз ашықәсқәа сцәынҵәап.
Хыдарала иныхыз сзырхынҳәышам,
Сымҩа ианхәашалап сызҵалаз.
Сҭаҳарашәа шызбалоз атыша,
Саршанхап сахьагаз. Сахьаанагаз.

81

Иҟаз ыҟан,
Шьҭа уи сахьҵәыуар,
Акгьы снаҭом – иагахьеит аԥша.
Иааскьалоит уи арахь иуыууа,
Сықәнаҭәҳәарц, исымнагӡарц сылша.
Сахьынҳалан сааит аранӡа Аиаша,
Сашьҭанҵәо, сгәыӷуа сшазыԥшуаз.
Уашьҭалар аԥсам шьҭа иҟамлаша,
Иҟалаша… идырроуп уи ҳазшаз.
2017
***
Асаркьа садгылоуп, избо дхазушәа,
Сара сара сакәымкәа, скараха.
Сгәы иснаҭоит сыԥсушәа, сыԥсымшәа,
Ицәгьамшәа шьҭа акы сагар, аха
Ихахәы рҳәны ҷкәынак даацәырҵуеит,
Салигарц сахьак сызлаҳаз
Саазлагылаз зегь ирӡуеит,
Инаҩс уаҩ дыҟамкәа уаҳа.
Саагәырӷьоит, снапқәа сырхахоит,
Исҳәо, изуа сыздыруам.
Сабаҟоу, схәыцуеит, схы абахоу?
Сгылоуп иснымшәа кыҷрак.
2017
***
Сара исеиӷьу
Иагаҩ ыҟоуп, иҳәеит, гәықәха.
Сгәы зырӷәӷәо:
Шаҟаҩ ыҟада исеицәоу!
2017

82

***
Иҟамгьы иҟоугьы срышьҭоуп.
Исыздыруам сыздыргәаҟуа абас:
Иаартым Америка – саԥхьаҟа ишьҭоу,
Атлантида – сышьҭахьҟа инхаз.
2017
***
Ицаша цароуп, инхашагьы нхароуп,
Аԥсҭазаара, ишуҳәо еиԥш, ихәмаргам.
Ууаҩны адгьыл уқәызгьы, думазароуп
Иушьҭагәаҟуа – зны уԥсы уаннаргогь.
2017
***
Изеицәажәом, афаст,
Адагәеи аҿаҳаи…
Ирҳәоз иимырҳазт,
Ииҳәоз рмаҳаит
2017
***
Даарылагылт дцәырҵны…
Имаз зегь ырӡны.
2017
БАБАҞОУ?
Дгәаҟуеит: «Бабаҟоу, бабаҟоу?..»
Иҳәоит, еиҭеиҳәоит ашәак.
Дабаҟаху, далами Аҟәа,
Дицуп, уԥшыр, дахьцалак.
2017

83

***
Бхы бжьеит, иҳәеит,
Саргьы сбыццо џьыбшьозар,
Бахьымаара банцо!
2017
СЫҚӘРА СФЕИТ
Сықәра сфеит – сымԥсыр сабацо.
Сыҩ сзыхьӡаша саԥхьа ишьҭам.
Схьаԥшын, иҟаӡам сахьхьаҵуа,
Уахь акгьы ыҟаӡам, дад, шьҭа
Са сакәхарым иқәу ашҭа,
Зшьамхы ҵарӡа арахь иаауа.
Са сакәхарым, уара, игашәҭо,
Аҵла иқәу ажь ҭаауа.
Аӡлагарахь шьыжьӡа инеида?
Иаҵоу дарбану ааҵәа?
Изышьҭымхыз аӡы инеиҭан,
Аӡәгьы ддәықәуп дгәырӷьаҵәа.
Дгаӡоу сыздыруам, дхагоу,
Анаҟа амца еибазыркыз.
Дахьымаара имҩа нагоуп,
Ацәгьа зуз уи, шьҭарнахыс.
Сгәы шԥаԥҵәеи иахьеижәылаз,
Иахьеилалаз шьоук аапкын.
Снанаган, сзыҩӡа сгылан
Лаба дукгьы скын
Сара уаҟа, иахьзеинымшәоз,
Иахьызбазгьы еибарԥсрашәа.

84

Исыцәдырӡит наҟ исымжәаз,
Сышԥадыргеи урҭ ашәа!
Уи анбыкәу, уи анбаҟаз?
Арантә аарла сазыԥшуеит.
Аҵх салахуп сгәаҟ-гәаҟуа,
Алақәа сашьҭазаап, ишуеит.
Асы леиуеит ԥала-ԥала,
Исыхьӡоит амҩан қәаршаҩык.
Исышьҭада исышьҭаԥало,
Шаҟагьы ыҟада? Ааҩык!
Иаауеит, иаауеит, иузынкылом,
Исыхьӡар, саниап митәы.
Сшанхашәа уа сышгылаз,
Сҿаасхеит сықәҟьа адәы.
Сабацо, мшәан? Сажәрахь, сажәрахь!
Сшьамхқәа ааӷәӷәахеит саншәа.
Дсыгәҭасуеит мӡышәак ажрахь,
Агәаҵәада, ауаҩ хжәа!
Иууазеи, сҳәоит, сажәымҭыҽха
Ксыгәҭасыртә – уԥхашьа!
Исымҭакәа ажра аҭыҵха,
Абар дахьаакылсыз сызшьуа!
Узусҭада, уарбан сымшуп,
Аха иҟаиҵом иара аҭак.
Салагылоуп сааины аӡы-мшын,
Инасылыԥсаауа сдак.
Уқәроуп, уажәроуп ҳәа иаагахуеит
Ианакәӡамызт иухьӡаз.

85

Сахьымаара сықәҳа сцахуеит
Исышьҭымҵуа зегьы рцас.
2017
***
Рхы ргәы азҭаны иҳалоуп,
Иаагылалоит рыхқәа шьҭых.
Ирусым, иртәым иахьынҳалоуп,
Иргалоит урҭ иҟоу ӷәых.
Зегьы ртәы рҳәалоит иааидтәалан,
Иқәызгаша рамоум хыс.
Адунеи аарҳәуп ажәала…
Рус абаҟоу, уара, рус!
2017
***
Гәыӷрак сымоуп: сықәхәашашам,
Сықәӡыҭышам адунеи.
Изуа башам, исҳәо башам,
Араҟа ассирқәа срыниеит.
Иҟан, иҟан сзеилаҳашаз,
Схы зқәысҵаша рацәан.
Сыҟанаҵ сгәы сартәашам,
Аха саамҭа сцәырҵәан,
Сааскьаны саагылт ахықәаҿ,
Настәи шәалацәажәап нас.
Абри адгьыл сшанықәуа,
Ишысхьаау наҟ сымҩасп.
Аха уанӡа гәыӷрак сыцуп,
Избеит хара сагарашәа.

86

Изуа ҿыцуп, исҳәо ҿыцуп,
Снеилоит, самгар агәыԥжәа.
Иага цәырҵуеит игәыԥжәаган,
Иԥсҭыхган иага аауеит,
Аха сыҟамыз алакәаҿ,
Аԥсҭазаараҿ, адунеи
Сара истәымыз, уара, истәымыз,
Салаҭхаџьи уи шаҟантә!
Сымшқәа насыԥла иҭәымыз,
Аҳәалыҳәа асы сзауан,
Ақәа леиуан ахаҽаҳәа,
Икахха амра ҵхон.
Аԥсҭазаара еснагь сгәы аҳәон,
Ара амаӷгьы сызсырхон.
Даҽазнык ишсымоу здыруан,
Сара аԥхыӡ еиԥш сызлаз.
Ахәы схыдҵан, аӡқәа срыруан,
Аранӡа уи амш сегьшааз.
Гәыӷрак сымахуп ишсымац.
Шәара шәгылоуп шәеиқәышьшьы.
Иҟалозеи, мшәан, сыԥсыма?
Адгьыл иқәыҩуеит сыбжьы.
2017
ИААИУА
Шәара шәааскьоит. Шәҳазгәаҭа, шәҳазгәамҭа,
Шәеижәибаҵа шәааиуеит. Шәаанҿасҷ
Шәара ишәырҵазшәа жәбозаргьы аамҭа.
Ижәдыруаз шәа шәеиԥшҵәҟьа сышҿаз

87

Саргьы зны. Исшәызшәа адунеи зегь,
Салан уи схы сгәы азҵацәаны.
Ҳаӡхыҵран, нкылашьа ҳмоуа, ҳанеиӡа
Ҳхы аабар ҟалозма аӡәы ҳиеицәаны!
Сара дсеиԥшыз џьушьома сҩыза,
Сҩыза хазына, зымчқәа каԥсаз,
Дықәԥраауа арии адгьыл дахысуан,
Иагьидыруа иаамҭа зыԥсаз.
Дабаҟаху, илаз зегь илӡаан,
Дахьаатәаз

агылара илшом, деихоит.
Иауазҭгьы,

иажәра алажә еиԥш индәылцан
Арахь даахынҳәыр! Иауам. Иҭаххоит
Адәы дықәларгьы, знеиԥш, иҽырхаҵан,
Аха уигьы ауам, даҽакгьы.
Ишьҭеиҵахьеит,

ԥасатәи иеидара даҵам.
Зегь зҭахыз «Иҭахым уи акгьы.
Шәааишьала,
шәаргьы адунеи еиҟарашәтәуеит,
Ишәҿагыло зегь жәгап ирхәаша!
Уаҳа! Излазбо, шәусқәа еицәашәтәуеит,
Иахьыԥштәым ауп арантә шәахьыԥшуа.
Ирасҳәо раҳазшәа, акыргьы рҽынкыла,
Игәарҭо-ирызгәамҭо шьҭа ргаӡара,
Маӡак еибрҳәошәа, рыхқәа неидкылан,
Игылоуп иахыццакуа иааиуа рцара.
2017

88

АҼАКЫ СЫҚӘЛАШО СААУЕИТ
(Ажурнал «Амцабз» ахьӡала)
Сҿам – 60 шықәса схыҵуеит,
Мҩакы сықәлашо саауеит.
Сызцәыӡыз акрицәыӡуеит.
Исцәыӡыз дсыԥшаауеит.
Есыҽны иаатуеит аҿыцқәа,
Иџьоушьо иацуп џьашьахәык.
Еихышәшәоит ҩаԥхьа сыбӷьыцқәа,
Уадсыртәалаӡом мыцхәык.
Еинысраалоит жәытәи ҿатәи,
Еинысраалоит, урҭ еиԥшьуп.
Аӡиас еиԥш, аамҭа сҽаҭан
Сахьцо иара абжьы сыбжьуп.
Иааскьоит, сгәаҭан, хара игылаз,
Ҳаицанылеит шьҭа мҩакы.
Дхәыҷӡоуп уажә исԥыххылаз,
Уааццакы, сҳәеит, уааццакы.
Иҿааихоит арахь иҩызагь,
Еилыскаауеит, уи дымшуп.
Жәеинраала хәыҷык иҩызаап,
Икны, дгылан дысзыԥшуп.
2017
***
Ичча-ччо, рхы ргәы азҭаны иаацәырҵуеит,
Издыруа роуп, исзымдыруагь зынӡа.
Сҿара снахьдырԥшуеит урҭ, исыцәдырӡуеит,
Саадыртәоит сазхәыцуа слахьынҵа.

89

Адунеи зегь дара иртәуп иахьала,
Иззымиааиуа џьара ак ыҟам уск.
Рыӷба амшын ду ихылазшәа ихыхәхәала,
Иахьыӡхыҵуа, ианыӡхыҵуа сазыԥшыз.
Аха анаҩстәи харацәоуп, сахьӡашам,
Саахьаԥшуеит, снашьҭалоит ицаз.
Иццакуеит, иацашьоуп аамҭа ацашьа,
Саԥхьа ишьҭоуп сызхьымӡаз, сзыхьӡаз.
Иҟан зны игәыԥжәагаз, игәырдагаз,
Иԥсҭыхгаз, ақәӡаара иазҳәаз.
Ауаҩра ду анроу зегьы шәагас,
Инышьҭасҵеит наҟ еикәазырҳәуаз.
Нас, иааиуа маншәалахоит зегьрыла,
Мыч ҿыцуп раԥхьаҟа изышьҭуа…
Шәара шәыҟаз сҳәоит урҭ снарылаԥш,
Сыҟамзаргьы ауеит сара шьҭа.
2017
***
Зыбз иасуа инеиуа дызусҭа,
Зкьаҭеих ԥҵәо ицугьы дарбан?
Инеиуеит урҭ аҳәатәы рысҭан,
Ихәыҭхәыҭуа, зныхгьы ибарбаруа.
Иааргеит сыхьӡ аҵәы иакаркьакьан,
Ирхыччо исеиҳамгьы исеиҳаугьы.
Илеиуеит ахацәа рҽырԥагьан.
Иеиҟароушәа акьаҿгьы аугьы.
Ассирқәа рарҳәоит ирԥылаз,
Еихаргылан иҟамгьы иҟоугь.

90

Ицоит урҭ аԥшаҳәа ианылан,
Усда-ҳәысда, ԥшьаала, еицныҟәо.
Илхыччоит инараҩсыз аҭакәажә,
Иакәымқәак лзырҳәоит ҭыԥҳакгьы.
Иӡрҩуеит адунеи аҽырдагәан,
Абри ауп аҳәазшәа аҳақгьы.
Дкажьуп иҩаргаз дылбаарҳәан,
Игоит икажьу дышьҭырхырц.
Иззымиааиз шахада иҿарҳәан,
Инхаз ирышьҭоуп ианырхырц.
Идәықәлоит ирҳәоу агарахь,
Ирыманы урҭ уҳәан-сҳәанқәак.
Рыбз ишасуаз аҿар рахь,
Иашьын, еиларҵеит асаанқәа.
Иандәықәла ирхашҭхьан иахьыҟаз,
Ԥсразу чаразу излыҵыз.
Инцәыҵаххуа рҿаархан аҩныҟа,
Ддырӡит урҭ амҩангьы ирыцыз.
Уазҵаа иахьыцәаз, ишыцәаз,
Анцәа идырп ишдыршазгьы.
Иӡыхәашьха амш анырхацәа,
Ирбар рҭахызма ирзыԥшуазгьы.
Ҳаҟан имҩасны ицазшәа,
Ҳаҟан уаҳа имаарызшәа,
Аха иаацәырҵит урҭ цасшәа,
Рӡыхәашь ҳара ҳагарызшәа.
2017

91

***
Ирыцҳасшьацәо адунеи хысгьы-гәысгьы саман,
Сахашҭлоит, сыҟамшәа араҟа зынӡа.
Саатәеит сшааиуаз-сшааԥсара сааԥсама –
Саргәаҭеиуа уаҵәтәи слахьынҵа.
Уи анҵәамҭоуп. Схьаԥшуеит алагамҭахь.
Сылаԥш нархызгоит зегь ҿыц.
Ӡхыҵрак еиԥш еилагьежьуеит аамҭа,
Уи иалашәаз реиҳараӡак ыӡт.
Иӡит имыӡшаз, исыҵас сышьҭызԥааз,
Сеикәазыргьежьуаз арахь сахьаауаз,
Рыцбараха санааскьагьы избаз,
Иҿыхаз, исҿыхоз – иамуаз, иауаз.
Адунеи сара истәызшәа сангәараз,
Ианызбоз ас хара сцарашәа,
Исыхьӡыз арбан – амҩан сзыркараз?
Мызгоз арбан абасгьы сыхәжәа?
Иаасгәыҵаскыр сҭахуп адунеи зегь.
Сгәы ҵаӷахазар акәхап цәгьаӡа.
Уи сахашҭыртә аҟынӡа изнеиуазеи,
Сыҟаӡамшәа шьҭа араҟа зынӡа!
2017
***
Иахьа – ашәахьа, уаҵәы – аҩаша.
Ахаша, аԥшьаша… Амчыбжь нырҵәоуп.
Иҟазшәагь сыҟам ахәаша.
Аамҭа ццакуеит, иласцәоуп.
Сеиланагар ҳәа сшәоит уи ацашьа.
Амшқәа сықәрыкшеит, аҵхқәа сыцәшеит.

92

Изызбазеи иҟаз зегь башан,
Наҟ, акгьы ахьыҟам, сыԥшуеит.
Наҟ, зегь ахьыҟоу, сыргәыӷуа,
Еиҭахгьы акы снахьыԥшын,
Исымоу сырмеигӡакәа иныхуа,
Сынхылахит, уԥши, уара, амшын.
Саахьаԥшлоит, сышьҭахьҟа инсыжьыз
Сахьҵәуо, цәгьаӡа сазыхьуа,
Аха ицеит, ицагәышьеит,
Иааин, ицеит ашәахьа.
Еҵәак еиԥш икыдшәеит аҩаша
Ахаша, аԥшьаша… Амчыбжь нырҵәоуп.
Иҟазшәагь сыҟам ахәаша.
Аамҭа ццакуеит, иласцәоуп
2017
***
Еиҭеиҿаҳахит! Имеибарԥсында.
Шәаарабжьақәа – шәтәымуаам.
Уаргьы уҩагыл, сажәа сымда…
Аха ара ҩаԥхьа иауам:
Ирымамшәа хшыҩк аиуа,
Ак ҟарҵом иуаҩраны.
Изазхәыцуам уаҵә ирзааиуа:
Рҩыџьагь шыҟоу иԥсраны.
2017
***
Уара уагхоит адунеиажә, саргьы сагхоит.
Адгьыл ҳақәын ҳара араҟа ҳсасцәаны.
Ҳаԥсҭазаара легендахоит, илакәхоит,
Зегь ҟалоит, ишазыԥшым, иласцәаны.

93

Ҳазшаз иҳаиҭаз маҷмызт, иҳазханда,
Ҳахьҵәуо ҳамшәанда уи еиҳау
Ҳааишьа цәгьамызт, ҳцашьа бзиаханда,
Ара иаҳмоуз џьанад џьара иҳауп.
2017
***
Сыҟоуп, иҳәеит, ауаа срылоуп.
Иахьа сыҟоуп – уаҵәы сыӡуеит.
Исыздыруам сгәы анынгыло.
Иԥсхьоу шьоукы срыҵашьыцуеит.
Скаҳан, сгылап ҳәа саҿыхуп,
Изымбаша збан – сархагоит.
Сыцәар сҭахуп шьоук анҿыхо.
Ари амҩа са сабаго?
Уи џьаргьы игаӡам. Аҩныҟоуп
Сахьаахынҳәуа – амҩан сыӡуеит.
Ианԥстәуҳәагь аамҭак ыҟоуп.
Иԥсхьоу шьоукы срыҵашьыцуеит.
2017
***
Сыҟоушәа-сыҟамшәа… Сыҟамзар акәхап,
Сыҟоушәа-сыҟамшәа сықәзар адәы!
Аԥсра сагхап, ачарагьы сагхап,
Бзиабарала сгәы ансызмырҭәы.
Сыԥсуашәа-сыбзоушәа ус сымҩам ачараҿ,
Сыҟоушәа-сыҟамшәа сцом аԥсрахьы.
Адәы снықәлеит, сдыргәааӡоу, смақаруа,
Сугозаргьы сга ҳәа сҽасҭеит аӡ-ӷьы.

94

Аԥаҩқәа срынҟьеит – ахыда – иаразнак,
Аха иҟамызт уаҳа ҽа мҩак.
Ԥшацәгьак сыҵас ацәҳәырахь сагазма
Сыздыруам – сҿажәкуан, саҳәон ҿамҩак.
Иҟоуп исықәҳан убас сахьартәазгьы
Сзаҵымҵуа ахьызбаз исықәҳаз ахаҳә,
Сгәы иҭахар ауан сгәы иҭазгьы,
Даасыргәырӷьартә сааигәара кьаҳәк,
Аха исзеиԥшны иҟамлеит, иҟамлаҵәҟьеит
Ацәгьеи абзиеи – иашеи хәахәеи.
Ишәызгәамҭаз кыр сылҟьеит схаҭаҵәҟьа,
Убриалагь заидгылеит, дадраа, ҳаихәеит.
Уи шәызгәаҭа, ишәызгәамҭа, ҽакала
Ԥсҭазаашьа соуран сыҟан зынӡа.
Саргьы сыбӷалон шәара шәахьыбӷалаз,
Сшәышьҭан, сшәыцын – сҟәыш ма сгаӡа.
Салагылоуп инымҵәаӡо драмак,
Скыдызҟьо рольуп исымоугьы абас.
Адәы сықәӡамшәа збоит зны аргама,
Саргьы сҭахоу, иҳәеит, ҳҵеицәа ахьҭахаз.
2017
ИЗЕИЛЫҴУА
Илакәуп, акалашәа иҟоуп уи лыӡшьа:
Гәырӡ-шашәаӡ дныбжьахәаша дцеит.
Аха илзымдыруа – иҳамам еилыҵшьа.
Акы дажьеит уи, акы даргаӡеит.
Ҳара иаҳзеилаз аҟара рзеилан
Ҩыџьа неилыҵыр иуазар абас,

95

Ҳазшаз, акгьы сзеилымкаау ҽеила,
Ҳаԥсҭазаара аԥсамзаап абазк!
Уаҳа иахысҳәааран иҟоузеи лыӡшьа.
Ихасҵар сҭахуп сара скы, ссызхаҵом.
Исҳәоит, еиҭасҳәоит – иҳамам еилыҵшьа!
Дцеит уи арантәи – џьаргьы дызцаӡом.
2017
***
Сыԥсы ҭалҵар лылшон уи, ҳәарада,
Сылшьыр лылшон сгәы сахаԥжәаны.
Слыхәаԥшуан дсымбацшәа ас иахьада,
Лышьҭа схын дысцәыӡыр ҳәа сшәаны.
Аамҭа сара истәыхын, саргаӡама,
Мҩакы ҳақәны збахуан ҳаиқәшәаны.
Анҵәамҭахьшәа инеиуан нас адрама,
Дынхон лара сгәаҵаҿ дашәаны.
2017
***
…Сааит арахь, исыманы сыԥсы,
Еиҭаҳәашьа змам аҳәаразы.
Аха, салаган, ируам, идырҳәом,
Сара сыԥшуа сгылан, сыҳәҳәом.
Сҿы ааихысхын, еихаркит уи еиҭа.
Исышьҭоуп, иҭалан иаауеит аҳәысҭа.
Сара иҳәатәу сымҳәар ҟалаӡом.
Дара ируам, исԥырҵны ицаӡом.

96

Зегь акоуп, сааит исыманы сыԥсы,
Еиҭаҳәашьа змам аҳәаразы.
2017
***
Аусқәа шыҟаҵәҟьоу абас ауп,
Иҳәеит, даақәтәан Ебырҳам, –
Сзеигәырӷьо исзынхаз ауп,
Уи уаԥсҵәык еиҳам.
2017
ИЖӘНЫ
Иааидтәалан иржәыма, ачарахьтә иаауама,
Илсӡан, аӡә рыжәҩа дахшьуп.
Ирҳәаша рымоуп, ирзымҳәеит, иауамеи,
Инеиҿаххуеит уажәы-уажә – иашьуп.
– Иугәалашәома, – аӡә ҿааиҭуеит иахьнеиуа, –

Аӡынха, ахьҭаха, ҵыԥх уажәааны…
Иқьышә иқәкыз изымҳәо, дгәаҭеиуа
Дгылан нас ԥыҭрак уа дыхшәааны.

– Ушьтәын уара усҟан наҟ инаугәыдҵан,

Аҵх лашә уазныжьны ицатәын:
– Иҟаз ыҟан… Хара ҳәа сыдӡам,
Ҽа аамҭак уаргьы саргь ҳатәын.

– Шәалҵызшәа шәыҟоума, шәалажьуп иҟаз,

Шәылхо шәылоуп иахьанӡа ҳәынҵәак.
– Шәшаҟәыҵра, шәаала уара аҩныҟа,
Исымоуп убас еиԥш ҩ-ҿак…
Акаҷбеи иоуп ирыԥхьо уажә аишәахь,
Зашҭа иҭамлац, зыбзиа рмаҳац.

97

Дааургәаар, ицәгьоуп иара илеишәа,
Арахь аарла иакуп иԥсы ахац.
Уигьы дашьуп, деиӷьым аригьы,
Ихызазо амҩа ианхалеит иаауаз.
Рхашәа хы рбаӡом ара мригьы
Ауаа рсахьа змоугьы… Иазхаз,
Рыӡбахә узалацәажәарым уаҳа!
Аха, сыԥшын сара ус,
Дыччо иҿааихеит исаса ду раҳан
Иахьа чароуп ҳәа дыррак зауз.
Ихашҭшәа дыҟазу гәықәха дахьыҟаз
Иааигәалашәан, шәакгьы ҭирҟьеит.
Ҳашԥацо иҳәахит макьанагьы аҩныҟа,
Ҳара иаҳтәызар иахьала адунеи.
Шәаҳәарахеит, кәашарахеит, амҩа иангылаз
Зны икаҳаит, зны игылеит џьара.
Дыргәалашәо ирԥылаз, изԥылаз,
Иннамкыло арҽхәара ма арџьара,
Идырхәлеит. Ишнеиуаз, иааилалан,
Аҟәада рҿибахит, сашьа.
Аӡә дуеит иаразнак дыбналан,
Иурц даҿын егьи иашьа ишьа.
Ухагахазаап арыжәтә уанархага,
Иауазаап уи уагар, уеилаԥсар.
Ҽнак атыша уҭанажьып унаган…
Ирҳәаран иҟоузеи урҭ ирхыԥсаар?
2017

98

***
Усҟан,
сықәс Кәыдры саналаԥалоз,
Сӡааҟәрыла,
ахаҳә еиԥш санцалоз,
«Зҭоурых мыӡша,
аӡы дагоит!» – лҳәон Хәымԥала,
Ҳгәыла ԥҳәыс,
сыӡбахә заҳалоз.
Ацәқәырԥақәа среисалон срызцасшәа,
Урҭ срылсны
саақәгылон ҟәарак…
Сара аӡы сагагәышьеит насшәа,
Уи сыҵысуа
снеиуан сахьцалак
Кәыдры аӡиас
иеиԥшызма, инасыҵас,
Сырбылгьо
сара амшын ахь сызгалоз.
Ԥсҭазааран уи,
саларшәын, сацәыӡуан,
Сыԥшаауан,
сышьҭнахуан иара нас.
Амшын ихылаз наҟ сынхыӡлар амуаз,
Сахьымаара сагаӡаргьы ауан.
Аха саԥхьа ишьҭын,
ишышьҭац, амҩа,
Уи санылан сара арахь саауан.
Саауан арахь,
аԥсҭазаара аӡеилашырахь,
Сазымхәаҽит –
сахәаҽырц иаҿын.

99

Зны-зынла убас еиԥш џьара сыруан.
Ашьац еиԥш, абнатоура рҽын.
Сааит арахь, сааит сара еибгала,
Исаҳауеит, иааҩуеит ҩыџьа «SOS»,
Иагьысхашҭуам
сықәс Кәыдры саналаԥалоз,
Сӡаакәкәала,
ахаҳә еиԥш санцалоз.
2017
***
Иҟоузеи, нас, аԥхын ақыҭан?
Зегь ыҟоуп уа, сара сыда.
Иҟоуп избахьаз, изымбац, иааиз.
Иҟоуп ириааиз, иҟоуп изиааиз.
Раԥсуара, раԥсшәа усгьы идырӡам,
Уи рҳәозаргьы шьоукы ихьырвырӡа.
Агәашәаҿ дуԥылоит иуԥылалоз ԥаса,
Ашәқәа ихаркны гәылакгьы дтәаӡам.
Аԥшәма ҳәа ҿысҭыр, иааҩып ибжьы.
Макьана уи дтәоуп деиқәышьшьы.
Дыҟаму, рыцҳа? Дыԥсхьазар агәаҟ?
Иҟало снақәгәыӷ, сиасып наҟ.
Ана, ашҭаҿ, ихәмаруа иҭами хәыҷқәак!
Ахәыҷқәа хәыҷқәоуп иахьцалак
Санырба, сырдыруашәа, иҩуа иаауеит,
Ак џьаршьоит урҭ, акы иазҵаауеит.
Аӡә дықәын аҳа, егьи – алаҳа,
Илбаашәшәеит сыбжьы анраҳа.

100

Иаашын, лақәак ҵыхәаршәшәеит,
Аха усгьы урҭ саарыцәшәеит…
Иҟам ҳәа иҟоузеи ақыҭан!
Зегь ыҟоуп ара, сара сыда.
2017
ИКАҲАЗ
Иқәпапеит иаразнак. Икаҳаз
Днарышьҭран иҟам шьҭа ҩраԥа.
Згәы былуа аӡә дыҟазар? Уаҳа!
Инеихеит иеидгылан дыдрабарц.
Иқәрыжьит дызлаҟоугь дызлаҟамгь,
Ааҵәак ихы иҭадырԥеит.
Дцәыҵыччо дгылан аӡә уаҟа.
Иблақәа хиҩоу, имбеит
Иҟаҵәҟьаз – иҵзырҟьаз гәаӷын,
Шьоуран иеидгылан изҿыз.
«Иқәнагоит, иқәнага!» – иҳәахуан
Ирыхҭыгәлаз иақәкьакьа зҽыз.
Рмахәарқәа ԥхьарҵәан «ахьырԥар»,
Ирхашҭхьаз ак рыман иаауан.
Иаҿын дызҵысуаз дахдырԥарц,
Ирҳәалак усгьы иауан.
Гылашьа имоуӡеит икаҳаз,
Ихарам акы даҽакын.
Иреиҳәаран иҟахыз уаҳа,
Ииаша инапы акәырша икын.
2017

101

АӠЫН
Сазыԥшӡамкәа ус иаакылсит сыӡын.
Амш, абахҭеиԥш абра сыҩнанакын.
Иара атәыла, ҽакала аҽарҿыцын,
Абираҟ еиԥш гәырӷьаракгьы снаркын,
Садгылоуп аԥеинџьыр сынкахәыцуа.
Асы илеиуа адунеи хнаҩоит.
Ишԥабзиоу сыҟазар сынҭыҵуа
Имшуп уажә абырггьы, даагәырҩоит.
Дыҽҳәахеит уи аҽҳәа, акрааҵуеит,
Амца еиқәуп агәгәаҳәа, дазырԥхом
Агыларагь илшом уи, даагәамҵуеит,
Зегь имоушәа дыҟоуп, ак изхом.
Уара идыр уи закәу. Иҿара акәхап.
Даауазыруеит, днахьыԥшу ааигәа.
Сара сдунеигь иара абраҟа илакәхан,
Сынҭалоит аҽнышьыбжьон скакәкәа.
Иҟаз ахь, ицаз ахь снанагахуеит,
Саргьы сбыргми шьҭа, нас, сааилышшоит
Инахаран, иааигәоушәа бжьқәак гахәуеит,
Схәыцра уахь идәықәлоит, сеиқәнархоит.
Сгәы сыхоит ажәахьы, саргылом,
Аамҭа сара сахәхарым иаражә,
Сыԥшуам ари сԥенџьыр сылагылан,
Иааимырԥаауеит, мчык насыҵас, ашә.
Снеиуеит нас сара ашҭа сықәлан,
Сышьҭа анысҵоит раԥхьатәи асы.
Снаихьыԥшыр сҭаххахуеит ааигәа сықәлак,
Уи дызбазшәа, сдәықәлоит сааласы.

102

Саагәырӷьахуеит, ассир, санхәыҷыз еиԥш,
Исыхан ԥхьаҟа акы сагоит хара.
Наҟ, агәашә сынҭыҵыр, исзыԥшузеи,
Исызбарыма уахь ак сызхара?
Уахь иҟоу, уахь илеиуа ас-быбыш
Ҽа шьоукы иршәыми уи – аҿар.
Ас-хымкәа ажәҩан зегь ахыбышш,
Иҟалап уи шлеиз еиԥш ицар,
Сара сеиԥш инықәӡыҭыр. Ихьааз,
Уи амшгьы, издыруеит шьҭа, ихарам.
Иҟан, уара, саргьы зны иансааз,
Аха аамҭа цеит, арахь иаауам.
Сзалымҵуа салагылоуп сыӡын.
Ажәҩан лаҟәын, ас цырақәа аҿышәшәоит.
Сыргәыбзыӷуа ицаз муазшәа исыцын,
Аха усгьы сара акы саршәоит.
2017
***
Дшааиуаз длышьҭаҩуа, длыхӡыӡо,
Гәырӡ-шашәаӡ дицәыӡит ҽнак.
Деиҭеибашоу, дшыӡра дыӡӡоу,
Анцәа идырааит, длышьҭоуп, дааг!
Дгылоуп ажәҩан далаӡызшәа,
Дырҵәахызшәа уахь ԥҭақәак.
Дыҟоуп даарагьы ҵызшәа,
Зны дыцәхалалоит уи қәак.
Дықәибаалоит анахь арха,
Идунеи наҳәуеит, иааҳәуеит.

103

Аԥхын шоураз, аҭакарха,
Лара лыда даалаҳәуеит.
Иамамызшәа ас ҟалашьа
Зынгьы баша ихы ижьон.
Ишԥаҟалеи аамҭа ацашьа,
Уи иацызны иԥсы инаршьон,
Иахьа иҭнахуеит, даргәаҭеиуеит,
Иҟоугь ыҟам – инарбом.
Ихы иқәҳацәаны днеиуеит,
Акы даргылом, дагьартәом.
Иҿарангьы ҿараӡамеи
Дызҭагылоу, даашланы,
Дышԥанхалеи, уара, амҩа,
Изыҟамлаша ҟаланы:
Дшааиуаз длышьҭаҩуа, длыхӡыӡо,
Гәырӡ-шашәаӡ дицәыӡит ҽнак.
Деиҭеибашоу, дшыӡра дыӡӡоу,
Анцәа идырааит, длышьҭоуп, дааг!
2017
***
Ишԥассирыз дгьылгьы жәҩангьы.
Санхәыҷыз сара, санҿаз.
Сааигәа иҟан сабгьы сангьы…
Зегь ыҟамыз, аха нас…
Уи аахыс иҵуеит шьҭа даара.
Иахҭнысҵозмауи ҽа малк:
Саҵамызт исзышьҭымхуа еидарак,
Исықәмызт усҟан аӡәгьы иуал.
2017

104

АԤСҬАЗААРА ИГӘЫ АНАЦӘЦА…
Аԥсҭазаара агәы анацәца,
Адунеи даалахеит дзаҵәҟа.
Иҽыззикуаз ак ҟаҵам.
Избан, уара? Ихы иҭахӡам.
Ари амшгьы закә мшыз,
Аха дрышьҭам изыԥшыз.
Игәы иҭаԥсит игәы иҭаз,
Дынхеит иара уа, дахьтәаз.
Дҩагылар, џьаргьы дцаӡом,
Дцаргьы арахь дааӡом.
Изалымхит џьаргьы ҭыԥ,
Имам, имаҵәҟьам насыԥ.
Амра гылоит, иҭашәоит,
Дшацәшәац акы дацәшәоит.
Уара уихым, сара сихым,
Избан, уара? Ихы иҭахым.
Аԥсҭазаара игәы анацәца,
Дацәыбналеит уи, иҽӡа.
Днышьҭеиҵан ихҭырԥажә,
Днылаҳаит уи аԥсра ашә.
2017
***
– Иҽеим, уара, иҽеим исзыжәуа,
Шәааихыккома сымш хәашьыр?!
Сара соуп издыруа исзыжәуа,
Ишәнаҭоузеи сашәыршьыр!

105

Ижәмуӡар, сгәы анкыдгыла,
Сахьааз сҿынасхоит сгьежьны, –
Аԥсҭазаара иалагылоу
Иара усгьы аҩеиԥш иашьны.
2017
***
Деилагазар акәхап, усшәоуп
Ихы шибо. Дгылами дшәаны.
Изакәызеи арахь агәгьы еиҟәызжәо
Аԥсыхаҵәҟьа аныҟам, уажәааны.
Дматанеиуеит иахьантәарак, акы даҳәоит,
Угәы ҭнашьаап иуаҳар иуаз.
Ҿымҭ, уажәы-уажә игәы дҭаҳәҳәоит,
Иахьагаз уара идыр изаҳауаз.
2017
***
Утәоуп ухы укәаҽ, угәы акы алан,
Иахьа уаҳа иамуа иац иауаз.
Иузымдыруа уҟазма ҭагалан
Инашьҭарххны аӡынра шаауаз!
2017
***
Иҟоуп убас реиԥш аамҭакгьы, иҳәатәыми,
Амшқәа анухуго иуқәшәа аҟәада;
Узрыламгылоны анубо уахьнеилак атәымуаа,
Арахь зегь зхароу уа уакәны,ухаҭа.
Удәықәуп усҟан акәкәыҳәа угәы укыдхо,
Узалымҵуа, уалаӡуа аамҭа узлахаз.
Ахра уаҿаларц уаҿызшәа, аха укыдҳәан
Уларышьҭызшәа убоит уара нас.

106

Уаԥхьаҟа иҟоу аӡыхәашьқәа урырроуп,
Уцҟьа уамгарц асыԥса ҿыбгар,
Иухьӡаанӡа ушаҵҟьаша удырроуп…
Уацәцеит уи, егьугым, абар.
Аха амҵәыжәҩақәа узҭо егьыҟам,
Ҽак аҿаанахоит арахь, уззыԥшым.
Ракетома ак халоит ҵәҩанҵәыҟа,
Иалаҳаит уара иубоз амшын.
Иуздыруам адгьыл уқәымӡо узықәхаз,
Ажәҩан ухаҳар ҳәа узшәо уахьцалак.
Уара уоуп усҟан аиҭамҳәа, агәықәха…
Иҟоуп, дада, иҟоуп убас еиԥш мшқәак.
2017
ДАРБАН, ИҲӘЕИТ, АРАҞА ГӘЫ ЗЫЗҬАӠАМ?!
Ари адгьыл гәаӷла абас иҭәызма,
Иҵкааны иакит уажә сыхәдацәа.
Сдагәанда! Слашәында!.. Сыхгьы еивсма,
Срыцҳашьа, сҳәоит, срыцҳашьа, Анцәа!
Сыԥсы сыман сҭыҵхьан зны тышак,
Даҽа тышак сҭаҳахма сшаауаз?!
Гәысакарак сықәхеит амҩан сӡышо,
Рлымҳа арантә иҭаҩуам сарас суаз.
Инибарҵәоит саԥхьа ицоз еидыслан,
Сышьҭахь иааиуаз раҳәақәа еиҿакшоит.
Сылхәаҽрашәа збахуеит уаха ӡызлан,
Сгәаҟуа иҵх сшалоу иаасыршоит.
Аҟәышқәагьы, уԥшы, рхы аҭыԥ иқәӡам,
Иҟарҵоит убас еиԥш гаӡарак…

107

Сахьымаара наҟӡа џьара сықәҵуан,
Аха избом, избаҵәҟьом сахьцара…
Издыруада, адунеи аҽынарҿыцуа,
Цәцашьа змамгьы мчыла ианацәцо,
Еикәашәозар уи, агәаӷ ду хыҵуа?
Иџьнышцәазар усҟан зыԥсы зӡо?
Сықәхеит ауп агәысакара усҟан,
Сымҵанарсит, сама ицоит аӡӷьы.
Анҭ аџьнышцәа ирыдхалап аусқәа,
Сырзымааир, са смеихар аҟәарахьы.
Сагәылахеит уи аӡӷьеиԥш адрама,
Еиҭаҳәашьа имам, шәҟәы ианӡам.
Ҳаибашаҭап, ҳрыцҳаибашьап шәуаами
Дарбан, иҳәеит, араҟа гәы зызҭаӡам?!
2017
***
Ари амш ацаҟьеиԥш уадхеит,
Ухшыгә кылжәо амра ухацеит…
Зегь аамҭак аамҭак рымоуп, дадхеит,
Уара уаамҭа ааианӡа ицеит.
2017
***
Умгылалан ус уқәацәӡа,
Анцәа иузааигаз удкыл,

Уацца!
2017

108

ИСАНАЖЬ
Исанажь, абри амра схашеишеиуа,
Аԥсҭазаара сгәы аҳәахуа еиҭах,
Адгьыл ԥшӡа сықәланы сахьнеиуа,
Уара уи уанықәым, агәлымҵәах.
Исанажь сыблахаҵ ахьаргьежьуа ахыда,
Сшышлаз ахьысханарԥшуа лаԥшык,
Сабаҟаху шьҭа, дад, сызҭахыда,
Сара сусгьы лымам ахыршәыгә,
Аха сеибадырфоит дгьыли жәҩани
Иҿыцӡа сгәаҵа иҭаҩуеит даҽа ашәак.
Сызхьынҳалоу сазынкылом – амахә ҩами –
Сара сықәраҿ уааихьазар – уаашәап
Арахь аҩысҭаак (аԥсҭазаара ахаҭа акәу?)
Сыруалыуашо, сима ԥхьаҟа дцоит.
Исхызгазгьы макәуп, избогь макәуп,
Аеҵәақәа рҟынӡагь шьҭа снаӡеит.
Уахьынтә сара адгьыл сазыԥшыхуеит,
Схынҳәыхуеит сышьҭахьҟа лассы,
Ашьац ааҵәа збан, сгәы арчыхәчыхәуеит,
Иҟалартә уԥсы аҵаҟа сыԥсы.
Исанажь, сҳәоит усҟан, даҽазныкгьы,
Сахьтәоу абарҭ амшқәа срыхьӡаны.
Сылаԥш лықәшәоит лшәы лхьыхәхәа аныкгьы,
Уи днаскьазгоит сылахь еиқәҵаны.
2017

109

***
Усышьҭаз, угәаҟуа мҩахәасҭа-шәк урныз,
Сузыԥшааран уҟам шьҭа уахь, анцәиныс.
Аӡы ықәыршоуп амҩа, зны уантә сызлацаз,
Издыруагь са соуп уи, сызлаз, сызлаӡаз.
Акгьы ыҟаӡам уахь, уахьцо, уахьыԥшуа,
Ицәҳәыроуп, иааҟәымҵӡо иқәсуеит аԥша.
Аҳәҳәабжь галаргьы – аӡәгьы иаҳауам.
Ҽазныкгьы уахьынтәи сықәлан саауам.
Сахьыҟоу араҟоуп. Уааимда. Цәаҳәақәак
Иурҭап уа узышьҭоу зегьы рҭак.
Урҭ рыбжьарагь санумба, ихаҵа,
Сықәмызт арии адгьыл усҟан зынӡа.
2017
***
Саатәахит аԥсра сазхәыцуа,
Уи алакҭа сҭаԥшуа,
Сааргәаҭеит исхыҵуа,
Снықәнаҳәа аԥша.
Сдунеи аагазҽазт,
Иааиуа сыӡқәа хыҵт.
Исывҟьалоз аасҿасит,
Исхызгахьаз сназхәыцт.
Исықәымҳац насықәҳан,
Саҵамхарц сҩеихеит.
Аамҭа шнеиуаз иқәҳа,
Иааҭгылт. Адунеи

110

Уаҳа ак сзалаӡамшәа
Салаԥшуан, сегьшәон.
Анаҩстәик аԥсаӡамшәа,
Иҟазгьы еилышәшәон.
Еиҵыхны снапсыргәыҵа,
Уаҵәтәи сазыԥшын.
Ажәҩан ахь, исыҵас,
Акы сагарц иаҿын.
Сахьақәак аацәырҵуеит,
Рнаҩс даҽакы схым.
Снаскьоит, аԥсра саԥырҵуеит,
Азхәыцрагьы сҭахым.
2017
НҴАМҬАК
Сара исҭахыз, сара исхыз
Аӡы иагахьеит, аԥша имҵанарсхьеит.
Уҭахызар уҳәҳәа, уҭахызар ухыс,
Иузырхынҳәуам, зегьы-зегь мҩасхьеит.
Сара соума, ҳаицымыз исыхьыз
Шәаргьы ишәыхьит, ӡыбларак ҳалоуп.
Дыҟоуп ишкаҳара икаҳаз, игәыӷьыз,
Сара сеиԥш, аӡә махәык дахьынҳалоуп.
Уаҵәызны, ҳашнеиуа, уԥшыр,
Амахәмоу, сыҵлагьы абаҟоу!
Аԥсҭазаара саҿанаршәит аҵәгәыр,
Саанагеит абранӡа сыргәаҟуа.
2017

111

СААМҬАЗ
Инҵәеит арии аамҭа, сара саамҭа,
Скаҳа-бӷало сшааиуаз, сеиханы.
Сшәеит ианызбо шьҭа уаҳа снамҭо,
Ажәҩан ҭыкка саҵаԥшуан сханы.
Уахь ак ыҟаз џьысшьалон иансааз,
Амҵәыжәҩақәа соурашәа збалон.
Исыздыруам насшәа уи сзызгәааз,
Схы сыкәаҽ ԥшьаала саатәалоит.
Ажәҩан лаҟәуа иалагар, сҩеихахуан,
Исоуан сара усҟан даҽа мчык.
Адунеи аҵыхәахь зны сагахуан
Сыззыԥшымыз, сыззыԥшызгьы мшык.
Сақәиҭын, адгьыл сара истәымыз,
Снеиуан ауаа срыла, згәы разыз.
Хьҭа самкрашәа сыҟамыз, сегьҭәымыз,
Схы збомызт сахьнеиуазгьы сасыс
Ус акәын, сара ара саԥшәыман,
Сгәы каршәны исырхәлон, исыршон.
Избалон зны исымамызгьы сыман,
Сацны аамҭа, исыцын, сеиқәнартәон.
Имшәоз сакәын, срыбжьан ашьхеи агеи,
Сылҩаҵә ахьҩеиуаз ахь саауан.
Нас абарҭқәа зегь ҽнак иабагеи,
Сабаҟоу ҳәа схагахан сҵаауан.
Иҟаз ракәмызт сааины сызлагылаз,
Исаҳауазгьы лакәын – исмаҳац.

112

Исҭахцәамкәа иааиуаз амш саԥылон,
Иаргьежьуан уи, иаргьежь, сыблахаҵ.
Сихьынҳалар сҭахын ауаҩ гәыраз,
Сихьӡар сҭахын уи ауаҩ, сеиқәзырхаз.
Усгьы дыҟамызт зегьы здыруаз,
Аха усгьы аҟәышқәа рахь смеихоз.
Зыҽзыргаӡоз сиқәшәеит сара амҩан,
Сихәаԥшын, дыџьнышын уи зынӡа.
Сиҭиуан, симшаҭеит ианизамуаз,
Наҟ аӡыхәашь саҭаноуп дышца.
Аӡгьы самгеит, сарҭазаргьы, уаҳа,
Сымҩа ркызаргь, ирзыԥҵәама, сцеит.
Џьара имчаасықәымхакәа аԥсцәаҳа,
Акыр збақәеит сара, акыр сахьӡеит.
Амҩа сықәын. Аамҭа цон, ицомызт,
Саман, сақәшәеит, зныхгьы сшьаҳан.
Сзышьҭаз рацәан, џьаргьы сзынаӡомызт,
Сахьӡар – саагылон, иааҩуаз саҳаны.
Иааҩуаз гәыҭгаган, зны игәыҭҟьаган,
Ҽнакала адунеи ду аанарҳәуан.
Сықәӡомызт усҟан сара ага,
Сгәаҟуан: сыԥсылмыткуан, слаҳәуан.
Саауан, сааскьон сара абас мацара,
Ԥсрак сахыԥо, даҽа ԥсрак сазыԥшуа.
Сықәтәазшәа Ерцахә ахаҩаӡара,
Сагарашәа уажәы-уашьҭан аԥша.
Инҵәеит арии аамҭа, сара саамҭа,
Схьаԥшыр – иҟаз сзымбо сагацәеит.

113

Сшәеит ианызба шьҭа уаҳа снамҭо.
Ажәла нҵәеит, сара саамҭа нҵәеит!
2017
***
Сацҟьашт, издыруеит, исымам ацәцашьа,
Аҿаанахар ари ахра бганы.
Исхысып, саҵәахып, уаҳа сырбашам
Исышьҭалаӡаргьы зны амш еилганы.
Иааҵалап ажәҩан аԥҭақәа хәмаруа,
Ишыԥхац еиԥш амра ԥхалашт.
Ан иацы аҽҵыс хәыҷы кәаруа
Нкылашьа амамкәа иаавҟьашт абааш.
Лаԥшҵашәараны иҟало збахуеит,
Слалаҳахуеит хҭыск, даҽа хҭыск.
Ианҳәатәыз зны илзымҳәаз лҳәахуеит
Сыхьӡ згәы ааҭнарӡыӡаз аԥҳәыс.
Ԥхыӡу лакәу сара сызлагалоу,
Ҟалашьа амамшәа збо сызлашәаз,
Исҭахуп шьҭа абрантәи сыбналар,
Сахьымаара сцар сара нас.
Ишәахаа арҩашқәа ҭаҽҽоит анаҟа,
Аҩхаа ҭырцәажәо ааигәа еилашуеит.
Сара шәарҭак сшарҟәаҟыц саргәаҟуеит,
Сшыԥшыц сгылан ахрахь сыԥшуеит.
2017
ԤСҬАЗААРАК
Илшомызт, илшаҵәҟьомызт уи уаҳа,
Изымкит дҩахан – иктәын! – ибираҟ.

114

Дшамҵаматанеиуаз ажәҩан ихаҳаит,
Дшықәҳәазоз адгьыл иҵабгеит гәаҟ!
2017
АЕПАТАФИА
Ианылҵеит ианымҵыртә акырџьара лышьҭа,
Дрылахәын, рыцҳа, иааизи ицази.
Дрыхьӡарц, зегь дгәаҟ-гәаҟуа дышрышьҭаз
Лара дрымбаӡакәа дымҩасит.
2017
***
Иҟәышқәан, раӷа ишинышәаша рдыруан,
Уас дҟарҵаргьы ҟалон ишнеишнеиуаз.
Арҭ ақәымшәо ишԥақәхеи, мшәан, ируа,
Арахь иҟам, анахьтәигьы иеиуам.
2017
***
Даангылазаргь ддәықәуп иҟам раҳәо,
(Инижьхьеит амҩан ӡәырҩы еиқәжьа)
Икниԥаарашәа уажәы-уашьҭан иаҳәа,
Ихашәа хы имбо, акы дыҟоуп џьшьа.
2017
***
Уи анбаҟаз, уи анбыкәыз?
Амш ианаргьежь сыблахаҵ, –
Скараха ашҭа сшықәыз,
Снеины снылатәоит ашьац.
Ахәхәа-хәхәаҳәа аԥша асуеит,
Ирыхьӡоит ладеи ҩадеи.
Иахьа ажәҩан шԥаказказуеи,
Ишԥагәыбзыӷу адунеи!

115

Рыхқәа еилаҵаны еицышьҭоуп,
Ана ихәмаруеит ласбақәак.
Аԥарԥалыкьқәа сыҩуа срышьҭоуп,
Акы сартәом сахьцалак.
Аҭынчра иалыҩуеит ашәахаак,
Игоит иааиқәымтәо сара сзы.
Схала сыҟами, саашәахуеит,
Иааивызгахуеит маҷк сыԥсы.
Сҩызцәа рахь сгәы сыхоит,
Аха уахь сагом зынӡас.
Сан лааира саазыԥшыхуеит,
Дынхацәазшәа збоит дахьцаз…
Скараха амҩ сшықәыз,
Ишԥацеи схәыҷра ныбжьаӡ!
Уи анбаҟаз, уи анбыкәыз?
Сааины сылатәоуп ашьац.
2017
***
Зны саиааиуеит, зны исиааиуеит
Аԥсҭазаара, капеи кылҵәоуп ахә.
Зегь акоуп, сгәы камыжькәа сааиуеит,
Иахьа сыҟоуп, уаҵәы субар – саахә!
2017
***
Изызбазеи шьҭа зегь башан!
Саазқәылаз… Уи цҳаҵәрын.
Издыруазҭгьы иҟалашаз,
Аранӡа смааргьы ҟаларын.
2017

116

***
Бдунеи ҭшәацәоуп, уи азакәхап бзамкуа.
Бнанагоит ӡыхәашьк беикәыршо.
Усгьы бышәҟәы саԥхьеит, исҭахцәамкәа,
Бара ибтәым цәаҳәақәак снарыхҟьашо.
2017
***
Иныбжьаӡ-аабжьаӡлоит схьызҳәо
(Усҟан еиҳагьы срыцәшәоит),
Зны-зынла аиаша ахьысҳәо
Рзыхгом урҭ – еиҟәнашәоит.
Ааҵрақәа иаарывагылоит,
Нас, ԥшьаалашәа иаацәырҵ,
Иҵашәар ҳәа ишәазшәа сылаԥш,
Рҽыԥхьак иқәтәалоит арымӡ.
Игәасҭоит, рыгәқәа хыҭхыҭуеит,
Уа ҽазныкгьы иаахьаԥш-кәаԥш,
Маӡа акраамҭа еиҿахәыҭхәыҭуеит,
Инеимҵарк-ааимҵаркуеит жәабжьк.
Иуҳәан-сҳәанхап, иарбан уаҳа,
Иубап ианрысуа ччараха.
Рҿы ааихарклахуеит ҳаиҿаҳар,
Иагьырныԥшуеит – аа, ҳаӷа!
Сара урҭ сраӷам, сагьрыуам,
Салам рҟәышра, ргаӡара.
Ҳанынеивыс – исыздыруам,
Ицар сҭахуп ишцара.
2017

117

***
Сара ақәра ду нысҵит,
Сшааиуаз саатәеит сааԥсаны.
Акы анысхит ара, акы анысҵеит,
Избеит иаԥсаз аԥсаны.
Исԥырызгеит, снахеит иаԥсамыз, –
Саҩсны сцеит сзаҩстәыз.
Шәгәы нсырхазар – саҭамыз…
Ҽнакгьы сыҟамызт тәыс.
Схы ианырҟьалон сиаша,
Уи ныжьны смааит санаауаз.
Иҟоуп схы саназашшуа,
Иҳәатәымкәа ианысҳәогьы ауаз.
Са сырахә гәарымлоу игәарҵны,
Инысмыжьу ара акгьы ҩны,
Сыԥсҭазаара наҟ џьара ибжьарӡны
Саахынҳәызшәа саакылсит аҩны.
2017
***
Улахь еиқәуп, акыр ҟалама,
Иухьзеи усгьы ҳәа дҵаауеит.
Са сзықәшәаз еиҭаҳәашьа амам,
Исцәыԥсыз снарҿаҳауа саауеит.
2017
***
Даҵалт изаамгаша даҵақь,
Ишьҭеимҵар – ибӷа ԥнаҵәап.
Иуҳәари, дхаҵоуп ахаҵа,
Игап, уара, иеидара агап.

118

Амҩа дықәым аҩныҟа,
Идыруеит, иԥшуп ана ар.
Деилазго, згәы иахәогьы ыҟоуп
Ииеиго абӷа ԥнаҵәар.
2017
ИЏЬАСШЬО
Иага џьасшьоит иагарыла,
Урҭ зегь реиҳа иџьашьатәхаз –
Анышә сазҭо срылагылан
Иара иахьанӡагьы сахьааз!
2017
***
Аԥсҭазаара ныҳәан са сзыҳәан,
Ныҳәан, салан сшьацәхыртәуа.
Ахә шәатәхар ҟалоит аныҳәаз,
Иҟалап ҽааны, сынтәа.
Иулшозар – аамҭа унахап,
Ус, ишныҳәаз, иугалап.
Иуҿанаҵаз зегь аауҿнахып,
Иагьаргылап зны акәаԥ.
2017
***
Схала, иҳәеит, адәы чанықәха,
Ианаԥсамха акгьы абазк,
Исханаршҭит, сажәымҭыҽха,
Ари аԥсҭазаара иснарҵаз.
2017

119

***
Исымаз нҵәан – сынрыжьит.
Иқәҵит аҽқәа рҳан.
Исыргылан – еиларыжьит,
Исыцәнырхит – исырҳан.
2017
***
Сызмыргәаҟша акы саргәаҟуоу,
Сымҩа анҵәамҭахь иааскьацәоу,
Сабааихьеи, мшәан, сабаҟоу,
Иааиуа сзеиӷьу исзеицәоу?
Ицази иҟоуи сеимаркуеит,
Иаадырӷәӷәашәа збоит сдунеи
Аҵх зырцәажәо аты ҩарҩарҳәеи
Ахухуҳәа ишуа алақәеи.
2017
***
Унҭыҵ, ԥхьаҟа унеила ҳәа,
Слымҳа иҭаҩуа бжьык,
Саагылеит сҽеилаҳәан,
Сыҷкәынхазшәа, шьыжьык.
Аха саԥхьа ӡхыҵрами,
Иҭабгахьеит цҳақәак.
Саахьамҵыр – сыӡрами,
Сықәҟьоит сахьцалак.
Зны ирбахьаз сакәында
Иахьатәи иаршәаз.
Сыхәра бӷьыцны сақәында
Аамҭа сызлашәаз!
2017

120

***
Ауаҩы дуаҩуп дахьугалакгьы,
Ихы иҭахымкәа даақәхалоит зынгьы.
Абар дахьнеиуа аӡәы, ицуп лакгьы,
Дыҟоушәа, ихы ибахуа дыԥсынгьы.
Дызлаҳаз даазалымҵит ахаҵа,
Изымҳәо игәы иҭахаз дашьуеит.
Ихы икәаҽ, мшәан, арахь дабацо!
Инапы ааҟьаны, ишьҭахьҟа дгьежьуеит.
Акы ыҟамшәа ибахит уи дызиааиуа,
Шәара зқәымыз иакәын зны, даашәоит.
Драцәажәар иҭахым аҩны дахьааиуа
Арахь, дыԥшын, иҿымҭра деиҟәнажәоит .
Краамҭа аҵх далоуп нас дызмыцәо,
Дызрылымҵуа иқәҳаз, дызхәаҽуа.
Аӡыхәашьқәа хыҵны арахь ахыҵәо,
Тышоуп уахынтәарак дызҭаԥшуа.
Рхы ақәырҵеит жәларык арии атәыла,
Ицаз хынҳәны шьҭа арахь иаарым.
Иҭахуп дыҳәҳәар ара дҩагылан,
Аха изаҳаша иҳәҳәабжь раҳарым.
2017
***
Насыԥ зшоз драҩнагеит аҩыџьагь.
Дышцара дцеит уи наҟ дынкылаӡ.
Насыԥдаран ирԥылоз ишырԥылац,
Лаба хәахәак наҵарсуа, ихыџьхыџьуа.
Ианрааз зны ираҩрыжьхьан аҩыџьагь,
Иаагылан аган ахь уи рымбазшәа.

121

Адәы иаақәхеит инасыԥдаха, абасшәа,
Аӡынраха, ахьҭаха, иқыџьқыџьуа.
2017
***
Сара срыцҳара амш саннаха,
Исгәыдлаз цәқәырԥак сҽанасмырга,
Салаԥшуан сыблақәа ҭырхаха
Ԥсҭазаарак, кыргьы схы агәра га.
Уи саԥхьаҟаз гәыӷрақәакгьы снаҭон,
Уаҵәтәи амш еилыкка иснарбон.
Аамҭак уаҳа исымамшәа иахьада,
Ус хьанҭақәак схы иааҭанарԥон.
Иаахәлаанӡа сара урҭ срыҵан,
Акызаҵәыкгьы ахгамызт уаҵәахьы.
Ибӷаԥҵәагаз ажәҩан саҵадырӡуан
Ус сымнеилар, имгәаӷьтәыз гәаӷьы.
2017
***
Сгәы ишԥалоу, рыцҳа, сгәы иԥшалоу,
Бара ахазынагь зны бкыҷышт.
Аԥсра аӡбахә сҳәом сара аламала,
Уигьы аакылсышт, иианапырҟәыҷышт,
Баала ҳәа арахь аҿаанамхашеи,
Бзеигәырӷьалоз, бзеилаҳауаз еицак.
Зегь ҳалгоит аԥсцәаҳа, уаҩ дынхашам,
Иазынхом арии адунеи маӡак.
Бара ахәашагь ара быҟамызшәоуп
Бшаҵәахуа аамҭа быхьӡаны.

122

Сара сыԥсра акәым сыхәдаџьал хызжәо,
Абри бара бысхысуеит бымцаны.
2017
***
Дарааԥсеит, избоит, уаҳа илам,
Џьара дамыргылеит, дагьартәом
Сҩымҭақәа згәы ҵкапуа ирылоу,
Иҭыҵит ҳәа хьаас измоу ҽа томк.
Дагьысзашшхьан шьҭа даанкылатәуп ҳәа…
Изури, изуҳәари уи, аҳәа!
Иԥсы ааивигап, иасҳәап иҭабуп ҳәа,
Сарԥыруашәа анызбало сцәаҳәа.
2017
***
Ажәра сҽазыҟаҵан сыҟамызт даарак,
Аха сшааиуаз иаасыдгылт, абар.
Исықәҳаит уи исзышьҭымхуа еидаран,
Саб сиԥоуп сышьҭамскәа исызгар.
Изызбо закәызеи ажәҩан лаҟәызшәа,
Амш еиласма, ԥшакгьы ҵысуеит.
Сыҟан макьана баагәаракгьы хызжәос,
Арахь, иҟалаз шәасҳәап – сааԥсеит.
Иаламӡазар акәхап сгәы иасыз,
Сых иасыз сыхьӡан, саагазҽазт.
Снапы насҟьеи: имҩасша мҩасыз,
Аха ихьаазгогьы маҷым, аф аст.
Сыҟаӡахар шԥасҭахыз ԥаса,
Ажәҩан салан зны сԥыруашәа.

123

Сыдгьыл сакәшон, сахьӡомызт, – иазҳазаап, –
Сакәшон, избон ахаҵкы сцарашәа.
Сышьҭа ухыԥшылар – иубарҭоуп сахьыҟаз,
Скарауараха сықәлан саауеит.
Саауеит сымра аҭашәамҭаз аҩныҟа,
Сыԥсы ааиҭаскып, саатәароуп – сааԥсеит.
2018
ШӘҞӘЫК ИАНЫСХЫЗ
Шәареи сареи ҳзааидымгылеит уаҳа!
Мҩакы ҳанын –

ҳуеит ҳаннықәла хаз-хазы.
Исҭахымхеит шәызҭаз аӡмах сҭаҳар,
Иаасзеивымгеит

шәааигәа сгыланаҵ сыԥсы.
Сгәы сажьон акраамҭа, слакҩакуан,
Иаҳзеилаз акы ыҟақәамыз, сырхьыԥшын
Иҭысҵарц саҿын ахшьырахь акы сагәан,
Аха уи арахь аҿаанахон, сааԥшын.
Исхьынҳалан,

сашьҭамызт зны иҟаз,
Хара инсыжьхьаз хәыԥшӡак ахь сагон.
Саман иаауан, шәсыцны, арахь, аҩныҟа
Саашәыдтәалон,

саашәеигәырӷьон – шәыгәра згон.
Исгәалашәоит, ҳгылан ҳаибаныҳәон,
Иаҳҳәоз лафын – иҳаслон ччараха.
Урҭ амшқәа, аҵхқәа са сзы иныҳәан,
Ҳаидтәалаӡазар сҭахын абас уаха.

124

Мцра аламызт усҟан, ҳажәа ажәамыз,
Адунеи ҳара иаҳтәызшәа аабон аашар.
Ҳагәқәа ирҭыҩуаз ашәақәакгьы ашәамыз,
Иаҳҭахымыз, ҳара ҳаиԥш, егьырҭгьы еиқәшәар.
Ишԥаҟалеи уара,

абарҭқәа зегь ыӡны, –
Ианбааҳәи имааҳәра ҳа ҳдунеи?
Дубахьоу, абри сараҵәҟьа исыҵашьыцны,
Цәгьала ирыбжьахаз геи шьхеи!
Сгәы алаҟан, схы алаҟан сынҭыҵуан,
Адәы сахьықәыз сеигәырӷьо, сразӡа.
«Дманшәалахеит!» – имшын сгәыла дсыҵашьыцуа,
Сыҟазаара игәы бжьнахуан уи, гаӡа.
Игәы бжьнахуан, акыргьы ихы ихнахуан,
Даақәгьежьны

аҽныҵәҟьа цәгьак иршуан.
Данмыцәозгьы ыҟан, рыцҳа, хаха,
Исыршар –

сҭаижьырц жрак ижуан.
Иара иеиӷьыз иакәӡамызт иҩыза,
Дрылсны дцақәахьан сыцәгьа ҳәо
Аиҳабырахь ашшыԥхьыӡгьы иҩызаап.
Сышьҭа дхын ахәызхәыз деимҳәо…
Шәара шәакәын, агәықәхақәа, иҩашьаз,
Амц аиаша ахьӡҵаны, бираҟс
Ишьҭыхны изкыз, иароуп изгашагь,
Ирдыр уи, ирзымдыруа, наҟ-наҟ.
Иага ҟалап уанӡа, иҟалаша,
Шәықәызгаша уаанӡа иага бжьысп.

125

Тсоузҭгьы аамҭа, иага сҳәашан…
Шәара шәоуп…

сыԥсра аанӡа сызшьыз!
2018
***
Саргьы исымоуп аамҭа ианнахыз,
Иатәым, иаҭахым цәаҳәақәак.
Урҭ ԥшьаала аган ахь сырнахаз,
Аха исышьҭоушәа збоит сахьцалак.
Снеиуеит, аамҭа аӡыблара салоуп,
Сназыԥшлоит урҭ, сышьҭахьҟа инхаз.
Схәыҷқәа реиԥш, иааины исхьынҳалоуп,
Схаҭагьы сырцәыӡгәышьоит нас.
2018
***
Скараха, сқьыԥаха, санаахыҵ каҵәарак,
Иҟьаҟьаӡа саԥхьа иаашеит ҽа дунеик.
Избеит, сыԥшын, нахьхьи ҽа каҵәарак,
Изымбац, избаша акәынгьы избеит.
Сназго сназхәыцит уанӡа уаҵәызны,
Иҭазҵаран иҟоу сымчи сылшеи.
Ажәҩан аҵа аалашеит имацәысны,
Саԥхьаҟа ишьҭоу сшәо сазыԥшуеит.
Уи арахь исҿагыло акы акәхап, –
Иааскьо, сымҩа зкырц хҭаххаз.
Схы схьызгара сзымдыруа саақәхап,
Ԥхьаҟа санзымца, санаахьаҵгьы нас.
Аха исыԥхьоит нахьхьи акаҵәара,
Избахьац акәым, зынӡа иҳаракуп.

126

Сара ари амш сақәгәыӷуеит даара,
Анапы сықәыргылан макьана сакуп.
Сцар сҭахуп арантәигьы схысны,
Дгьыли жәҩани срыбжьыууаа, ҩада.
Ажәҩан аҵа аалашеит имацәысны,
Исхаршҭуа ҽазынкгьы сахьыҟоу схаҭа.
2018
***
Гәала сымам, хара сыдӡам,
Сагхом – снеиуам сыццакуа.
Саадәылҵит ашә нкыдҵан,
Сымш сықәра иаҿакуа.
Ашьха иҟоу харацәами,
Арахь ага ааигәацәоуп.
Аԥсабара зегь маӡами,
Иахьа уи иахоу ҽа цәоуп.
Сәьаԥшны иҟаз сназыԥшыхуеит.
Иҟам уаҳа ихынҳәраны!
Сызхьымӡаша ак насыхоит.
Адунеи ду уаараны,
Иӡхьоу цәырҵын, сарцыхцыхуеит,
Уажәтәи збахуеит уамашәа.
Акыр ҵахуеит, акыр ҵыхуеит
Сҿаасхеижьҭеи, сшәа-сымшәа.
Сааԥсазаап – уаҳа сылам,
Сахьынҳалан збоит ахац.
Сааины ӡыжь ду салагылоуп,
Ишԥаргьежьуеи сыблахаҵ!
2018

127

АҶКӘЫНРАЗ
Сҽы-ццышә неиуеит аӷәра сымжәо,
Сахыԥара сыҟоуп, агәашә аашәырты!
Исышьклаԥшуа рылаԥш саныҵшәо,
Сахыууаа сцахьеит сара адәы.
Дунеи ҟьаҟьоуп саԥхьаҟа ишьҭоу,
Сеикәанаргьежьуа исыҵасуа ԥшоуп.
Уи сшақәтәаз сахыууааит иаҵәышҭа,
Иансаау, саныҟоу уажәоуп.
Асир рымҩа знык ианансыршәла,
Ажәҩангьы сҩалашәкәа сцап.
Хыхь џьара ампыл еиԥш сыршәла,
Амба сҭашәарц саахынҳәлап.
Сыхәмарлап, аԥсҭазаара, уашҭаҿ,
Аамҭа саҟьап, сыхәнажәап.
Иҟоума уи хара сашьҭуа,
Саркарап, сареиџьып, саршәап.
Иҟаз-ианыз зегьы ԥхыӡхап,
Сышнеиуа наҟ инкабап.
Сымҩасп адунеи зегьы сгәыҵхан,
Иацәыскуа, исзацәымкуа акгьы мап.
2018
***
Дааргон раԥхьа дыргылан
Амҽеи ишьоушьаша, цас.
Аԥсшәа кыдырҵәон иԥылон
Иаԥсамыз, зегьы иреицәаз.
Дыздыруан, уи игәра гамызт,
Аха, сшьы, игәра ргеит.

128

Иеилазгоз рааигәара дтәамызт, –
Иреиӷьыз! – алапҟьа дадыргеит.
2018
***
Уахь уабацо убӷьаауа,
Уҽумырхаган, еи, уара!
Иҟоуп иамуа, иахьауа,
Ишауала унеилароуп.
2018
***
Саауеит абриала, инышьҭаҵан стәы-сымаа,
Сагьақәгәыӷуеит, сара уи сызхоуп:
Жәларык ыҟоуп зыда ԥсыхәа сымам,
Аӡәык-ҩыџьак ракәхап ԥсыс исхоу.
2018
***
Сахьымҩахыҵқәахьоу рацәоуп, сахьымҩахымҵыц
Еиҳазаргьы ҟалап, уара еиҳа.
Сгәы иалоуп аӡәырҩы сахьырхьымӡац,
Сахьзымнаӡаз, сыцхыраара рҭахны ансаҳа.
Шаҟа саҩсыз здыруада исымбакәа,
Имааизеи шаҟагь ааираны схаҿы.
Аха знымзар зныкгьы сҽырдагәан
Сымшәеит сара араҟа, ауаа рҿы.
Арыцҳара ахьыҟаз сгәы сҭаҵәыуон,
Ишәаахоз ахеиԥш исыхҟьалон, сашьуан.
Зны-зынла сцалон арантә сышәхыууан,
Аха, сабацахуаз, раԥхьа арахь сгьежьуан.
2018

129

***
Иӡаакәала ицеит ӷбакы.
Гәаныла угәаҟуа уашьҭаз.
Даҽак акәым, даҽакы,
Имшынха ухыԥшылоит уашҭа.
2018
***
Анцәа дуеицәоумтәын иушьҭагылан иааиуа.
Цәгьамзар бзиа имхәыцуа дааухьӡар,
Иуирбашам уаԥхьаҟа зны узиааиуа,
Иуиҭап уи ушымгәыӷӡо шьапҿаршә.
Дуеиӷьхар – уалагап аӡы уаанахәар.
Угәы шьҭихып, амҩан, иуцәкаҳар.
Ашәакгьы аҳәарым уи угәы ахәуа,
Илымшаргьы уара узыҳәан уаҳа.
2018
ГӘАҲӘАРАК
Игылами ҳаҩнгьы хынаан,
Иҳақәымҳанда уи, афаст.
Арахь бааскьа, сызахына.
Ҳаиварҵаанӡа ҳаиваиаз.
2018
ԤЫЛАДА
Исымамзаап уаҳа ԥыла,
Баша саҵаршәуп ахан.
Уаха сиарҭа сылагылом,
Адгьыл сықәымӡо сынхан.
2018

130

АБЫДА
Миранда илызкны
Ахәыҷы дынхеит абыда.
Ажәҩан меихыккеит.
Уаҩ даларшәын ақыҭа.
Иҭацәит адунеи.
Дахьындәылҵыз амра гылан,
Дамырԥхеит рацәак.
Илеигәырӷьеит уи илԥылаз.
Дыҟаӡам лынцәа.
Дгылан ажәҩан даҵаԥшыхуеит,
Уахь дынхазшәа уи.
Лҿылалхоит нас, дыԥшыхәуеит,
Илԥшаауа закәи?
Иҟаз, аха иҟам амии
Зышьҭа дхылан дцо.
Хылаӷьарак ахь игами
Лымҩахәасҭа кәараҵо.
Ацәа иалахеит ақыҭа.
Дамбеит, дагьабеит.
Ахәыҷы дынхеит абыда.
Иҭацәит адунеи.
2018
ЛЦӘА ИАЛОУ
Иага лхьаауп уи, иага лгәалоуп,
Ԥхыӡ ҿаасҭоу, рыцҳа, дызлахаз,
Лыбжьы аалыргоит сааигәа ацәа иалоу.
Даауазырны диԥхьоит илыԥхаз.

131

Илыԥхаз, ааигәанӡа илывагылаз,
Дзықәгәыӷуа, дызхьынҳаланы даауаз,
Инаиқәшәоу иԥсы ҭоушәа лылаԥш,
Инаиалҳәарц иақәылкуагьы луаз,
Лыбжьы аалыргеит даҽазныкгьы дгәаҟуа,
Илзымҳәо, аха усгьы ихьӡ ҳәаны.
Еидара хьанҭак ықәҳау, рыцҳа, лҟәаҟәа,
Лхы ахьынахоу дцашоу дыҳәҳәаны.
Цәыблаҟы дылкызшәа ацәа иалоу,
Дызҿыхомызт, днаҳәыз, дааҳәыз.
Изуа, исҳәо акы аасызмырманшәало,
Слыхәаԥшуеит сгылан сара аԥҳәыс.
Арахь иҟоу ҽеизар, далсымхышаз
Уажәыҵәҟьагьы ацәа, аха, иааг,
Избом ԥсшьара ацны ари амҽыша,
Издыруеит, ла лзы гәаҟроуп дахьцалак.
Иудыруеи ԥхыӡк дынҭанагалар,
Дызлаз акәым, убас џьара ԥхыӡк,
Иҭахаз дхынҳәыхуа арахь еибгала,
Мҩакы инаныло насшәа ҿыц.
Далаз рыцҳа, далаз ацәа иалоу,
Илбаран иҟам шьҭа ҽазнык
Ԥхыӡ илбозар, илханаршҭуа илгәылоу,
Ԥсааивгарак лоуа даҽа аԥсык.
2018
***
Сӷырӷыруеит, сԥаҭԥаҭуеит, –
Сгәаҟуеит.
Иҟасҵаран иҟоузеи уаҳа

132

Сара аҵыс ԥшқа,
Зыҭра ихшәаз!
2018
***
Аԥсҭазаара снанагеит атыҟәаҿ.
Амҩан аеырџьара иҭагәҭаст.
Сцом уаҳа сықәтәан смаланыҟәа,
Инеиуам ишьҭхысаа старантас.
Иҭыкка инхама дгьыли жәҩани,
Исызрыбжьаз агама наҟ аԥша?
Араҟа зегь занеи, уара, ишәанеи,
Егьзыҟамзеи сгылан сахьыԥшуа!
Аха усгьы исыҵасуа сарҿыхоит,
Иаҭахым сахьымаара сагар.
Адәы иаҵәа иаақәгылоит аҽыхәа,
Иаҭахушәа ишааиуа сышьҭнаԥаар.
Иара ус егьакәхоит: снаԥыххылоит
Уи аҽыхәа иааиуа, ӷәра зҿам.
Исхашҭуеит уа аарлаҳәа сышгылаз,
Исгәалашәом ахыда шьҭа сышҿам.
Акәзааит усгьы, сгәы сархаҵан,
Сҿынасхоит саццарц наҟ аԥша.
Сцоит, аха, мшәан, шьҭа сабацо,
Акгьы ыҟамзар уахьгьы, сахьыԥшуа?
Исхашҭхьеит сышнанагаз атыҟәаҿ,
Сыԥсҭазаара акырџьара иҭагәҭас.
Сцом уаҳа сақәшәан смаланыҟәа,
Инеиуам ишьҭхысаа старантас.
2018

133

***
Уца, рҳәеит, уахьынтәааз, аҩныҟа,
Иааҵзырҟьаз дыр уара, изыршәаз.
Ус имамкәа ибеит аиаша ахьыҟам,
Аҵәымыӷ еиԥш дрылҟьеит дызлашәаз.
Азныказ дрыжәлеит, дырҿаԥахит,
Дыриааирашәа ибахит агаӡа.
Иахьеидгылоу аџықә-џықә иччахуеит,
Иара ара дзеиԥшроузеи? Акаҵа!
Дышьҭарҟьацны ихысышт урҭ иахьаҵәҟьа,
Арахь ашәқәа акып изымыртуа.
Ихы илҭадырԥап ируз ацәгьа,
Иаацәырҟьап имацәысуа, идыдуа.
Ихалошәа умбалан уара алҩа,
Амца акын, идырцәахьеит зегьы.
Рмал агарҭа рымаӡам амалуаа…
Аиаша ахьыҟам иҟаӡам акгьы.
2018
ШЬРЫФ
Еибашьрак асахьа аацәырҵуеит,
Иааиԥырҵуам уаҳа Шьрыф.
Дынҭаҳауеит тышак, дыӡуеит.
Иааҩуеит: «Умер или жив?»
Дааԥшрызу, дыҳәҳәарызу?
Ибжьы ааизҭымкааит Шьрыф.
Асолҭад ҿааиҭуеит (даурысуп):
«Жив, ребята, жив!»
2018

134

***
Сааит иахьанӡа, ишыжәбо, сара еибгала,
Анцәа илԥха сыман, игәыԥха.
Саԥхьа ишьҭоу шәара шәахь сыбжьанагалап,
Наҟ-наҟгьы сара уи санигәаԥха.
Амҩан џьара, аӡын, сҭанасыма,
Сықәнакыма ацәҳәыраҿ аҭакар,
Сахьцалакгьы дсыцын, Анцәа дсыман,
Зегьы сшыриааиуа здыруан, игәра згар.
Нцәа дызмам сызлацәажәо иаҳауам,
Имагәышьоузеи, нас, уи Нцәа дызмам
2018
***
Еиԥырҵшьа ҳмоуит ҳаиԥылан,
Ҳаицныҟәон, ҳаидтәалан, ҳаидгылан,
Наҟ ҳаиццалон, арахь ҳаицаауан.
Насыԥ ҳаман, иҳәеит, ҽынла,
Уахынла… ҳаицышьҭазшәа збон.
2018
***
Убас быгәра згон, иҳәеит, усҟан.
Убас быгәра згон сара убас,
Буада иаадәылҵыз, дрыламшәа бусқәа,
Избомызт дахьцаз, дахьагаз.
Нас, башьа иакәызшәа,
Дагьбеиԥшушәа акырӡа,
Сишьклаԥшуа сгылан
Акраамҭа…
2018

135

АД Л А ԤСА
Ароман
Ари адгьыл адлаԥса ԥсҭазаарас
иҳамоузеи, дад, иҳәеит

Уи даауан аԥшаҳәа давалан, уажәы-уажә дааҭгыло,
днаԥш-ааԥшуа, илышьҭоу шьоук лыхьӡар ҳәа дшәозшәа лгәы
нҭӡыӡаауа. Ибылгьан аҟәара иқәҳауаз амшын ацәқәырԥақәа
илдырҳауамызт ақалақь иагәылыҩуаз ашьҭыбжьқәа. Амшын еиқәтәараҳа, урҭгьы зны иааиқәтәарашәа дыҟамызт.
Дызҵаз аидара аиҳагьы илықәыӷәӷәон илхагылаз ажәҩан.
Уи ахаҿы азхымтуеижьҭеи акрааҵуан, есааира алаҟәра
иаҿын, уажәымзар уажәы иаалаҟәӡаны ԥхьаҟагьы дзымцо,
шьҭахьҟагьы дзымхынҳәуа, дааннакыларашәа лбон.
Аха лара днеиуан дышнеиц, аарлаҳәа лшьаҿақәа
неихго, амшын аҟәара иқәнажьыз махә хахақәаки фархьмархьқәаки неидкыло. Илызгәамҭаӡакәа урҭ рацәацәахеит. Аӡәы илцәигар ҳәа дшәозшәа иааидкылан
лаԥхьа инышьҭалҵан, ихьшәашәаӡа лаԥхьа ишьҭаз хаҳәык
днықәтәеит. Илзеилымкааит уи ахаҳә арахь излаанагаз:
лылаԥш ахьынӡанаӡааӡоз џьаргьы ишьҭамызт уи иаҟараз
ахаҳә. Аӡә даҵаланы иааганы ишьҭеиҵазшәа лгәы иаалнаҭеит. Уажә уи аха змадаз, деилагамзар, ахаҳә арххаха абаҟаз,
аха уаанӡатәи усхап, ахаҳә даҽа хаҳәқәак авазаргьы ауан, урҭ
амшын рыҵаҽҽо, ирыҵаҽҽо мацара, маҷ-маҷ инаскьанагазар
акәхап, ишнеиуаз ирҳәазаны инагәыланаҵәахызаргьы
ауеит. Ари ахаҳә ду атәы хазын: уи ус иаақәыӡәӡәаны аӡы
иазгомызт, уи иага иӡ дузаргьы, амшын ахаҭа акәзаргьы. Аӡиас
ду аҟәараҿы ишьҭоу ахаҳәқәагьы неиҭаҵлоит, ихышхыҵәаны
иаауа ацәқәырԥақәа ирҿагыланы ахаҳәқәаҵәҟьагьы ақәԥара
рылшом, аха ара, амшын ахықә аҟны, аӡы усҵәҟьа аҽҟьарҭа

136

амамызшәа лбеит азнык азы, аха нас, даахәыцын, аӡиас
иаҩызоума амшын аапкны аҟәарахьы аҿынанахар!
Ахаҳә хаҳәын, ихьшәашәацәан, акраамҭа лҽылзаақәымкит. Краамҭа атәахагьы лызҭадаз лара араҟа, ихааӡа
амра ԥхозаргьы. Амра аԥхара, ахаара анаалгәалашәа, ахьҭа
злысхьаз лцәеижь аԥсы ааҭалазшәа дааҟалеит, лҽаалырххеит,
аха усгьы агылара лцәыуадаҩхеит: илылаҽхьаз ахьҭа
деикәарҳәны дакызшәа, лыбаҩқәа аҿҿа аарылгеит.
– Рыгәнаҳа шәықәшәааит! – лҳәеит уи шьоук рахь лхы
налырхан, лыбжьы аӡәы иаҳазшәагьы дшәаны даанаԥшааԥшит. Аҟәара ҭацәын, ақалақь иалыҩуаз ашьҭыбжьқәа
ҭахәаҽӡа иааҩуан, аха урҭ иаҳа ихарахазшәа лбеит.
Дшыҩагылара даныҩагыла, илмаҳарц илҭахыз абжьқәа
деиҭанарзыӡрыҩхт: лгәы дажьон акәымзар, урҭ ҭахәаҽӡа
ишааҩыц иааҩуан.
Аԥша ахьасуаз акәын уажә зынӡа деилзыршәаауаз.
Иара усгьы ихьҭамыз, аха аԥша аҽанарӷәӷәа, дҟьантазӡа
дааилнахызшәа лбеит. Леидара анлырҳәазоз, лшьа иаҳа
аус анауаз ԥсы ԥха хәыҷыкгьы лыланаҵон, данаангыла
лшьагьы аангылазшәа дааҟалеит. Лхы ахьаарыцҳалшьаз акәу,
лылаӷырӡқәагьы аахаҟәҟәалеит.
Ицахьаз акы дазыԥшӡамкәа иаалԥаҳалазшәа дназыԥшит
лыԥсы зыҩнагьажьуаз ахыбра. Арахь лҿанаалхагьы, лхы
ларҟәны фархь-мархьқәак аашьҭыхуа аҟәара дықәланы
дахьааскьоз абри ахыбра днагәыдыԥшылар лҭахны
мацара акәын дшаауаз. Акы азырухьазар ҳәа дшәо, дгәаҟгәаҟуа даназааигәаха, акәша-мыкәша уаҩ дахьыҟамыз
дааигәырӷьеит: лызхара днагәыдыԥшылап, гәаныла днацәажәап, ашә аартны дныҩналазшәа дааҟалап, иара убас,
гәаныла, дныҩныс-ааҩнысып, уаҩ дылԥырхагаӡамкәа,
ишы-ҟалҵалацыз еиԥш. Иҭыкка, уаҩ дыҩнаӡаҵәҟьамкәагьы
дыҩнанамгалацызт уи, иҟьаҟьаӡа ашә анылзаатлак, лылаԥш
назықәшәаз дызусҭазаалакгьы днаиеигәырӷьон, иара акы
иҳәаанӡагьы лыбжьы наиқәлыргон, изыхьчоз иакәзаргьы,
изыԥссоз лакәзаргьы. Уи ара зегьы дырдыруан, зегь леи-

137

гәырӷьон, дныҩналацыԥхьаӡагьы илзыԥшны игылазшәа лгәы
иаалнаҭон.
– Шьыжьбзиа, – лҳәеит уажәы, иныҵакны, лыбжьы аӡәы
иаҳар ҳәа дшәо,ахыбра аԥсы ҭаны лацәажәара иналагарашәа.–
Ууаӡа ушԥагылоу, уара ҟадыџь, иааузхьаԥшуа уаҩ дыҟаӡамкәа.
Уҵарҟаца уадыркыма, ашхырцәаӷьқәа реиԥш, укәа иҭаланы
иҭатәоу жәларык? Ҳаи ҳәа бжьык анаага, ҳзыцҳарыда ҳәа
иҩныппны арахь рҿаархозар акәхап. Иҳаӷоу дрылаԥшааит
урҭ усҟан! Аҟәҟәаҳәа ахысра иалагозар акәхап, иҟалаз
раҳаанӡагьы, аӡә дырбазшәа, шәарҭак инахьыԥшызшәа. Ус
акы саламԥшрагьы џьушьо, мышрак сауаанагах сара арахь…
Ахыбра аҭакс акы ланаҳәарц аҭахны, аха аҿы еилымго
игылан.
Иаалырҟьаны, асқьала шыҟоу, агәгәаҳәа акы абжьы аагеит.
Танкзар ҟалап ҳәа нақәылҵеит иаразнак, убриаҟара иӷәӷәан,
игәҭырԥсааган уи абжьы.
Иҟалашаз, ҳаззыԥшымыз акы ҳалаҳаит акәымзар,
ианнахуазеи, уара, атанк аԥшаҳәа? Иабананагеи асқьалаҟны?
Амшын ихыларц агәы иҭоума? Ижәны иҟоу еиқәымшәак
дақәтәазар акәхап ҳәа, жәыларак, шәарҭак ыҟаӡамкәа, ар
хыҵны иаауеит ҳәа иаҳазшәа, иқәыргьежьаауа аԥшаҳәа
данылозма! Арантәи ишылымбозгьы, иеилылкаауан уи
аиқәымшәа уаҟа атанк шықәиргьежьаауаз.
Нас ашьҭыбжьқәа ааиқәтәеит. Иҭахәаҽӡа ақалақь
егьи аганахьтә иааҩуаз абжьада акгьы ыҟамкәа, иууаӡа
иаанхеит аԥшаҳәа. Лара лыԥсы зыҩнагьежьуаз ахыбра
деиҭанагәыдыԥшылеит. Агәгәаҳәа анапеинҟьабжьқәа ааҩызшәа дааҟалан, даашәеит. Лхы дацәшәаҵәҟьогьы дыҟамзт
лара уажәы, иҟалалакгьы ҟалааит ҳәа дықәланы дахьааиуаз,
– иҟалахьаз еиҳау уеизгьы-уеизгьы иҟалараны иҟахыз уажә
араҟа, – аха дрыцәшәеит ахыбра иааҩнылбааз, лылаԥш
назықәшәаз ауаа. Урҭ шьоукы асцена иқәын, егьырҭ азал
аҟны итәан. Урҭгьы егьырҭгьы, ас агәгәаҳәа анапеинҟьара
иалагазар, адәахьы иҟоу ҳәа акгьы рыздырӡом, аԥхыӡ аҟны
иаанхеит, рыԥсы ахьыргара ишашьҭалара рзеилымкааит ауп.

138

Асцена иқәыз лхы аарылалыргылеит. Ашәара даҟәыҵхьан
уи уаҟа, асценаҟны. Ус лҳәаргьы, шәышықәса асцена
уқәзаргьы, уаацәырҵыцыԥхьаӡа угәы ҭынчым, акгьы
уацәшәоит, уаргәаҭеиуеит, исыхьрызеишь ҳәа унаганы
ԥаҩк унхықәнаргылоит. Аԥхьатәи ароль анагӡара зегьы
ирцәыцәгьоуп, илцәыцәгьан ларгьы. Жәларык рҿаԥхьа
дгыланы, рашҭа ҭбаа дықәушәа, лхы дақәиҭны ҟалашьа
лымамызт, аха нас-насшәа, даннықәла, иаҳа иаалзымариахо
далагеит ацәырҵрагьы, иара уа, асценаҟны, ахәмаррагьы. Аха
уи иацыз ашәарагьы дшацәцара дзацәымцеит. Дызлагылаз
егырҭ адуқәа рхымҩаԥгашьала иеилылкаауан, ирҳәоз агәра
лдыргон, асцена иқәнагалаз ауаҩы иԥсы ааҭшәаанӡа ишицыз
уи ашәаӡыӡара, агәҭынчымра.
Ахра даалгәалашәеит. Уи раԥхьа асцена илыцқәлақәаз
дреиуан, ицхәмаррагьы даара иманшәалан. Деиҩаҳаҳа,
ицәажәоз иблақәа дырхыԥшыло асцена дахьықәыз,
ахәмарра мацара акәымкәа, аԥсҭазаара ахаҭагьы иаҳа
илгәаԥхон. Дыҭҳәаны днеигозшәа лгәы илнаҭон. Лгәы
кылызҵәоз ажәабжь лаҳаанӡа шаҟараантәы лхахьы
дааихьааз уи! Асцена иқәызшәа, лхаҿы илзаамгоз рольк
дицыхәмаруазшәа ԥхыӡкгьы лбеит уи ааигәа. Усҟан
игәкылҵәагаз ани ажәабжь ааҩхьан лара лҟынӡа. Аԥхыӡ
ԥхыӡуп, уи аҟны иҟалалакгьы ауеит, аха, данааԥш, илбаз
аԥхыӡ ҟалаҵәҟьазшәа дааргәаҟит. Ахра хракы даҿакнаҳан,
иҽрыларԥсны икын дац-мацқәак. Укаҳауеит ҳәа аҳәҳәара
далагахт лара дахьгылаз. Уи иара иаҳагьы иԥырхагахар ҳәа
дшәон, аха лҽеихагәаны агыларагьы лылымшеит. Азнык
азы иара иакәмызшәа дааҟалан, аха ихы-иҿы лбартә
арахь данаахьаҳә, дымҩашьо иеиллыргеит икәаклкәало
ахра иаҿакнаҳаз Ахра шиакәыз. Харантә илбон, иҵаҟа,
еилаҽҽо, ӡыхәашьқәак леихуан. Длаҿҟьеит – дцеит, шәыԥсык ихазаргьы, иеиқәхоз иакәӡамызт. Дыҳәҳәарц лҭаххеит,
аха еимаҳәах лҿы акы иакит. Уи иаҳагьы еиӷьызшәа
лбеит, дахьзымыҳәҳәаз. Аҳәҳәабжь иара иҟынӡа инеир,
даҿҟьараны дыҟамзаргьы, дыкәкәаӡа ҵаҟа дылҭалар ауан.

139

Абри шылгәырҩоз… Анаҩстәи лхаҟны цқьа иаалгаанӡа
дцәырҳаны дааԥшит. Уеизгьы иеилылкааит Ахра дызҿакнаҳаз
ахра бганы ишдәықәлаз. Уи арахь, лара лахь, иаауан адунеи
зегь амҽхак, лара лхаҭагьы дықәырхәаша дагарц.
Дцәырҳаны данаақәтәа, абри адунеи ду аҟны абри
алашьцара иаларшәыз лара аӡәзаҵәык лакәызшәа аалбан,
даанаԥш-ааԥшит. Арсоу егьи ауадаҟны дахьышьҭаз лгәы
ааиқәнаҳәалеит. Рацәак ҵуамызт уи егьи ауадаҟны ашьҭалара
далагеижьҭеи. Ус зҭаххаз иара иоуп: ихьаа данаргәамҵлак,
анаҳә-ааҳәра, ақьра-аӷызра даналагалак, ларгьы димырҿыхар
ауамызт. Нас ибарџьеиуа аҩыџьагьы аҵх иналалон.
– Саргьы изыцәо сакәӡам, аха саныцәагьы уаҩы
сизаарԥшуам… Уааигәа сыҟазароуп, – лҳәеит Рашәында усҟан,
егьи ауадахь диасны ашьҭалара иҽаназик. – Ус еиҳа еиӷьуп,
сгәы иаҳа исырҭынчуеит…
– Сара сыгәгьы иаҳа исырҭынчуеит схала саныҟоу… Схала
сыҟоупгьы захьӡузеи,саанаҳә-ааҳәыр ибаҳауеит,акрысҭахызар
инабасҳәалап… Егьирахь зынӡа быцәа сырҟьалаӡаларгьы
акгьы иаԥсам… Иара усгьы бкаԥсаны быҟоуп, есыуаха быцәа
иагхо иалагар, бхы набыздәылмырҳәҳәо, бымчыдаха аҩны
бааҩнахап. Чак ҳзаазгогьы дҳауам, – иуамызт Арсоу.
Рашәында рацәак ималкыргьы лҭахымхеит: дзыргәамҵуаз
иара изхон, ари азыҳәангьы агәамҵра далагар ауан, уи акгьы
иаԥсамызт.
Аҵх агәахьы инеиуаны зны изышьҭалар, ҳацәаҵәҟьоит
ҳәа иалагон аҩыџьагьы. Арсоу иҽанирԥслак, Рашәында
иеилылкаауан уи уажәгьы ахьаақәа шимаз, аха иҟалалакгьы
лара дысзырцәозар ҳәа иҽширԥсуаз. Убри дазхәыцуан лара
акраамҭа, аха илаҿылҭуамызт.
Ацәа данагоз ыҟан Рашәында, иара дыцәаанӡа сыцәарым,
сыцәоушәа ҟасҵалап, аха уеизгьы сыцәарым ҳәа аҵх
далаӡырҩуа диан. Инахараны игоз хысыбжьқәак ааигәахо
ианалагалак, наҳәы-ааҳәраха илысуан. Убасҟан акәын
иаргьы, иага ҽырцәа ҟаҵаны диазаргьы, уаха лацәааихьшь
шыҟаимҵацыз анааиҵыҵуаз.

140

– Быцә, бара, быцә, уахь акгьы ҟамлаӡеит, – иҳәон
иара. – Иаха иҟаз ауп уахагьы иҟоу, ақалақь иахыкәшо
идәықәу шьоукы ирылахысуеит, шәҿаашәхаҵәҟьар ома
шәзаагараны ҳаҟоуп ҳәа имақаруазар акәхап. Еиқәмақаруа
ами ишааиуа, ҳаԥхьаҟа иҟалаша Анцәа идырааит…
– Бзиа ҟалаӡом, иҟалалакгьы, – ацәажәара дналагон
ларгьы. – Арҭ еидымԥсылар амуа еиҿахеит, ҳаргьы арантәи
уаҩы ҳаизалымгеит…
– Шәалаагоит рымҳәеи, ианырҳәа – ҳалыргоит. Уа ҳара
иаҳзымхәыцуа иҟоу џьыбшьома! Шьоукгьы алрымгақәеи
уажә ааигәа. Ҳаргьы хара имгакәа ҳалыргоит. Уанӡа иҟалаша
ауп аус злоу…
– Иҟалалакгьы, бзиа ҟалаӡом, – илҳәац еиҭалҳәеит
Рашәында.
– Ҳазшаз игәаԥхар – абзиагь ҟалоит. Абзиа базыԥшызи,
ибымбари абзиа ҟамлозар. Цәгьамзар бзиа иазыԥшым
ацәгьараҟны днанагоит, ибымдыруеи… Ацәгьаҵәҟьа ҟалараны
иҟазар, уажәраанӡагьы иҟалон. Еицәажәарақәак ирҿуп,
рымҳәеи, акаҟны икылеибагароуп. Ахыдара аанкылашьак
арымҭар ҟалома!
– Ахыдара аанкылашьа амаӡам! – лҳәеит Рашәында
днақәыӷәӷәан.
– Иамоуп, иама… Аӡә дхагахаргьы, егьи дааникылароуп…
– Уи – ауаа рашәа адәы ианықәу, аха ианаланагалацәалак?
Абџьар шьҭырхаанӡа ахыдара иаҿагыланы иааныркылар
ҟалоит, аха знык абџьар анышьҭырх, иԥсыда-инхада ҳәа
ианааиҿагыл, аусқәа цәгьоуп.
– Аусқәа цәгьоуп, – иҳәеит Арсоу дналықәшаҳаҭханы,
дааҭгылеит, нас, уахатәи ҳацәагьы ҟьалеит иҳәан, иажәа
инациҵеит: – Ақалақь иалҵыз рықалақь иалахысуа
ианаатәа, аусқәа цәгьоуп аҟны иҟоума, ицәгьаӡоуп, аха
бара абзиа базхәыцла. Бара моу, сара ачымазаҩгьы ибзиоу
акы сазхәыцлар сҭахуп… Иҳақәҳаз ахыхь ҳагәқәагьы
неиҵажәыр…
– Уи сара зынӡагьы исҭахӡам, – лҳәеит Рашәында

141

дааӷьаҵәы-ӷьаҵәны. – Сара иҟаз абзиахь схынҳәыр сҭахуп…
Ишԥабзиаз, Арсоу, ишԥахазыназ аамҭа!
– Уи ус ихазыназар, иахьатәи аҟны ҳаанагаӡомызт.
Иҽеимызт иацтәи амшгьы. Игәыфаган, иԥсҭыхган…
– Аха ԥсҭазааракгьы ҳаман. Иреиӷьыз ҳара ҳаамҭа иацтәи
амш ахь инхеит, иага ҳҳәаргьы. Уи иага иаамҭацәгьазаргьы…
Ҳаилыхон, ҳаиҿыхон, ҳаизыҭрысуан, ҳақәибацалон, аха
ҳанааизынхалак, насыԥ ҳамамыз, уара, ҳара усҟан?!
– Насыԥ ҳаман… ҳагьнасыԥдақәан, – иҳәеит Арсоу.
– Избан, ҳара усҟан насыԥ ҳаман! – инамалкит Рашәында.
– Насыԥ ҳаман, ишԥаҳамамыз баргьы саргьы. Ҳара
ҳаиԥшҵәҟьа насыԥ рыманы рхы рбон аӡәырҩы, аха ажәҩан
алҩақ алышәшәо иалагахьан, Рашәында, иара убасҟангьы.
Насыԥ ҳаман ҳазлатәарыз ҳавараҿ ауаа ишакәым
ианеиҿаҳауаз, шьоук анҭаркуаз, рус ианахәаԥшуаз, хара
змамыз ауаа кҿацланы ианрымаз. Бзиа сзаарцалозма иара
саргьы...
– Исгәалаумыршәан… Сара абзиа ауп исгәаласыршәаларц
исҭаху.
– Убасҟан, абзиа угәалауршәаларц ануҭаху, ацәгьагьы арахь
иаацәырҵгәышьоит уи иацны. Иабоуго уи, ушықәс хазынақәа
бжьызхуа аамҭа, уи иацыз, ҳазмыртәоз, ҳазмыргылоз зегьы?
Хҭыск ҳназаҩсраны ҳаҟоума, ҳашьҭа ҳхыланы ҳҿынаҳхар?
– Сара иаҳзеиӷьыз амшқәа рҟны саанхоит сахьцалакгьы, –
лҳәеит Рашәында.
– Бара ус бҭахгәышьоуп, аха уа мацара нхашьа бымаӡам,
сыхазына. Быззыԥшӡам акахьы бнымҩахнагоит…
Дагьнымҩахнагеит лара уажәы, лхахьы иҟамыз, лгәахьы
иҟамыз, илхалыршҭхьаз хҭыск ахь, илҭахӡамкәашәоуп уи
дышналаҳазгьы. Даҽа еизаракгьы мҩаԥыргахуеит, еибарҳәҳәо
аҳәаахь инаскьеит, ҳрыхьӡаны ҳаргьы ҳнарылагылоит,
ихьжәатәызар ихьаажәоит, иаанкылатәызар иаанаҳкылоит
анырҳәа, еиханы уахь идәықәлаз Арсоу иҽырԥимшьыр имуит.
– Саргьы сцоит, – лҳәеит усҟан Рашәында. – Иааидыслацыԥхьаӡа, иааилалацыԥхьаӡа уара уа уҟоуп…

142

– Сыҟазароуп, уи азоуп сзыҟоугьы. Сара сыблала
избароуп, срылахәзароуп ахҭысқәа зегьы. Изымбаз, исмаҳаз,
сызлахәым аума ақьаад ахь ииазго? Уи агәра ргарым уажәгьы
уашьҭангьы…
– Ус иҳәалоит ани шәҩызагьы… Ихьӡузеи… Жоресгьы!
– Жорес акәым аха, Жора!
– Уигьы сыблала зегьы збароуп ҳәа иҿынеихан, аха
Цандрыԥшь ианеилала амашьына дрызҭыгомызт, рҳәеит.
– Ус акәзаргьы ҟалап, агәра згоит, аха усҟан сара уаҟа
сыҟамызт…
– Аӡә ҳхы ԥиҽуеит, ҳаазцазеи, акы ҳаршуеит ҳәа дҳәацәо
амашьына ихы ааҭмырҳәҳәаӡакәа дааит Аҟәанӡа…
– Саргьы ус ҟасҵар ҳәа бшәаны, баасывагыларц акәхап…
– Ус акәӡам, ус акәӡам зынӡагьы… Саргьы зегьы сыбла
иабар сҭахуп, слымҳа иаҳар сҭахуп… Уаҩ ихеимыршҭыша
хҭысқәами арҭ ахҭысқәа зегьы…
Шаҟаҩ неихазеи усҟан Цандрыԥшьҟа, уа даҽаџьара
иҟамлацыз хҭыск иазыԥшызшәа. Аԥсны зегьы иалсны,
амраҭашәарахьтәи аҳәаа аҟынӡа инеины, ажәлар ршьапы
иқәыргыланы амитинг мҩаԥыргарц иақәызкыз раԥхьа
шьоук гылан, рышьҭахь даҽа шьоукы. Ари иҵнарҟьаз ҟалеит,
аҽырдагәара рылымшеит. Лахь ирҭар шыҟалоз шидыруазгьы,
убраҟатәи аӡеибафара днеины дналагыларц иҿынеихеит
Арсоугьы. «Жорес иеиԥш бҽырԥсны амашьына бҭатәазароуп,
– иҳәон уи амҩан, Рашәында дахьизнымкылаз маҷк аҟара
игәы иаланы. – Ҳара ҳтәқәа аӡә дрымпыҵаԥсыр зҭаху
ауаагьы рылоуп уаҟа. Урҭ ирҭахуп ихәыҵҟьарц зылшоз амца
ԥшак наларсны, уи зынӡа еибадыркырц, ахара здырҵашазгьы
рнацәақәа рықәкны иркын. Уажәы, арахь рҿанаарха, рнацәа
зықәкыз инарыларкәаҳар ауеит… шьоук рахь изсырхозеи,
иара ҳаргьы убрахь инаҳахоит… Убри азакәын аҩны быҟазар
зысҭаххаз, аха бааит шьҭа, зегьы шьҭызхуа аӡыблара ҳаргьы
ҳашьҭнахып, ирыхьуа ҳаргьы иҳахьып…»
Ас иҳәон, аха еилаларак ҟалаҵәҟьап ҳәа дыԥшымызт Арсоу.
Иқәгылан ацәажәара иалагаанӡа. Иқәгыланы ацәажәара

143

иалагазгьы наҟынтәи иааз аӡә иакәын. Наҟынтәи дшаазгьы,
ара еизаз аиҳараҩык дырдыруазаарын, данаацәырҵ, ихьӡ
ҳәаны аибарҳәҳәара иалагеит. Иара акраамҭа, иҽеихарԥс,
урҭ рхымҩаԥгашьа далаԥшуа дгылан, иага шәзыҳәҳәозаргьы
шәыҳәҳәала, иаашәҭаххалакгьы ҟашәҵала, шәыҩны шәыҟоуп,
шәашҭа шәықәуп,ари адгьылгьы шәара ишәтәуп ҳәа иҳәарашәа.
Ацәажәара даналага, дышнеишнеиуаз, иара убасҵәҟьа
ацәажәара далагеит уи. Арсоу уи даҽаџьарагьы дцәажәо
иаҳахьан, жәохәымшҟа раԥхьа, Уарча, абаҟа ҟәыбаса изгаз
раԥхьа дгыланы. Ииҳәаша ҳәаны далгаанӡа, даҳцәыршьуеит
ргәахәзар акәхап, игәыдлаз шьоукы дырԥырганы, маӡалашәа
ашьҭахьала ажәлар днарыдганы дыргеит. Ирылахысыз аӡәы
иус дырххон иахьа уажәраанӡагьы.
Убри аҩыза ҟаларҳәа даашәеит Арсоу араҟагьы. Цас
иҟарҵозшәа, нахьхьи зҿы ацәа ахызхуаз дрыманы иааит
арахьгьы.
– Ихы акәамаҷиараҵәҟьа иҭасыршәуеит! – иҳәеит Арсоу
иаԥхьа иааины иаагылаз ахаҵа. Игәы шны дыҟамыз, уи
џьарак агылашьагьы даақәымшәеит. Ара дгылоуп шуҳәоз,
днарылҵәыр-аарылҵәыруа, нахьхьи џьара даацәырҵуан, нас
дуаркалеиуа, амца иҿатәаны арахь иҿааихон.
– Иаачҳаи, уара, иаачҳаи! – рҳәон иҩызцәақәак. – Ирҳәаша
рҳәааит зны, нас ҳаргьы ара ҳаҟами, ма акы ҳҳәап, ҳаҳәҳәап,
ҳрыҵаҟьангьы иқәаҳцап, иамур. Макьана ус аҟаҵара аӡәгьы
ҳақәиҭитәуам… Ахара здыло ҳара ҳакымхароуп… Ачҳара,
ачҳара!
Уи змагәышьадаз. Уаарылаԥшыр, зегьы жәыларак
рҽазырхиашәа игылазшәа убон. Уи ара иаҭахымызт. Уи ыҟан
раԥхьаҟа. Раԥхьаҟа иҟан иззыԥшымыз зегьы. Урҭ рышьҭа
узхыларызу уажәы, уалагар? Игагақәаха, еилаҳанто акы
лбақәон уи дгыланы дахьыԥшуаз, еилыргашьак нарысҭап
ҳәа уахь лҽынхлырҳәҳәон, аха иахьатәи амш лиааины арахь
дааннажьуан. Иахьатәи еилыргатәын зны, аҭыԥ иқәҵатәын.
Илгәалашәоит, амитинг ашыкьымҭаз, Аҟәантәи инеит
еиҳабацәақәак, ар рымаҭәа зшәыз, ахаан илымбацыз шьоук

144

рыцны, аха урҭ иҟаз рҽаламырхәкәа аган ахь иаагылеит.
Ҽалархәшьагь амамзар акәхарын ара иҟаз ацәажәара. Аӡә
иажәа даалгеит шуҳәоз, егьи днықәԥалон, иааџьоушьашаз
аԥхьатәи ацәажәаҩ дааухаршҭны, убас еиԥш иҟаз ажәақәакгьы
иҿышәшәон, абџьар уҟәнызар, иаразнак уаахарын. Иааизгьы,
уа иеилагылазгьы, ара иҟазгьы, иҟамызгьы зыцәшәоз
иара убри акәын – абџьар. Харамхәыцк уи данааха, агәыз
анаарылирга, нас иҟалашаз уаҩы издыруамызт.
– Уара уахь урыламлан, уахь! – лҳәон Рашәында. – Иҟоу
арантәигьы иубарҭоуп. Аӡә гаӡарак ҟаиҵар, раԥхьатәи алаба
уара ухы иаахоит, иазууазеи…
Рашәында илҳәоз иаҳауан, иагьиаҳауамызт Арсоу.
– Аа ҳахькылнагаз иаҳачҳауаз! – иҳәеит рышьҭахьҟашәа
игылаз
аӡәы.
–
Иахьынкылатәыз,
ианынкылатәыз
инаҳкылазҭгьы, аранӡа иааӡомызт.
– Инырымкылақәахьаз, уара, аха ирымуит, умбо, –
иааимеикит егьи. – Арҭ нкылашьа змоу ракәӡам, Ҳазшаз
иаанимкылозар…
– Ҳазшазгьы иҟаиҵаша идыруеит, аха ҳара ҳтәгьы
ҟаҳҵароуп!.. Изакәызеи, уара, ҳӡарақәа кны ҳгыланы
ҳазрыхәаԥшуа! Еимырптәуп!
– Шәаангыл, уара, уа, шәаангыл! Ирҳәо аашәшәырҳаи!
– Ирҳәо смаҳаргьы издыруеит, исаҳақәахьеит, – иҳәеит
ахаҵа. – Даҽазныкгьы сазыӡырҩны сгәы зԥызжәозеи! Ҳадгьыл
хазына, ҳадгьыл ҳәа рхы ықәыкшо ҳашҭа ишԥақәгылаӡоу,
уара, арҭ!..
Ачҳара аӡәгьы имамызт – зҽырҭынчшәа игылазгьы, зыбз
зҿы изызҭамкуазгьы. Арсоу дышьҭҟьаны дышцоз аҟара
лбон Рашәында, аха иҟаз иҽеиуатәшәа дгылан. Иҟазшьақәа
лымдыруаз, иаацәгьарахар, иаҭәоугьы иаҭәамгьы ааихашҭны
иҿынеихар ҟалон. Уи хыдаран. Ихыдара ииааип ҳәа дыҟамызт.
Ацәажәарақәа
анааныркыла,
зҽеидырӷәӷәалашәа
иеилагылаз ажәлар аазаза-мазеит. Амитинг мҩаԥыргарц арахь
иааз ракәын урҭ. Хԥаҟа автобуси даҽа машьынақәаки ыҟан
урҭ аазгаз. Ианааимбӷьыжәаа, рмашьынақәа рахь рҿанаарха,

145

раҟара рыцлазшәа убон. Ишырацәаҩызгьы, рыгәқәа ҭынчмызт
урҭ. Иззыԥшымыз ауаагьы анрыдеизала, ҳаԥсқәа ҳазрылгозар
ҳәа иааццакит.
– Анцәа иџьшьоуп, машәырда иеилгеит иахьакгьы! – лҳәеит
Рашәында.
Уи лажәақәа аараҳазшәа, ишааиуаз, адәы иқәланы акыргьы
иааскьахьан еиԥш, ирылалах уара ддыр, иааилагьежьит.
– Шәырҟәаҵ, уара, шәырҟәаҵ! Амҩа рышәҭ, ицааит!
– ибжьы нарылаиргеит арахьынтә чынуаҩык. Уи иааиз
дагьыҩарылыҳәҳәо дыҟан.
Ачынуаҩ ииҳәаз иара изынхеит. Иааилагьежьыз
рыҽрызнымкылозшәа анырба, арахь игылазгьы, ҳаҷкәынцәа
аӡәы иакәымк дақәдмыршәааит рҳәан, инеижәибаҵеит.
Илгәалашәоит аҟәада зҿашы автобус иҭарҵоз ахацәа,
илаҳауеит аҳәса реилаҵәаабжьқәа. Иабџьар ажәҩан ахь
ирханы, аҟәҟәаҳәа аҿыҩаирхеит… Уи дызусҭаз аилкаара
уадаҩын, аха Рашәында лгәы излаанагоз ала, уи ачынуаа
ирыцны иааз, ар рымаҭәа зшәыз дреиуан. Арахьынтәи
инеиуазгьы наҟ иеилагьежьуазгьы ааиқәнакит уи. Аилыҵра
акраамҭа иадхалеит, аха усгьы еилыҵит аҵыхәтәаны.
Ишәарҭаз, автобусқәа аақәгьежьны рымҩа ианынангыла, урҭ
инарышьҭалеит заӷәра зҿарххашәа игылаз ҷкәынцәақәакгьы.
Урҭ зны автобусқәа инараԥысшәа рҿынархеит, аха
нас, ианынаскьа, рҽааныркылан, ирышьҭагыланы амҩа
инангылеит.
Амҩан
иҟалаҵәҟьаз
ашьҭахьшәоуп
ианеиҭарҳәаз.
Автобусқәа руакы, ашьҭахьшәа иааиуан, иаҵалаз уара еилкаа,
иԥхасҭаханы амҩа иаанхалеит. Уи иҭаз рыҽдырԥсит азныказы,
аха аҷкәынцәа анаарыкәша, аҳәса рхы ааҭырҳәҳәаны
ахухуҳәа ашра иалагеит. Лад Арыҩҭаа урҭ даарылибааит
Хәырмелаӡе Џьано ҳәа аӡәы. Џьанои иареи зны иеигәылацәан,
иқәибакшақәахьан, иршо арахь иааргоз аусқәа зегьы
ирылагылаз иакәын. Изынеиҿамԥшуа ианыҟала акәу, Џьано
Кьалашәыр аган иҽадкылашәа дыҟан, есҽны иеиҿаҳауамызт,
аха иааиҿаҳаргьы иааиҟәырымкыкәа еиԥыргашьа рымамызт.

146

Џьано, автобус ихы ааҭирҳәҳәан, иаргьы ара дшыҟоу аҟара
нииирдырит анкьатәи игәыла. Уи иара инаҭоз уара идыр, аха,
цасҳәашәа адә иқәыз иакәмыз, ара сахьыҟоу игәы ԥнажәааит
иҳәазар акәхап, ихы қәацәӡа арахь иаакылирҳәҳәеит.
– Уара ара иуусхузеи, амӡанра! – ибжьы наиргеит Лад.
– Сара акы саҿуп, аха уара аӷьара ныжьны арахь
уаазцазеи?! – иҳәеит Џьаногьы.
– Аӷьара уқәысцалап сара уҽага уркны! – иҳәан, иаразнак
дааикәашәаӡеит Лад. Зыԥсы злышәшәашәа автобус иааҭыҵыз
аԥҳәыс дналыцәхасны, ашырҳәа Џьано иахь иҿынеихеит Лад.
Ара ҽеи иазыԥштәымызт. Арсоу, амашьына дыҩҭҟьан, Лад
днаихьынԥашалашәа иуит, аха уи днаимпыҵҵәрааны Џьано
иҟынӡа днаӡеит иаразнак. Аҳәса шеибарҳәҳәоз. Дизырхианы
ддыргылазшәа, царҭа имамкәа автобус дааҭахеит зыбз зҿы
изызҭамкыз. Уаҳа акы даазымхәыцӡакәа, даамхьаԥшӡакәа,
ишилшоз дыкшеит Лад. Џьано иқьышә ҭаԥҵәаны, иԥынҵа
ашьа кылыхәхәа, атәарҭақәа днарыбжьаҳаит.
– Абри акәын дзыршуаз, иоуит, – иҳәан, иҽаарҭынчшәа
иҩызцәа днарыцлеит Лад. Абри иазыԥшызшәа, автобусгьы
аус аадырун, Аҟәаҟа рхы рханы рҿынархеит зегьы.
Рашәында иара иахьа уажәраанӡагьы илхымԥсаацшәа
лбоит уи амш.
– Ибгәалашәома… – иҳәоит Арсоу измыцәо аҵх
иахьалаиоу. Дшизыӡырҩуа анибалак, ирхамшӡахьоушәа
иҟоу акы аацәыригоит. Уи иԥсы ааиланаҵарашәа
анибалак, иҽнадирхалоит. Игәкылҵәагоу акы акәзар, иара
иҽаанимкыларгьы, Рашәында даанылкылоит, даҽаџьара
днымҩахылгоит, ргәы зырҭынчша, рыԥсы еивызгаша акахьы.
Инҵәеит урҭ, рыԥсы еивызгошәа иҟоугьы. Аԥсеивгаразы урҭ
ԥсеивгагақәазаргьы ҟалап, аха уажәы излажьу аҟны дара
убарҭгьы рацәак ирнаалом, ирыхәом, уи моу, ирԥырхагоушәа
анырбогьы убап. Узеигәырӷьашаз уахьҵәуо, иара аҟынӡа
унапы мнаӡо уанықәхалак, уи иаҳагьы иԥсҭыхгахоит.
Ианбанҵәо арҭ амшқәа, ианбалҵуеи ари аамҭа?
Иалахеижьҭеи рацәак мҵуашәа дназхәыцыр лҭаххоит, аха

147

ирыхҭнагахьоу зегьы анааидылкылалак, инымҵәаӡо акы
акәушәа лбоит, иахыҵуагьы уамажә зегьы ыҟоуп. Абзиа акәхап
иаразнак инаухҟьаны ицо, ацәгьа џыџӡа иаангылоит, аҟырҟы
уҭашәоит, ахәаҽра уалагоит.
Адәахьы андәылыҳәҳәара иҭахуижьҭеи иҵуазеи Арсоу, аха илшом. Зыбӷа ԥҵәаз амаҭ еиԥш деикәаҵәиуа
дықәхеит. Дҳәазашәа абарҵа аҟынӡа даннеилак, адәахьы
андәылԥшрагьы дшацәшәо, иԥсы ааивигазшәа ибоит. Аха
уахьгьы ҽеи ыҟам, адәахьы. Иеибарыҳәҳәо ааҵра ианавахо,
ицәҳашҳауа амҩақәа ианынарныло, аҟамзаара иҭаххоит.
Араҟа мацара акәымкәа, дахьагалакгьы аҟамзаара даҳәо
даақәхоит. Иабыкәшь уажәы, арантә уқәыргаргьы, уахьнеиуа
ахькашырроу? Аԥлакь уангылоушәа, адгьыл уҵблаауеит,
бла иамбо акы уажәы-уашьҭан агәараҳәа инықәҳауеит.
Ҳақәнагеит зҿаазхаз, иҳалгеит уахатәи аҵх ҳалагәаны ҳәа
шаҟантә даақәтәахьоузеи! Ихьаа акәхап изхароу, хаҵаҵас ихы
изымҩаԥымго далагеит даазқәылаз. Уажәраанӡа Рашәында
лгәы ааирӷәӷәарц акы иҳәақәон, аха игәы аҵӷа ԥҵәазар
акәхап, иԥсы изҭымкаауа аҭуан дахьаҵаԥшуа, Рашәында лгәы
аазырӷәӷәаша акы ааизымҳәаӡеит.
Лара лыҽлырхаҵарц даҿгәышьоуп, данақәшәа. Аҟәарамҿ
аалго далагеит ахьҭа рцәа ианҭанацала. Ауаарашәа ианыҟаз
изыдҽырбалоз ауаџьаҟ инҭалыԥсо афархьқәагьы рыԥсы
аарыланаҵоит, аҩны хьшәашәа ԥсы ԥхак ааҩнанаҵоит. «Бара
бакәымзар иагарааны сыԥсхьазаарын, – иҳәоит уи аҭуан
даҵаԥшуа дахьықәиоу. – Амца аԥхара акәым, чахык ааганы
исызҭодаз!» Ԥшьаԥҟа икыдхалаз иаҳәшьа, акәкәыҳәа лгәы
дкыдхо лыгыруа дидтәалазар акәхап. Уи алахьыцәгьа, уаҳа
акгьы зқәымыз лакәын акәымзар, дагьабалҭахыз убри агыруа.
Мышкы шыбжьанӡа лашарак аалимырбаӡакәа рыхшара
ирызҳаит. Анцәа иџьшьоуп урҭ уажәы ара иахьыҟам акәымзар,
днарыдыԥсыла дцон. Абџьар ддыркыргьы амуаз? Иамуаз
акәым, уеизгьы-уеизгьы иддыркуан. Алыцәҳа реиԥш ақалақь
иалоу иааганы иарыддыргылар, убри дахыԥсааны мацарагьы
дымԥсуаз агәаҟцәгьа. Абџьар идыркырц рҭаххазаргьы ҟалап

148

лхаҵагьы, аха уи илшарымызт, ичымазарақәагьы ииааины
дыҟан аибашьра аламҭалаз. Иҟалаз азмырхакәа, рххатәыс
длымазар акәхап уигьы. Иеибарххо, инеиваҳауа ишааиуа
зыҩнқәа ирхугьы. Дара реиԥш. Рашәында лгәы дааҭауазырт,
Арсоу иаҳауа акы налҳәақәар лҭаххеит, аха лҽаанылкылеит.
«Иара дшыҟоу иара изхоит, саргьы инаизацысҵахуама!»
– лҳәеит лара. Ицәыригаз инацырӷызшәа ак лымҳәозар,
ихьаа хьаа ацылаҵаран дыҟоума, убри ахьаа џьара акала
илзеиқәыртәозар ҳәа дивагьежьуеитеи!
– Сара хьаас сҟаумҵан, ҟәарамҿк ааидыскылоит, – лҳәеит
ашара адәы иаақәымлацкәа адәахьы лҿаныналха.
– Аҟәарахьы?! Ас шаанӡа?! – илҳәаз ааиҭахымхеит Арсоу.
– Адәы иаақәлахьеит ашара. Жәацгьы уажәааноуп санцаз.
Ауаа маҷҩӡоуп адәахьы. Уаҩ дыҟамзаргьы ауеит.
– Аҵх иалаз амҽеиқәа… – иажәа наимыгӡеит Арсоу.
– Урҭ сара сааигәара иааиуам… Зҽырхәан аҟәара иавоу
ҭакәажәык дызҭахыда, илызхьаԥшуада!
– Аҭакәажә! Зцәа иҭыԥхаауа игылоу аҭакәажә! – иҳәеит
Арсоу даалзыгәдуны.
– Сцәа сҭыԥхаауагьы сабаҟоу, ҳазлахаз сыԥшшәы
сыхнаҟьахьеитеи! – инамалкит Рашәында. – Скасыжә схы
иҭарԥаны, сеихьыжәеикәыжә сахьнеиуа дхагоуп ҳәа ада
исзырҳәараны иҟоузеи! Зхы аҭыԥ аҟны иҟоу, асеиԥшха,
дыхрааӡраауа аҟәара дықәлома! Сџьашьашәа акәын жәацгьы
хацәақәак гыланы ишсыхәаԥшуаз.
Ахацәа ахьлыхәаԥшуаз ааицәымыӷхеит Арсоу.
–
Урҭ
шсыхәаԥшуаз
анызба,
иаасԥыхьашәоз
зегьы реизыҟәшәара салагеит, амца иақәуҵашазгьы
иақәумҵашазгьы. Схы сааҩаханы, ажәҩан сҩаҵаԥшны,
сылахь-сыџьымшь аазӡатәуан. Зылԥха ҳауша игәы иахәашаз
ажәақәагьы сҳәон.
– Иаҳаушь? – дааԥышәырччашәа иуит Арсоу.
– Иаҳаит, иаҳаит! – лҳәеит Рашәында иаразнак. –
Уи иимбо, имаҳауа ҳәа акгьы ыҟаӡам. Ҳрыцҳаишьоит,
ҳаишаҭоит, ҳагьеиқәирхап ҳәа сыҟоуп… Ҳахьча, ҳаиқәырха,

149

зхьышьаргәыҵа сакәыхшоу! – лҳәан, лыхгьы ҩышьҭылхит
Рашәында.
– Бзықәшәаз ауп, быхәмарла бахьнеиуа, быхәмарла…
– Ари сара аҵыхәтәантәи сроль ауп, – лҳәеит Рашәында.
– Избан иара аҵыхәтәантәи. Ари бара брольқәа руак ауп…
– Иҵыхәтәантәизаргьы ауеит. Убри аҟнытә ибзианы
ихәмартәуп. Иаасыхәмархьоу арольқәа зегьы иреиӷьны, –
лҳәеит Рашәында.
– Бара ибыхәмархьоу арольқәа ари зреиӷьхарым, –
нациҵеит Арсоу. – Асценаҟны деиҭаацәырҵроуп апринцесса…
Лыхьӡ игәаламшәакәа дааҿахеит. Апринцесса лроль
егьырҭ арольқәа изрыликаауаз издыруамызт, аха усгьы
ирыликаауан. Есыуаха дцаны дахәаԥшуан. Уамашәа илбон
игәы ахьақәԥымҵәаз.
– Апринцесса Еболи дабаҟагәышьоу! Уи ауаа дырхашҭхьеит
шьҭа, – лҳәеит Рашәында лгәы иаалырсны, апринцесса
лыхьӡгьы ааигәаларшәаны.
– Ара дыҟоуп… Ара бгылами!
– Ара игылоу дҭакәажәуп. Сара аҭакәажә лроль иаҳагьы
иснаалозаргьы ҟалап.
– Бара брольқәа зегьы бара ибтәын, даҽаӡәы илыдугалар
ҟалаӡомызт.
– Избан иара даҽаӡәы илыдугалар зыҟамлоз! Иҟамлоз
урҭ арольқәа ишабалак рыхәмарра акәын. Ари срольгьы
ишабалак сыхәмарыр, сыгәра ргаӡом. Зегь сыҵыҵыр ҟалоит…
Уи даацәшәахит Арсоу.
– Сара истәуп, умшәан, уи сара егьырҭ срольқәа иреиӷьынгьы
инасыгӡоит. Уаҳа ԥсыхәагьы сымаӡам. Издыруа сырҿаҳаргьы,
ахаан џьара срымбацшәа сҽыҟасҵоит. Исзымдыруа раасҭагьы
ишәарҭоуп урҭ, издыруа.
Рашәында ашә аҟынӡа днеиуан еиԥш даахынҳәит, Арсоу
акы наиалҳәақәарц лҭаххеит, аха нас, даҽа цәажәарак
аҽалагалара шаҭахымыз, иагьшаамҭамыз еилкааны, ԥшьаала
ашә аартны иныдылҵеит.
– Бақәшәеит, гәышьа… Бҟәышыз! – налхьигӡеит.

150

Рашәында амардуан дылбаауан лыбжьы мыргаӡакәа, лыԥсыԥ алагаҩагараҵәҟьагьы дацәшәаны, лҽеихарԥсны. Шәык
аатызшәа абжьы анаага, дааҭгылеит, лышьҭахьҟа дынхьаԥшит,
аха уи лгәы дажьазар акәхарын, уахь акгьы шыҟамыз
еилкааны, дҭаланы ҵаҟа лҿыналхеит.
Амшын аҟынӡа рацәак бжьамызт, аха аҩни иареи
ирыбжьазгьы аалцәымыӷхеит. Аҟәараҟынӡа дызнеир, настәи
иаҳа имариан: лкасы лхы иҭарԥаны, лҽырхәаны афархьмархь
аизгара далагон. Иеизылгоз џьара ишьҭалҵон, даҽаџьара
ишьҭалҵон, уажәы исзымгаргьы, насшәа сааины изгап, иахьа
акәымзаргьы, уаҵәы зны исыхәап, сус иаҳа иармариап ҳәа.
Амшын иазааигәацәаны иеизылгаз аӡы ианылцәага, арахь
иааскьаганы ишьҭалҵақәеит. Аха иара убригьы шьоукы
илцәыргахьан. Амшын хыҵны аранӡа ишымааскьаз аҟара
еилылкааит. Лара леиԥш игәаҟуа аҟәара иаавало даҽа
шьоукгьы ыҟами, урҭ ирзеизылгагәышьеит. Ирзеизылгазааит,
лара еиҭа еизылгартә дыҟан, излымшоз шьоукы аҟәара
иавазаргьы ҟамлоз, дырныҳәарын, амшын ас еиқәыркәаԥны
ишырзеиқәнамҵаз шԥарзеилымкаарыз.
Лҟәарамҿ лцәызгаз ҳәа дзызхәыцуаз аӡәгьы диқәымшәеит
ара, уажәгьы уашьҭангьы. Урҭ аҽнышьыбжьон иаақәлалозар
акәхарын арахь, лара леиԥш шаанӡа игыланы идәықәлозма.
Шаанӡа дабамгылоз, аҩны иҩнаҳаз ахьшәашәара, џьара ԥхарак шьыжьнаҵ иҩнаҵаны идәылумгозар, иахьазны адәахьы
адәылҵха ҟамларгьы ауан. Иаҳарак уахынла акәын ақалақь
ианалахысуаз, аха ҽынлагьы ҭынчрамызт араҟа. Ушыԥшыз
иеижәибаҵа џьара идәықәлон, ақалақь зегьы еиларӡыӡо
Гәымысҭаҟа инаскьон. Уахьынтә иааҩуан ахысыбжьқәа. Чахык
аԥшаара зҭахны ақалақь иаалалазгьы, ихьаԥш-кәаԥшуан,
игәыҭҟьа-ԥсыҭҟьаха рыҩныҟақәа рахь рҿаархон.
Иахьазы макьана ҭынчран. Ақалақь агәахьшәа, иҵегь
наҟ инахараны иҭахәаҽӡа иааҩуаз абжьқәа зегьы џьарак
еилаланы, арахь акәымкәа, наҟ инаскьозшәа угәы иунаҭон.
Днаскьон иара ларгьы наҟ, лгәы ззыбылцәоз ани ахыбрахь. Уи
аҟны унаӡаанӡа иқәрыблааз ахыбра иахьыз иаргьы иахьыр

151

ҳәа дшәо далагеит. Лхаҿы иаалгаргьы лҭахымыз лара уи, аха,
иҟаларц иалагар, аибашьраха иҟамло ҳәа акрыҟазма араҟа!
Дахыԥсаарашәа лбеит арахьтәи ахыбра ықәыццышәаа
ианырга. Лгәи лылаӷырӡи еилаҵәо, днеины уи аԥхьа данаагыла,
акьажыҳәа иааималҭәеит азнык азы, нас, лҽааиқәылгәан,
днаҩсны лҿыналхеит. Дахьцоз, лхы ахьлырхаз лхаҭагьы
илзымдырӡо. Аранӡа данааилак, даахаҵәины, амҩаду аган
лҽаҭаны, аҩнқәа рҭыӡқәа дрыдыӷәӷәалашәа ачаҭирҭахь
лҿыналхон.
Амҿгьы мҿын, аха ачагьы шрымамыз дназхәыцит уажәы.
Чакгьы ԥшааны, лымҿгьы даҵаланы дзымцарашәа лбеит.
Ԥхарак аҩны инылзыҩнаҵар, нас ачагьы дашьҭаларын. Дарбан
уажәы, шаанӡа, ачаҭирҭахь инеиуаз, лара лыдагьы. Амра
ҩхашлахьан ауп, игәалҭахьан, ача ааргозаргьы ианааргоз.
Ианаарымгоз акәын арыцҳара аныҟаз: иахьа ача ҟалаӡом
ҳәа рарҳәаргьы, ауаа еимпуамызт: ус рҳәеит аха, издыруада,
Анцәа дырзылԥханы, уеизгьы ача рыманы иаакылсыр. Усҟан
уҽақәумыршәар, нас уаҵәтәи уақәгәыӷроуп, уаҵә иҟало иахьа
издыруада!
Дышьҭрақәланы лҿаалхар лҭаххеит, аха зыблақәа
ҭырхаха арахь иааԥшуаз ахыбра дааннакылеит. Аблақәа
ахаҵәҟьазшәа лбеит лара дзаԥырымҵуа данаадхала. Уи алахь
еиқәын, лыкәша-мыкәша лылаԥш аазықәшәалакгьы рылахь
шеиқәыз еиԥш. Аха наҟ, аҩнуҵҟа, бла иамбоз иацтәи ныҳәак
мҩаԥысуан. Ныҳәан уи уа дықәԥраауа асцена данықәыз.
Абасҟак зхыҵуаз анапеинҟьабжьқәа шааҩыц иааҩуа иалагеит.
Уи дааҩнылбааит Арсоу ихаҭагьы.
Уи уахь инеира зызкыз данаазхәыц, лгәы ааҟәандахеит,
дааигәырӷьеит. Иҩыҵракшәа иикыз апапка аӡбахә макьана
ицәыррымгацызт, иаргьы, иитәымыз акы маӡалашәа
ирыдигалозшәа, дацәыԥхашьаны ирцәиҵәахырц иҭахын.
Дара ирзааигаз акәын, арахь ирцәиҵәахырц даҿын.
– Уаах арахь, уаах, – лҳәеит Аҳкәажә дааччан, –
иаҳцәыуҵәахырц уалагаргьы, шьҭа изакәу еилымкаакәа
уҳашьҭӡом…

152

Амина-Аҳкәажә лнапы рхханы илкын. Арсоу ипапка наганы
арежиссиор иналиркит.
– Агәаӷьра умамшәа збоит, Арсоу, уи ари аус аҟны уаҩы
ихәаӡом, – лҳәеит Аҳкәажә. – Хаала иамуазаргьы мчыла
ҳәа уҿааумхар, умахәар иаҵагыланы арахь уаазго уаҩ
дҟалаӡом. Уара умацара уакәу џьушьома арахь амҩа иқәу?
Урҭ ԥыҭҩык ыҟоуп, Анцәа иҟнытә. Иҟоуп зҽеиқәырԥшьыхаа,
уара уеиԥш, ааҵра иавагылоу, аха иҟоуп нкылашьа змамгьы
– ашә аауртаанӡа зҽыҩназыжьуа, иумыхәо ухәарашәа збо.
Ҳаззыԥшу, зегь реиҳа иҳахәо зган иавакны игылоу уара
уакәзар?
– Акрыздыруоу, – иҳәеит Арсоу.
Акридыруан уи усҟан. Иидыруаз зегьы ихадыршҭырц
дырҳәҳәа дылкыдырҟьаанӡа. Дыҟан уи ус акраамҭагьы,
иидыруаз зегьы ихашҭша, иара иара иакәӡамкәа. Иҩаргацәаны
иаалырҟьаны иқәрыкшаз итәы цәгьазар акәхап, ихы аҭыԥ
аҟны имааиӡарашәа ибеит. Ианааи, иҽанааирҭынч, адунеи
даҽакалаӡа днықәыԥшит. Иҟалап ус аҭахызаргьы ари
аԥсҭазаараҟны – улықәрыкша-ҩықәрыкшақәар. Уаанӡа
иумбацыз унарылаԥшуеит уара усҟан, излаҟаҵәҟьоу аилкаара
уалагоит, узныз амҩахәасҭа, уажәраанӡа ушцоз еиԥш уаныланы
уҿыноухар, уарҟьалаӡаргьы шауа еилукаауеит, амҩаду ахь
укылызгаша даҽа мҩахәасҭақәак унарынгылоит. Ашьҭахьшәоуп
уанааигәырӷьогьы уахьлықәрыкша-ҩықәрыкшақәаз.
Уеилызкаауа ауаҩы иҟынӡа унанагарц азы, акырџьара
умҩахыҵроуп, иҳәон Арсоу, уззыԥшымыз гәашәқәак аауртыроуп.
Иузыԥшымыз
шьоукгьы
унарыдтәалароуп.
Урҭ уара иуҩызцәахар ауеит, иуҩызцәамхаргьы ауеит,
аха уахьрыднагалаз, уахьрыдтәалаз, уахьрыдгылаз мҩақәҵагахоит.
Рашәында лыԥшӡара ауп иара зегь раԥхьаӡа игәеиҭаз.
Игәоумҭаргьы ауамызт уи. Уи аԥшӡара ишьҭнамԥаауаз,
ихьанамырԥшуаз дарбаныз.! Иааинимырԥшырц иҭаххеит
иаргьы ишьхәа данаақәнаргьежь, аха ушьхәа уаақәзыргьежьыз
злаунумрыԥшрыз! Аԥшӡара ахшыҩгьы анацу, дунеи ҿыцк

153

анузаанартуа, аӡыжь еиԥш уи аҽналажьра уаназхиоу, уаԥхьа
игылоу иҵегь леилкаара уҭаххоит. Аԥшӡа гаӡак лакәзар,
лацәажәара азхоит: иага лыҽлырҟәышырц далагаргьы,
лыхшыҩ аԥхьа иага лыԥшӡара лыманы дааскьаргьы,
дзызҵаауеи иҟалҵо аҭакқәеи рыла иаразнак еилукаауеит
уи «дызлыху». «Ажәак-ҩажәак рыда лымҳәаӡаргьы, иага
дыԥшӡазаргьы, дахьынӡагаӡоу еилыскаауеит», – иҳәон
уи, дзызхьадырԥшырц ирҭахыз аҭыԥҳацәа рахь ихы
анынкыдырҵалак. Ари иаразнак еилызкаауаз аҭыԥҳацәагьы
ыҟамыз, рацәак рыҽиддырхаломызт, иаазгаз аԥша
иаашьҭнаԥаазшәа, акы инаиԥырнагон.
Рашәындеи иареи ааидхалеит, еиԥырҵшьа рымамкәа,
излацәажәоз нҵәара ақәымкәа. Атеатр афоие аҟны
итәаны ацәажәара иалагеит зны аҳкәажәи иареи. Зызхара
имцәажәацыз, зыгәҭыхақәа зызцәырымгацыз аӡә лакәны
дибеит уи аҳкәажә. Амина илдыруаз даара ирацәан, уи
ззеиҭалҳәашаз аӡә иԥшаара дашьҭазшәа, дшааиуаз, Арсоу
данаалԥыхьашәа, иаргьы уи датәнатәызшәа анылба,
абас иеидтәаланы акырынтә еицәажәақәахьазшәа, лгәы
аартӡаны лажәа налыгӡон. Ус лзырҟаҵоз лара лхаҭагьы цқьа
илзеилкаауамызт. Уи анеилылкаа, лышьҭа дхыланы дазхәыцуа
лҿанаалха, аамҭа рацәаны ицахьан, ларгьы дзыгхахьаз ыҟан.
Аха уи даҽа ҭоурыхын, ианалацәажәатәугьы уажә акәымзар
акәхап.
Рашәында лыԥсы зыҩнахахьаз ахыбрахь дшыԥшуаз,
уи иахыкәшашәа рҿаархеит ар рымаҭәа зшәыз, бџьарла
еиқәных иҟаз ԥыҭҩык. Даашәеит. Урҭ шиашоу арахь, аҟәарахьы иаауазшәа лгәы иаалнаҭеит, аха, Анцәа иҟнытә,
атеатр иахьаахыкәшаз иааҭгылашәа рун, рышьҭыбжьгьы
аадырцәгьеит, – акы рзеимакыразар акәхарын, нас, иааибаргәыбзыӷу, арахь имааикәа, иаахаҵәины асқьала шыҟаз
рҿынархеит.
Аминеи Арсоуи ахьтәаз итәазшәа дааҟалеит, дааилыԥсааит.
Иаалцәымыӷхеит уи усҟангьы, дагьааилыԥсаазаргьы ҟалап
ишеидтәалаз данаарыхҭыгәла.

154

– Аа, Рашәында, аранӡа бааи, аранӡа! – лыбжьы аалыргеит
Аҳкәажә.
Рашәында дааҭгылеит, иаалцәымыӷхеит, иахьакәым џьара
дрыхҭыгәлазшәа дааҟалеит. Амина илҳәазгьы лаҳаит, аха
уи агәхьаа мкыкәа, аԥсышәак нараҳәаны ҵаҟа длалбаарц
иақәылкит, аха аҳкәажә лыбжьы аалыргеит даҽазныкгьы:
– Бааскьа арахь, бааҳадтәал… Сара егьсурым, аха ҳасас
бнаиаҩсны бымцан…
Рашәында ари дааҿанаҳәеит.
– Дсасынгьы дсасым Арсоу, – лҳәеит Амина, Рашәында
дааины, аԥсшәа ааибыҳәаны ианааибартәақәа. – Ари ҳара
ҳавторцәа дреиуоуп иахьарнахысгьы… Иҟалап идрама
бафырԥҳәысны баацәырҵыргьы… Иҟалап… Иҟаларц иалагар,
ус иага ҟалап, бааизыӡырыҩ…
Амина илҳәашаз лҳәахьазшәа даатәеит. Арсоу иажәа
наигӡон.
Рашәында уажә илгәалашәом усҟан уи дызлацәажәоз
зегьы, аха илгәалашәо, ахаангьы илхашҭраны иҟам:
Арсоу аилыҷҷа
ззырҳәоз
иакәын, уааҟәымҵӡакәа
уизыӡырҩуазаргьы иуеиҳәашаз иман – уи гәыԥҵәагамкәа,
уи хыҭҟьагамкәа, уара уажәраанӡа уззымхәыцӡацыз
арахь иаацәырго, иаа-рмарианы зегьы уеилыркаауа,
дызлацәажәоз иара ихаҭа даҽазныкгьы цқьа дазхәыцырц
иҭахны. Ус дынхеит иара иахьа уажәраанӡагьы. Аха усҟан,
раԥхьаӡа акәны абас дизааигәаны иацәажәара даналага,
дыззымхәыцӡақәацызгьы дырзырхәыцуа иҿанааиха, абри
ауаҩ иааигәара аҟазаара насыԥзар ҟалап ҳәа акәу акы лхы
иааҭашәеит. Дааргәырӷьеит, дааршәеит, дааруалыуашеит
лара уи.
– Сара рацәак сынхом, исзыԥшуп, сааиуеит, шәааицәажәала, – лҳәеит ишнеиуаз Амина. – Аҳәатәы рацәа имоуп
ҳасас. Акрыздыруа иами аҳәатәы рацәагьы змоу? – лҳәан
дааԥышәырччеит.
– Аҳәатәы рацәа змоу дгаӡазаргьы ауеит, – ныбжьаиргылеит
Арсоу.

155

– Агаӡа изыӡырҩыха змоу ара аӡәгьы ҳаҟаӡам, –
деиҭааччеит Аҳкәажә.
Арсоуи Рашәындеи анааидхала, ражәақәа ааиԥхьбеит,
Аҳкәажә лыҟамзаара иаразнак иаарныԥшызшәа рбеит, аха
нас, ааҭыгаларак ҟамҵакәа, Арсоу Рашәында ихы налықәикит:
– Иҳабҳәозеи, нас, апринцесса… Еболи… Сымҩашьозар…
Апринцесса Еболи бакәмыз бара?
Рашәында ари ааџьалшьеит, дааршанхеит.
– Апринцесса?! Уара уи дызлаугәалашәазеи уажәы?
– Лгәаламшәашьас иҟоузеи уи апринцесса дааины саԥхьа
даатәазар уажәы? Уи бара бами, Аҳкәажә?..
– Аҳкәажә ҳәа заҳҳәо Амина лоуп. Лара аӡәзаҵәык лоуп
уи знаалогьы.
– Уи баргьы ибнаалоит.
– Мап, ари ахыбра аҩнуҵҟа аҳкәажәс иԥхьаӡоу Амина
заҵәык лоуп.
– Сара даҽаӡәгьы даҳкәажәны дызбар зыҟамлозеи? –
Арсоу илаԥш Рашәында иналықәирӷәӷәеит.
Рашәында илҳәара лзымдыруашәа даанхеит азныказ.
– Аҳкәажә ҳалҟәаҵып, нас, ҳаиасып апринцесса лахь…
Иҳалҳәарызеишь апринцесса иахьа?
– Апринцесса иацтәи аҟны даанхеит. Иац илҳәаз иахьа
илҳәазшәа иҟоуп, уи арҿыцра аҭахӡам.
– Рҿыцра зҭахым акгьы ыҟамзар ҟалап ари аԥсҭазаараҟны,
– иҳәеит Арсоу. – Апринцесса лроль шлрольу иаанхоит, аха
усҟан аахыс ҳара иаҳтәугьы акы адҳамҳәалақәои… Уи ауп
сара сызлацәажәо…
– Иага адаҳҳәаларгьы, иагарыла иҳарҿыцыргьы, усҟан
иҟаз ауп иахьагьы иҟоу.
– Ус анакәха, ҳара Испаниатәи аҳәынҭқар Филипп иаҳҭынра
ҳаҩнахеит. Ҳалагылаӡазар акәхеит уаҟатәи аилаҩеилас,
аҳәынҭқарра аинквизитор ду иажәақәа ҳарзыӡырҩуа? Уи
усҵәҟьа акәхару? Ҳиазҵаарыма аҳәынҭқар иқьаҳиа Доминго?
Ҳрыдхалацәазар апринц дон Карлоси амаркиз де Позаи?
– Ари џьашьахәуп! – лҳәеит Рашәында.

156

– Иџьшьахәуп, итрагедиоуп, уи ауп изаҳхамышҭуагьы. Иац
иҟалаз акеиԥш ҳалацәажәоит…
– Уи акәӡам сара иџьасшьо… Сара иџьасшьо… Иабоудыруеи
уара арҭ афырхацәа зегьы? Апринцесса илыхьӡҵәҟьоугьы
угәалашәо…
– Иухоумыршҭырц иуҭаххаз зегьы угәалашәоит, – иҳәеит
Арсоу, дааччан.
– Сара исхашҭырц егьсыгӡам. Сара сакәын апринцесса
лроль ихәмаруаз, аха иара саргьы, – уи аахыс маҷгьы ҵуама, –
исхашҭырц егьсыгӡам…
– Усшәа бгәы ибнаҭеит, бажьеит. Бара акымзарак бхашҭран
быҟаӡам.
– Уара ус угәы изаанагазеи?
– Сара уи агәра ганы сыҟоуп.
– Ари џьашьахәуп! Иузыргазеи уи уара агәра?
– Бара! – иҳәеит Арсоу днақәыӷәӷәаны. – Бара агәра
сбыргеит нахьхьи џьара, Испаниа, иҟалаз ахҭысқәа адунеи
бақәлахаргьы ишыбхамышҭуа?
– Изла?
– Быхәмаррала, – иҳәеит Арсоу. – Сара ара мацара
сахәамԥшит быхәмарра. Сара Москватәи быхәаԥшцәагьы
срылатәан…
– Ишԥа, уара усҟан уаҟа уҟазма?! – иаалзымбатәбарахеит
Рашәында.
– Сыҟан, изныкымкәагьы сбыхәаԥшит. Иааҟәымҵӡакәа
знапы бзеинызҟьоз срылагылан.
– Абри ахаҵа сеилеигоит сара уаха! – лҳәеит Рашәында,
илҳәоз залҳәоз ара даҽаӡәгьы дыҟазшәа дынхьаԥшын. –
Сышьҭа ухижьҭеи акрааҵуазаапеи уара?
– Бгәы ишԥаанагоз! Сара уи аҟны мацарагьы саанымгылаӡеит. Акырынтә, акырџьара сыҟан уа, бара бахьыҟаз…
– Избан? – дамхаҵааит днаиԥыҩлан.
– Избан бҳәоу? Анцәа-ауаа иахьагьы ишысзымдыруа, аха
издыруа агәра ганы сыҟоуп: бара бахьыҟаз иҟан… аҟазара.
Сара аҟазара бзиа избоит. Ҳара иаҳтәны, иагьҟазара дуны

157

ианызба, иахьнеилакгьы саргьы сыҟазар сҭаххеит. Иара
саргьы убри џьара акала садгылар сҭаххеит, сгәы иҵхоз акы
алацәырзгарц сҭаххеит. Хыԥхьаӡара рымамызт сара сзыԥхьоз
апиесақәа, адрамақәа, атрагедиақәа. Изымҩыз џьыбшьо
трагедиакгьы.
– Атрагедиа?! – иааџьалшьеит Рашәында.
– Уи зҩит сара схазы. Амала – исҭахны, акы иаԥсаҵәҟьоуп
ҳәа агәра ганы. Узҿызаалакгьы иуҭахны, ухы ақәҵаны, уԥсы
ақәҵаны уаҿызар ами. Акахьы икылызгазшәа збон акраамҭа,
аха ацәыргара сзымгәаӷьит. Инҭаршәынгьы исҵәахит.
Ашьҭахьы, акраамҭа анҵы, ицәырганы саԥхьа ианаақәысҵа,
иаразнак иеилыскааит уи уаҩы исмырбар еиҳа ишеиӷьыз.
– Уццакцәазар? Уиашамзар?
– Иҟалап ус акәзаргьы, аха уара угәы зызҭам даҽаӡәы
иуызидгалом, ихазыноушәа даҽаӡәы ибаргьы. Амала,
усҟан иеилыскааит сара абри аус саԥырҵыҵәҟьаны ацара
шсылымшоз. Убри ауп сара арахь сықәызгалаз.
– Ус анакәха, Шеқспиргьы Шеқспир иоуп, Шиллергьы
Шиллер иоуп, аха ҳара иааҩыз атрагедиагьы ҳамоуп?!
– Мап, уи атрагедиа снаханы иахьнықәысҵаз иаанхеит.
Иԥжәаны инкасыԥсаргьы ауан, аха усҵәҟьа ҟасымҵеит:
сқьаадқәа ирылазааит макьана, уаҩы иԥырхагам, сара
исԥырхагахо салагар – амца иахәхоит ауп.
– Убри ҳауҳәарц азоума арахь узаақәлаз, нас?
– Мап, сара арахь саақәызгалаз даҽа ҩымҭоуп – драмоуп.
Аҳкәажә илдыруеит уи. Лыгәгьы азҭоуп.
– Уара? – дҵааит Рашәында иаразнак.
– Сара сгәы азҭамызҭгьы арахь сықәлозма!.. Уи акәу
џьысшьоит ара аус злоу, сара сгәы ахьазҭоу. Егьырҭ зегьы
ргәы азҭамлааит, дхьаԥшынгьы дахәамԥшааит Амина. Уи
сара хьаас исоуам. Сара сгәы азҭами, иарбан уи еиҳау, сара
сзықәгәыӷша!.. Адунеи иацәдырӡны иҟаз шаҟа ҩымҭа аамҭа
иархынҳәхьоузеи! Гаӡарахап, аха уи иагарааны иҵәахны
иадтәаларгьы, аамҭа ицәырнамгар ауӡом.
– Суҵашьыцуеит! – лҳәеит Рашәында.

158

– Иззы? – илҳәарц илҭахыз изеилымкааит.
– Уус абасҟак угәы ахьазҭоу азы… Сус сгәы азҭамкәа

асцена изықәымло соуп саргьы. Издыруеит сыхәмарра
ансықәманшәалахаз,
иансықәманшәаламхаз.
Иахьа
сшыхәмаруа уаҵәы сзымыхәмарыр ҟалоит, иахьа сгәы
шьҭыхны сызкыз, уаҵәы анапқәа аасыҵнахыр ауеит. Усҟан
схьысҳахоит, иацы иҳаракны искыз иахьа асцена инықәшьуа
сҿынасхар ҟалоит. Сҩашьар сҭахым сара усҟан – ишьҭԥаатәыз
анышьҭысԥаазгьы, иансымпыҵыҩрызгьы. Абри ззеилымкааз…
– Сеигәырӷьоит ҳхәыцшьақәа ахьеиқәшәаз, хырхарҭак
ахьрымоу.
– Мыц сҳәар сҭахым ҳәа ауп исҳәо сус аҟны.
– Мыц Анцәа иҳаумырҳәан! – иҳәеит Арсоугьы. – Амц
ҳәаны аиаша ахьӡҵаны иназго уаа рыцҳақәоуп.
– Дара ԥыҭҩыкгьы ыҟоупеи…
– Ԥыҭҩык аума, аиҳараҩык ыҟоушәа збоит зны-зынла.
Угәы ԥызжәо: рымц шымцу дара рхаҭақәагьы ишырдыруагь,
аиаша ахьӡҵаны ианудыргалалак, уадгылар рҭаххоит. Уи
агәра гаҵәҟьаны ишыҟоу удыруазар, иагьранаужьып, аха уара
ургаӡара ианалагалак, ачҳара цәгьоуп… Сара исцәыцәгьоуп…
– Иззымариада? – лҳәеит Рашәында.
– Иззымариақәоугьы ыҟоуп, зынӡа иззымариақәоу. Акаҟны
ирыхәошәа рбар, иаашьҭԥааны ирыманы рҿынархоит,
дара рацәак зыгәра рымго, мамзаргьы зынӡа зыгәра рымго
егьырҭ агәра ддыргарц иалагоит. Абри аҩыза ассир ббахьоу,
баниахьоу бара!?
– Избахьеит, сагьаниахьеит, иагараангьы… Иара адунеи
ҳәа иҟоу риашашьа амамшәа збоит зны-зынла. Ариашара
иаҿуижьҭеи иҵуазеи…
– Адунеи ааршазар аахыс…
– Убри ами аиҭаҳәатәгьы. Адунеи ааршазар аахыс цәгьеи
бзиеи, мци ҵабырги еибарбылгьо иаауеит, акаҟны изкылымсит.
– Икылсрангьы иҟаӡам! – иҳәеит Арсоу. – Зегьы акаҟны
иааибагар рҳәоу еиқәыршәаны иааидтәалар – аԥсҭазаарагьы
аангылоит.

159

– Ус акәзаргьы ҟалап.
– Иҟалап акәым, апринцесса, ус акәгәышьоуп ишы-

ҟаҵәҟьоу… Амала, ишыҟазаалакгьы, зегь акоуп, ауаҩы иааишьа
иааишьоуп: дызҿу аус ду акахьы икылигарашәа ибоит, игәы
кажьны даатәаӡагәышьом.
«Уиашан Арсоу уара усҟан, – лҳәон уажәы Рашәында.
– Ауаҩы игәы кажьны даатәар ҟалаӡом. Умбо сызҿу:
ԥсымышьҭыгак сыԥшаауеит ҳәа сҭакәажәха сҽыҟаҵаны
ақалақь салоуп, ҳуадақәа ҳнарыҩншәаа ҳамцарц азы
аҟәарамҿ еизызгоит. Сҽысмырԥсыр ада ԥсыхәа ахьыҟам
сыҽсырԥсуеит, уаҵәызны сеиҭаацәырҵырц азы. Учымазара
уиааир ҳәа сшәоит. Убри усзацәгар, акы усзацәгар… Ауаа
ҳавыршьаауа, иҳавԥсаауа иалагеит. Сшәоит. Сықәгыланы
акәуыкәуҳәа сыҳәҳәар сҭаххалоит, уара иуасҳәом
аха. Изаҳауада, ус гаӡарак ҟасҵаргьы. Уажәраанӡа
шәыԥс хәыҷқәа шәҩыҵракны абра шәцәыҵакьакьоума
ҳәа, ҳаацәыҵыршәаны, аҵысхә еиԥш илеиуа ари
аӡыхәашь ҳанхдыршәоит. Нас иԥшаауа иҳашьҭазааит…
Иҳашьҭаларангьы иҟада асеиԥшха! Ҳара ҳхы ҳахәароуп,
ҳдаӷьхаргьы, ҳмаҭхаргьы ҳнаӡароуп уанӡа…»
«Уанӡа» ҳәа дызҿыз ахьынӡахараз лыздыруамызт.
Уи харацәахар, еизлыркәкәоз лымчқәа лзымхар, ани
ргәылаԥҳәыс леиԥш амардуан даҿахар ҳәа дшәон. Рацәакгьы
ҵуамызт уи, лара леиԥш, лҽырҩашьашәа, лара дызларыцҳаз
лзымхозшәа, зынӡа лыҽрыцҳатәшәа ақалақь даналаз. Анышә
иҵазаргьы иахьа рҿы инҭарҟаҟоз ак лымамкәа аҩныҟа
даауамызт. Аха дызҵаз абри арыцҳара, абри агәырҩа
убриаҟара даржьакцеит, илыгнархеит, лыԥсы ҭнахырц
егьагмызт. Лара длышьцылашәа дыҟан, аха ԥаса-ԥасашәа
дыздыруаз аӡә даалҿаҳар, дизымдырӡаргьы ҟаларын.
Днеиқәкыҷы, днеиқәаҳа дышԥацеи ԥҳәыс ҟадыџь!
Иудыруеи, нас, ауаҩы изыԥшу? Илылымшар ларгьы уаҳа?
Агәылаԥҳәыс леиԥш амардуан дааҿахар? Аҟәара дшавоу
лгәы аангыларгьы амуеи… Угәы нызкылаша ада акагьы
дзазымхәыцит лара усгьы. Абзиа дзазхәыцыр, маҷк аҟара

160

ишаалыҵгәашаз лдыруан аҟнытә, дахьагалакгьы, даахынҳәны,
лааигәа иҟамыз, аха усгьы ибзиаз акы дазхәыцуан. Уи ауп
дназгаз Арсоуи лареи зны иахьеидтәалаз афоие аҟны.
– Амина акы иаԥсоушәа лбар, сҽынкажьны слыҳәоит
хадара злоу ароль бара ибылҭарц… Ацыӷ аҵла иқәцаланы ахә
зшьо сиҩызоуп уажәы, аха ибдыруазеи акы иаԥсахаргьы…
– Акы иаԥсаны уара иумбои? Ус анакәха, уеизгьы-уеизгьы
иаԥсоу ак акәхоит…
– Анцәа идырааит, – иҳәеит Арсоу.
– Анцәа изидыруазеи, иумҳәахьеи, уара угәы азҭазар, уара
акы иаԥсаны иубозар, уи акы иаԥсоуп, ҩбагьы ирыԥсоуп.
Амина ус еиԥш иҟоу лаҩлыжьӡом…
Усҟан ирзеибымҳәаз еибырҳәон дара ашьҭахьы, Арсоу
атеатр ахь неира-ааираха ианис, ирҳәахьаз иацырҵашаз
рацәаны ишрымаз аҩыџьагьы ианеилыркаа Арсоу ифырхацәа
дрылагыланы асцена данаақәла, Рашәында иеилылкаахьан,
абарҭ афырхацәа днарԥыршәар шыҟамлоз еиԥш, иара Арсоу
ихаҭагьы днаиԥыршәар шыҟамлоз. Даныҟамызгьы дыҟазшәа
лбо далагахьан уи лааигәара, иацәажәара далагон гәаныла,
дыҩны акы ихьылыгӡон, ак ималкуан, ак ицналгон – хьӡы
змамыз, измаз, дзеигәырӷьоз, ауаа ирымбоз, рылаԥш зыхьӡоз,
ихьазырԥшуа иалагахьаз.
Уажәы илгәалалыршәон анаҩстәи мшқәак. Иаацәырҟьацәырасқәеит аҟароуп урҭ – рылагылаха лоуамызт. Дрылазгалоз
шылхьынҳалазгьы, дрылазмыргылоз еиҳа рыҽдырӷәӷәон,
лҽыназдылкыларц илҭахыз днарывганы идәықәлон.
Аа, амшын аҟәара иавганы игоу амҩаду ианыланы
иахьнеиуа Арсоугьы ларгьы. Абжьааԥны неиҩысырҭа ыҟамкәа
ауаа зныз амҩа уажәы иҭыккашәа иҟоуп. Аԥшасра ианалага,
уажәымзар уажәы ахаҽаҳәа ақәа аҿаанахарашәа рбазар
акәхап, ауаа еимбӷьыжәаа рыҩныҟақәа рахь еихеит, шьоукгьы
аресторанқәа инарыҵалеит. Аресторан аҟны акәымкәа,
иныԥхьакшәа иҟоу ҭыԥк аҟны атәара есымшагьы еиӷьишьон
иара. Аресторан злабзиаз ыҟамкәа, уа иаҳа гьамала утәаргьы
ауан, ганкахьала, аха, дхәыцын, даҽа ганкахьала, аресторан

161

аҟны акәымкәа, абас, иныԥхьакшәа иҟоу ҭыԥк аҟны атәара
хараӡа еиӷьын. Ус егьыҟарҵеит дара усҟан. Лара аҩныҟа
дааццакыргьы цәгьа илымбеит, аха иеилылкааит аҩнынӡа
анеиха шылмоуаз: ақәа ахаҽаҳәа аҿаанахон. Ақәацырақәа
алышәшәо иалагахьан ажәҩан. Иааццакит.
Дара рзы инкыланы ирымазшәа, ашә иаахыҵуаз наздымҳалоз, дара реиԥш зҽыныԥхьакшәа иааидтәаларц
зҭахыз ирзалхыз ауада хәыҷ ианыныҩнаргала, иеиҿаԥшуа
ианаадыртәа, иагьааиҿаччеит.
– Бзиа ишԥазбо адәахьы икыдыбганы ақәа анлеиуа,
аҳәалыҳәа асы анауа, угәышԥы амца иаҭаны уанаатәо! –
иҳәеит Арсоу.
– Аԥсыуа мцак ҳаҽҳәатәоушәа уааҟалеит акәу?
– Сназхәыцын, ус сагьааҟалаҵәҟьеит. Иҟоу акәӡам абжеиҳан иҟаҵәҟьоу, иҟоушәа ухаҿы иааугаз ауп. Сара аԥсуа
мца саныҽҳәатәоу еиҳауп. Гәаныла.
– Гәаныла саргьы адунеи сакәшалоит, – лҳәеит Рашәында.
– Гәаныла адунеи иакәшәо иакәшаҵәҟьо иаасҭагьы
анибарҭоу ыҟоуп.
– Сара Лувр сыҟан уажә ааигәа, – дааччеит Рашәында. –
Снеиааиуа Сена аӡиас саван.
– Бымалоу, уаҩ дбыцӡамкәа?! – иааџьашьашәа, даахәмарит
Арсоу.
– Лувр ухала уҩназароуп. Уаҩ дуԥырхагамкәа. Ухи уареи
шәеизынханы. Венециагьы ус уҟазароуп.
– Венециаҟагьы багахьоума?!
– Сабамгац!.. Венециа даара бзиа избоит сара. Уахь
снанагахьаҵәҟьоушәа.
Агандолақәа
срықәтәаны
аӡы
схылахьеит.
– Сбыҵашьыцуеит: бара Венециа иазку ашәҟәқәа
брыԥхьахьазар ҟалап ирацәаны. Асҵәҟьа ибзааигәазтәуа
хәыцра мацарам… Амала, Лувр унеиааиуа ухала уҩназаргьы,
Венециа уаныҟоу аӡә дуцзароуп. Ибыцдазшь?
– Уара! – лҳәан, акыркырҳәа лыбжьы ҩҭыгацәан
даамхаччеит Рашәында.

162

Арсоу уи игәы иахәеит. Дыхәмаршәа ишылҳәазгьы, иааигәа
аҟазаара шылгәаԥхоз аҟара аалныԥшит. Уи иара иаҳагьы
дааргәыбзыӷит.
Рашәында лыччабжь иарҿыхаз аӡәы арахь лхы аалалкит.
– Шәзеилаҳауа иҟоузеи? – дҵааит уи, ҽаарччагьы
ааҟалҵеит. Ауаҩы ҽырчча аныҟаиҵоз иеицәеишьоз
егьимамызт Арсоу. Ҽырчча ҟаиҵон уи ԥасатәи иҩызакгьы.
Абгахәыҷы ҳәа дишьҭан. Иҵыхәа асаара ишьҭасуазшәа ибон.
Ианааидгылалак ма харантәи ианааихәаԥшлак, ихәдаџьал акы
ихжәаны иамазаргьы, ҽырчча ааҟаиҵалон уи. Изиҭахыз уара
идыр, иааиуазгьы дырҿаччон, инаскьеигозгьы. Уи рҭахымызт
иааиуазгьы, инаскьеигозгьы, аха, дшьы, иара ус дыҟан, ус адәы
дықәын, ҽырчча ҟаҵо. Зхы ааҩназкызгьы иара иеиԥшҵәҟьа
иҟаз аӡә лакәхарын лԥынҵа ҵәырԥсаӡа, диаҳәшьазаргьы
ҟалап ҳәа игәы иааҭашәахт.
– Ҳзеилаҳауа бдыруоу? – лызҵаара азҵаара наԥигалеит
Арсоу. Аԥсҭазаара бзиа!
– Уи ахә цәгьацәоуп, – лҳәеит иааиз дааҿамхаӡакәа.
– Иага иаԥсазаргьы, иааг арахь! – ҿааиҭит Арсоу.
– Уи шәара ишәымоуп, – лҳәеит ахәыҭаҩ.
– Аԥсҭазаара бзиоу?! Ус базҳәада бара?
– Ауаҩы аԥсҭазаара бзиа анимоу… сара стәала, насыԥ
анимоу ауп. Шәара насыԥ змоу уаауп, уи ус инашәҿаԥшызгьы
ибоит…
– Уԥши, уара, илҳәо! – иҳәахт Арсоу. – Ииҭахузеи, нас, ҳара
ҳҭагылазаашьаҟны насыԥ змоу? Аԥсҭазаара бзиа аниоу, уа
даангылома ауаҩы, иҵегь акы иҭахқәами?
– Иԥсҭазаара бжьызхуа акаҟны днеиаанӡа ииҭаху
ҵыхәаԥҵәара рымаӡам. Аԥсҭазаара бзиа змоу аԥсҭазаара
бзиа змоу сара соуп ҳәа дыҟаӡам, насыԥ змоу инасыԥ
рацәак ишизгәамҭо еиԥш. Уи гәеиҭоит иара мышкы зны,
ианицәыӡлак, аха усҟан игәеиҭаз зиҭахузеи, иӡыз ыӡит, ицаз
цеит, рхынҳәышьа амаӡам.
– Анцәа ҳрыцҳашьа, – иҳәеит Арсоу. – Анцәа ҳаумырҩашьан,
ҳахьыҟоу ҳхашҭуа, иҳамоу ҳазгәамҭо…

163

Уи ахәыҭаҩ лыхьӡ рызгәнымкылаӡеит аҩыџьагь.
Иамазҵааӡазаргьы ҟалап. Насыԥ лымазар акәхарын зны,
аха ашьҭақәа лцәыӡхьан. Дааганы абра дыҩназыргылаз
амш лԥырҵны инаскьахьан, аха, лцәажәашьала, ибзиаӡаны
иеилылкаауан, илхалыршҭырцгьы
лҭахымызт анасыԥ
закәыз. Лара илымамыз, аха усгьы џьара иҟаз Анасыԥ. Ргәы
изаанагазеи уи насыԥ лымам ҳәа?
– Насыԥ змоу насыԥ шрымоу иаразнак ишубо еиԥш,
анасыԥдақәагьы рынасыԥдара иаразнак ирныԥшуеит.
Рныҟәашәаҵәҟьа ианыԥшуеит, рлакҭақәа ирнубаалоит, –
иҳәеит Арсоу.
– Ибзиоуп ауаҩы зегьы данрызхәыцуа – инасыԥдарагь
инасыԥгьы.
– Зегьы ирызхәыцуа заа дажәуеит, – дааччеит Арсоу.
– Дажәуеит акгьы иазымхәыцуагь. Днаскьааит уи даҽа
ԥыҭракгьы, акгьы дазымхәыцӡо, аха уи акгьы инаҭом.
– Иҟаиҵарызеи уаҩы ҟадыџь – дхәыцуа даатәар –
ихәыцра хьанҭақәа дыдражәуеит, дымхәыцӡакәа адәы
дықәзар – драхәхоит. Арахә еиҳазар бара ари адгьыл аҟны?..
Афилософиа ҳагәыланахалеит. Иазҳархап. Иҟоузеи арахь, ари
адунеиахь? Иахьатәи ҳара ҳдунеиахь? Кониаккгьы аалгар
цәгьамызт…
Илгәалашәоит, маҷк аҟара лжәит ларгьы акониак. Даара
ибзиан уи, иреиӷьу аресторанқәа рҟны ицәырыргоз кониакын.
Дԥырԥыруа дааҟанаҵеит.
Дбырбыруашәа акәын уажә дшыҟаз. Иааидылкылаз
аҟәарамҿ даҵаланы лҿаныналха, аҩнынӡа илызнамгарашәа
лбеит.
Иагьлызнагомызт
ари
аҟара,
иааилыхтәын,
деиҭаахынҳәыр илгашаз ааныжьтәын. Урҭ ааныжьуа даауан
лара аҟәара дахьаваз, илызхашаз уахьгьы ишеизылгахьаз
лдыруан, аха лыԥсы зыҩнагьежьуаз ахыбрахь акы даанамгоз, дааскьацәеит арахь, иеизылгазгьы мцхәцәаны
иаалымпыҵахеит. Агәылаԥҳәыс илдыруазҭгьы, дкәаруа
даакылсрын уажәыҵәҟьа: урҭгьы ҩншәааны руадақәа
ирыҩнатәан.

164

– Рыгәнаҳа рықәшәааит! – лҳәеит даҽазныкгьы, лхы
ззырхаз лара илдыруа, ҽа шьоукы ираҳар ҳәа дшәошәа.
Лыԥсы лыманы амардуан аҟнынӡа даннеи, даалгәалашәеит
уи иаҿаԥсыз. Абра дааицыԥхьаӡа даалгәалашәон уи агәаҟ,
лыгәгьы ааиҵаӷәӷәон. «Сџыџӡа џьара сааннамкылар аушам,
аха иара абраҟаҵәҟьа акәымхондаз», – лҳәеит уи гәаныла,
абраҟа акәымкәа, даҽаџьара дылхьыдышьшьыр џьара
акала еиӷьызшәа. Уахькаҳалакгьы укаҳаит, узымгылараны
уҟазар,
хаҳәразаргьы,
мармалташь
хьшәашәазаргьы
узеиԥшуп, уцәарҭа бымбыл инаузеиԥшхап адгьыл аӡагьы.
Арҭ ахәыцрақәа еснагь илхылцоз, аха, цас ируашәа, иааны
илхаҳауаз хәыцрақәан.
– Баама?– иҳәеит Арсоу ибжьы изҭымкаауа, дшааиз
шибозгьы, дшааз агәра изымгошәа, ихы ҩышьҭыхшәа
дналыхәаԥшын.
– Сааит, – лҳәеит лара, – смаакәа сабацоз… Ауаагьы
маҷҩуп, аха дхьаԥшынгьы аӡә даасыхәамԥшит. Хагак аҟәара
давоуп, илылаҳхузеи рҳәазар акәхап. Схагамкәа, сызусҭада
шьҭа сара…
– Ихагаханы, иҿаҳәатәханы, еижәибаҵаны иқәибагааит урҭ
арантәи! – иҳәеит Арсоу даагәамҵны. – Амҩаду аганахьшәа
шьоукы еибаҟәаҟәазар ҳәа сыҟоуп, рышьҭыбжьқәа цәгьан.
Аҵыхәтәаны аӡәгьы агәызҳәа дрылахысит. Нас иаҳа
рыҽдырҭынчқәеит. Уажә ааигәанӡа рыбжьқәа ааҩуан.
Иааиқәтәашәа иҟоуп. Иқәҵны ицазар акәхап… иахьымаара…
– Ицап урҭгьы, рҵыхәтәа акы иԥнаҵәап, – Арсоу игәы
аарӷәӷәашәа даацәажәеит Рашәында. – Ҵыхәаԥҵәара змам
ҳәа акрыҟоу ма адунеиаҿ. Ӡхыҵра бааԥсуп уажә ҳаазхәаз.
Аҟәарақәа зегьы ҭнарҭәааит уи аӡхыҵра, аха инҭыкәкәаны
имцашеи уажәыҵәҟьа…
– Уажәыҵәҟьа ахьӡми, хара ицом ари… Иаапкны ирылалаз
ақәыџьма иазырура рзымдыруашәа акыр иааилагьежьыргьы,
агәы кылжәаны инышьҭарымҵар ауӡом…
– Анцәа ҳрыцҳашьа, – лҳәеит Рашәында, Арсоу иаԥхьаҟа
дааиасны даатәан. – Амҩақәа ԥхасҭартәит, атрактор ықәыр-

165

ҵазшәа ицәаӷәаны иахьышьҭарҵаз ыҟоуп. Ҩнқәакгьы хыблааҿыблааӡа игылоуп, ианырыблыз сыздыруам…
– Ирблыз ани ахан ашьҭахь ирбылраны иҟоузеи!
– Аԥсра иақәшәаз реиԥш, изымбацыз уи аҿаԥхьа игыланы
иҵәыуоит. Ирбар ҳәа ишәаны инадҟьаны рҿынархоит.
Аҵәыуараҵәҟьа уанацәшәо аамҭазы… Стәашьа сыԥсышьоуп, –
лҳәан, дҩагылеит Рашәында. – Ча ҿаҵак ҳаҩны иҩнаршәым.
Иааргозар, шьҭа иааргароуп ачагьы. Ауаа адеизалахьеит шьҭа
уи ачаҭирҭа, аха џьара чахык шԥасызрылымгари…
– Иааилыҵқәап, баамыццакын, – иҳәеит Арсоу.
– Иааилыҵқәап, аха чагьы нрыжьрым… Сара сцеит!
Уажәыҵәҟьа сааиуеит, – лҳәеит Рашәында.
Арсоу дааиҵаӷәӷәеит иҟаиҵашаз аусқәа аԥҳәыс
дахьрыдхалаз дышьны даман, ихьаа ахьаа ацнаҵон, арахь уи
инирԥшыргьы иҭахымызт: иара усгьы згәы кыдӡааны игылаз
Рашәында уи лгәы аакыднаршәон.
Ачаӡырҭахь дназгоз амҩа даныланы дахьнеиуаз асааҭ ду
дназыԥшит. Уи аангыланы иҟан. Рыцҳара дук иазҳәоуп ҳәа
нацҵаны, ақалақь иналыргахьан, лара ллымҳа аҟынӡагьы
иааҩхьан асааҭ ду шаангылаз, аха лара данынагәыдыԥшылаз
уажә акәын. Рацәак акгьы иаԥсаӡамшәа икыдын уи уаҟа
уажәраанӡа, аха уажәы, ианаангыла, иааиланакшеит
иазыԥшуаз: иахьыҟоу рзымдыруашәа, раамҭа ахьнеихьоу
рзеилмырго иааиланархеит. Инықәырԥшшәа асааҭ шаҟа ыҟоу
шырдыруазгьы, уеизгьы асааҭ шаҟа ыҟоузеи ҳәа инеизҵаауа
иалагеит иааиԥылоз. Асааҭ ныҟәзымго, уи иазымҵаауагьы
шьоук ыҟоуп, аха дара убарҭгьы, асааҭ ду анаангыла, асааҭ
ахьнеихьоу иазҵаауа иалагеит. Абас ауп ҵакы змамшәа иҟоу,
ианаацәгьарахалак, аҵак ҷыда шаанахәо.
Ачаҭирҭаҟны днеиаанӡагьы игәалҭеит ачазы иеишьҭагылаз
ауаа рацәа. Ларгьы днеины данынарышьҭагыла, данынаԥшааԥш, иаалнырит ара иҟаз, ауаҩы дхәаҽны дызшьуаз
ҭагылазаашьак, аха уи аҭагылазаашьа рхы ацәыргарц
иаҿын зегьы – дасу излаилшоз ала. Иаҳа игәамҵны иҟаз
ҳәсақәак рыхқәа неидыркылон, аха иавтомат ихарззала

166

рнаҩсшәа игылаз аҷкәын хаккала данаахьаԥшлак, иакәымк
иақәикызшәа, рҽыриашаны
иаагылон, ацәажәарагьы
иааҟәыҵуан. Аҳәса иахьугалакгьы иҳәсами, иагаамҭа рҽеихарԥсны игыларгьы, ишыршьуа рдыруазаргьы, ишнеиуа акы
алацәажәарахь иниасуан. Ирҳәоз абызшәа ахьимаҳауаз
дааргәамҵуан автомат зкыз.Иҟаларын уи урҭ рцәажәара зынӡа
ихахьы иааимгозаргьы, аха дара усшәа рбон иахьцалакгьы:
иеибырҳәоз иаҳарц иҭахызшәа, изымдыруа абызшәала
иахьцәажәоз иаҳа-иаҳа дараапкуазшәа.
Рашәында лаԥхьа игылан урҭ аҳәсақәа, ллымҳа
нкыдылҵаргьы излацәажәоз еилылкаауан, аха уи цәыҵаӡрыҩрашәа илбон, лҽырдагәашәа даагылеит.
– Акыр ҳазыԥшума, ус баша ҳгылоу? – дҵааит лара, арахь
рҽылзааигәатәшәа ианаагыла.
– Ҳхагақәоума, акы ҳазыԥшӡамкәа абра ҳгылартә! – ахуҳәа
аҿаалырхеит аҳәсақәа руаӡәк.
– Аиеи, аха, усгьы… – аԥҳәыс лцәажәашьа аалцәымыӷханы,
дынхьаҵшәа даагылеит Рашәында. – Баша агылара
анҳақәшәалогьы ыҟами, иахьагьы ус ҳмыхьааит ҳәа ауп исҳәо.
– Иҳахьыр иҳахьгәышьеит, иаҳмыхьыц иҟоузеи, – лҳәеит
илыдгылаз егьи аԥҳәыс, иаҳа лҽаархааны. – Ҳкала-калаӡа
ҳашԥаҟарҵеи зегьы! Ас мацара ҳҿынаҳхар…
– Ҳаицәахаргьы ауеит. Ҭабуп ҳәа раҳәалеи уажәтәи
ҳҭагылазаашьазы. Гәныхәҵысҭала еилкааны исымоуп еицәоу
ахь ҳашкылырго…
– Ҳгәы аабырӷәӷәар, банаџьалбеит…
– Сара исырӷәӷәап, аха дара ируамеи… Ани бихәаԥши,
бара, дышгылоу дыцәарц егьигым, – лҳәан, автомат зкыз
аҷкәын иахь инхьалырԥшқәеит.
Ацәа игзу ижәны дыҟазу узеилкаауамызт уи. Илацәақәа
еимаҷабуан, уажәымзар-уажәы дныхбыкьып угәахәыртә
дхызаза-мызазон. Ус, ишизыԥшуаз, дылхынаан, дцаны агәыз
аашьҭиргеит, иикыз автоматгьы ҭирҟьеит. Инапы аҵакшәа
дгылазар акәхарын, дышнышьҭасҵәҟьаз аҟәҟәа ааҭгеит.
Арҵәаа-сырҵәаа ааилдыргеит аҳәса, иааимбӷьыжәааит.

167

Икаҳаз егьҟамлаӡазшәа ашырҳәа ишьапы даақәгылеит,
иеилагылазгьы днарылаҟааит:
– Шәыҿқәа еихашәк сҳәеит сара! Аҟәҟәаҳәа схысуа
саашәылагьежьыр ишԥажәбари?! Хаха-хымш акрымфаӡакәа
шәтәазар шәеиӷьсыршьап… Схы рымгеи, уара!
Аҳәса ацәажәара иааҟәыҵит. Урҭ ракәын араҟа еиҳаз.
Лыгажәцәақәакгьы гылан, аха урҭ зынӡа рҽырԥсны иҟан.
Ҳәсақәак хәыҷқәак рыцын, аха урҭ, аҳәсақәагьы ахәыҷқәагьы,
егьырҭ
раасҭагьы
игәыҭҟьа-ԥсыҭҟьаха
ишеилагылаз
ҩашьомызт.
– Шәгылоуижьҭеи акрымҵуеи? – деиҭаҵаахт Рашәында.
– Шьыжьаахыс, – лҳәеит аԥҳәыс.
– Ҳаагылазаргьы абра ҳгылоуп! – деиҭаагәамҵит гәамҵра
згымыз. – Ҳашьхныԥсыланы, ҳаилшәааны… Аԥшасрагьы
иалагахт! Ҳазцәымыӷхаз ҳаицәымыӷхаӡеит. Иҳақәнагозаргьы
ҟалап, зхьышьаргәыҵа сакәыхшоу…
– Изҳақәнагоузеи, банаџьалбеит…
– Бзиа ҳшыҟаз еилаҳкаанда… Ҳаигәыдымланда…
– Ҳара аӡәгьы ҳаигәыдымлеит!
– Ҳаргьы ашхырцәаӷьқәа ҳакәхеит.
– Унапы ҭумшьын, нас, ашхырцәаӷьҭра!..
Аҳәса рцәажәара лыламӡо дгылан Рашәында. Дахьцарыз
лыздыруамызт акәымзар, иара уажәыҵәҟьагьы днарыдҵны
лҿыналхон. Аха иабаҟоу уи, даҽа чаҭирҭак? Аџьармыкьа
азааигәарахьшәа, аиеиҵәҟьа, уа, акоума, ачаҭирҭақәа ҩбагьы
ыҟан ԥаса, аибашьра иалагаанӡа. Иҟамлари уажәыгь? Иабаргарыз?
Баша уахь ацара лықәшәаргьы аалҭахымхеит: лара
лзы ихарацәан. Арахь, чахык лзымԥшаакәа даахынҳәыр,
ачымазаҩгьы игәы кыдшәоит, ларгьы џьара акы днамыцҳакәа…
Илдыруаз ауаа ахьылҿаҳауаз акәын уи уахь дызмышьҭуаз.
Ҳара ҳтәқәа иагаҩгьы лҿаҳауандаз, аха егьырҭ ракәын. Ҳара
ҳтәқәа маҷыҩӡахахьан уажәы ақалақь аҟны. Урҭ аӡәы-ҩыџьа
уаарылагылар, уҭахцәа рҟны унанагазшәа уааҟалон. Иаҳагьы
илҭахын лара уи, ҳара ҳтәқәа даарыдгылар.

168

Иудыруеи, зеиԥш ҟамло егьыҟам лҳәан, аџьармыкьахь лхы
рханы лҿыналхеит. Акрыбжьазма абжьааԥны аџьармыкьа
аҟынӡа, ахьышәҭҳәа днабжьҟьаны даахынҳәыр лылшон, аха
уажәы уахь игаз амҩа ауцәахеит. Уи ианыланы иаауаз шьоукы
ахьеибарччоз уамашәа иаалбеит.
Иеибарччоз ишаҵәышаҵәуа ирылагылаз дылдырит
лара харантәгьы, лышьхәа даақәгьежьырцгьы лҭаххеит, аха
дагхахьан: Дареџьангьы дгәалҭеит лаԥхьаҟа иаиуаз.
– Ари бара боума, Расинда? – лҳәеит уи лнапқәа ааиҵылхын,
зны дааҭгылашәа уны, нас лаԥхьаҟа иаҳа дааццакшәа
ааҟаҵаны. – Уажәыгь ара быҟоума, мшәан, бара?
– Ара сыҟамкәа, сабаҟалоз? – дҵааит Рашәындагьы. –
Сабацарыз?
– Егьырҭ ахьцаз, – лҳәеит Дареџьан.
– Иабацеи егьырҭ?
– Рхы ахьынахаз. Ус ауп сара ишыздыруа. Издыруада, бара
беиԥш, урҭгьы рҽыҵәахшәа ара џьара иҟазар?
– Сара сҽыҵәахны сыҟаӡам, – лҳәеит Рашәында лгәы
ааԥжәаны, аха рацәак илынмырԥшкәа. – Ишыббо еиԥш,
ақалақь салаланы саауеит.
– Ишәарҭоуп ара быҟазаара.
– Издыруеит. Сара сымацарагь сакәым, ара аҟазаара
шәарҭоуп зегьы рзы. Ухы иақәрыжьуа уздырӡом уахазны.
– Рхы амыждараз! – лҳәеит Дареџьан дааикәашәаны. –
Иақәрыжьлааит иага рзақәыжьуазаргьы. Аҵыхәтәаны ирыхьуа
ауп аус злоу.
– Уи аӡәгьы издырӡом.
– Ари Жанна дАрк дылҩызазар ҟалап, – лҳәеит Дареџьан
илывагылаз ацәаҳа. Ирыцны иааиуаз егьырҭ ааибарччеит.
Ацәаҳа асахьа змаз Рашәында дналгәыдларашәа лҽырхианы
дааскьеит, аха уи егьылмырҳәакәа, Дареџьан лажәа
инацылҵеит:
– Ҳаргьы ҳара ҳауп, аха уажәазы изхабганы иҟоу шәара
шәоуп. Избасҳәазаалакгьы ас ақалақь баламлан. Бара зегьы
бырдыруеит, ари ақалақь иаланхо зегьы.

169

– Иалаҳаз еиҳауп, урҭ уаҩы сиздырӡом, – лҳәеит Рашәында,
уаҳа акгьы мҳәакәа днарԥырҵырц шылҭахызгьы.
– Аратәиқәа банырдыр, иалаҳазгьы бырдыруашәа ԥхьаӡа…
– Биашазаргьы ҟалап. Рнацәа насықәыркыр… Бара
базымхо уи, ибҭаххар? Ари Жанна дАрк лоуп бҳәар…
– Сара исҳәо сара издыруеит… Бхы бахәаԥш… Иббахьоу
шыҟамгьы аабгәаларшәала.
– Уи сара ибзиаӡаны издыруеит. Уи ззымдыруа дарбан
ара иҟоу. Ара иҟамгьы ибзиаӡаны ирдыруеит ара ирбахьаз
зынӡагьы ишыҟам. Аха адунеи ааҳәӡарым.
– Иаламгааит ҳәа…
– Ус сҳәеит ҳәа, адунеи мааҳәхьеи, даҽакала излааҳәуазеи!
– Ҳазшаз игәамԥхааит ҳәа, ара иҟало бдыруоу бара?
– Ҳазшаз игәаԥхарала ара цәгьара ҟалараны иҟаӡам
ахаангьы.
– Иҟалеитеи! – лҳәеит Дареџьан.
– Уи Ҳазшаз игәаԥхарала ауакәху! Ҳазшаз ас еиԥш иҟоу
аусқәа урылаижьӡом, урылигоит акәымзар…
– Ҳрылимго, нас?!
– Ҳрылигоит, ҳрылигоит, – лҳәеит Рашәында. – Уи агәра
ганы сыҟоуп сара. Уи агәра сымгозҭгьы…
– Аҟәагь балагылаӡомызт.
– Иҟалап ус акәзаргьы… Сара Анцәа дызмоу среиуоуп,
Дареџьан… Нцәа дызмам Анцәа имҵаныҳәо, арахь цәгьамзар
бзиа ҟамҵо рҿанынархалак, лассы иахьирхәуеит…
Дареџьан ари иахылҳәаара лзымдыруашәа даанхеит.
Рашәында уаҳа лажәа акгьы нацымҵакәа, ацәаҳашәа иҟаз
дназыхьӡаз ажәақәак ллымҳа инаҩжьны аџьармыкьа шыҟаз
лҿыналхеит. Лхы дааҩахан аӡәы днаиҿаԥшыр лҭахымызт
лара, илдыруазгьы, илзымдыруазгьы. Анкьатәи ргәылацәақәак
аалҿаҳалон
зны–зынла,
убарҭ
даареигәырӷьалон,
даарыдхалалон. Дара убарҭ дырҿаҳаргьы лҭахымызт лара
уажәы: иуқәшәаз акы дуазҵаауеит, акы уиазҵаауеит, ишәхашҭхьоу акы шәгәалашәыршәарц шәалагоит, уи аамҭа
рацәагьы аҭахуп – иуқәшәаз хгарҭа имамкәа дааиуазар,

170

уоуишьҭраны дыҟаӡам, ииҳәарц ииҭаху зегьы науеиҳәаанӡа,
еиликаарц ииҭаху зегьы ааиликаанӡа. Уи лҭахымызт,
иагьлылшомызт Рашәында.
– Ари бара боума, мшәан?! – иааҩит лара лҟынӡа илдыруаз,
илзааигәаз абжьы. Абжьы зтәыз импыҵҟьеит аанкылашьак
изамҭакәа, иназықәиргаз иара уаҵәҟьа дааннакылартә еиԥш.
Уи дагьааннакылеит Рашәында.
– Разан! – лҳәеит ларгьы дгәырӷьаҵәа, дшаахьаԥшыз
аиԥшҵәҟьа. – Уабаҟоу Разан, уабаҳцәыӡи?!
– Сара ара сыҟоуп, – иҳәеит Разан, Рашәында
дааигәыдикылан. – Бара бабаҟоу Арсоу дышԥаҟоу, дабаҟоу?
Ишәыԥсҭазаашьоузеи?…
Зегьы иразҵаауаз Разан изҵаарақәа зегьы налцәеилаԥаҭеит,
зҭак ҟалҵара лзымдыруа, иара ихьӡ ҳәо, еиҭаҳәо, лгәи
лылаӷырӡи неилаҵәо даагылеит.
– Ҳаҟоуп, Разан, макьана ҳаҟоуп, – лҳәеит лара насшәа,
лыԥсы ааивгашәа. Иаргьы азҵаарақәа наиқәлыԥсеит, аха урҭ
рҭак рацәак дазымԥшкәа ацәажәара дналагеит.
– Ухабарк анаасумырҳаӡа, уцахьеит ҟасҵеит. Узалахазеи
уара ақалақь?
– Алҵшьагь сымаӡам, – иҳәеит Разан. – Смаҭа хәыҷи
лани сзалымгеит. Урҭ алымгакәа, сыршьуазаргьы, алҵшьас
исымоузеи сара ари ақалақь!
– Ааи, сара иҟамхаша, алҵра рҭахны, алҵшьа иақәымшәо,
шаҟаҩ алагьежьуазеи араҟа. Акы умыхьааит, амарџьа,
уааццакы! Аҷкәынцәа абаҟоу?
– Аҩыџьагьы абџьар ааныркылеит иаразнак. Уи рдыруеит
сгәылацәа бзиақәа. Урҭ роуп сара сзыцәшәоны исымоу араҟа.
Инарарҳәеит – иаасылгеит!
– Иумҳәан уара ус еиԥш! – дааӷьаҵәыӷьаҵәит Рашәында.
– Уан лаҳәшьа уара иухьша лыхьааит, иҟауҵалакгьы,
удаӷьхаргьы, умаҭхаргьы… Ухы уахә!.. Ҳара усгьы ара ҳалахеит,
ҳалызгогьы уаҩ дызбом макьана.
– Ралгарақәа ирҿуп, шәааԥшы, шәара шәалрымгар ҟалома!
– иҳәахт Разан. – Сара исхьынҳалоу ракәымзар, сҳәазаны

171

сцозаргьы сцахьазаарын арантәи. Апартизанцәа реиԥш, аҵх
сҽалакны…
– Ҳара уи ҳзыҟаҵом. Арсоу ичымазара аҽарӷәӷәеит. Саргьы
иубахьоу сакәӡам…
Уи ус акәҵәҟьан. Зцәа иҭыԥхаауа игылаз Рашәында дабаҟаз
ара! Деихәлаҳаит, илыгхеит, аарла лшьапы дықәгылоушәа
ибоит. Дызлалыцхраарыз изымдырит.
– Бзышьҭоу закәызеи зыбҳәа? – дҵааит Разан.
– Ча ҟадыџь! Аҟәа иаҳзалымхуа ача! Шьоукы иаарҭаху
зегьы алырхуеит уажәы Аҟәа, ҳара ачаҵәҟьагьы ҳзалхуам…
– Иара саргьы убри сашьҭоуп, смаҭа хәыҷи лани рзы. Сара
ирызназго ала иҟоуп. Снапы аарыҵысхит – акы аарзырҽеираны
иҟам. Иара усгьы иахьыҩнаршәу агәыҭҟьа иагахьеит.
– Рыгәнаҳа рықәшәааит! – лҳәеит Рашәында. – Сыԥсындаз,
шаҟаҩ гәаҟуазеи!.. Уара уҭелгьы аус амуазар акәхап, ҳара
ҳтәы аҿы еихаркижьҭеи акрааҵуеит.
– Уи ауп исыхьыз ҳәа, иагарааны иеилыскаахьазаарын
шәшыҟаз. Шәара
шәганахь
ҳара
ҳҟны
аасҭагьы
ишхырцәаӷьҭроуп, уахь анықәларагьы уацәшәартә иҟоуп.
– Иахьшәарҭам абыкәу, зехьынџьара ишәарҭоуп, арахь…
Иҟаҵатәузеи?
– Ача ҳаԥшаароуп. Уи ауп уажәазы иҟаҵатәу… Аа,
сыԥсымзар, ифҩышәо ача иашьҭоу даҽаӡәгьы дахьаауа.
Иааиуаз Ардашьыл иакын. Акәац иҭиуан уи аџьармыкьаҟны.
Аибашьра иалагаанӡа. Уажә дызҿу… Дызҿыхузеи, зегь ҳазҿу…
Уаргьы ача умоуӡеит акәу, Ардашьыл? – дҵааит Разан,
аԥсышәак наиҳәаанӡагьы.
– Иҟалазеи, уара, ача смоукәа!? – ҿааиҭит Ардашьыл.
– Иҟалахзеи, аибашьра ҟалеит, – иҳәеит Разан иаҳа
иҽаарҭынчшәа. Аибашьра иҳамнахит иааҳамаз зегьы. Ҳҿаҵа
ҳаҿнаршәеит…
Ҳнапы иқәыргыланы иаҳкыша абри аҳкәажәгьы ача
дашьҭаланы, дгьежьы– хынҳәуа ақалақь далоума? – лара
длазҵаар ҟамлозшәа, Разан ихы наиқәикит Ардашьыл.
– Уи ус акәгәышьоуп.

172

– Аӡәы иоумҳәан! – иааџьеишьахт Ардашьыл. – Ари лҩыза
ахьӡырҳәага, аибашьра акәым, х– еибашьрак ҟаларгьы, рнапы
дықәыргыланы дшыркыц дыркызароуп.
– Ус знапы дықәзыргалашаз ақалақь иалҵхьеит, Ардашьыл,
гәаҟрак иннакылаз аӡәы– ҩыџьа ара ҳалахашәа ҳаҟоуп
акәымзар.
– Аӡәы– ҩыџьагь ҳаакәӡам. Дара убарҭ, ақалақь иалахазгьы,
иалҵны ицахьоугьы абри лҩыза илыхӡыӡаауа игылазароуп
иахьыҟазаалакгьы…
Ардашьыл иажәақәа лгәы иахәон Рашәында, аха
ирхылҳәаарыз лыздыруамызт.
– Сара сакәым аус злоу, сара сеиҳагьы ацхыраара зҭаххаз
ауаа ҟалеит. Ирыԥсыхәоузеи урҭ?
– Ԥсыхәа змоуа акгьы ыҟаӡам. Аԥшра аҭахуп. Ачазы аԥшра
сара ишәықәсыршәом.
– Уи шԥа? – дҵааит Разан иаразнак.
– Ишԥа умбо, чала сара шәеиқәсыршәоит: чахык– чахык
иара уажәыҵәҟьагьы.
– Ишԥа, иабантә? – деиҭаҵааит Разан.
– Чахык згартә сахьыҟаз, ҩба згартәгьы сҟалеит. Асасцәа
аамҩахыҵыр ачара рзызурашәа саатәеит. Ача ааххны раԥхьа
инықәсымҵо, уара! Ҭаҵәахыкгьы сымоуп, аԥҳәыс бзиа леиԥш.
Акака аанышәкылар?
– Акака аанаҳкылома, ҳчахқәа ҳауандаз, ҳаибарыҩны
ҳамцоз! – иҳәан, дааччеит Разан, Рашәында ари зынӡагьы
дамырччаӡеит, амала, нахьхьи џьара лгәаҵан ааҭгәырӷьааит:
лнапы ыркало даахынҳәыр… Ус хынҳәышьа лымамызшәа
лбон аҩныҟа.

Разан иԥсы иманы аҩныҟа данаахынҳә, ашә ныларҟаца
иаркны, иҽеиҵыхны ииарҭа днықәиеит. Ишьапқәа имӡаахьан.
Ихы ҭыууа ицон, игәы адық– дықҳәа еисуан. Данцоз
днарылкәыр– аарылкәыршәа дцеит, аха данаауаз иаҳа
даалаԥшықәырҵеит. Даанкылан ихы– иҵыхәа ааилыркаауан,
игәыбжьыхгаз
ажәақәк
наиарҳәон,
дааибадыркуан,

173

дшыԥжәара дааҟарҵон, аха нас, аҵыхәтәаны, унеилеишь ус
акьана ҳәа днарԥырыргон.
Дааит аҩнынӡа, ацәажәараҵәҟьа илымшо, – дзацәажәозгьы
имадаз аха, – иахьатәи ала ҿашәа шимамызгьы, акы иҿы
инҭеиҟаҟаргьы иҭахымкәа. Ашәырҩа изынханы иман. Чаик
иршыр, насшәа уигьы днацҳарын. Ус ихигақәахьан иара
уажәадагьы. Анцәа ииныҳәаша Сырма, иҟалоз лдыруазшәа,
аибашьра иналагарц ҩбаҟа мшы шагыз, Бырцхантәи ԥҳәыск
аџьармыкьаҟны иналгаз ашәырҩақәа ааидкыланы иаалхәеит.
Хәба-фба шәха ыҟан урҭ. Ианааилаха, акыр иааҿнахит.
Ашылагьы маҷымкәа ирыман. Иҟалаз аилаҩеилас бааԥс, –
уи еибашьраҵәҟьоупҳәагьы рхахьы ирзаамгеит азныказ, –
рбысҭафара аҵыхәа ԥнамҵәеит. Ишылуц еиларҵәины аҵәаԥшь
иаҩызаз абысҭа луан Сырма, ишыҟарҵац еиԥш, ргәылацәа
Ардеи Дадыни аарыдыртәалан аҵәыцақәакгьы ааныркылон.
Аха уи рацәак ахымҵит.
Ршыла анынҵәа, рчаагарагьы уадаҩхо иалагеит. Ачаҭирҭа
ыҟан иара уаҟа, уахьлалбаауаз, аха ача нҵәо иалагеит.
Ианыҟазгьы рылгара иаҳа иуадаҩхеит. «Ачахы уахыршьааргьы ԥсроуп» ҳәа рҽыԥхьаркуан ламыс змаз, нкылашьа
змамыз, уҿаҵа уҿызԥаауаз, абжьааԥынгьы уаҩытәыҩса
дызмыхәоз, уажәы ушьҭжәаны ургон. Сырма дыҟанаҵ
лара лакәын урҭ ирылалалоз, уи данца, ихы дамыхәар
ада ԥсыхәа имамкәа данаақәха, Ардагьы дрыламҵакәа,
Дадынгьы дааиеиҷаҳашәа, иара ача дадгылеит: ҩба-хԥа
чахы иахьыҟазаалакгьы иԥшаауан иахьа, дышнеи-шнеиуаз
ҩ-чахык рҟны даакылсит. Акы Дадынраа инариҭон, акы
ихазы инижьуан. Дадынраа ириҭозгьы ихазы инижьуазгьы
ирзеилаз фатәын. Уи адагьы, Сырма данца, инлыжьыз
афатәқәа, ачеиџьыка ду змаз Арда, ԥасеиԥш, инеиҿырцааны
акы аарылылхуан. Иара убри аамҭагьы рацәак ахымҵит.
Иахьазны ауаҩы џьара чахык изыԥшаар, инасыԥ даниазшәа
даахынҳәуан аҩныҟа.
Аҩныҟа инапы ыркало дааргьы агәхьаа икымызт шьҭа,
ихьааха игәы иҭахаз Адамыр ихәыҷи иԥҳәыси ракәын.

174

Урҭ дышрызхәыцуаз дынҭаҳаны дамхацәеит. Иагьаныхәламыз, иагьаншамыз данамхацәалак, уахатәи аҵх иара
итәымызт. Иарбан ҵхыз иара усгьы даазқәылаз иара иитәыз!
Ақалақь иаалаҳаз рыштабқәа руакы ибарҵа днықәгылар
днагәыдыԥшылон. Уахгьы ҽынгьы еилыхаран уа иҟаз,
ианеибарҳәҳәоз убарын, ажәҩан ахь ирханы аҟәҟәаҳәа
ианхысуаз убарын. Инеимаҳаны ианылашьцалак, арахь
лашара аныҟамыз, ишәозар акәхарын, ааигәа- сигәа инхозгьы
ргәы нарымырҟьар хысраха ирысуан. Аҩнқәа рыбжьара
ишьҭаз ашҭаҟны, изыцәшәатәыз шьоукы инарзыԥшызшәа,
урҭ еилацаланы, иаарыкәшаны иаагылазшәа, иааҟәымҵӡакәа
ихысуан. Ажәҩан ахь ирханы мацара акәмызт урҭ шхысуаз.
Адырҩаҽны, ашьыжь, ишәаԥырҳаԥуа адәахьы индәылҵуаз
ирбон аҭыӡқәа ахҭыԥқәа рынпыҟҟала ишгылаз. Иаха згәы
змырҟьахьаз иахьа ирбаз иаҳагьы ргәы рымнаҟьон. Ишәаны
аҩ иҵарцалаз уаҳа арахь рхы аацәыҵдырҳәҳәап ҳәа
иҟамызт.
Аха уи ус акәымхеит, уи башахеит. Адырҩауха, абра иҟаз
ахысрақәа ирҭакушәа, нахьхьи, ахәаҟны, анышәынҭрақәа
рзааигәара амцақәа ҩыҵдырҟьон, аиҿахысрақәа цон.
Разан абрантә иԥсы нықәигаанӡагьы есыуаха ицон абарҭ
аиҿахысрақәа. Аҟәа зцәыргаз, ирызҭарцгьы згәы иҭамыз,
уахынла, гәыԥ– гәыԥла рҽеидкыланы, ма аӡәаӡәала ақалақь
агәахьы инаӡон. Уи иаҳагьы иарбыжкуан, иархагон ақалақь.
Ианаамҭаз лыԥсы ықәылгеит Сырма арантәи. Уи лгәы
кыдырххьан иааҟәымҵӡакәа игоз ахысыбжьқәа. Аҷкәынцәа ахьцаз шыҟаз џьара ицаны иҭаҳауан арантәи
идәықәырҵоз абомбақәа. Уи лара деиланагон. Лацәааихьшь
аалзыҟамҵаӡакәа ашара адәы ианаақәлалак, узылҿамԥшуа,
лхаҿы ҭакәаҳа аҩны дааҩнахон.
Макьана рҭел аус ауан усҟан. Иамуӡозар иаҳа
илзеиӷьызшәа лбеит лара уахык: Адамыр аҭел дасит, аҳаҳаи,
акы шәацәымшәан, ҳнеины лассы арахь шәаагоит ҳәа.
– Ҳаигозаап иара абрантәи ҳаашьҭԥааны! Ҵыхәаԥҵәара
змам арҭ аиҿахысрақәа ирылсны арахь зҿаазхо деиқәшәамзар

175

ауп… Аибашьра еиланагеит ахәыҷқәа! Ҳаззыԥшым акы
рҽазырымкрагьы џьушьома…
– Шәабаҟоу, уара, шәабаҟоу? – дҵаауан Разан иааҩуаз
абжьы цқьа иеилгамшәа аниба, днаҵаҳәҳәаны.
– Шәааҵраҿ ҳаҟоуп, ааигәаӡа…
– Изакәызеи, уара, ииҳәаз? Ҳабаҟоу зиҳәа?
– Шәааҵраҿ ҳаҟоуп иҳәеит. Уи ахьыкәу уара еилкаа шьҭа!
– Аҩныҟа изымааиуа џьара ицәыҵатәазар, амыхьтә
ҳзырымуи. Ара џьара уцәҵатәо иҟоума, алашәарыцақәа реиԥш
еимдо акылҳарақәа зегьы гәарҭоитеи. Анцәиныс иакәым
шрыхьуа. Цқьа уааҵааи, уара, иарбан ааҵроу изватәоу?
– Уи аҳәашьа сымаӡам, иаҳзыӡырҩуазар ҟалоит, – иҳәеит
Адамыр. Исҳәартә иҟалар, сара ишәасҳәоит, уанӡа хьаас
зынӡагьы ҳҟашәымҵан. Ҳҽыҵәахны ҳаҟоуп, ҳахьчоуп, лассы
уахь ҳнанагаргьы ауеит. Уаҳа акгьы иазҵаатәым…
Адамыр ацәажәара данаҟәыҵ, Сырма амца лкит, дгьежьыхынҳәуа ауадақәа даарыҩналеит.
Уаҳа лацәааихьшь рзыҟамҵеит дара усҟан. Ашамҭазшәа
маҷк рылацәақәа ааиқәырыԥсеит аҟароуп.
– Ҳақәыркьакьаны ҳазкузеи, мшәан, ҳара араҟа? – дҵаауан,
деиҭаҵаауан Сырма адырҩаҽны. Ауаа рхы иахәахьеит,
аԥсшәа зарымҳәаша рхы-ргәы шьышьны, ирымоу ахәыҷы
нарымҵаԥсаны, еиханы ацара иаҿуп ауаа. Ҳара, иҟац ыҟоу
џьшьа, ҳхаҟә-хаҟәӡа абра ҳаилатәоуп. Ҳаззыԥшыда?
– Ус аарыцҳауеит. Аӡәым, ҩыџьам уи иалацәажәогьы…
– Иалацәажәозаап! Нахьхьи џьара итәаны, рхы акы
ақәҳар ҳәа имшәо, ргәы акы ықәҳар ҳәа имшәо!.. Урҭ уи
еилацәажәонаҵ ҳара араҟа иҳахьша ҳахьуеит. Ҳара араҟа
ҳҟәыбаса ҳашьҭарҵоит. Дара рхаҭақәа, уахьынтә ҳақалақь
иалахысуа. Ари ақалақь ҳара иаҳтәӡами, мшәан? – дҵаауан
Сырма.
– Иаҳтәыми, аӡәыр изынҳажьырцгьы ҳгәы иҭоума?
– Ус акәзар, уаха шаанӡа агәгәаҳәа узалахысуазеи? –
иалахысуаз Разан иакәызшәа акәын Сырма дышҵаауаз.

176

– Уара иушьклахысуазар, иузынхазгьы умырхырц
имақаруазар, урылахысуеит, уаҳа ишԥаҟоуҵо?!
– Ҳаргьы ара ҳалатәоупеи макьана! Иҭдырҟьо ҳара
иҳаҩсны ицаны аӷа иқәшәома?
– Ахысрақәа аанкылазар бҭахуп?
– Уи зҭахымда! Ахысрақәа аанкылатәуп, аҽааилыргара
аҭахуп. Ара инхо ара иҟазааит, арантә иқәҵырц зҭаху, аԥсра
иазыԥшым, ықәыргааит арантәи!
– Уи ами, бара, Сырма, изҿу.
– Иаҿыда, дабаҟоу? – илуамызт Сырма.
– Урҭ ҳара ҳҟынӡа имааиц, аха амҩа иқәлахьеит.
– Амҩа иқәлахьазаап! Тҟәарчал шыҟоу иакәшаны
иаауазаап.
– Усынтәи иааргьы ауеит. Иахьынтәаалакгьы иаанда, –
иҳәеит Разан.
– Сара уаҳа сылшом, сара уаҩы сизымԥшӡакәа амҩа
сықәлоит. Сара Кәыбрыцраа срыццоит.
– Кәыбрыц дызусҭада? – иааџьеишьеит Разан.
– Кәыбрыц ами ихьӡу уаҳәшьаԥа.
– Уи Константин ҳәа иарҳәоит аусураҟны.
– Аусураҟны иарҳәо иазызуазеи, Кәыбрыц ҳәа ауп
дыздыруа зегьы ишиарҳәо. Уара ишԥаиауҳәо?
– Кәыбрыц ҳәа.
– Убри ауп иуҳәаша! Ара даакылсцыԥхьаӡа Кәыбрыц ҳәа
уидтәалоуп, уажә сара Константин ҳәа иасҳәалар уҭаххеит.
– Ибзиоуп, ибзиа. Дабадәықәлеи зыбҳәа уажәы Кәыбрыц?
Иҷкәын дивагыланы аибашьра далагарц игәы иҭоума?
– Иҭазаргьы сеидру.
– Кәыбрыци сареи ҳахьеибашьра аҳа!
– Иҷкәын заҵәы даларшәны димоуп уахь, иаҭаххар
дивагылангьы деибашьрым угәахәуама?
– Иҟалап деибашьыргьы. Ауаҩ дақәымшәааит акәымзар,
дақәшәар, ҳаибашьцәоуп, ҳфырхацәоуп ҳәа иаақәгыло
раасҭагьы фырхаҵарақәак ааирԥшыр ауеит.

177

– Иҟамло ҳәа акгьы ыҟаӡам, аха Кәыбрыц аибашьҩы ҳәа
рҳәо ҟалашьа амаӡам.
– Изаҭәоумшьо аҳәак иҟәнуп, рымҳәеи.
– Иага ус акәзаргьы, Кәыбрыц деибашьҩым. Сара
сеибашьҩызар, иаргьы деибашьыҩхоит.
– Уҷкәынцәа уаарывамгылар ада ԥсыхәа умоур?
– Усҟан баргьы абџьар ааныбкылоит.
– Сара иара уажәгьы иааныскылоит! – лҳәеит Сырма. – Уара
ихоуҵом акәымзар, иара уажәыҵәҟьагьы абџьар ааныскылоит.
– Усгьы бҽазыҟаҵаны быҟоуп.
– Зҽазыҟаҵаны иҟаз ҳәа уаҩ дыҟаӡам араҟа. Дасу ианиашьа
ихаҵашьоуп. Абыргцәагьы уаҩы изынкылом, рымҳәеи…
– Хыдарала ахы ҳаҿамлап, егьирахь хәыҷгьы дугьы
аибашьра рықәшәар ҟалоит. Абри ауп сара издыруа.
Кәыбрыц иԥҳәыс Саринагьы дышҩаҵҟьара дтәан. Лыҷкәын
заҵә иааигәара џьара дыҟазар акгьы имыхьрашәа лбеит. Уи
ауп илыхьыз Сырмагьы.
– Уаҵәашьҭахь ашьыжь Гәымсҭа ирырц ргәы иҭоуп, –
лҳәеит адырҩаҽны Разан ахәыҷ лахьынтә дхынҳәны аҩны
данааҩнала.
– Гәымсҭа ируа… Ҳара ҳтәқәоу?! – иааџьеишьеит Разан.
– Кәыбрыц иԥҳәыси иареи.
– Аиқәымшәақәа! – иаҳаз ааиҭахымхеит Разан.
– Урҭ аиқәымшәақәа саргьы снарыцлоит.
– Сабацо зыбҳәа? Баргьы еибашьра бцозар акәхап.
– Сара схәыҷқәа рахь сцоит. Сара иаха убас еиԥш
иҟаз ԥхыӡқәак збеит, сышнеиуа сыкнарҳауазаргьы амҩа
сықәлароуп.
– Амҩақәа зегь куп. Ацҳақәа рыхьчоит.
– Ҳара ацҳақәа рахь ус ҳамаӡам, – лҳәеит Сырма. –
Иахьазны ҳаицәажәон Кәыбрыцрааи сареи. Ҳанцаша,
ҳашцаша еибаҳҳәеит. Ашьыжь шаанӡа, иааихҵәаны, Гәымсҭа
аӡиас ҳналаланы ҳашнеиуа, иаҳа ирманшәаланы уахьырша
аҭыԥқәа ыҟоуп, урҭ Кәыбрыц идыруеит, ҳҽааибаркны наҟ
ҳныруеит.

178

– Аӡы бааԥсыла ихьшәашәахьеит.
– Иага ихьшәашәазаргьы.
– Ари хыдароуп, – иҳәеит Разан. – Кәыбрыц ихы

иԥнаҟазаргьы, аҳәса уи шәазааизаргьы. Ахыдара!
– Хыдароуп иааҳакәыршаны иҟоу зегьы. Хыдароуп иара
аибашьра ахаҭагьы. Уи ҳаргьы хыдарак ҳнамырҟаҵар ауама.
Ихыдаразаргьы – ахәыҷқәа ԥшуп. Акы иаргәаҟуеит. Снеира
иазыԥшуп. Сыцхыраара рҭаххазар ҳәа сыҟоуп.
– Ибазҳәада?
– Сыԥхыӡ исанаҳәеит. Сара убас еиԥш ԥхыӡк збеит, убас
еиԥш ԥхыӡк збеит…
Иеиҭасҳәоит ҳәа далаган, Разан ахи аҵыхәеи
изеидымкылеит.
– Аӡнырцә игыланы иеибарҳәҳәахуеит, рнапқәа рҟьахуеит.
Сара скәаҩӡа, аарцә, сгыланы сырзыԥшуеит… Сзықәгылоугьы
хәы ҳаракыроуп. Снапсыргәыҵа иангылоушәа срыхәаԥшуеит.
Адамыр ишьапқәа хтызшәа збеит. Акы даргәаҟуеит уи, ак
изхом, ибжьы ҳақәиргар иҭахуп, аха иааҩуам уи ибжьы... Сара
ахуҳәа сынкылсуеит уа, дахьыҟоу…
– Багьааивагылоит ар рымаҭәа бышәҵаны.
– Сышивагылозаалакгьы сивагылоит…
Ас лҳәон, аха ашара адәы ишаақәлаз еиԥш дҩаҵҟьаны
лҿыналхоит ҳәа дыҟамызт Разан. Аҩны илшәылҵалоз халаҭк
налышәҵашәа ауп лыҿшыналхазгьы.
– Ахыдара! – иҳәеит Разан даҽазныкгьы. – Ҳазшаз
шәахьимырхәааит.
– Ҳазшаз иахьирхәуа иара дидыруеит, уи ҳара амҩа
ҳаиҭеит, – лҳәеит Сырма ашә аҟны днеиуан еиԥш. – Ахәыҷы
лани лареи ԥсыхәак рзымукәа амҩа уқәымлан. Уахьынтә уаҩ
изалыршо сара сҽазыскуеит…
Идыруан Сырма изқәылкыз налмыгӡар шылымуаз. Уи уаҳа
ажәа лымеимкит. Иара усгьы ишәарҭан рҽыззыркыз, иршәаны
инаскьаигар акгьы иаԥсамызт. Хҩыкны иеицуп, иааицхыраап,
иааибарҟәышып ҟаиҵеит Разан, абарҵа дықәгыланы ҵаҟа
илалбааз Сырма дылзыԥшуа.

179

Ауыха, дыууаӡа аҵх данаалаха, ихы ахьигара имоуа
иуадақәа даарыҩнахеит. Акы снаԥхьалап, аамҭа аласхызгап
иҳәан, днеины ишәҟәқәа днарылалеит. Абри абри ауп
ҳәа иалихра изымдыруа дшеимдоз ирацәаны аамҭа
игеит. Дзыԥхьашаз шԥаҟамыз, аха уажәтәи игәалаҟаара
иақәшәашаз акгьы изыԥшаауамызт. Уажәтәи игәалаҟазаара
ашәҟәыԥхьарахь ихы архомызт зынӡагьы. Ааигәа иааигаз
журналқәаки шәҟәқәаки дназыдтәалалоз астол иқәын.
Урҭ ааихиршәшәақәеит аҟароуп, игәахьы акгьы изаамгеит.
Дындәылҵны абарҵа днықәгылеит.
Дааԥса-дкараха дааины абра абарҵа данаақәгылалак,
ҟәардәыкгьы ааганы днықәтәаны ақалақь далаԥшуа
данаатәалак, игәы аԥсы аиршьон: ихьшәашәа– хьшәашәаӡа
ашьхарахьынтә иасуаз иоуразоурок дааимнадон, иахьатәи
иааԥсарақәа неихнацон. Уажә иҿаԥхьа иаатыз апанорама
даҽакала иҟан: абла еиҵыхмызт, агәаҳәара узҭоз ҳәа
акгьы иалаҟамызт. Харантә иааҩуаз хысыбжьқәак угәы
еиҵадырӷәӷәон, ара аҟамзаара угәадырԥхон, аха уара
царҭа умамызт, уара иацы зны ушыҟаз иахьа ҟалашьа
умамызт.
Ихала даанлыжьит, аха аиаша ҟалҵазаргьы ҟалап Сырма:
аԥсҭазаара иацәыхарахоз ари ақалақь лхы алылгеит.
Аԥсҭазаара араҟагьы иҟан, даҽаџьарагьы. Уи еиликаауан
Разан. Аха аԥсҭазаараҵәҟьа ҳәа иара дзышьҭаз, ииҭахыз, имаз,
изымхоз, аха иахьцалакгьы иԥсҭазаароуп ҳәа дызлагылаз
импыҵҟьахьан. Абри лара лыԥсы аналылга, лхәыҷқәа
данырзааигәаха, иудыруеи лыԥсы налылаларгьы ҳәа Сырма
дналызхәыцуан. Ланшьа иҟны лҽаадылкылар, иудыруеи,
зны-зынла ахәыҷқәа уахь инкыдгылалартәгьы илзыҟаҵар, уи иара,
ара дшыҟоугьы иааиҵгәаны, дарԥшрын уаҵәтәи амш ахь.
Дыԥшуан, аха иҟалаҵәҟьоз изгәаҭомызт уаҵәтәи амш
аҟны. Аӡәыр идыруама, иара идагьы, уаҵәтәи амш иаанаго,
уи зеиԥшрахо, уахькыднаҟьо, уахьарбылгьо, уззыԥшӡам
уахьақәнаршәо, иаацәгьарахаӡар, – зынӡа наҟ иахьынаулго.
Ус ҟалар ауан араҟа, ус ҟалар ҟалон сыԥсы еиқәсырхоит

180

ҳәа уахьнеиуаз. Ушьаҿа ахьынеихугалакгьы артҟәацгақәа
шьҭазшәа игәы иааинаҭеит.
Иааилахәлар,аиҳараҩык алашарақәа ырцәаны иаатәон,
рҽыҵәахшәа, уи ала рхы рзыхьчозшәа рбозар акәхарын. Иара
ишьҭахьҟа алашара каххаа иаркын. Аштаб аҟынтәи иааԥшуаз
ари уаха дызмырцәозеи, насгьы дызусҭада ҳәа рхы иааҭашәар
ҟалон. Иалудыраауеи, уи адагьы, аҩнқәа зегьы лаԥшықәҵаны
измоу, знап иафо, згәы иамыртәо ауаа рхы иааҭашәо! Абри
данаазхәыц, даахынҳәын, алашара ирцәеит, нас дааины еиҭа
абарҵа даақәгылахт.
Иацы ашьыбжьышьҭахь абрантәи дрылаԥшуан завтоматқәа
нкыдыргыланы
иааидтәалаз
аҷкәынцәа.
Аԥсаҵлақәа рыҵаҟа игылаз астол иадтәаланы цәажәараха ианрыслак, ҳхы ҭышәҟьеит егьит ҳәа ибжьы
анынарықәиргақәоз ыҟан, еиҳаракгьы – урҭ иидыруаз аӡә
данрылатәаз. Дара убарҭгьы убасҟак рышьҭыбжь зырцәгьоз
арыжәтә акәын. Иидыруаз дрылатәамыз, егьырҭгьы ҳара
ҳтәқәа ракәмыз арыжәтә ианыхнаԥаалак, дналбааны
даарабжьақәахьан. Ииҳәоз раҳауан урҭ, арыжәтә иаганы
иҟазаргьы, иахҳарҟьацәеит, ҳаҭамзааит ҳәа иҩеибаргылон.
Уаҳа рамҳәакәа днарԥырҵыргьы, еиҳабык дааины ҳгәы
ҳҽананиҵа, иаажәыз ҳиааиит ҳәа, рхы иаацәыԥхашьаны
инеимпуан.
Иацтәиқәа хыхҵәақәак шракәыз гәеиҭеит. Арыжәтә
аарылсзар акәхап, ишнеиуаз, рышьҭыбжь аадырцәгьеит. Разан
ибарҵа дықәгыланы рзыԥшра далагеит.
– Ирзууазеи, еибарԥслааит, арахь уҩнал, – лҳәеит Сырма.
– Иубахьоу ракәу џьушьома, уаагәарҭар, узыхдырҟьаз ҳәа
егьыҟаӡамкәа, иуқәкны ихысыргьы ҟалоит…
– Усҵәҟьа ббахьоу! – иҳәеит Разан.
– Иумбац ами ара иҟоу, иааргәамԥхааит акәымзар… рхы
иаақәнадмыргара егьыҟам. Иааилахәлацыԥхьаӡа иҟарҵо
умбо, изеихсуа уаҩ дыҟаӡамкәа, аҟәҟәаҳәа ихысуа ааҵрақәа
ирывагьежьуеит.
– Ҳадмыршәои… Уи ианааилахәлалак ауп. Аҽнышьыбжьон…

181

– Ихәла, иша, дара рзыҳәан зегь акоуп, рылаԥш
уҵамшәалан…
Сырма илҳәоз иашан, аха игәы иамукәа ҵаҟа дыԥшуа
дгылан Разан. Ус, аҩнқәа рыбжьара даабжьысын, арахь
иҿааихеит… Федиа. Фиодор Иван иԥа.
Ауаҩ гәыҭбаа ду Фиодор Иван иԥа, аҷкәынцәа данаарывала,
егьрамҳәакәа днарывсыр, рхы шымҩаԥыргашаз изымдырызт,
инапы дҩахашәа, иҭахӡамкәа аԥсышәак нареиҳәахт.
– Уахь уабацо, уара, аурыс, арахь уҿаахеи, – иҳәеит
иҽаархааны аҷкәынцәа руаӡәы.
Федиа дааҭгылеит. Уахь анеира шиҭахымхаз ааиныԥшит
иаразнак.
– Уҿааха, уҿааха! – иҳәеит аишәа аханшәа итәаз иаҳа
иҽаарӷәӷәаны. – Аҵәыцак аанкыл, уааҳақәныҳә!
Фиодор Иван иԥа ари иаҳагьы иааиҭахымхеит, аха мап
мкыкәа, днеины днарыдгылеит.
Разан уажәоуп иангәеиҭаз: аҩыжәра иаҿыз раԥхьа
иқәгылаз инамцхәынгьы арыжәтә рываргыланы итәан. Иааган
раԥхьа иаақәдыргылт ауатка.
– Ари иаҳа еиӷьуп – иџьбароуп, – иҳәеит аҟырҟырҳәа
аҩыжәга ҵәыца азна ауатка ааҟаҵаны Федиа иахь иназырххаз.
– Ижәуазеи, уара, иаразнак, сыфа ыҟамкәа, аҽакымкәа,
сҩаханы ҵәыцак азна ауатка анызжә сшьапы саақәнамҟьо! –
иҳәан, иааицәымыӷхеит Федиа.
– Афатәгьы ҳамоуп ҳара араҟа, уааҳадтәал, – ҿааиҭит ари
арахь дымҩахызгаз. Уи дыштәазгьы, дзыдтәалаз дгылазшәа
дрылыҳәҳәон. – Умыццакын акы унацҳа, нас идәықәҵа…
Изырҟаҵаз цқьа изымдыруа днатәан, акы днацҳашәа иун,
даарықәныҳәашәа уны иаҵәца иҭаз нҭаирпҟеит Федиа.
– Абас ауп арыжәтә шыжәтәу – инҭыркәкәаны! – иҳәахт
аҩызмалақь. Анаҩстәи ахҭысқәа иаргьы дрылаԥшуан, аха
ашьҭахьы Фиодор Иван иԥагьы изеиҭеиҳәон Разан.
Аҟырҟырҳәа аҵәца еиҭаадырҭәыхт.
– Ус ҟаумҵан, Гоча, ари уара уаб диқәлоуп, иаразнак
ишьапы дықәуҟьома? Ижәлааит иара ишиҭаху.

182

– Абас акәзаргьы ҟалоит иара ишиҭаху.
– Уиазҵаама?
– Арыжәтә здыржәуа иазҵааны изҭарҭәаӡом. Сара иҭас-

ҭәеит, ажәреи амжәреи иара иусуп.
– Иага ус иҟазаргьы…
– Даҽак аҟара ижәыроуп! – иҳәеит Гоча.
– Ҳара ҳанаҟәыҵ, иара далагома?!
– Изҳәада, уара, ҳара ҳаҟәыҵит ҳәа?! Арыжәтә нҵәазар?
Ма уаҳа ҳалымшозар? Ауаҩы Анцәа улԥха ҳаҭ ҳәа акы ижәит,
шьҭа даҽа акы– ҩба ҳаргьы иааҳацижәааит. Ус акәӡами…
Исыхьӡузеи зуҳәа?
– Федиа, – иҳәеит Федиа.
– Ԥедиа, Ԥедиа! Федиа ихьӡ деигәырӷьашәа ибжьы
ааиргеит Гоча.
– Сашәыршьуеит, излазбо ала, аха, санаашәыдтәал,
даҽакгьы зжәуеит, – иҳәеит Фиодор Иван-иԥа.
– Аа, ахаҵа! – уи ааигәаԥхеит Гоча. – Уара уакәзар,
аҽырххара уалагон, Како… Ари ҳара ҳтәгьы илоуп. Уара
аратәми, Ԥедиа.
– Аратәуп, – иҳәеит Федиа.
– Абри аҩнаҟны унхома?
– Уаҳа сабанхо…
– Уи бзиоуп, арыжәтә ааулсыргьы, ԥшьаала аҩныҟа
унеиуеит. Иҳацужәыртә уҟоуп.
– Абри зжәуеит, уаҳа ҿамҩакгьы насзацҵом, сеилышәкаа.
– Уеилаҳкаауеит, ушԥеилаҳамкаауеи… Ҳаргьы усшәоуп
ҳаҿшааҳхаз.. Нас агәаҳәара уоуазар – уи уара иуусуп.
– Сеилышәкаа, – иҳәеит Фиодор Иван иԥа.
– Акы сазҵаашан… Абра унхоижьҭеи акрааҵуоу уара?
– Саагылазар.
– Ус анакәха, агәылацәагьы бзианы иудыруеит.
– Ишԥасзымдыруеи! – иҳәеит Федиа дааццакны. –
Саагылазар сызванхо агәылацәа сзымдыркәа изуазеи.
– Аԥсуаагьы нхома ари аҩнаҟны?
– Инымхакәа!

183

– Ирацәоу дара?
– Ирацәаҩымзаргьы, иҟоуп… Аиҳараҩык дара роуп ҳәа

сызҳәом, аха ԥыҭҩык ыҟоуп, иҟалап иааҳадымҩылозаргьы.
– Аурысқәагьы, егьырҭгьы, ҳааилаҵаны…
– Имцхәцәазар ҟалап. Иабаанагеи ҩнык аҟны абасҟатәи
аԥсуаа?
– Ишԥаанагоз, ара иҟами, – иҳәеит Федиа.
– Иеиҵаҳтәыр шԥоубари, хыԥхьаӡарала, ма зынӡа
иқәаагар?
Фиодор Иван иԥа иааицәымыӷхеит, дааикәашәеит. Иижәыз
ихаҿгьы иқәымлахьаз, аха иаҳаз ажәақәа данааикәадыршәа,
иҵегь дааҿыҟаԥшьаахазшәа ибеит.
– Ирхароузеи аԥсуаа? – дҵааит Федиа.
– Иуздырӡом?
– Исыздырӡом, – иҳәеит Федиа.
– Иуҳардырыр?
– Сара аԥсуаа бзианы издыруеит. Урҭи сареи ҿыц
ҳаибардырра аҭахымзар ҟалап. Сзыдтәалахьоу, сзыдгылахьоу,
зчеиџьыка сфахьоу…
– Иазырха! – иҳәеит Гоча. – Еилкаауп, уара аԥсуаа рзы ухы
хуҵәоит… Уара аԥсуаа рзы…
– Сара стәы сара издыруеит. Аӡәгьы изы схы хысҵәарц
сгәы иҭаӡам. Анцәа игәамԥхаша ажәақәа зҳәатәузеи араҟа.
– Анцәа! Анцәа дызмоу уаҩума уара?
– Нцәа дызмам адәы иқәихуазеи! Нцәа дызмам агәнаҳа
иаҵало уаҩуп. Агәнаҳа иаҵалаз, уи… Агәнаҳа шәаҵамлан,
шәара шәыҷкәынцәоуп…
Фиодор Иван-иԥа ахԥатәи аҵәца анижә нахыс
даанахәеит: зны ашәаҳәара далагеит, зны ажәа рымеикуан.
Дыдмырцәажәарц ианалага, иаҳагьы дырҿаапкит.
– Ари ас баша исывагылоу џьушьома, – иҳәан Гоча, ивагылаз
абџьар арахь даахеит.
– Наҟ, наҟ унах! – ибжьы ааҩит Фиодор Иван иԥа. – Сара
сдыршәахьеит, сара сыршьхьеит, сыбзахахьеит, уажә уара
уабџьар уамҵасны суршәахуеит! – дагьҩыҵыззеит Федиа.

184

– Иазырха! Уасыргоит! – иҳәеит Гоча иавтомат ааидкыланы.
– Гаӡарак егьыҟаумҵара џьушьо, – иҳәеит Како
иҽаарҭынчшәа. – Уаб диқәлоуп, уиҟәаҵ наҟ. Ауаҩы дааины

дааҳадтәалан арыжәтә ҳацижәит. Иаргьы илсхьеит, ҳаргьы
иҳалсхьеит. Аибашьра ҳалагап шьҭа. Ҳзеибашьуазар, ҳаԥхьаҟа
ишьҭоуп аибашьра. Уа уеибашьлап…
– Ӡи мцеи срылсит сара уара сануқәлаз. Исыхьша сыхьхьеит,
иуасымҳәеи, сшәахьеит, сыԥсхьеит, сыбзахахьеит. Уажә уара
сузыршәарым. Сара схаҭа исыршәарыда ҳәа сыҟоуп: убас
еиԥш иҟоу аамҭакы ҳааины ҳааҭагылеит.
– Ҳҭазыргылада?
– Напалеон Бонапарт! – иҳәеит Федиа.
– Ари дагьысхыччоит, уара! Дласышьҭуеит!
– Афырхаҵа ҳәагьы ахьӡ ухаҳҵоит…
– Уаргьы аҵәы сылоумҵани… Ари иқәрахь дыҟоушәа
жәбоит, аха, иаҭаххар, абџьар аашьҭԥаангьы даҳҿагылоит.
Дхәылашьтәуп!
– Ҳазиааиуазгьы аӡә даабеит… Шәаала, ҳшәышьҭы шьҭа…
Ауаа гыланы иҳахәаԥшуеит…
– Дарбан иҳахәаԥшуа? – дхагаханы даанаԥшы-ааԥшит
Гоча.
Игәы иамуа ишьҭахьҟа даахьаҵшәа иуит Разан. Иҟаиҵо
иалудыраауазеи ахага – арыжәтә иархагаз ауаҩы?! Длалбаарцгьы иҭаххеит зназы. Фиодор Иван иԥа иакәзар,
абас Разан дрылаханы дибар, хымԥада дылбаауан.
Маанак рыдгаланы дрылигон, иҽынкажьны дрыҳәозаргьы,
иширгәыбзыӷуазаалакгьы. Иара дкәаҩӡа, дкылԥш– кылӡырҩуа
абарҵа дықәхеит. Арахь Сырмагьы лҽылшьуан уҽаарҭынч, урҭ
кәаԥӡа иеилгоит ҳәа.
Икәаԥӡа иеилго зхы зтәу роуп.
Адырҩаҽны излеиҳәоз ала, Федиа дырблаҟьаны
данынкарыжь, амшә еиԥш дҩыҵбыбны дрыжәлеит. Ари
иазыԥшымыз Гоча ишилшоз иркаланы Федиа даниҿас, уи
дыблаҟьаны дцаны аӷьеҩ аашьҭиргеит. Деиҭагылозшәа анырба,
амагәшьхәа дарганы, автоматла ихгьы инасны, деиҵыхәхәа

185

днышьҭаҵаны ицеит. Ԥыҭракгьы дышьҭан уи ус уаҟа, аха
нас, ихы аҭыԥ аҟны иааины, аихара даналага, гәылацәақәак
дышьҭыхны рҿаархеит. Разан урҭ данынарԥыххыла, Фиодор
Иван иԥа уиҿаԥшуа дыҟамызт.
Сырма лыҟамзаара иаразнак иааиныԥшит Разан: ифа
иагхеит, ижә иагхеит, имҩахыҵуадаз шьҭа иара иахь, аӡәы
днымҩахыҵыргьы, иааџьеишьартә ауадақәа ааицәеилаҳаит.
Мышқәак рыла акы аҭыԥ аҟны иаанымхеит,
маҭәагьы-ҩыҭәагьы, саангьы ҟәардәгьы. Чаик ижәыргьы, иаҵәца
ахьнықәиргылаз иаанижьуа далагеит.
– Сырма лыҟамзаара шԥауныԥши, – лҳәеит Арда
дахьааҩналаз, аҩны шузеилмыргаз убо, саауцхраап…
– Иаҭахым,– иҳәеит Разан, – аамҭалашәа снапқәа
аасывасыԥсеит, аха уажәыҵәҟьа зегьы рҭыԥ иқәысҵоит…
Разан
ииҳәоз
лылмырҳакәа,
аҩны
неиллырга-ааиллыргашәа луит Арда. Уи дзааиз аҩнеилыргараз акәмызт.
– Ҳаныршьуа ҳзымдыруа, ҳабанӡарылатәоу, мшәан, ҳара
арҭ?! – лҳәеит уи. – Игәы каҳаӡаны даатәеит аригьы: ҳхала
ҳзалҵуам, арантәи уаҩы ҳалигарцгьы игәы иҭаӡам, иҳәеит.
Жәаха иаазгьы иҳахәоз акгьы имҳәеит: уеизгьы– уеизгьы
шәалаагоит, аха шәааԥшыр акәхоит иҳәеит.
– Иҳахәоз акгьы имҳәеит ахьӡума, нас, уи: уеизгьы-уеизгьы шәалаагоит имҳәеи? – иаалымеикит Разан.
– Аҳәаразы иҳәеит, аха…
– Иҳәазар – ҳагьалыргоит. Ҳақәимыргәыӷи?
– Ҳақәыргәыӷны ҳашимоу ҳаззыԥшым ҳахьӡар?
– Ҳаззыԥшым? Иарбан иара ҳаззыԥшым? Ҳара уажәы
зегьы ҳарзыԥшызар ауп – абзиагьы ацәгьагьы. Аха ани
иаҳзааигазгьы ҳахьыԥшызар ауп.
– Иаҳзааигаз закәыхзеи?
– Агәыӷра, – иҳәеит Разан. – Агәыӷра ҳаманаҵ акгьы
ҳахьуам. Убас сызиаҳә Дадынгьы. Дабаҟоу иара, дзымааизеи?
– Дабаҟаху, иҽеиҵыхны адиван дықәиоуп. Иахантәарак
дгәеигәеиуа аҩны дыҩнан. Уажәы наҟ иҿы нарҳәны адиван

186

дықәиоуп. Дыцәазаргьы ҟалап. Сыцәазма иара саргьы! Ацәаха
Анцәа ирумҭан, ҳашԥаашьақәырҟьаӡеи! – лҳәеит Арда.
– Уа ҳанхааитишь, ҳкарахар ацәарагьы ҳалагоит.
– Сгәы нкаршәны уахыкымзар уахык сыцәап ҳәа сыҟам.
Ацәара бзиа ишԥазбоз ма! Лацәааихьшь ҟамҵаӡакәа иккаӡа
иаасыршар ауеит.
– Ицәада?! – иҳәеит Разан. – Мышкызны, хысыбжьык
ахьымго џьара снанагар, инеиԥынкыланы хаха– хымшгьы
сыцәар ҟалап.
– Аҽқәа реиԥш, ҳашгылоу ацәара ҳалагаргьы ҟалап. Ааигәа
зны Федиа исеиҳәон, – изеиҳәаҵәҟьоз Дадын иакәын, – аха
саргьы исаҳауан…
– Ибеиҳәазгьы ибеиҳәаз ауп, аха иара дышԥаҟоушь, уаҳа
саазымнеиӡеит? Шәара иаҳа дышәзааигәами…
– Шәара дышәцәыхароушәа…
– Ҳаргьы даҳгәылами, аха шәара шәышәқәа еиҿаԥшуеит,
аӡә днашәышькламԥшӡакәа шәнаидҵаалар ҟалоит.
– Уқәшәира дҟалааит уи дшыҟоу… Узиҿамԥшуа… Дрымшьит
аҟароуп.
– Дыршьыҵәҟьаз џьысшьан сара…
– Иршьыз аӡәы дызлаиеиӷьузеи, иблақәа ааԥшуеит ауп,
егьирахь дҟәаҟәаса дышьҭарҵеит.
– Уабашшуеи! – иҳәеит Разан. – Ухы ндәылурҳәҳәар,
иухаԥырыххаар ҟалоит уаргьы… Ишәеиҳәазеи, нас, уи уажә
ааигәа?..
– Ԥасатәи аибашьра далахәымыз, иааихимгаз ҳәа егьыҟам.
Аҵәыцақәак анижәлак, игәы ԥшаауазар акәхап, ихҭысқәа
игәалаиршәо далагоит, уааизыӡырҩыр, уахгьы ҽынгьы
инеиԥынкыланы ииҳәаша имоуп, џьара иҽааникылараны
дыҟаӡам. Иаҳаз акәым, дзықәшәаз ауп иеиҭеиҳәо аҟнытә
иагарааны дцәажәозаргьы, ахәыҷқәа реиԥш слымҳақәа
кыдҵаны сизыӡырҩуеит… Ацәара атәы ануҳәа, афронт
аҟны ацәа шаҟа иаргәаҟуаз атәы далацәажәоит дцо– даауа.
Аибашьра анааихсыӷьлак, иҳәеит, аҽқәа реиԥш, ҳашгылазгьы
ҳаныцәоз ыҟан, иҳәеит. «Ԥхьаҟа!» ҳәа еиҭа бжьык аамгондаз,

187

аҳәалыҳәа асы шауаз, ақәа шауаз, сшәақь насыҵарсны,
сҭаҳәахаа сыцәон, иҳәеит.
– Ҳашгылоу акәым, аиарҭа тата ҳшылаиоугьы ҳазмыцәеит!
Иаха сызмыцәеит сара, иацуха сызмыцәеит, еибашьра
ицазгьы лхабар ыҟам, – Сырма даалхыхәмарит Разан.
– Уи сылмазҵаауа убарауазеи, схы аус ауӡом.
– Аԥсшьаны ианыҟоу ами ахгьы аус анауа.
– Иаангылаӡеит… Изыҟамзеи, мшәан, уи лхабар?
– Акрыздыруоу. Уахьынтә акәым, ара аицәажәара уадаҩхо
иалагеитеи… Иҭаку ҳаиҩызахеит ҳахқәа ндәылмырҳәҳәаӡакәа
ҳаштәаз… Ҳчагьы нҵәеит, удыруоу, – ныбжьалыргылеит Арда.
– Ахәыҷы лҟынӡа сцароуп, чахқәакгьы шԥасзымԥшаари…
– Урҭгьы сразҵааӡом. Ишԥаҟоу Амра лангьы ларгьы?
– Рыгәқәа ҭҟьаны, рыԥсқәа рхаҳаны. Ишԥаҟалари уаҳа!
– Уаҳа раагашьак амаӡами арахь? – дҵаауан Арда. –
Ианааилахәло акәзаргьы…
– Ианааилахәло анҭ сыманы амҩа санылома, бара
абзиара збаша! Иара аҽнышьыбжьонгьы исыздәылгом.
Ирзыруа издыруазеи… Ара иахьааугогьы, сара иԥсыша, иаҳа
иҭынчроуп. Арантәи наҟ цатәуп акәымзар, аштаб ахь иуманы
уаар ҟалома!.. Ахәыҷы санылбалак аҵәыуара далагоит. Сгәы
ҭылшьааит уи аӡәк… Иҟасҵалакгьы акы лзысхәыцроуп…
Лара леиҳа деицәоуп лангьы. Лыԥсы дхыггоуп саннеиуа
ашә шысзаалыртуа. «Иахагьы шьоукы ашә иасуан» лҳәалап,
«ицо-иаауа шьоук рыбжьы ҳақәнаргылом» лҳәалап… Ус ауп
зегьынџьарагьы… Иҟасҵарызеи!
– Ихы ндәылирҳәҳәо дсымазар ари…
– Иабыкәу бара ихы ахьындәылирҳәҳәо! Сара акы
сақәшәеит акәымзар, шьаҿак ҟасҵомызт.
– Акрыфарагьы ҳаҟәыҵуама? – дҵааит Арда.
– Уи ҳзаҟәымҵыр ҟалап.
– Нас џьара иԥшаалатәыми ҳҿы инҭаҳҟаҟалогьы?!
– Сырма лышәгьы ҳамоуп макьана, бысҭак ааҳзыбуп.
– Амала? Иабаҟоу, измада ашыла? – дҵааит Арда.
– Ашылагьы уаҩы иԥшаауеит макьана, ҳшәаԥырҳаԥуа

188

ҳақәхеит акәымзар. Сахьныдгыло ҭыԥк здыруеит, уа ҳара
ҳтәыкгьы аус луан, дықәҵхьоу дыҟоу сыздыруам акәымзар…
– Дықәҵхьеит! – лҳәеит Арда.
– Иалыбдыраауазеи?
– Зхы зҭахыз зегьы иаразнак иқәҵит. Згәы иажьаз, рацәакгьы
зхы зҭахым ҳауп араҟа иалаханы итәоу, ҳахьынӡатәоу
сыздыруам акәымзар.
– Уи аадыруандаз, имфа– имжәгьы ҳтәаны ҳаԥшызаарын…
– Ҳаԥшыми, – лҳәан, лнапы аалҟьеит Арда. – Ҳаршьаанӡа
ҳәа ҳаԥшуп.
– Дадын иеиԥш, баргьы бгәы каҳаӡазаап!
– Уаргьы даарак угәы рӷәӷәаны угыламзар ҟалап.
– Сгәы зырӷәӷәо бдыруоу, – иҳәеит Разан, – аицәажәарақәа
цоит, аибашьра ааныркылар ҟалап.
– Уаҳа! Еибажьароуп уи, аибашьра иаламгар ауп ҳәа, знык
ианалага…
– Ркәакәылах аақәибахаанӡа еибашьлароума?
– Аӡәы аиааира игаанӡа.
– Аиааирагь ҟалоит, аԥсҭазаарагь ҟалоит. Зегь ҟалоит –
ҳара ҳҟалар.
– Убри ауп ибҳәаша!
Абжьааԥны дзызхәыцуаз акәын уажәы араҟагьы излацәажәоз. Ацәажәара акәымкәа, иҽнықәыршәны ацәара
акәын иаргьы уажәы ииҭахыз, аха, Арда данцагьы, днықәиар
дызмыцәар ҳәа дшәеит. Уахынла зыцәа ҟьало иалагаз,
аҽнышьыбжьон дықәызза дзыцәарызу? Дыцәеит иацы, жәацгьы
хар имаӡам. Уахынла измыцәо, дӷьазкыр – ҽынлагьы ацәара
далагоит. Уахынла агәгәаҳәа ихысуеит. Наҟынтәи ихысуеит,
арахьынтәи ихысуеит. Избан иара, уахынла иаҳа изхысуазеи?
Иацуха,
аҵхыбжьон,
анышәынҭрақәа
рганахьшәа,
аиҿахысра ӷәӷәа ыҟан. Ҳара ҳтәқәа наскьаӡазар акәхап,
иангәарҭа, иаарымаз зегьы агәгәаҳәа иҭдырбго иалагеит.
– Иалагеит, иалагеит! – рҳәан, Ардагьы Дадынгьы
еибарыҩны рҿаархеит.
– Изакәызеи излагаз?

189

– Аибашьра!
– Иаҟәыҵны иҟазма? – дҵааит Разан дцәамхьашәа

дшыҟазгьы.
– Иааигәахеит, арахь уаала, ашә аркны… Ҳара ҳганахьала
иубоит еибашьра ӷәӷәак шцо…
Ишиҭахымз, акы наихарԥаны, Дадынраахь дцеит.
Ҵабыргны, уантәи иубарҭан иааидымԥсылар амуа шьоукы
аиҿахысра ишаҿыз. Ҩын дук амца акын, анышәынҭрақәа рган
зегьы ықәлашаауан.
– Арахьгьы иҳалаҳауеит! – лҳәеит Арда. – Ҳхаланы абра
ҳшықәтәоу ҳаладырхәашоит ҳәа сыҟоуп. Ҳлалбаар?
– Иабыкәу ҳахьылбаауа?! – иааџьеишьеит Разан.
– Аҩны аҵаҟахь.
– Унеиуа иҟоу уахь, аҩны аҵаҟахь? Ҩнума ҳзыҩноу
ари аҩынгьы: ӡынгьы ԥхынгьы аӡы аҵоуп. Ҳнеины аӡы
ҳнылатәахуоу, нас?!
– Аӡы ҳалатәазар иаҳа еиӷьуп ҳаршьыр аасҭа, – лҳәеит
Арда.
– Аӡәгьы ҳаишьӡом, – иҳәеит Дадын, игәы акәзу ирӷәӷәоз,
иԥҳәыс лгәы акәзу ирӷәӷәоз узеилымкаауа, – урҭ ус ҟарҵалоит
уа есыуахагьы: бџьар хкыс ирымоу зегьы агәгәаҳәа иҭырҟьо
ахәы иаақәлоит, хыбрақәак рбылуеит, зыԥсы зшьарц зҭахыз
зегьы ршьапы инықәдыргылоит, нас, уахатәи ҳусқәа наҳагӡеит
ҳәа. Ишааз еиԥш иныҵабаны, рҽаадырҭынчуеит.
Рҽырзырҭынчуамызт Ардагьы Дадынгьы. Урҭ ирҭаххеит
Разан уаха абра, дара рааигәара, дыҟазарц. Уи џьара акы
ирыцхраарашәа рбон аҩыџьагьы, аха Разан «Ацгәы хҵәаны
алыӷәра иқәлеит ҳәа» иҳәан, иуадақәа рахь дхынҳәит. Днеины
днықәиеит аҭуан даҵаԥшуа. Иҟаз ахысрақәа рышьҭахь,
алашарақәа дырцәан, ақалақь ижәпаҳаҳараӡа алашьцара
нахатәеит.
Уахатәи аҵхгьы иалибаауаз рацәахеит Разан. Дындәылҵаанӡа ацәа шииааиуаз, данаахынҳә, дааины данаақәиа,
ацәа зынӡа инаиԥырҵны ицеит, иаргьы, ара дыҟаӡамызшәа,
арантәи лаԥшы ахьзымнаӡоз џьара дагеит.

190

Уажә агәгәаҳәа излахысуа Ешыратәын ибла иаахгылаз.
Ҭагалантәи амра ашәахәа хаақәа лықәыҷҷо ашҭа
данааҭалаз ааигәалашәеит. Уи лахагьы абаимаз, ихәыцраҿы
даакылызгазеи, аха усгьы даацәырҵит мшаҽнеиԥш, лыҵкы
ӷраҷкәын дагәылыԥхаауа, уаҩ иикымыз шәыра ԥшӡакгьы
кны. Шәыра зынӡа изкымыз еиҳан ашкол аҿы,
аӡәык-ҩыџьак иркызгьы рцәа рхыԥԥы ицахьан, даҽа шьоукы
иркхьаз, ирышьҭхьаз, иқәыршьхьаз, шәырақәан. Ари лтәы
иҿыцҳаҳараӡа иҟан, лара леиԥш. Дзагдырхаз сеидру,
ашкол иҭалаз аахыс жәабаҟа мшы цахьаны, лан длыманы
дааит. Ашьҭахьы, зны– зынла, лан лаҳәшьа лхаҵа, Ҟасҭеи,
диманы данааиуазгьы ыҟан. Ахәыҷқәа данрылашьцыла, –
аххәыҷраҟынгьы иабаҟаз урҭ шьҭа аха, – лхала даауа далагеит
ашкол ахь. Дхарахаԥшуашәа, уаҩы дидымгылошәа дшыҟаз,
данаарылаӡҩа, даагылазаргьы дрыцызшәа, Ешыра акәымкәа,
иара абраҟа дааӡазшәа дааҟалеит.
– Тата! – ааҩит аддыҳәа амардуан иаҿаланы ишнеиуаз
зны. Лара даақәгьажьын, лнапқәа ҩышьҭыхны, лыбжьы
лықәзыргаз иналзылҟьеит. Убасҟан ауп раԥхьаӡа акәны
лыхьӡ анааиаҳаз. Егьирахь, илаԥш дахьааҵагьежьлоз,
иеибадыруазшәа дааҟалахьан, аха лыхьӡ анааиаҳа,
иааигәаԥхеит, дагьааизааигәанатәит. Итатаӡа, ихааӡа, игәыкӡа,
акалашәа иҟан уи, Ешыратәи аӡӷаб ԥшӡа лыхьӡ. Лара леиԥш.
Лыԥшӡара аиԥшҵәҟьа дхьанарԥшит уи лыхьӡ.
Аҵх далаианы лызхәыцра даналага, игәы ааԥшааит, акы
дааилнашьаа– ааиланарԥсааит. Еиҭаҳәашьа змам лакәк
днагәыланахалазшәа, хьтәыурҳалк днақәнартәеит акы. Даман
ицон уи абрантәи, абарҭ амшқәа дрылганы, дназҿыхәаз, аха
изхара изымжәыз ӡыхьк ахықәахь.
Ицәыхараз, аха ицәымӡыц ихәыҷра атәылахь днанагахт.
Уа иҟан иаҳа агьама змаз зегьы, афҩқәа еилаланы ублахаҵ
дыргьежьуан, адәеиужьқәа иаҵәҟаҟараӡа шьац иаҵәала
ихҟьан, ихырҟьаҟьаз ишьапқәа аҳаскьын иарчыхәчыхәуан.
Убарҭ адәеиужьқәа дыҩуа дышрықәыз имбаӡакәа изҳаит,
дыхбыџхеит. Уа иҟан еицлабрақәак, хәмаррақәак… Уа дыҟан

191

Тата. Ааигәа акәын уи арахь данаанагаз, аха даагылазаргьы
абра дыҟазшәа игәы инаҭон. Абра, дара рҟны акәымкәа
даҽаџьара ҟалашьа лымазма Тата?! Уи ара дырҭахын, уи
ара лхаҵкы кадыршәуамызт. Зны– зынлагьы ддыргәаауан,
игәалашәоит дандырҵәыуазгьы. Игәы злаирдашаз, зегь
акакәын, уи ара дыҟан. Иара иааигәара. Дахьцалакгьы
дибаларц иҭаххо далагеит. Иеицны ашколахьтә ианаауаз,
лассы аҩнынӡа инеир ҳәа дшәон. Агәашә аартны Ҟасҭеираа
ргәашә данынҭалалак, аҩныҟа ацара зынӡагьы иҭаххаӡомызт,
амш нҵәаанӡагьы инымҵәар иҭахын лассы ицәынҵәараны
иҟаз акы. Раԥхьаӡа акәны игәы ҿызкааз цәанырран
уи дызтәызтәыз. Зназы ихьыз изымдыруашәа дыҟан:
дгәыԥшаа-хыԥшаауа, ихы ихәыцраха. Тата лыда ԥсыхәа
имамкәашәа аниба, дахьцалакгьы дыԥшааны даалывагылон.
Илывагылаларц зҭахыз даҽа шьоукгьы шыҟалаз аниба,
иҭаҷкәымқәа раҵәашәа даагылеит. Уи егьырҭ ирызгәамҭеит,
аха лара игәалҭеит.
Ашкол адиректор ҷкәынак диман Анзор ҳәа. Амыхшатә
ззырҳәоз иакәын иара, ашкол дҭан, класск аҟынгьы
дрыдтәалан, аха шәҟәык аартны дагәылаԥшуамызт. Иҳәомызт,
аха ари дацәыԥхашьон адиректор. Акырынтә избахьан уи
давагаланы дцәыҵеиҳаҳауа: ацәикк ззырҳәоз иакәмыз,
цәгьа дырны бзиа ҟаиҵомызт. Зны ҳашкол ашьҭахьшәа инхоз
аԥҳәысеиба Иарна лҳәаҭрагьы амца ацреиҵахьан.
– Уахьынтәаазгьы узгоит наҟ, Гыртәылаҟа! Аҳәҳәара
далагеит усҟан Аполлон Мириан иԥа, адиректор. Игәы
ԥнажәон ииҳәоз арҵаҩцәагьы аҵаҩцәагьы иахьраҳауаз,
аха ҽынкылашьа изыҟамҵеит: ичҳара хыҵны ицоижьҭеи
акрааҵуан.
Ииҳәаз егьыҟаиҵеит Аполлон Мириан иԥа: Анзор
ашкол дааҭыхны Гыртәылаҟа дигеит. Рыԥсқәа ааивыргеит
арҵаҩцәагьы, аҵаҩцәагьы, иаб – ашкол адиректоргьы.
Аӡәызаҵәык иҟамзаара шԥаныԥши ашкол аԥсҭазаара
зегьы! Арҵаҩцәа иаҳа рыԥсы ааивыргазшәа рбеит, аҵаҩцәа
иаҳа рҽаадырҭынчит, амҵ иазыҵҟьо ирылаз Аполлонгьы

192

иҽааиқәикит. Уажәы-уажә икабинет даадәылҟьаны абарҵа
дшаақәыххлоз, уажәы, Анзор дганы Гыртәыла џьара даниҵәах,
арахь адәылҵра дацәыԥхашьозшәа, – уи ахаангьы иԥхашьоз
исахьа шимамызгьы, – иҽааҩнеикит. Зны иҟаиҵацыз ак
ҟаиҵеит: ашкол абарҵа даақәгылан, макәан хәыҷык азна
акамфеҭқәа ҟьаны аҵаҩцәа инарылаиԥсеит. Изакә ныҳәаз
иҟаз игәалашәом, аха ныҳәак ыҟан аҽны, – аконституциа
иамшзу, иааирак иамшзу, – ажәакала, Аполлон Мириан
иԥа игәы зырԥшаауаз акы ыҟан, убри иназкшәа, ахаан
имыргәырӷьацыз ахәыҷқәа ааиргәырӷьарц иҭаххазаап,
аԥсшьара иақәыршәаны адәахьы даадәылҵын, еимбӷьыжәаа
ашҭа иқәыз ахәыҷқәа ибжьы нарыларганы иааизигеит.
– Иахьа ныҳәоуп, – иҳәеит уи, – изакә ныҳәоу сазҳәо
аҳамҭа бзиаӡа исҭоит…
Ахәыҷқәа ирҳәара рзымдыруа иҵаԥшуан.
– Аҟызқәа! – иҳәеит адиректор, аӡәгьы иҿы анааилымга.
Шьоук ахьгылаз иааибарччеит.
– Мҟәыбақәоума уара ишәхагылоу, шәаахәыци…
Ирҳәара рзымдыруа ишиҵаԥшыц иҵаԥшуан. Ихәыцуаз
исахьа имаӡамызт аӡәгьы, иикыз амакәан хәыҷ иҭоузеишь ҳәа
иазыԥшуан.
– Аилымгақәа шәоуп шәахьцалакгьы, – иҳәеит Аполлон.
Нас, имакәан дынҭалан, иршәны акамфеҭқәа рылаԥсо
иҿааихеит. Ахәыҷқәа еижәибаҵаны урҭ рыҟәшәара иалагеит.
Разан иахьанӡагьы иахиҳәаара издыруам адиректор
иҟаиҵаз. Ауаа уаас изыԥхьаӡо, ахәыҷқәа бзиа избо ауаҩы ихы
ишԥақәнаиргаӡеи, арахә аџьыка анрырҭо еиԥш… Арахәгьы
аџьыка ус ирыларыԥсаӡом иԥсаҟьаны, акы ианҵаны рқьышә
инықәыркуеит. Анзор изы иаахәаны иааигаз конфеҭқәахарын,
иара данықәига, данаашазгьы Анцәа идырыр акәын,
иԥхасҭахоит ҟаиҵазаарын, иԥсаҟьаны адәы инықәиԥсеит.
Анзор дыҟазар иага дрылагьежьрын, аконфеҭқәа даара
иҭахны акәым, ус, цәгьашақә, зегь неиниҟьа-ааиниҟьақәарц.
Анзор арантәи дықәызгаз арахь деиҭаанагахт: дахьнаргаз,
изларҳәаз ала, дмықәшәатәха даарылахан, иаӷәра ааи-

193

ҿазырххалоз иани иаби иааигәара ианыҟамла, зегьы ршьапы
иқәиргылт, иандуи иабдуи рыԥсра ааиаанӡа ишьырц далагеит.
Урҭ рыԥсы иҽахьигӡеит Аполлон Мириан иԥа: дахьнеиз, иҟаз
аниарҳәа диаԥцаны арахь еиҭа иҿааихахт.
Разан игәалашәон смаазаргьы жәбеит ҳәа уи ашҭа
данааҭалаз, цәгьарак абаҟасҵари ҳәа днаԥш-ааԥшуа.
– Уара уҿы раҳаны узсыхәаԥшуазеи, иахьада сумбацшәа!
– иҳәеит Анзор, Разан данааивала.
– Уҿы сраҳауеит уажәы! – иҳәеит Разангьы.
Арбаӷьқәа реиԥш ианааиҿагыла, агәашә иааҭалаз хаҵак
аӷьаҩ аарыхиргеит.
– Ишәзеимакыроузеи уара?! – иҳәеит уи. – Шәлымҳақәа
ҿысхаанӡа
шәнеиԥырҵи.
Шәхацәахазаап!
Ахаҵара
ахьаҭахугьы зны шәнанагап.Абарҭ аӡӷабцәа шәаарцәыԥхашьар
ауеит.
Тата илаԥш налықәшәеит Разан. Уи наскьашәа дгылан.
Илаԥш лықәшәеит Анзоргьы. Разан игәеиҭеит, иара иеиԥш,
Анзоргьы уи илаԥш шлықәшәаз. Дкылкаашәа дихәаԥшуа
днагылеит, инарықәыцәҟьаз ахаҵа днаскьар, днаихьӡаны,
даанкыланы… Изиушаз ихаҿы изаагомызт.
– Тата! – ибжьы наиргеит Анзор. – Сара сааит,
бамеигәырӷьаӡеи?
Абригьы иҳәеит, аҟырҟырҳәа аччара далагеит Анзор.
– Изакәи, мшәан, дызлацәажәо?! – лҳәеит Тата, лҩызцәа
лхы нарыдылкылан.
– Бара сбышьҭаланы сааит, – иҳәеит Анзор.
Разан, иаҳаз имаҳазшәа ҟаҵаны, Анзор иахь днаскьеит.
– Уара укылԥш– кылӡырҩуа сышьҭа узхылазеи? – иҳәан,
ишьҭахьҟа даахьаԥшит Анзор.
– Уахьааз уеиҭасышьҭырц, – аҭак ҟаиҵеит Разан.
– Уароу, уара?! – иааџьеишьеит Разан.
– Сара! Сара сышԥоубаз?
– Сҭаҷкәым уаҟараны. Исыркалоит ҳәа сыҟоуп, –
иҽааирхаҵеит Анзор.
Разан ԥхьаҟа иҿанынеиха, Тата арахь дааскьеит.

194

Ҽынкылашьа имамшәа анылба, даҽа шьаҿақәакгьы ааҟалҵан,
дааины днаарыбжьагылеит.
– Шәеилагама?! – лҳәеит уи, наҟ– ааҟ аҩыџьагьы лаԥшыла
иааимылдан. Анзор иҽааникылар иҭаххеит, аха Разан акшара
иҽазыҟаҵаҵәҟьаны дгылан.
– Уара уеилазгазеи, Разан?! – лҳәеит Тата. Ари усгьы
деилагоуп, аха уара уеилазгазеи ҳәа аанагеит уи. Имахәар
аанылкылан, мчылашәа Анзор днаивылгеит. Иара убасҟан,
арҭ реидыгара иацхраарашәа, аҵәҵәабжьгьы аагеит. Разани
Анзори лаԥшыла еиқәмақаруа, акгьы еибымҳәаӡакәа
рҿынархеит. Тата днеиуан Разан дивагыланы, имахәар
аанкылашәа.
Уаҩы ихеимҵар ҟалап аха, иахьа уажәраанӡагьы иныруеит
уи лнапқәа рыԥхара, амардуан иаҿаланы ианҩеиуаз урҭ
знык аҟарагьы иҟәаҟәа инықәылкит, умыццакын, снапқәа
ахьынӡауныруа уҽаанкылҳәа лҳәарашәа.
Аӡәы игәаԥхаз, иԥса назлахаз даҽаӡәгьы даалызцәырымҵыр ҟалаӡом. Анзоргьы Анзор иакәын, уи иҭыԥ
аҟны даанылкылеит зҽыртатаӡаны адәы иқәыз Тата. Абас
зҽыртатаны иҟоу аӡӷабцәа роуп, ианааҭахха, узлааз амҩала
иаармарианы удәықәызҵо. Егьырҭ, ахагақәа, зымԥан уаҩ
дықәызмыжьларашәа убо, унарзыԥшыр, иҟәатаӡа, имчыдаха
ианаарымпыҵахо ыҟоуп. Ҳәарада, уаҟа абзиабара аԥыжәара
агазар, иархагазар. Узырхагаз уагьанарԥсыҽуа ыҟами, утатаӡа
уаныҟоу умԥан уаҩ дзықәымло ушааҟанаҵало еиԥш.
Аиеи, нас, аӡәы игәаԥхаз, иԥсы назлахаз даҽаӡәгьы
даалызцәырымҵыр ауӡом. Панџьа иакәхеит ажәҩан иалууаа
Тата лаԥхьа иаагылаз. Дыбжьаӡшәа дыҟан уи аиқәымшәа,
Панџьа ҳәа иҟаз. Дахьагаз, дахьаанагаз здыруаз маҷҩын.
Дҭаркын, Сибраҟа џьара дахыргеит ҳәа зҳәоз шьоук ыҟан, аха
уи ныҵакшәа акәын ишырҳәоз. Анцәа иумҳәан, ҳааҭынчымхеи,
ҳабла дахьамбо џьара дадырхеит ҳәа аӡәы иааиҿҟьазҭгьы,
егьи амӡышәа, иара иашьа, Фрикан ҳәа иҟаз, ихәдаџьал
хжәаны инышьҭеиҵон. Убри аҟнытә, рыбз рҿы иҭакшәа
инеиҿахәыҭхәыҭлон. Зынӡа ирхадыршҭыр рҭахын Панџьа

195

дахьыҟаз, аха ауаҩы дуаҩыми, анышә иаҭашәа дзыдтәалоу,
ари ахьыҵәаху жәбома ҳәа иҳәарашәа, ахы ианкны арахь
иаацәыҵирҳәҳәоит.
Панџьа даарылаҳаит иззыԥшым асы анаарылаҳауа
еиԥш. Иҟамлалои, ианышьҭалоз ажәҩан кахха еилганы, аха
ҵхагәаны амш ааилашәаны, ашамҭазшәа икыдҳаны асы
анлеиуа. Еилкаашьа амамшәа иҟоуп иара аԥсабара иҟанаҵаз,
аха аԥсабара уи еиԥш иагарыла аҽаԥсахуеит, иага маӡа
аҵакуп, ушырзыԥшӡам иага маӡа цәырнагоит, иҟәашкакараӡа
иааганы уаԥхьа иаашьҭанаҵоит. Ауаҩгьы усшәоуп дшыҟоу:
иахьа дызлаҟоу уаҵәы далаҟаӡам, даԥырыргоит ҳәа ушизыԥшу џьара даацәырҵуеит. Панџьа иаацәырҵра ҟалеит чарак
аҟны. Ачара ду аилашымҭаз уаҩ дицымкәа, дкәаҩӡа, дааины
даарылагылеит. Итәарҭа ԥшаауа ашьаԥа дыҵаланы иҿанааиха,
зҿаҵа ззылбаамдаз дубап, заҵәца наганы инықәзыргылаз
дубап, ӡык нарыҵаҽҽазшәа иааилацәқәырԥеит. Нас, Панџьа
иҟазшьақәа бзианы издыруаз, арахь уааи, уааҳаватәа рҳәан,
ицәнымхо даарыддыртәалеит. Ныҟәара џьара дыҟаны
даахынҳәызшәа, абахҭеи иареи ахаангьы ус рымамызшәа
иҽааҟаҵаны аҩыжәрагьы дналагеит.
Рацәак имжәыцызт уи Тата илаԥш данааҵашәаз. Амаҵ
зуаз рахьгьы дыҟамызт лара, аха амаҵ зуаз аӡӷабцәа дрыцны
арахь данаақәнагала, иаразнак илаԥш налықәшәеит.
Уи акәхеит. Панџьа иифозгьы имбеит, иижәуазгьы имбеит,
абра дыштәоу, дшааиз еиԥш, дындәылҵны дцар ҳәа дшәаны,
усқәакгьы сымоуп, сааццакыроуп иҳәан, аишәа днахыҵит.
Уи акәын ирҭахыз уи иватәазгьы: арыжәтә иҽеиҭар, ԥан
имаӡамызт усгьы, рыгәқәа бжьихуан, рыхқәа еиниҟьаргьы
ҟалон.
Тата лхы-лҵыхәа анеиликаа ашьҭахь, арыжәтә усгьы
иҽеимҭацызт, ауаа рсахьа иҭаны, дылзааигәаханы, нас ихгьы
налырдырны, лафҳәараха исит. Алаф зеиҳәоз Тата лааигәа
иҟаз аҳәсақәа ракәын, лара лыгәхьаа икӡамшәа, илаԥш аҟны
зынӡагьы дмааиӡазшәа. Панџьа илафқәа Тата дшаадырччақәаз
аниба, иаҳагьы иҽаалыдихалеит.

196

– Ҟасҭеи иҩны иааганы иааҩнаиргылада, шәанаџьалбеит!
– иҳәеит уи дышнеиуаз. – Ҳаҷкәынцәа рыхқәа ҭеибаҟәаҟәо
егьиуа ируазеи! – лҳәахт ԥҳәыск.
– Дхәыҷну?! – иааџьеишьеит Панџьа. – Ари лықәлацәа,
сара сахьнанагахьоу џьара-ҩыџьара, еибарыҩуа идәықәуп.
– Иҩыҵшәаанӡа хаҵа ицогьы дыҟами, аха ари макьана
уахь ус лымаӡам, – лҳәеит аԥҳәыс.
– Уи здыруа лара лоуп, ҳара иалаадыраауазеи, – иҳәан,

дааччеит Панџьа. Ииҳәазгьы иара ихаҭагьы аалцәымыӷхеит
Тата дахьгылаз.
– Ашкол далшәырга, уара, зны ашкол! – лҽаарцәгьашәа
даацәырҵит Ҟасҭеи иаҳәшьа. – Нас иҟалҵо лара илбап…
– Уи ами саргьы исҳәо: лара лтәы лара илдырроуп, ҳара
иалаадыраауазеи, – иҳәеит Панџьа.
Разан игәалашәон уи амшгьы. Ачара ахьыруаз ргәылара
акәын. Усгьы егьысгьы уа днанагон иара, аха Татагьы
дшааз аниба, иара днеиаанӡагьы Ҟасҭеи иаҳәшьа длыцны
дшаарылагылаз ангәеиҭа, уажәраанӡагьы сааихьандаз
ааигәахәит. Илаԥш гәаҟуа иналышьҭалеит, лара лахьгьы
днеихеит, аха уи аҳәса дрыгәҭылакны дыркын, лацәажәарҭа
имамызт. Ларгьы данаагәалҭа, даалашеит, лхы-лҿы ччаԥшькгьы
нықәыхәмарит. Усшәа ибоу?
Панџьа иаацәырҵра дааиланакшеит. Панџьа Анзор
иакәмызт. Ихы идишьыларгьы илшон иара Анзор, аха Панџьа
имԥан ақәлашьа имамызт. Соуп зҳәо ахаҵа иқьышә ахәаԥ
ааҭиргаргьы илшон Панџьа. Ус ҟаиҵеит ҳәа рҳәон ашьҭахьы,
дхынҳәны данаарылагылаз. Иеимаркыхыз здыруада, акы
ааимаркын, Панџьа ахаҵа замана иқьышә ахәаԥ ааҭиргеит.
Ауаа гылан. Ахаҵа деилагарц акы ааигымхеит. Мчыла
дзииааиуамызт, даанаԥш-ааԥшын, ҵәҩанк днамҵасит, аха
игылаз ауаа ааилагьежьын, деимырхха дааныркылеит. Панџьа,
иҟаиҵаз маҷызшәа, зқьышә дҭасыз ихәы наиҭаны, ихы кажькажьуа днарылҵны дцеит.
– Ҳәымпыл дшиԥоу мҩашьо, дызшьуа димамкәа адәы
дышԥақәхеи! – иҳәеит иныҵакны ари заҳаз, дааины ақыҭа

197

деиҭахьалагылаз иааибанаркит, аха иҟарҵарыз рыздыруамызт.
Зхы идызышьыларц зҭахыз уаҩ дыҟамызт уи уажәгьы, ԥасагьы.
Қәгашьа имазар, данықәгатәыз аамҭа цахьан, уажә иара зегьы
изеиԥшхазшәа дыҟан, дықәыргаргьы дықәрымгаргьы.
– Ихы аҭыԥ аҟны иаазгашаз ԥҳәыскгьы дышԥаимоуи, –
нацырҵон уажәы уи иӡбахә иалацәажәоз. – Ԥҳәыс лажәа
иаҳараны дыҟазар, Ҭхәаз Титу иԥҳа Адушьа лажәа иаҳар
акәын Панџьа. Дааиқәылкзар ҟалап ҳәа иааизыԥшит
акраамҭа, аха нас иҟаиҵац ҟаиҵеит: аӡәи иареи, леидыԥсыла
ицарц егьаарыгымхеит, зынӡа акгьы зламыз аус азы. Днаганы
дынҭаркит. Ари раԥхьа данҭаркыз акәын. Ардушьагьы лыԥсы
лшьап, ҳаргьы ҳаԥсқәа ааиваагап ҳәа ишыԥшыз, иқәырҵазгьы
нагӡаны ихымгакәа, – усшәа рбеит иҟамзаара иеигәырӷьо
игылаз, – имахәарқәа ԥхьарҵәаны ақыҭа даалалеит.
Мчыбжьыкгьы аамҵыцкәа, илхараиҵаз уаҩы изымдырӡо,
Аҭхәаз– ԥҳа дырхысхысуа дызтәыз днарыҭаны даахынҳәит.
Аҩнынӡагь даунаскьеигах, амҩа днаниҵан, абзиалаҳәагьы
аӡәы инаиамҳәакәа, днылахәаша дцеит. Уи аахыс Адушьа
лхабар арахь уаҩы имаҳаит, уҳәан-сҳәаншәа иаарласны хаҵа
дцеит ҳәа рлымҳа зны иааҭасыз алаҳамҵозар.
Уи лакәымкәа, даҽа Ҭхәазԥҳак дидыруан Разан, хазынак,
еинаалак, жәларык зеиҽырбоз, зны иара игәгьы зызцоз,
издыруада убри леиԥшҵәҟьа дыссирзаргьы Адушьа ҳәа ихы
иааҭашәалон, Панџьа игәы ааизыԥжәалон, аха иҟалашаз
ҟалахьан, рҽеишьа акгьы иамамызт; уи хаҵа дцазаргьы аиаша
ҟалҵеит, Панџьа игәы ԥшааны, ма уаҳа хкыдкыларҭа џьаргьы
имоукәа арахь иҿааихар ауан. Бзиак дигарын уи абзиа, знык
акәым, хынтә хаҵа дцахьазаргьы, лаԥшы аанызымкылоз
лакәӡамызт, иреиӷьу арԥыс даашьҭиԥааргьы ҟалон. Иага
дыбзиамзаргьы, дхәыцуан Разан, Панџьа иаасҭа усгьы деиӷьхон
уи, Адушьа дзызкашәаз, даҽакала иуҳәозар, илызкашәаз.
Убарҭқәа рышьҭахь Панџьа данынкылаӡ, иҟалазеи ҳәа
аӡәгьы дымҵааӡеит, иҟалахуаз, иҟалац ҟалазар акәхап:
уи џьара гмыграк ҟаиҵеит – аӡә дихәит, аӡә дишьит,
ма ӡӷабк дымҵаирсын, ихьӡази иареи нибарҵәарц

198

егьаарыгымхеит. Панџьа уишьҭаҵаауа уҿыноухар, абарҭқәа
руакы аҟны ункылнагон. Ибжьаӡшьа шыҟаз ала, уи уаҩы
дагьынаишьҭамҵаазар ҟалап: иара итәқәа ргәы ԥҵәахьан,
егьырҭ дахьагазаалакгьы рзеиԥшын.
Ус, абар, дааины еиҭа дахьаарылаҳаз! Илаԥш иҵамшәашазгьы дааҵашәеит Панџьа.
Ашкол ашҭа дааҭалеит уи зны, еимбӷьыжәаа инықәлаз
аҵаҩцәа днарылс-аарылсуа. Дшааиуаз, цас иауазшәа, Тата
лҩызцәеи лареи даарыдгылеит.
– Арахь бааскьеи бара, ешыраа рҭыԥҳа хазына, – иҳәеит уи
дгәыбзыӷӡа. – Ешыраа сара саншьцәа роуп, бзиа избоит. Дара
ракәым амҩан рлак аасԥыларгьы ахы снапы нықәысшьырц
сҭаххоит…
Цхыраарак даҳәозшәа даанаԥш-ааԥшит Тата дахьгылаз.
Разан ари гәеиҭеит иаразнак. Атурник дшахьынҳалаз, адыхҳәа
ҵаҟа дынкаԥан, Тата лахь иҿынеихеит, дызлалыцхраарыз
акгьы изымдырӡо.
– Бааскьа, сҳәеит, арахь бааскьа, бысфар ҳәа бшәома? –
иччаԥшь ҵәыкгьы налыҳәҳәеит Панџьа.
Тата илыдгылаз аӡӷабцәа наскьа– ааскьашәа ианаагыла,
иара днеины… Зегьы дырзыԥшын, аха ари дазыԥшымызт
Разан: Панџьа Тата лыжәҩахыр инапы нықәикит. Снаскьоит
ҳәа даналага, лнапы нҭарс иааникылеит. Иҟаларын уи маҷк
ижәны дыҟазаргьы.
– Уеилагама?! – иҳәеит дахьынтәааз изымдырӡо, Панџьа
ишьҭахьала дааихыкәшашәа иҿааихан, Разан. – Ари ас лнапы
уахо…
Панџьа Разан иажәа анагӡаха иимҭеит: даақәгьежьын,
иқьышә ахәаԥ ааҭиргеит. Тата иаразнак инеималҭәеит.
– Гаӡа! – иҳәеит Панџьа. – Арҭ ирыздырӡом бареи сареи
ҳшеиуацәоу. Бахьнеиуа Ҟасҭеи биазҵааи, уи идыруеит
ешыраа сара саншьцәа шракәу. Уи идыруеит амҩан рлак
аасԥыларгьы…
Панџьа иажәақәа лаҳаӡомызт Тата: уи зынӡа инеимаҭәаны
аҵәыуара далагеит.

199

– Бца, – иҳәеит нас Панџьа, – уажәазы бца. Сара арахь
сеиҭаақәлоит. Зегьы бзеиҭасҳәар, ари агаӡагьы иабҳәап
башаӡа ихы бықәиҵарц дшалагаз. Уи идагьы, зхы бықәызҵаша
ҳҟалоит, иаҭаххар… Уажәазы бца…
Аҵыхәтәантәи иажәақәа ихазы иҳәеит аҟароуп, лара
диԥырҟьаны днаскьахьан. Дидгылазаргьы урҭ ажәақәа
ллымҳа иҭаломызт шьҭа.

Иҵӡахьоузеи уи аахыс, аха ааигәа иҟалаз хҭыск еиԥш
иааигәалашәеит Разан уи амшгьы уи ахҭысгьы. Панџьа
игәаӷ дыкны дышԥагоз, иџьоушьаша, дышԥаго иара иахьа
уажәраанӡагьы. Иқьышә ахәаԥ ҳәа дахьынҭасыз азы мацара
акәымкәа, уи еицәаз ахьизыҟаиҵаз аза: Тата ԥшӡа, Тата
хазына, уахгьы ҽынгьы зызхәыцра далагаз Тата дицәирӡит.
– Иахьакәым џьара ҳнанагеит, – иҳәеит Ҟасҭеи иҟалаз
аниаҳа. Панџьа ахәыҷы дналышьҭаԥшызар, илыцрыҵуа
иакәӡам.
– Изахьӡузеи «ахәыҷы дналышьҭаԥшызар»! Адунеи ацәа
ахызххьоу Панџьа иоума ҳхәыҷы длаԥшықәызҵо?!
– Ихаҭа-ԥсаҭа иоуп! Илышьҭыҵуагьы иакәӡам, – иҳәеит
Ҟасҭеи. – Убри лҩыза лакәмыз Ҭхәаз Титу иԥҳагьы, Адушьа
ҳәа иҟаз. Панџьа иҟны днанагараны дзыҟаз уи?! Алахьынҵа
рымҳәои, ус лылахь ианын уигьы. Илаԥш данааҵашәаҵәҟьа
нышәк дарҭар акәын.
– Анышә иарҭо? Дыршьуазма, уара, инаигәыдҵаны?!
– Иара иакәым сызҿу, Адушьа лоуп. Илаԥш даԥырыргар
акәын. Рыуацәа ыҟоуп, рҭахцәа ыҟоуп Ҭхәазаа бзиақәа, џьара
ддәықәырҵандаз аамҭала. Иара ихы кыдҟьо ддәықәын усгьы,
аамҭа бжьалар, даҽаџьара инаганы агәараҳәа икыдиҟьарын.
Иеиԥш зеиԥшыз аӡәы даалыхар, хәарҭаԥшь змам ԥҳәыск…
– Хәарҭаԥшь акәым, адунеи амца алыркуазаргьы, Панџьа
ииааиуа ҳәа ԥҳәыс дҟаломызт, дагьыҟалом. Аҳәса рыцҳа
идурҟаҵозеи, ахацәа ихәомеи!
– Ахаҵацәгьа диқәымшәац, – иҳәеит Ҟасҭеи. – Уи
иазаауазеи, ҳара џьара акы ҟаҳҵароуп.

200

– Иҟаҳҵозеи? – дҵаауан Ҟасҭеи иаҳәшьа.
– Уаҵәыҵәҟьа амҩа дықәаҳҵароуп Ешыраҟа.
– Ешыраҟа?!
– Ешыраҟоуп, уаҳа дабаҳашьҭуеи. Дахьааз дцароуп.
– Дыԥхаҳҵазшәа…
– Мамоу, уи дыԥхаҳҵоу, ашьшьыҳәа дахьааз ддәықәаҳҵоу

ззеилымкаауа ракәӡам уа. Иҟоу аартны ираҳамҳәои!
– Ус ҳҳәеит ҳәа, макьана акгьы ҟамлозаргьы ҳаздыруам!
Дымҵаирсру, уара?!
– Акы аахирҵуам, – иҳәеит Ҟасҭеи.
– Ара дымҵаирсуазар, Ешыра днеины дымҵаирсыр
амуӡои?
– Иауеит, усгьы ауеит, аха иҟоу анраҳҳәалак, аӡӷаб
иаалхылаԥшуеит, лхала агәашә аҟынӡа днарышьҭуам.
– Ҳаргьы днаҳашьҭрым.
– Иаҳзыҟамҵо ҳалацәажәарым… Тата уаҵәыҵәҟьа
Ешыраҟа дгатәуп.
Иагьыҟарҵеит ус, уаҵәыҵәҟьа акәымхеит, аха мчыбжьык
аҟара ааҵхьан еиԥш. Уи аламҭалаз, ашкол ахьтә еицны ишааиуаз, Иарна лқьаԥҭа иазааигәахон аиԥш, ақәаршаҩы аарыхьӡеит.
Иарна лқьаԥҭаҟны, шәҿаӡамкәа, ԥенџьыр амаӡамкәа қәацәк
гылан. Иахьа-уаҵәы ишынеилаҳара. Иарна лқьаԥҭа қьаԥҭак
еиԥшхахьан зегьрыла, ихкаамызт-иҵкаамызт, иқәгылаз
ашәыргьы ақәӡаара иаҿын. Арахә ықәланы иахьыҳәуаз еиқәхашәа иҟан акәымзар, егьырахь амаӷи аҵлақәеи гылахьан,
ишнеи-шнеиуа абнара ахыҵәаран иҟан.
Зҿаазхаз ақәыршаҩы убас иӷәӷәан, хыҵакырҭак
узымԥшаар, жәабаҟа метр ҟауҵаанӡагьы унеимгәабааӡа
уцон. Еилысит Разани Татеи, аха аилысшьақәа зегьы еиԥшума,
ишеилысра еилысаанӡа, Разан иааигәалашәан, иеибарыҩны
Иарна лқәацә иныҵагылт. Ана-ара ақәа кылсуан уа, ақәаршаҩы аахымкәар, иара араҟагьы агылара иаԥсамызт, аха
уажәазы рҽааҵаркит.
– Ашкол ҳцәыхароуп уаргьы саргьы, – лҳәеит Тата. – Егьырҭ,
иҳацны иаауаз, цәыкәбаркгьы нарықәмҭәакәа ақәа иацәцеит.

201

– Бара бааихьеит, егьбыгӡам, аха сара сабаҟоу макьана,
ақәа аахымкәар…
– Иҳахьша ҳахьхьеит ҳҩыџьагьы. Маҷк ҳааԥшып,
ианхымкәа, ара ҳгылоума! – лҳәан дагьаанаԥш-ааԥшит Тата.
Ақәаршаҩы иахаразаргьы, абрахь иахьымҩахыҵыз
аалцәымыӷхеит лара. Изакәызеи, мшәан, ақьаԥҭа иқәгылоу
ақәацәажә рҽыҵакны изгылоу!
– Ҳашьҭы, – лҳәеит лара нас, аӡыԥсы зҿыкәкәа игылаз
Разан днаихәаԥшын. – Ушԥаҟалеи, мшәан, аӡы иҭыршьыз
арбаӷь еиԥш! – дааччеит Тата.
– Бара беиԥш, – иҳәеит Разангьы.
– Агаӡақәа! Ҳаибарыҩны ҳамҩа наҳагӡар акәын...
– Аҩра заҭахузеи, ҳаԥхьаҟа инеиуагьы қәоупеи.
– Иага ус акәзаргьы… Ҳцалар еиӷьми?
– Баамыццакын, – иҳәан, лнапы ааникылеит. – Уажәыҵәҟьа
ихкәоит, ари қәыршаҩыми…
Дақәшаҳаҭхашәа лҽаанылкылеит. Лнапы ахьааникылаз ус
дгылан.
– Разан, сара арантәи сышцо уасымҳәаӡац, – лҳәеит лара
насшәа, лнапгьы даахан.
– Арантәи… Иабыкәу бахьцо бара арантәи?! – иааџьеишьеит
Разан.
– Ешыраҟа.
– Ашкол ара балгоит ҳәа акәмыз ишыздыруаз, иҟалазеи,
беиханы Ешыраҟа быздәықәлазеи иаалырҟьаны?!
– Ани агмыг сышьҭа дхылазар дхыҵуам, рҳәеит… Жәаха
иузиуз умбо…
– Уи сара ԥсышьацәгьа изаазгоит, иагараан сыҟазаргьы! –
иҳәеит Разан.
– Уи ԥсышьацәгьа иара ихы иазааигоит, уара уиҭаххаӡом.
– Бара абрантәи банца… Бара абрантәи банца… – игәи
илаӷырӡи ааилаҵәеит Разан.
– Сара арантәи сцароуп, Разан…
Разан ииҳәо иҿамшәо даақәхеит. Дааскьаӡаны даа-

202

лыдгылан, ҩаԥхьа лнапы ааникылеит. Тата уи акгьы ахылымҳәааит. Харак лыдушәа, лхы нарҟәны даагылеит.
– Бара арантә банца… Изаазго ббап сара уи ахаҵа!
– Уи икьысшьа ыҟаӡам. Уи даҽа цәгьарак ҟаиҵоит. Уи
дахьынтәааз иаҳа данаалоит дахьыҟоу аасҭа.
Тата илҳәоз иашан, уи бзиаӡаны иеиликаауан Разан, арахь
иԥсгьы ааилнаршәшәон.
– Сара сышԥаҟало, сабаҟало? – дҵааит Разан Тата лахь
мацара инарханы акәымкәа, ихазшәа.
– Уахьыҟац, ушыҟац, – лҳәеит Тата.
– Сара сшыҟац шьҭа ахаангьы сҟалараны сыҟам. Сара
сахьыҟало сыздыруам нас– насшәа, аха сшыҟац шьҭа ахаангьы
сзыҟалом, – ииҳәац еиҭеиҳәеит Разан.
Панџьа иеиԥш, иҟаимҵашаз ак ҟаиҵеит уи иаалырҟьаны:
Тата даалыханы дааигәыҵеикит, лыхәда ихы ныҵеикит,
ицәаакӡа иҟаз лыхцәы инапы налишьит. Тата уи даргәаазшәа
ҟалҵеит, аха дагьамыргәааӡеит, лнапы ижәҩахыр инықәкны
днахашәа луит.
– Уаргьы еилагак уоуп, – лҳәеит уи насшәа, лҽааимпыҵхны.
– Аиаша бҳәеит, сара сеилагоуп, – иҳәеит иара нас, иԥсы
анааиоу. Сара сеилагоуп, ирбахьац сакәӡам, Тата, бара арахь
баақәлеижьҭеигьы…
– Агаӡа бызшәа…
– Избызшәоу сыздыруам, аха уи абызшәоуп сара уажәы
издыруа…
– Иухаршҭ, – лҳәеит Тата лыбжьы ныҵакшәа, акгьы
дазымгәаакәа, днацыҵҟьарц лҭахымкәа.
Игылан урҭ уаҟа, ақәаршаҩы шыхкәара ихкәаанӡа, Тата
лҿыналхаргьы, Разан дааникыло, Разан ииҳәақәоз лара
илылмырҳарц лҭахызшәа, аха илаҳауа. Ҟасҭеи игәашә аҟынӡа
иҵегь бжьазарц иҭаххеит Разан, аха, рҿанынарха, инеины уи
инылагылеит.
– Уаҵәынӡа, – иҳәеит Разан агәашә иахьаалагылаз.
– Уаҵәы ацара сықәшәар ҟалап, Разан…
– Уаҵәыҵәҟьоу?!

203

Тата агәашә аартны дынҭалан, лышьҭахьҟа даахьаԥшит,
Аҵыхәтәантәи изҵаара аҭак ҟалҵар иҭаххеит, аха Тата,
дааччашәа лун, Ҟасҭеи иашҭахь лхы рханы лҿыналхеит.
Длышьҭаԥшуа дгылоушәа игәы инаҭоит уи уажәы, аҵх
еиқәа дахьаларшәу, усҟан аасҭагьы иҟаиҵара изымдыруа,
уаҵәтәи амш иаргьы егьырҭгьы ирзаанаго изеилымкаауа.
Адәахьы дындәылҵын, Ешыра аганахь дыԥшуа абарҵа
даақәгылеит. Уи идыруан Тата уажәы Ешыра дшыҟамыз. Лара
лыдагьы, еибашьцәақәак ракәымхар, уаҩ дыҟамызт уи аган
ахь. Абри абарҵа дықәгыланы дшыԥшуаз ауп зны Гәмысҭа
измырыз атанкқәа данынарылаԥшыз. Уа џьара ааигәа
дыҟан усҟан Адамыр. Џьаргьы иҟамыз Тата лакәын. Уи хаҵа
дцахьан, дызгазгьы… ибжа аԥсыуашәа дыҟан. Тата данига
ашьҭахь, иеиликаахьан, аԥсуаа ртәы иадицәылошәа дыҟан,
аха егьырҭ анаарылаҳа, дрыламгылар амуит. Тата дызшьуаз
иреиҳахеит уи. Машәыршәа иахьааиҿаҳаз иалҳәаз ажәақәа
рыла иеиликааит уи ҩы– мцакы дрыбжьаханы дшыҟаз.
«Схәыҷқәа ҳабжьахеит иаргьы саргьы, схәыҷқәа…» – лҳәон
Тата дӷьаҵәы– ӷьаҵәуа. Урҭ макьана ихбыџқәан, абџьар
ааныркылартә иҟамызт, иҟазар иддыркуан. «Инаганы сашьцәа
инарҿадыргылон, уи акәын аԥсрагьы аиҭаԥсрагьы», – лҳәеит
Тата, илҳәарц илҭахыз шырацәазгьы, имҳәакәа илзынмыжьуаз
акы– ҩба анынеихьылыгӡоз.
– Бсыԥшаарц сҭаххар, бабасыԥшаауеи? – дҵааит Разан,
рацәак аидгалаха шрымамыз дазхәыцуа.
– Сара усыԥшаауеит, – лҳәеит лара.
– Иалыбдыраауазеи сахьыбыԥшаауа?
– Уахьынхац акәӡами уахьынхо?
– Иара уоуп, сахьынхац, – иҳәеит Разан.
Аиԥырҵра шырҭахымыз убартә иҟан, аха уи даҽа шьоукгьы
ирбар ҳәа ишәеит.
– Сара усыԥшаауеит, – лҳәеит Тата даҽазныкгьы.
Адырҩаҽны ақалақь алсра ус мариамхеит: шьаҿацыԥхьаӡа
уааныркылон, уҭырҵаауан, упаспорт назуркыз игәыԥжәагаз

204

азҵаарақәа уиҭон, урҭ рҭак аҟаҵара шулымшоз дырны иара
ихаҭа рҭак ҟаиҵон, дагьырхыччон урҭ аҭакқәа. Аҳәынҵәа
улазкәаҳауаз ажәақәак наушьҭаҵаны умҩа унықәиҵон.
Абриаҟара илаигӡап ҳәа дыҟамызт Разан. Исзырулакгьы
сзыруааит, иҟалалакгьы ҟалааит ҳәа, ишьхәа даақәгьежьны
иҭаҷкәым аҿынаирхар иҭаххон, аха ибзиаӡаны иеиликаауан
уи ҟаҵашьа шамамыз, уи шҭархагаз. Дагьҭахар иаҳа
ианеиӷьишьо ыҟоуп ауаҩы, аха ус акы анааимпыҵҟьа,
ирыԥсыхәоузеи нахьхьи изыԥшны итәоу? Урҭ роуп даазылго,
абри ақалақь иналаирӡуа.
Разан уи азин имамызт уажәы, Разан ихы дақәиҭымызт,
ииҳәоз, ииҳәашаз акәмызт, ииуазгьы ииушаз акәмызт.
Днеиуан ақалақь далаланы. Арахьтәи ачаҭирҭақәа рҟны
акгьы имоуит. Иааигәалашәеит жәаха Ардашьыл ииҭаз ачахы,
иааигәалашәеит Рашәындагьы уи шлиҭаз. Ардашьыл гәыраз,
Ардашьыл гәыҭбаа! Иҟалап ихазы акгьы нимыжьзаргьы. Усҟан
ихазгьы инижьызшәа игәы иаанаган, аха аҵыхәтәантәи иҿаҵа
зегьы ирзишарц дшаҿыз ала, ауха амла дакны иааиршазаргьы
ауан. Уажәоуп уи иаҳа дазхәыцуа даналага.
Апроспект ахь данкылс, ибеит ауаа иаҳа ишырацәаз.
Урҭ рахьтә иҟан, абжьааԥнеиԥш, еибашьрак ыҟаӡамшәа,
ргәы рҭынчны, рнапқәа рышьҭахь иҟаҵаны инеиуаз. Абар
Лабартҟаак дахьаауа, анкьатәи игәылак. Ихьӡ игәаламшәеит,
ижәла злаигәалашәаз издыруам. Уажәгьы игәылара даҽа
Лабартҟаақәак нхоит, уиазы акәхап. Алабартҟаа ицызгьы
дибақәахьан, дидыруан Разан, аха уи ихьӡгьы ижәлагьы
игәаламшәеит.
– Уабаҟаз уара арахь?! – Разан дааџьашьашәа дҵааит
Алабартҟаа, мшыбзиа аҳәара ахаҭыԥан.
– Сабацахуеи, чак сзыԥшаауазар ҳәа сыԥшаауеит…
– Инҵәеит рҳәама? Чамзар иҟоузеи!
– Иҟазар акәхап, аха шьоукы ҳзы иҟам, иахьантәарак ача
сашьҭоуп. Иацгьы ус акәын.
– Иацызны чахык сыԥшааит, аа ауаҩы есҽны акрифалар
ауп.

205

– Ацҳаԥшь шаҟа уҭаху ыҟоуп, уца, – иҳәеит Лабартҟаа. –
Узыҟоузеи, зуҳәа, уара ара макьана?
– Аҩны сыҟами, сабацо?
– Егьырҭ ахьцаз, – аҿааирхеит Лабартҟаа имырхьааӡакәа.
– Уааласыр узеиӷьзаргьы ҟалап. Гәылак иеиԥш, имӡакәа
иуасҳәоит, ауаҩшьрақәа рацәахеит ақалақь аҟны. Иуаҩымсыр
ҟалоит. Сара исаҩсрашәа сыҟоуп, иага умҳәан…
– Сара изсаҩымсри? Сара цәгьарас иҟасҵаз ҳәа
иудыруазеи?
– Уара уаԥсыуами! – иҳәеит Лабартҟаа. – Уи азхоит
иуаҩымсырц азы. Сара ас зегьы ирасҳәо џьушьома, аԥсуаа,
аха уара, анкьатәи сгәыла, зчеиџьыка сфахьоу ауаҩы иакәымк
уақәшәар сҭахым.
– Иҭабуп, абзиара узыҟалааит, изымҳәарызгьы дубарын…
– Уҷкәынцәа абаҟоу? – дҵааит Лабартҟаа.
– Аҵарахьы иҟоуп.
– Ешыратәи афронт аҟну? – дааччеит Лабартҟаа.
– Аҵарахьы иҟоуп, – иҳәеит Разан даҽазныкгьы.
Уи еиликаауан Разан иҷкәынцәа цаны нахьхьи џьара
ишықәымтәоз, аҵара ҳҵахуеит ҳәа рыҽшыԥхьарымкуаз,
аха ииҳәаз даҽазныкгьы ианиҳәа, усгьы акәзааит иҳәан, уа
иҽааникылеит. «Уара утәқәа абаҟоу ҳәа дҵаар иҭахын иаргьы,
аха иаԥсамкәа ибеит. Иабаҟаларыз урҭгьы… Иҟаларын
урҭ џьара ишьҭыҵәҟьазаргьы, иеибашьышаз мачхәызма,
абахҭақәа ирҭакыз зегьы аурышьҭын, еиханы арахь иааит
рҳәеитеи!
– Изуасҳәазаалакгьы уааласы, – иҳәеит Разан игәыла
аҵыхәтәаны.
Иац аасҭа иахьа иаҳа еиҵазшәа ибеит Разан аԥсуаа
ақалақь аҟны. Џьара ихәыҵатәазар акәхап агәаҟқәа! Изшьуа дырзымдыруа, изкуа дырзымдыруа. Иҟазааитишь ус,
рҽыԥхьакшәа, ианаацәырҵшагьы ҟалап, ас мацара ицарым
ари аамҭа, иҳәан, ихы ааиргәыӷит.
Ацҳаԥшь аҟынӡа рацәак бжьамызт, аха уахь абжьалара
рацәак иҭахымызт. Даҽа шьоукгьы рнапы дыҵыҵыр акәын

206

уи аганахь. Урҭгьы егьырҭгьы иеиԥшу роуп, ԥсышьацәгьа
узаарымгаргьы, уанаарылашәа, угәы бжьырхуеит, иахьатәи
амш алакҭа узҭамԥшуа уааҟарҵоит. Иара усгьы бзиарак
изаанамгарашәа ибон уи, иахьатәи амш.
Асааҭ ду аҵаҟа днеиаанӡа, шәыла лыҽҭаҳәҳәаны, иара
иахь лҿаалхеит ԥҳәыск. Данылба, уаргьы арахь уабаҟаз
лҳәоу, дшәаны лышьҭахьҟа дынхьаԥшит. Данааигәаӡаха,
ллакҭақәа рыла дидырит иаразнак.
– Рашәында! Ари бара боума?! – иҳәеит уи,
дагьааигәыдиҳәҳәалеит.
– Сара соуп, Разан, сара соуп. Иубахьац сакәзар.
– Избахьац боуп, Рашәында, ибуазеи избахьац бакәымкәа!
– Усгьы акәындаз, Разан, аха иубахьац Рашәында дыҟам.
– Арсоу дышԥаҟоу?
– Ус иҟалааит ҳаӷацәа – ихы дамыхәо дышьҭоуп. Игәы цеит,
ихы цеит. Агәыԥжәа дагеит.
– Ус ҟалома, бара, Рашәында, шәгәы цо, шәхы цо?! Шәара
шәакәӡамыз ауаа ргәы ҭызгалоз, апринцесса?
– Уи усҟан, ауаа аныҟаз, ауаҩра аныҟаз.
– Сара соума уи зҳәаша, аха ауаагьы ыҟоуп, ауаҩрагьы
ыҟоуп.
– Ҳаԥсы ҭырхырц егьрыгым, Разан, – лҳәеит Рашәында. –
Сшәо салагеит: есыуаха ақалақь абомбақәа алаҳауеит. Ана
шьоук ашьуеит, ара шьоук ашьуеит. Иаха Ардашьыл дрымшьи,
уара?!
Рашәында лажәақәа хызаҵәха игәы иныҵашәеит Разан.
– Ишԥа, Ардашьыл дыршьну?!
– Дыршьит, уарамыжда дыршьит! Ԥсышьацәгьа ирҭеит.
Аус ицызуаз роуп, ҳара ҳтәқәак исарҳәон. Игәаӷ икны
иагозаарын нахьхьи аахысгьы. Иаакылсын, ихарарҵаз уара
идыр, дындәылганы дырхәыртәит. Ихарарҵаз сҳәахит! Ауаҩы
ихароуҵалакгьы ҟалоит уажәы. Акгьы зхараӡам, згәаӷ рымоу
иоуп акы зхароу иаԥхьагьы анышә иарҭо.
Рашәында уажәы-уажә днаԥш-ааԥшуан.

207

–
Амҩа
ҳангыланы
иаҳцәажәашьоузеи,
уара?!
Ҳҽынаԥхьаҳкыпи…
– Рашәында Разан имахәар днахьынҳаланы днавалгалеит.
– Ара ҳарбоит, ара ҳаршьуеит! – лҳәон лара.
– Зегь ҳандырҵәозаргьы, бара ибылакьысыр ҟалаӡом!
– иҳәеит Разан. – Арсоу илакьысыр ҟалаӡом. Шәара зегьы
шәеицырдыруеит.
– Акы аанханы иҟоу џьушьоит, уара мыжда, ари адунеи
аҟны! Иркәаҳаит, иалгеит ауаҩра, аиаша.
– Иагараан ус ҟалақәахьеит, Рашәында, уи бара ибзианы
ибымдыруеи… Уажәоума ауаа аибарԥсра ианалагаз!
– Ҵыхәаԥҵәара змам убахьоу!
– Ҵыхәаԥҵәара змам акгьы ыҟаӡам… Ҵыхәаԥҵәара змам
аԥсҭазаароуп. Уи иагарыла иԥсҭыхгазаргьы, иԥсҭазаарами,
иҟаз ацәгьа-мыцәгьақәа зегь ааухаршҭны, иҿыцҳаҳараӡа
иаацәырҵуеит.
Анаԥш-ааԥшра деиҭалагахт Рашәында. Аӡәы ибжьы
аалықәиргазшәа, ахьышәҭҳәа лхы дааҩахон, нас, илбашаз уаҩ
данылымбалак, дааиқәаҳауан. Лылаԥш макьана иҵарымыз,
аа, ани дахьаауа ҳәа, нахьхьи џьара, амҩа анҵәамҭахьшәа
џьара, угәы иҭамыз, ухы иҭамыз аӡәы ихьӡ аауалҳәон.
Ҳҽаавакшәа ҳахьгылаз даваӡомызт, аҩысҭаарак аалыҵасны
лхы аацәыҵлырҳәҳәон, амҩа деиҭананыԥшылон. Лгәы иахәон
илдыруаз дырзымдырӡакәа иналаҩсны ианцалак. Илбарц
илҭахымыз ракәын урҭ.
– Сгәылак сгәы лфеит, – лҳәеит уи дышнеиуаз. Ацашьа
шәақәымшәо цәгьала шәықәхеит ҳәа сыхҭакны слымоуп.
Сара сгәыла Лабартҟаа ииҳәогьы уи ами!
– Ҳазлалԥырхагоу сзеилкаауам, шәхы акы ақәҳаанӡа
шәыԥсы жәга ҳәа дҳадгылоуп.
– Шәара шәхы иақәҳауа лара лхы иақәҳар амуӡои?
– Убри ауп иуҳәаша! Ҩнык ҳаҩноуп, сара схы иақәҳауа
шааиуа лара лыхгьы иақәҳауеит. Дахьындәылҵуа сара
исзырхоу ахы лара лхы иҭашәаргьы ауеит, илмуӡозар! –
лҳәеит Рашәында.

208

– Шәуадақәа дреиҩаӡоит, убри ауп иҟоу! – иҳәеит Разан.
– Лара луадақәа ирыҩналҵо длымам, ҳара ҳуадақәа
зылҭахузеи?! – иааџьалшьеит Рашәында.
– Ауадақәа рнаҩсгьы ак шәымақәами…
– Иҳамоу аҳа! Дзеилаҳауа салҳәааит, иара усгьы илысҭоит.

Сара иҳамоу акы сахӡыӡо сыҟам, иара иахьаҵәҟьагьы
идәылганы ирысҭоит, амала, уи азы аԥсҭазаара сырҭааит!
Аԥсҭазаара ҳарҭааит зегьы! Абрантәи аӡәыр акы изгахьоума,
излажьузеи!
Рашәында лыбжьы лымҟьаны ицон, дшәаны арахь Разан
лҽааидлырӷәӷәаларц лҭахын.
– Ауаҩы дшәацәо далагар ҽеим, Разан.
– Иҽеим, – иҳәан, дналықәшаҳаҭхеит Разангьы.
– Ауаҩы дшәацәо далагар… Саџьал ааизар ҟалап, Разан,
сшәацәо салагеит, – лҳәеит Рашәында ҽазныкгьы.
– Зҽыргаӡаны, имшәаӡакәа инеиуа иоуп атыша иҭаҳауа,
бара бакәым аха… имшәо агаӡа иоуп, Рашәында, аха бара, уи
саргьы избоит шьҭа, бшәацәо балагеит, иҟалазеи?
– Аибашьра ҟалеит, Разан! Ҳақәызго еибашьроуп ари!
– Ҳазлажьыз ҳалызго еибашьроуп, ибымбари…
– Ишԥасҭахыз!
– Ассирқәа ирҿуп, рҳәоит, аҷкәынцәа, иудыруеи ус акахьы
ҳкылыргаргьы. Ардашьыл гәаҟ иҷкәын, аиҵбы, Ерҟан, иҟаиҵаз
ҳәа исаҳаз удыруоу…
Разан уажәы уигьы ааигәалашәеит, Рашәында исаҳаит
ҳәа изеиҭалҳәаз ажәабжь. Лара иааркьаҿны илҳәеит, аха
иара инеиҵыхны дазхәыцуа далагеит. Усгьы дзыцәомызт
аҟнытә, иара ихаҭагьы уаҟа дыҟаҵәҟьазшәа иаҳаз ажәабжь
иҽналеигалеит.
Кәакәаа рхәаҟны ианеиԥхьдыртта ашьҭахь, хаз-хазы
рыҽшаны агәаҩақәа ирҭалеит аҷкәынцәа. Ус иаҳа еиӷьын,
рыҽшаны иахьдәықәлаз. Еицыз рацәаҩхар иаҳа рылаԥш
иҵашәон, иахьеиқәшәаша еиқәшәаанӡа хәҩы-хәҩыла, фҩыфҩыла рҽыршеит. Шьоукы Кьырӡшьхаҟа рҽарҭеит, шьоукы
Аҩыҵа инеираны иҟан, егьырҭ Алаҳаш шыҟаз рхы хан.

209

Ерҟан иҩызцәеи иареи Дадлан шыҟаз инаскьеит. Амҩаду
акыр иазааигәахеит, аха амҩаду ахь ицәырымҵыкәа,
бнала мацара ацара иаҿын. Ишнеиуаз, Абза инхарҭаҟны
рҽааныркылеит ԥыҭк. Абза инхарҭа қьаԥҭахахьан, абнагьы
ахыҵәахьан. Хәҩыуаак аҵарақәа реиԥш иаҵәахыр ауан уи.
Ианаҭаху аамҭазы, аҵарақәа реиԥш, иҩылԥрааны, Дадлан
рҽадкыланы, амҩаду аган зҽаҭаны итәаз аӷацәа рахь
икылсуан.
Аԥхьа-аԥхьа акәын ҳәа, уажәазы, дызланагалаз
даналашыҩк, Ерҟан дахьазырклакгьы днеиуан, шәарҭа ӷәӷәа
ыҟаӡамшәа, дызлашәаз аӡыблара ес иҟалалакгьы далҵәраа
дцарашәа. Усшәоуп дышнеиз Аџьра. Уи аҭыԥ ибзиаӡаны
иидыруаз ҭыԥын, уаҟа, амҩа аҿықәан, ԥацха бзиакгьы гылан.
Аԥацха Хьыӡга ҳәа изышьҭаз аҟәара ихықәгылан. Даара
иҭыԥ маншәалан. Иаҿцаауаз ауаа убас ирацәаҩын, знызынла иаҳаракгьы аԥсшьаҩцәа арахь ианықәнагалалак,
атәарҭаҵәҟьа умоуа иҟалон, аха аԥацха амаҵ азызуаз,
џьара аӡә даамыргәамҵӡакәа аҭыԥқәа рзырԥшаауан,
рҽаадырҭбаауан. Абжьааԥны, ауаа анмаҷыз, иаҳагьы
иқьафурҭан. Лбаа ӡыхькгьы леиуан ахьхьаҳәа, уи хәшәуп ҳәа
раҳан, аԥсшьаҩцәа рбалонқәа рҭәны иргалон.
Ашәышәбжьы
ықәыҩуан
уажәы
уаҟа.
Аԥацха
иныҩнбӷьыжәаа ицаз арахь уаҳа иаақәымлеит: ираҳахьан
ари аҭыԥ аанызкылаз, анкьа дара ишыҟарҵалоз еиԥш, қьаф
уа иааидтәалалон. Рхәы-рыԥхь ҟарҵон Цагерантәи иааргаз
хаҵеи ԥҳәыси. Ахаҵа, изларҳәоз ала, рацәак ҵуамызт
арахь дықәнагалеижьҭеи, Абашьантә акәу, Ҵаленџьыхантә
акәуу, дааны Маҟәала дылхатәеит. Машәыршәа лхаҵа
данҭаха ашьҭахь, уахь, Абашьаҟа акәу Ҵаленџьыхаҟа акәу,
дахьықәнагалаз, Ероси захьӡыз абри ахаҵа даашьҭылхын,
лнацәа дахаргьежьуа Цагераҟа даалгеит.
Урҭ рҭоурыхқәагьы рдыруан аԥацха иаҿцаауаз, даара
иззааигәахахьаз џьоук реиԥш ирзыҟан, рҿы иааҭшәоз
ирҳәаанӡа ирхианы раԥхьа иаақәдыргылон, даргьы, зхәы
дырхиаз, рџьыба иҭаз ааҭыршәшәаны Еросии Маҟәалеи

210

раԥхьа инықәырҵон. Уи усҟан, ԥаса, даҽа ԥсҭазаарак аныҟала,
аха уажәы, ауаҩы ибызшәа наҟ инышьҭаҵаны абџьар цәажәо
ианалага, Еросии Маҟәалеи ироуаз уаҩы издыруамызт,
аха изықәдыргәыӷыз, уаанӡа ироуаз аасҭа акырӡа еиҳан:
Аԥсҭазаара. Уаԥхьаҟа аԥсҭазаара уазыԥшымзар, иумоугьы
иуоураны иҟок даҽакгьы зуҭахузеи! Иааиз ишырҳәоз еиԥш
аԥсҭазаара аныҟала, акәтаӷь былгьо аҿанынаха, аԥацха
иҩнагьежьуаз хаҵеи ԥҳәыи хәдацәахьы амал иналатәон,
рнаҩс иҟаз амшын аҟәара ишырҭахыз инавалон, уажәраанӡа
аԥсшьаҩцәа зҭаалоз ахыбра хәыҷқәа нықәганы, аԥсшьарҭа
ҭыԥ дуқәа дыргылашан.
Амала, аф асыртә, ауаҩы дзықәгәыӷуеи дзызнеиуеи
акакәхаӡом абжеиҳан.
Аибашьрагьы еибашьроуп, аха аԥсҭазаара иацу ахаара
ацәгара иашьҭоуп уи аилашымҭазгьы. Абџьар кны мацара
даугылаху аибашьыҩгьы. Уи нышьҭаҵаны еишәак днахатәоит, уи
аҩыза алшара шааиоулак, аҵәыцақәак аашьҭихуеит. Аԥацхаҟны
даннанага, уаанӡа уи иибахьаз афатә-ажәтә анаацәырырга,
аибашьра дшалагылоу ихашҭыргьы ауеит ауаҩы.
Уи ауп ирыхьыз Аџьра ҳара иаҳтәуп, ара шьҭа иҟаҳҵалакгьы
ҟалоит ҳәа зҽаазырҭынчыз. Ҩажәижәаҩаҩык рҟынӡа урҭ,
амшцәгьы ашьҭахь аԥацхаҟны зҽааидызкылаз ахацәа.
– Иасны рхәыҟаҵара иаҿуп, – иҳәеит аарцә ахәы иқәтәаны
ирылаԥшуаз Ерҟан. – Ҳаамыццакыр, ҳусқәа ҳарманшәалоит…
– Ҳаамыццакыр, ҳгәарҭаргьы ҟалоит, – иҳәеит Чаҵәқыҭантәи ирыцыз ауаҩаса. – Усҟан, ҳҽықәырԥсшәа абри ахәы
ҳшықәтәоу, ҳнықәрыцҟьааргьы ауеит. Урҭ уа рус иаҿыз, ҳара,
акыр ҳзыгәаӷьуазар, уажәнатә ҳаҽрыдаҳкылароуп.
Уи диашан. Иахьтәаз ҭыԥ маншәалан, арантәи зегьы
убарҭан, иахьааҵыслакгьы убла ихгылан, аха уахь анаскьара
аҭахын маҷ-маҷ. Амш ахәлара ирымнахаанӡа иҟарҵаша
ҟаҵаны иалгар акәын.
Иҟарҵашаз макьана уаҩы издыруамызт.
– Хыԥхьаӡарала иабанӡаҳаиҳау, ҳара, закәыхи, хәҩыфҩы…

211

– Ҳара фҩык ҳаҟоуп, – иҳәеит Фына Набжьоутәи.
– Аԥхьаӡараз хар умаӡам. Сара усҟаҩык ҳаҟоуп ҳәа

сыҟаӡамызт. Ҳмаҷҩума фҩыуаак? Ҳаҟаӡамшәа ԥхьаӡа,
акгьы ҳаԥсамхар, ҳаԥсахар, ар рхы ҭаагоит, шәҩыуаакгьы
ҳрылагьежьны иқәаагоит.
– Изла?
– Ус азҵаара зынӡагьы иқәшәмыргылан! – иҳәеит Ерҟан.
– Ҳгәымшәарала! Агәымшәароуп ара иаҭаху. Ҳара аҩны
ҳаҟами, ҳшьапы ахьнықәҳаркьыслакгьы ибаӷьаӡа иакуеит. Анҭ
ахьаанагаз рыздырӡом макьана. Аџьра анаҩсангьы ааҩсангьы
ҳара ҳаԥшәымацәахахьеит ҳәа игылан ихарахаԥшуеит.
Рыгәқәа каршәны аԥацхаҟны итәаны акрыфара ргәы иҭоуп…
Еросии Маҟәалеи дырццакуан урҭ
Ашьҭахьы, аибашьра анеилга, иҩызцәа дрылатәаны Ерҟан
ирзеиҭеиҳәон араҟа даргьы рҿы аӡы аауа ишалагаз, Еросии
Маҟәалеи идырхиоз аишәа даргьы нахатәарашәа шырбоз.
Ихәхәаӡа алҩаҵә ҩеиуа ианалага, дара зхатәашаз аишәа
даҽа шьоукы неины иахьынахатәоз ргәы ааԥнажәеит иеицыз.
– Шәаамыццакын, афаха раҳҭарым, – иҳәеит Ерҟан.
Аамҭа мцо иалагеит. Дара, адгьыл рҽеиуатәны, абна
илашьшь инеиуан.
– Ҳрацәаҩушәа рбарц азы, ҳаарыкәшаны ахысра
ҳалагароуп, – иҳәеит Ерҟан. – Сара схысаанӡа, иага ҟаларгьы,
бџьарк ҭаҳмырҟьароуп. Санхыс нахыс иааҳамоу зегьы
ҭҳарҟьоит, ргәы рымаҳҟьоит…
– Иҳамоу зегьы ҭырҟьаны, ҳнапқәа ыркало ҳаарыдхалар?
– Ус ҟаларгьы ауеит, аха, ус ҟамларц азы, заа ргәы
рымаҳҟьароуп. Иаарыкәыршаны ахысра ҭаҳҵар, хыла абна
иахьасра иақәшәаӡом.
Ацәажәара иаҟәыҵит. Аԥацхаҿы инеины инатәаз
ацәажәара иалагеит. Иубартә иҟан урҭ шынатәаҵәҟьаз
аҵәыцақәак шынҭадырпҟаз.
– Агырқәа реиԥш еилалара иҟоуп, – иҳәеит аӡәы.
– Избан иара, агырқәа?
– Урҭ ус рдыруеит: аҵәыцақәак аныржәлак, еилаланы

212

еибапҟоит, нас еинаалоит, ашәаҳәара иалагоит, еигәыдыззаланы игәыдеибакылоит.
– Ашәаҳәара иалагахыргьы!
– Уара, арҭ агырқәоуп ҳәа шәгәы изаанагозеи? – иҳәеит
Ерҟан даахьаԥшны.
– Агырқәоуп, агырқәа, – иҳәеит Чаҵәқыҭантәи ирыцыз. –
Урҭ аратәи аҭыԥқәа рдыруазаргьы ҟалоит. Зегь шәалатәуп, цқьа
иҳасаблатәуп араҟа. Маанала ҳариааиуеит ҳәа ҳашнеиуа…
– Ҳагьыриааиуеит. Згәы бжьажьо аӡәыр уҟазар, уҽаанкыл!
– иҳәеит Ерҟан.
Уаҳа аӡәгьы акгьы имҳәеит. Аԥацха акыр иазааигәахахьан.
– Рбызшәа заҳауа иҳамада, заҳҳәа?
– Сара! – иҳәеит Ҷыҷи.
– Аа, уан дагыруами, дааумухааит, уабаҳзылааӡоз!..
– Сан аԥсуа ҳәсақәа раасҭа даԥсыуахахьеит…
– Уаангыл! Уи уажә иаҭахым араҟа… Улымҳақәа кыдҵаӡаны
унаскьала. Уҳәазаны мацара. Ухы акәамаҷиара иҭадыртәарц
уҭахымзар…
Аԥацхаҟны аус ахь ииасхьан: иеикәшаны иахьаатәаз,
ауаҩы игәы-иԥсы иаҭахыз зегьы раԥхьа ишықәыз анырба,
рыкәша-мыкәша иҟаз рхашҭу, ирымбаӡозу, ршыкьбжьгьы
аашьҭыҵит.
– Ҳара ҳҟны, Шәантәылан, гәаҵаӷара асы шьҭоуп уажәы.
Араҟа иҟоу убоит. Како?! – иҳәеит уи. – еибгала ҳзалҵыр ҳара
абри, ҳазлахаз, уеизгьы-уеизгьы абрахь сеихоит. Шәнаԥшааԥшқәеи, уара цқьа!..
Иаанаԥш-ааԥшыр, ирбар ҳәа ишәазшәа, рыҽдырԥсит
Ерҟан иҩызцәагьы иаргьы.
– Иашьаанӡа, иашьаанӡа, – иҳәеит Фына Набжьоутәи,
Ерҟан илымҳа ихы надикылан.
– Иашьыр иаҳагьы еиӷьуп, уаамыццакын, – иҳәеит Ерҟан,
иқьышә инапы надикылан. Абри анаҩс дарбанзаалак аӡәы
акы ааиҿыҵымшәеит, ихәыҭхәыҭӡаны акәзаргьы. Ерҟан
ирыдиҵо иазыԥшны, аԥацха иакәшаны, иҳәазаны мацара
акырӡагьы инаскьаны ииан урҭ.

213

Даалҟьаны ауп Ерҟан ахысра дшалагаз. Уи акәхеит, қьаф
уа иеидтәалаз иаарыкәыршаны амца хәыҵҟьеит, амыждара
рзыҟалеит. Ерҟан иҵегь дырзааигәаханы ахысра дахьаҿыз
игәеиҭаз: азныказ зегьы ҵаҟа рыҽкарыжьит, Еросигьы
Маҟәалагьы нарылаҵаны. Маҟәала ҳәа иҟаз амца дыҽҳәаҳарц
егьлыгымхеит, дыҽҳәаҳазаргьы ҟалап, лыҳәҳәашьа акалашәа
иҟан.
Ерҟан данаарылахх, Ероси деиханы агылара даҿын.
– Уара угыл, угыл! – днаиқәыҳәҳәеит уи. – Абџьарқәа
еизганы зымҩа рышьҭаҵара уалага! Зхы иааҩахаз иара
уаҵәҟьа дышьҭаҳҵоит!
Ероси иаԥхьа икажьыз ахаҵа агылара иҽыназикит. Ерҟан
уи ишьапқәа леиҵаԥиҵәеит, иаргьы дахькажьыз аҳәҳәара
далагеит.
– Зхы иааҩахаз иара уаҵәҟьа акәхоит, иара уаҵәҟьа,
улышьҭаҳарҟьацуеит! – Ерҟан аҟәҟәаҳәа аԥацха дааҩнахысит.
Ахысра иаҿын егьырҭгьы.
– Уара уус нагӡала! Уааласы!
– Саргьы суцхраап, – лҳәеит Маҟәала.
– Акаҿы ҳааибагап, ҳара кгьы ҳашәԥырхагам, – иҳәеит
ҿыцха Ерҟан иаԥхьаҟа ишьҭаз аӡәы, ихы дааҩахашәа иун. –
Ҳаргьы ҳуаауп…
– Акыр ҵуоу уи, шәуаауижьҭеи?
– Ҳуаауп, ҳуаауп, – иҳәеит ахаҵа дааӷьаҵәыӷьаҵәны. –
Ҳара ҳзықәшәазгьы еилкаатәыми…
– Иеилкаатәу шәзықәшәараны иҟоу ауп! – иҳәеит Ерҟан,
Ероси абџьар дәылгала ҳәа дааиқәцәҟьаны. Ерҟан аҟәҟәаҳәа
ахысра даналага, иҩызцәагьы инеиларҵеит. Амҿырҟәареиԥш
иеилажьыз ауаа, рхы хәыҵарҵарц иалагеит наҟ, анышә ахь.
Еиҩыжаа бжьра-быжьҵәа иамазар, ирыхьран иҟаз рбарымызт,
аха, ус иҳәеит ари алаԥшь, аха, иудыруазеи, џьара уаҩрак
ааирԥшыргьы ҟалон. Уи гәыӷра хәыҷык рнамҭо иҟамызт,
иаақәацмацақәеит иахьышьҭаз.
– Шәҩеибаргыл шьҭа зегьы! – адҵа ҟаиҵеит Ерҟан, аԥацха
иакәшаны игылаз инаицдырӷызып игәахәын, иабџьаргьы
ааирцәажәеит.

214

– Ҳалагап! – иааҩит Ҷыҷа ибжьы.
– Шәмыццакын, шәсышьҭаланы шәҿаашәха, – иҳәеит Ерҟан,
иаԥхьаҟа зҿыназхаз иаргьы днарышьҭагылан. – Шәышиашоу
– амҩаду ахь. Абналара зҽазызкыз шьаҿакгьы усырҟаҵом.

Амҩаду ахьыҟаз иара уаҵәҟьа акәын, ааигәаӡа. Ажра дуқәа
авганы инашьҭын. Аԥацха иахьазааигәаз акәу, урҭ ажрақәа
ҭыдрыцқьааижьҭеи рацәак ҵуамызт.
– Ажра иаваршәны шәаагыл! – дыҳәҳәаны акәын Ерҟан
дышцәажәоз.
Аҷкәынцәа ааиасны раԥхьаҟа ианаагыл, абџьар зықәкыз
ааилаӡыӡеит. Аԥацха ашьҭахьҟа џьара зҽынкыланы иҟаз Ҷыҷа
аҟәҟәаҳәа ахысра далагеит уахь.
– Иаздырхааит уаҟа! – ибжьы наиргеит Ерҟан.
Ахысыбжь ааиқәтәеит.
– Дара ара иҟоуп, уахь ахысра заҭахузеи! – иҳәахит Фына
Набжьоутәигьы.
– Сара акы сазҵаар ҟалома? – иҳәеит абџьар зықәкны
рханшәа игылаз ацәылдыз.
– Уазҵаа, – иҳәеит Ерҟан иҽаарыԥсыҽны.
– Абарҭ шәоума ҳаилацаланы ҳаанызкылаз, даҽа ԥыҭҩык
шәыҟоу?
– Абри ҳашьҭахьҟа, ҳаԥхьаҟа иҟоу абнара умбо? Убра
игылоу аҵла шьапқәа ирывагылоуп, ҳаи анаҳҳәа, арахь
зҿаазхо ауаа!
– Уаҳа! – иҳәеит Фына дахьгылаз. Уи дара акгьы ранамҳәеит.
– Даҽакгьы сазҵаауеит…иҟалозар… – Ацәалдыз иакәын
зҿы еилгошәа ирылагылаз, Ерҟан ихы ааиқәикит.
– Иҟалоит, – иҳәеит Ерҟан, ԥасеиԥш иҽаарыԥсыҽны.
– Еиҳабыс ишәымада шәара абраҟа? – деиҭаҵааит
ашәануа.
– Сара соуп! – иҳәан, Ерҟан иаԥхьаҟа дааиасшәа даагылеит
Ҷыҷа.
– Аа-аа! – иҳәан, дахьгылаз дыҳәҳәеит ацәылдыз. –
Сышәшьы инасгәыдҵаны! Сышәшьы иара уажәыҵәҟьа!
Абгахәыҷқәа ҳарфеит!

215

Абригьы иҳәеит ашәануа, Ерҟан аҟәҟәаҳәа аҿынаирхеит.
Иара уи акәхеит, равтоматқәа ааҭадырцәаанӡа, аҟәҟәаҳәа
ахысра иаҿын Ерҟан иҩызцәагьы иаргьы. Аӡәык-ҩыџьак рыда,
ихышәҭны ицаны ажра иҭаҳауан. Аҵыхәтәаны иаанхазгьы
инарыгәҭасны наҟ ажра инҭарыжьит.
– Ианаамҭаз ҳрылгеит, – иҳәеит Чаҵәқыҭантәи ирыцыз. Акы
ааҳагымхеит ҳагхарц. Абџьарда рҿаархаргьы, жәларык ыҟан,
шьоук лаҳашьҭыргьы, зегьы ҳзаԥырхуамызт, ҳааилыршьыр
ауан.
Уи днаиқәшаҳаҭхеит Ерҟангьы:
– Иҳамшьыр – ҳаршьуан, иҳалгон. Ари збеит сара иаразнак.
Аха маҷк изаасыргәагәаз – ҳашьҭахьҟа шьоук гылазшәагьы
дырбатәын. Уи дара ирзеилымкааит, гәҩарас ироузаргьы,
агәра рзымгеит.
– Ахәыҟаҵаҩцәа аанҳажьыр акәын: ҳара ҳахәгьы
аадмырхиоз, – иҳәан, аччара далагеит Ҷыҷа.
– Иахьаҳашьҭыз рхәы ҟазҵогьы шьоук рыцзааит, зынӡа
ҳаҽҳарлар ҟалозма! – нациҵахт Фына.
Шьҭа алафҳәаха ыҟамызт. Иаԥырҵтәын ари аҭыԥ.
Ауаҩы ихы дацәажәо иҿанааихалак, дызрылҵуадызрылымҵуашәа дшыҟоу, иҽанаарылигалак, амцҳәара
далагар ҟалаӡом. Иҭахы-иҭахым мцҳәарақәак иқәшәар
ҟалоит уи ауаа данрылоу, аха ихы даназынхалак? Иужьо
дыҟам, узжьо дыҟам, ухоуп узацәажәо. Уацәажәала уи мцы
мҳәаӡакәа. Ишԥабзиоу убас, ухы уацәажәаҵәҟьошәа, угәы
иҭоу зегьы арахь иааҭыганы заԥхьа инықәуҵо ауаҩы данумоу!
Ус дыҟазароуп иувагылоу. Уи ус даныҟамла, шәеибажьо шәҿанынашәха, ацҳаҵәры иқәланы инеиуа шәреиԥшхоит: иахьа
акәымзаргьы, уаҵәызны уи шәықәҟьоит. Разан араҟа шәара
имамызт: Сырма илцәиӡоз, иага аҳәара уадаҩзаргьы иаартны
илеимҳәоз акгьы имамызт.
Уи лыҟамзаара акыр иааицәыуадаҩхахьан иара уажәы.
Абарҵа дықәгыланы аҵх дахьалаԥшуаз, дахьлызхәыцуаз,
иеиликаауан уи шьҭа арахь аашьа шлымамыз, иара, ԥсыхәак

216

ҟаҵаны, ахәыҷы лани лареи аарманшәаланы, иааиҩыҵракны
абрантә дцаанӡа иеибабараны ишыҟамыз.
Илеиҳәарц ииҭахыз рацәан уи есымшагьы. Шаҟа леиҳәоз
аҟара ҳәаӡамкәа иаанхозшәа ибон. Убри иаанхаз, макьана
иҳәамыз, даргәаҭеиуа даналагалак, иҟалаз бдыруоу бара
ҳәа дналыдтәаланы дыззыԥшӡамыз анаацәыригақәахьазгьы
ыҟан. Уи аацәыригақәахьан Сырма дшеилылкаауаз дырны,
дшацмыцҟьоз дырны, иахьаацәыригазгьы шиџьылшьашаз
дырны.
Аԥшӡа дибар, иԥсы налхьынҳалар, даарбалыбаҭар
ауан ари аԥсҭазаара. Акалашәа иҟами аԥсҭазаара, уи уара
узықәныҟәарц иуҭаху аԥҟарақәа ианрықәмныҟәогьы ыҟоуп.
Аԥшӡа, ахазына ззырҳәо илеиламҳауа, дзымбаӡазшәа
иналывсуа ма игәы цәымсахахьеит, ма ус дыҟоушәа ауаа
ижьоит. Сырма лжьара егьымариамызт. Уи азы мацара
акәмызт илцәиҵәахуаз акгьы ыҟамзарц зиҭахыз. Уи иара изы
иаҳа еиӷьын, игәы аԥсы анаршьон, лааигәара аҟазаара иаҳа
игәанарԥхозшәагьы ибон. Иара иеиҳагьы, лара лакәын уи
иацхраауаз, иааигәара аҟазаара.
Зыхьӡ иҿаимыршәлоз, ма ихаиршҭхьаз ԥҳәыск лҟны
аус иоушәа ианыҟала, – иаушәа зылҳәоз Сырма, уи
дылҿыԥсааҵәҟьо дшыҟамыз гәалҭеит иаразнак, – уи гаӡараны
иухьит, аха егьамам анылҳәа, ихы раҳашәа дахьыԥшуаз аԥшра
дааҟәыҵын, арахь даахынҳәит. Џьаргьы дымцацызт, дамгацызт, аха лара уи даацыҵҟьазҭгьы, ихаҳәха иузышьҭымхуаз
ажәақәак наиҿалыжьызҭгьы, дрыманы ицаргьы ҟаларын иара
усҟан, дылԥыргаӡаны.
Сырма илҳәозгьы лдыруан, илуазгьы. Уи лыҟамзаара
иныԥшны дахьаалацәажәарагьы иҭаххеит. «Ибгәалашәома
зны, сыԥсы ахьысшьоз баннеиз, аибашьра аламҭалазшәа
акәын, бназлаҳаз? Сҩызцәеи сареи ҳзыдтәалаз аҳәса
рахьтә бара ибеиӷьыз аӡәгьы дыҟамызт, аха ус иҟалеит,
аҷкәынцәа ирхара, сара исхара, ҳгәы зызцаз ҳәсақәак
ааганы ҳрыдтәаланы аҩыжәра ҳаҿын. Зхы аԥша ҭаз, адунеи
хзырхаахьаз шьоук ракәмызт урҭ, аха, бара банааҳалаҳа, ус

217

рзуҳәар ҟалон, егьыс рзыбҳәар ҟалон, аха бара, сҟәыбҷа,
ахымҩаԥгашьа бақәшәеит…»
Атыгә-тыгәҳәа ашә дасны данаарылагыла, ирҳәара
рзымдыруа иааилахеит ҳәсагьы хацәагьы. Иара днарылаҵаны
ԥшьҩык ракәын ара иеидтәалаз. Уи иаанагоз иааиз иаразнак
иеилылкааит, аха аԥсшәа ааралҳәан, лҽыргаӡашәа,
лҽыргаӡашәагьы иауазеи! – лҽырҟәышны даарылагылеит.
– Шәеибадыруама, ари сара сыԥшәма лоуп, – иҳәеит Разан,
Сырма иналгаз еидарақәакгьы ааҩнагаланы иааиргылеит.
– Автобус сагхеит, аԥшра сықәшәеит акәымзар ианаамҭаз
сааиуан, – лҳәеит Сырма, иеидтәалаз аӡәаӡәала лхы
аадлырдырын.
– Ианаамҭаҵәҟьаз бааит, зынӡа ианаамҭаз, – иҳәеит Разан.
– Ари уажәы аԥсуа чыс хкыс иаацәырлымго егьыҟаӡам, –
нациҵан, дааирҽхәеит.
Аԥшәымаԥҳәыск ишлыхәҭоу еиԥш, ауада дааҩнагьежьит
Сырма. Аҟәыд, абысҭа, ажьҵаа, арҵәы, аҩы, ауатка,
аџьынџьыхәақәа… Разан иааиҭахыз афатә хкқәа зегьы аишәа
иаақәлыргылеит Сырма.
– Абас ауп дшыҟоу сара сыхазына! – иҳәеит даалзыгәдуны.
– Уара узлаҟоу уеиӷьзар акәын! – иҳәан, дааччеит ахаҵа.
Уи ихьӡ ихы иҭыкәкәахьеит Разан, аха игәалашәо: ауаҩ
аҳ ззырҳәоз аӡә иакәын, иидыруаз рацәан, ацәажәара
даналагалак, иаашаанӡа иажәа наигӡозаргьы, даанкыланы
даҽакахьы иниагара уҭаххомызт. Ацәажәаразы иара Разангьы
хәарҭаԥшь имаӡамызт, аха ахаҵа иидыруаз иаҳа еиҳан, иага
изҳәозаргьы иҳәаландаз ҳәа дыҟан. Разан ҟазшьа бааԥск
иман, уи ҟазшьа бзиоуп ҳәа иазҳәозгьы ыҟан, аха иара
ииҳәац иҳәон: даазыдтәалоз зегьы, шамахамзар, иара иеиҳа
рдыруазшәа ибон. Гаӡак, еилымгакгьы дауааиқәымшәахуаз,
аха урҭ ракәмызт дызҿыз, ауаа еилгақәа, ауаа ҟәышқәа ҳәа
иара дзышьҭаз ракәын.
Маҷк здыруа ирацәаны идыруашәа ибоит, ирацәаны
издыруа иидыруа маҷишьоит. Уи акәын араҟагьы иҟаз.
Ашәҟәқәа зхы дыршаҟәахьаз Разан, схы иҭазгьы ааҭыкәкәкеит

218

иахьа ҳәа ацәажәара даналагалак, Сырма уара угаӡахаҵәҟьеит
ҳәа сыҟоуп ҳәа дааихыхәмаруан.
– Иаадыруа абанӡарацәоу ҳәа адәы иқәууп ауаа, уара
еилыскаауа маҷуп, ма ари азҵаараҟны акгьы сыздырӡом ҳәа
уаатәоит, – лҳәон Сырма.
– Зынӡа акгьы ахьысзымдыруа азҵаарақәагьы ыҟами
иашаӡами! – иҳәон Разан.– Ииашаҵәҟьоуп ҳәа ҳәашьа амам,
избан акәзар, уара иузымдыруа азҵаарақәа рҟынгьы иудыруа
рацәоуп…
– Ассир бҳәеит бара уажәы! Ишԥыкәу иара исзымдыруа
азҵаарақәа рҟны издыруа шырацәоу?
– Цқьа уазхәыци уи, – инаималкуан Сырма. – Шьоукы
зҵаарақәак рҟны зынӡа акгьы рыздырӡом, иаҳа ирдырша
азҵаарақәа рҟны, арахь, урзыԥшыр, зегь ҳара иаадыруеит ҳәа
иаагылоит.
– Уи гаӡароуп!
– Уи ами саргьы исҳәо…
– Ҳара агаӡақәа ракәым ҳазлацәажәо, ҳара акреилзырго,
еилгоу ауаа роуп ҳазҿу. Сара акгьы шысзымдыруа здыруеит
зҳәаз афилософ зынӡа дгаӡаз џьыбшьома, дгаӡа баҟәыҵ,
уи убасҟак идыруан, убасҟак идыруан, убранӡа днеихьан,
иидыруаз аиҳа шизымдыруаз еиликаауа далагахьан. Саргьы
џьара акы здыруазар акәхап, издыруа аасҭа исзымдыруа
шеиҳау еилыскаауазар…
– Ус уҳәомеи…
– Исҳәо уи ауп иаанаго… Сышнеи-шнеиуа, ибдыруеи,
издыруа еиҳаны издыруа сҟаларгьы…
Сырма лацәажәара мариан. Ларгьы ак лымдырқәоз, игәы
ҿыӷьӡомызт иагарааны еицәажәо еидтәалазаргьы.
Иара уажәгьы иницәажәо убас аҵх иалазар иҭаххеит. Ари
инымҵәаӡо аҵх иага алырҳәарын, иагаџьара икҿанагаларын,
иага ирылацәажәарын. Угәы иҭыхо ҳәаны уԥсы ааивугалар
ауп ари адунеи аҟны, акәымзар, уҿаҳаха, адәы уанаақәха,
аҩны уаныҩнаха, аҳауа узымхо уалагаргьы ауеит.

219

«Ихалаҵәҟьа аҟазаара есымшагьы ицәымӷуп, арҭ
дзаарыдтәалазгьы уи азакәхап» лҳәазар акәхап, лгәы
еихьызшьуаз акы ыҟазшәагьы илмырбеит Разан. Абри азы
акәын – абри азы мацаразгьы акәмызт, аха еиҳарак абри
азы акәын уи Сырма бзиа дзибоз – дахьеилылкаауаз азы,
ажәадагьы иалҳәарц илҭахыз иалҳәартә дахьыҟаз азы.
– Аҩы ҩы ссирк ауп, акака аанаҳкылозар акәхап, – лҳәеит
Сырма даарыдтәалан. – Аԥсыуала, ҳара ҳтәала, сышәхагьежьуа
сышәхагылазаргьы ауеит, аха уажәтәи аҭагылазаашьа
исыҵанаҳәо даҽакуп: ҳааидтәаланы ҳаибаныҳәақәар еиҳа
еиӷьуп.
– Ус ауп, ус ауп! – ааилдыргеит иеидтәалаз.
– Аԥшәма ииҳәозеишь? – Разан днаиахәаччеит.
– Ус ауп, даҽакала ҟалашьа амаӡам! – иҳәеит Разангьы.
Сырма иаразнак иеилылкааит акы: иеидтәалаз зегьы
акрыздыруа уаан, иҟьаланы агаҿа иаваз аӡәгьы дыҟамызт.
Араҟагьы иара иеиҳа рдыруашәа, иаԥхьа иргыланы
дрыхцәажәон Разан исасцәа.
Сырма лҩы зегьы иргәаԥхеит.
– Уаткан иаажәуаз, аха ари аҩыза аҩы ымжәкәа
иузықәыргылаӡом, – рҳәеит зегьы еицҿакны.
Аҵәыцақәак рымжәхьаз,аҩгьы аннацырҵа,лассы иаарылсит
зегьы. Лара лакәын иаҳа ибахҵәашәа ирылатәаз, аха ларгьы,
даҽа аҵәыцақәак аныржә, дара дреиԥшхазар ҟалап, амцхә
лҳәо далагеит. Разан днаиҿаԥшны иаразнак иеилылкаауан
амцхә лҳәозаргьы, иҳәатәым џьара акы даланагалазаргьы.
Ажәа анаҩсгьы, ауаҩы илымҳа назызкыдиҵаша даҽакгьы
ыҟами – ашәа! Уи аацәырылгеит лҿаԥхьа итәаз аԥҳәыс ԥшӡа.
Ажәытәтәи, ажәытәӡатәи ашәан уи, лара лыдагьы, ишылҳәоз
еиԥш, даҽаӡәы изҳәап ҳәа ишыҟамыз, Сырма иаашьҭылԥааит уи ашәа. Иааџьаршьеит, иааицырҳәеит. Иара уаҟагьы
иаанымгылакәа. Акы рҳәеит шуҳәоз, даҽак аацәырырго,
шәаҳәараха ирысит.
Аҵх ргацәазаргьы ҟалап иааиз, аха ацара рҭахымызт.
Сырма даарықәымшәар, ашәа рҳәарын, ажәа рҳәарын,

220

аха рыҵх абасеиԥш иссирхомызт. Егьырҭ уи еилыркаауазу
издыруамызт, ара Разан уи ибзиаӡаны еиликаауан.
Сырма ауха дыҟан. Ижәны дахьыҟаз акәу, аҵх агәы
шеиҩнашахьазгьы, цәажәараха иаарысын, «рфилософиа»
аацәырырган, акраамҭаӡа адунеи аҟны ирзымыӡбацыз
азҵаарақәа жәпакы рыӡбара иаҿын.Адырҩаҽны даамыццакыр
иҭаххеит Разан, аха Сырма аҩныҟа илыхоз рацәан.
– Ахәыҷқәа нарымҵаԥсаны сааит, шьыбжьаанӡа сааиуеит
ҳәа расҳәеит, иԥшны исыртәома!
– Шәаа, ахәыҷқәагьы быманы баа. Урҭ шьҭа ихәыҷқәаӡам,
аха арахь ргәы рыхозар, ибыманы баа, – иҳәеит Разан. – Сара
сыԥшуп…
Шаҟантә дыԥшхьоузеи, шаҟаџьара даҟьахьоузеи, аха
иахьцалакгьы иара иеиҳа аԥшра лара илықәшәон, иара иеиҳа
лара дгәаҟуан. Уи еиликаауан иара есымшагьы. Иарауажәгьы,
иара иеиҳагьы агәаҟра дшаҿу идыруеит. Арахь аҷкәынцәа
ирыхьуа лыздыруам, сара скыдхалеит ҳәа даагәаҟит. Ланшьа
ҳәа иҟоу уаҩы хьшәашәак иоуп, лгәы ааизмырӷәӷәар ҳәа
дшәоит. Арыжәтәи иареи еиԥыргашьа рымамызт, уажә зынӡа
дӡаалазар акәхап, асеиԥшха… Лаха зынӡагьы имаӡам.
Сырма данлызхәыцуаз, дшыныҩналоз, дшааҩналоз,
дызлагылаз ахы ахьирхара шизымдыруаз, аҵх игацәан,
даахынҳәны дахьнықәиаз, дӷьазкны дыҟамыз, дынҭаҳаны
дыцәеит.
Ԥсҭазаара змаз дызлагәырӷьашаз мшын иахьатәи
амш. Ацәа шигызгьы аҟәаҩ-чаҩбыжьқәа даадырԥшны
абарҵахь данындәылҵ амра ашәахәақәа ԥсаҟьаны ахәқәа
инарықәнаԥсахьан. Арантә иубарҭаз урҭ ахәқәа, анаҩс
ирхыҳәҳәоз ашьхақәа, аиҩхаақәа ирыбжьҟьаны иаауаз
аԥша хьшәашәа гәаҳәарак ааирҭан, абарҵа дахьнықәгылаз
амхылдыз еиԥш акы дыкны даман. Игәалашәеит наҟ,
анҭ ашьхақәа рынхыҵ, рҽебаркны ныҟәара ианцалоз.
Аԥшаҳәа иаваланы, аиҩхаа иҭысны ианынскьалак нахыс
иалагон аԥсҭазаараҵәҟьа захьӡыз. Ақалақь ҳашԥалахеи,

221

ҳашԥалаӡи, иҳәалон иара зны зынла, ианнықәлалак, аранӡа
рацәак бжьаӡамкәа, арахь абри аҭынчреи абри аԥшӡареи
акгьы ҳзаламшәа, ҳаилыхо ҳаилоуп, нҵәара зқәым ҳусқәа
ҳаибарыҩуа ҳрышьҭоуп, ашьыжь аҩны ундәылҵны, џьара
аказы угәы ааԥымжәакәа аҩныҟа уаахынҳәуам. Ауаҩы иԥсҭазаара зыркьаҿуа зегьы иара иԥшаауеит, ихы
рынириоит. Даараҩсыртә дыҟазаргьы, цас иуашәа, днеины
иҽынарылаижьуеит.
Ҳусқәа зегьы нкажьны, иҳәалон иара анаҩс, абрахь
ҳҿааҳхалар, қьалақәак ргыланы, мчыбжьык-ҩымчыбжьа
аԥсабара ҳҽалаӡҩаны адәы ҳақәзар, иҳалԥсаауа иалагаз
ҳдақәа рыԥсы ааҭаларын, ҳнаҵурҟьар, ҳанхәыҷқәаз еиԥш,
ҳаузымкуа ҳҟаларгьы ҳаздыруамызт. Ус аҟалара цәгьан шьҭа,
аха, ус акәымхаргьы, ҳаилҟьа-еилӷәыцә, иубахьаз ракәӡамкәа
адәы иаақәлашан, анаарақәа ирҿазаашан. Иахьаахынҳәуагьы,
акәиц еиԥш рыхқәа ирҭашәаны иҟаз зегьы аархашҭны,
иҿыцбараха русқәа инарыдгыларын. Уиазы рацәак зҭахыз
акгьы ыҟамызт араҟа: Сырма иаалырҟьаны лындәылԥареиԥш ак
ҟаҵатәын. Иауам, иҟалом, аамҭа сымам, нас-насшәа сахәаԥшып
ҳәа уаҩ ииҳәоз, иахьцаз-иахьааз имырбаӡакәа аԥхынра зегь
дналнагон, араҟатәи аҭакари аҟыба-ӡыбеи дышрылагылаз.
Ес-ԥхынра ииҳәоз, ес ԥхынра измырҽеиуаз акы акәын Разан
ари. Аха аҟазаараз иҟан усгьы хашҭра зқәымыз мышқәак:
Разан иҩызцәеи иареи ақалақь ианацәыбналоз, машьына
хәархәарк инақәтәаны Дал-Ҵабал шыҟаз ианнықәлалоз. Уахь
шьапыла амҩа иқәларгьы ауан, аха усҟан ирацәаны аамҭа
рымазар акәын. Згәы каршәны шьапыла Лаҭаҟа амҩа иқәу
ԥсшьара ицаз иоуп, мамзаргьы џьаргьы аус зымуа. Џьаргьы
аус зымуа дтәанчаҩызароуп, уи Лаҭанӡа шьапыла дца
акәым, аԥшаҳәаҟынӡа анеира ицәыуадаҩхахьазар ҟалоит.
Иныбжьаршәны, иаармарианы даҽакала аусқәа еиҿкаалатәын.
Убас егьыҟарҵеит дара нанҳәа аналагамҭаз, зны. Иахьеиԥш
днеины дрылагылоуп усҟантәи ахҭысқәа.
Аибашьра анеилга, Кәыдрытәи аиҩхаа анҭадырцәы,
уахьынтә ихынҳәны иҩызцәагьы иаргьы анаауаз игәалашәон,

222

аибашьра ҟалаанӡатәи, уажә дызлаз ахҭысқәа. Уажә
иабеидыррыз иара урҭ, иаԥхьаҟа иҟалашаз ахҭысқәа, ихаҿы
излааигарыз иара араҟагьы адунеи шааҳәуаз ажәҩан иалаз
ажәҩан ишалаӡуаз, адгьыл иқәыз, анаарақәа ирҿан адгьыл
рыҵыблаауа ишалагоз.
Уажә иибоз рҽеибаркны Лаҭаҟа амҩа ишықәыз акәын.
Баллон дук азна аҩгьы шьҭихит иеицыз руаӡәы.
– Ҩыжәра ҳцома, уара, ҳаԥсы ҳазшьозар ҳәа акы
еиҿаҳкааитеи! – иҳәан, дааҵҟьеит Рушьа, ҳара ҳҩыза. Уи
қәралагьы дҳаиҳабын, ииуаз-ииҳәозгьы бзиаӡаны идыруан
ҳара ҳаасҭа.
– Изҭахым ижәрым, иҽааникылап, изҭаху ӡышхәак
аҳасабала инаиҿеикып. Аҩгьы ҩы ссирк ауп…
– Абас ауп аҩыжәрақәа зегьы ишрылаго, – иҳәеит Разан. –
Иҳамхажәӡаргьы шьхатәылан акгьы иаҳԥырхагахом. Изҭаху
аӡыхьқәа ржәлап, уаҟа аӡыхьқәа рацәоуп. Ажәакала, ҳхәыҳаԥхь ахьҳамоу, рыжәтәык аацәыраагаргьы цәгьаӡам…
Лаҭа ианнеи, рмашьына хәархәарыжә иахьааҭыҵыз,
реимакгьы аҭыԥ инықәиҵеит Ҳазшаз. Абалон наган шәшьырак
иныҵаҳаргылоит ҳәа ишаҿыз, изкыз аҷкәын алафҳәацәа
бааԥсыла дадырччоу, акы днахҟьашоу, иикыз абаллон
наимпыҵҟьан аҽырҽырҳәа рҩы хаҳә дук инықәҭәеит.
Иааицәымыӷхеит абаллон згәыҵарӷәӷәа иназгоз.
– Уи бзианы иҟалеит, – иҳәеит Рушьа. – Маршьанаа дуқәа
рнышәынҭрақәа рҟны ҳаҟоуп, инарызхаҳҭәалеит…
Ана-ара
ажәытәӡатәи
нышәынҭрақәак
ааԥшуан.
Ирыхьыз рмыхьызҭгьы, ишычча-хәмаруаз Маршьанаа
инарыламцәажәаӡакәа имҩасыргьы ҟаларын. Амҩан урҭ
рыӡбахә аматематик иаацәыригахьан, аха нас, даҽаџьара
инахнаган, абра иааиаанӡа уаҳа иаламцәажәеит. Аматематик
аҭоурых иаҳа идыруазшәа акәын дышцәажәоз, аматематика
аасҭа. Адырразы уи аматематика аҟынгьы хәарҭаԥшь змамыз,
акарпыжә еиԥш, Рушьа иҳәан еиԥш, зхы ҟаланы изхагылаз
аӡә иакәын, аха аҭоурых даналанагалагьы, зыжәҩахырқәа
рҟьаҟьашәа иҳацны иааиуаз ҳҭоурыхдырҩы Ҭаҩаз дна-

223

иҵаирӡит. Ҭаҩаз акы инамеикқәеит, иацтәи хҭысқәак даарҿагьалеит, аха иацтәи ахҭысқәа иацтәи ахҭысқәа ракәын,
урҭ араҟа иеицыз зегьы ибзианы иргәалашәон, шәҟәык
иамыԥхьаӡакәангьы ирарҳәахьаз, иеиҭарарҳәахьаз ракәын,
инеиҵыхны рылацәажәарагьы аҭахӡамызт. Иззымдыруа,
арахь иаабжьанагалаз туристцәак ирзеиҭоуҳәозар, уи акы
иамусын, аха рымакра акгьы аанагомызт. Ҭаҩаз усгьы иара
ииаҳәоз ада акгьы иаҳаӡомызт, даҽа гәаанагарак ыҟоуп
ҳәагьы дыҟамызт. Иҟазар иҟоуп, дара ирымаз, сара издыруа
сара издыруеит, уи аҟны сыҟан, сыҟоуп, сагьаанхоит. Иҟами
абас еиԥш адә иқәу ауаагьы? Иҟоуп, иҟаз, аринахысгьы
Ҭаҩаз иҩызцәа гылалозар акәхап.
Аматематик иакәны аӡәгьы иеиԥшымыз, зегь реиҳагьы
иҟәышыз. Рушьа ҳаилыҷҷа ҳәа иарҳәалон, уи иара игәы
иаахәалон, уи збаз даҽазныкгьы, даҽа ҩынтәгьы, жәантәгьы
иааигәаладыршәалон дшеилыҷҷаз, иеицыз дшырхыбаҩыз.
Аматематик данааидхала, ара сара издыруа акгьы ыҟам, иҳәеит
Рушьа. Аматематикаҟны, иеилкаан, иидыруаз здыруаз иҟадаз,
аха ара уаҩ димыхәо дахьаақәгылаз аҭоурых аҟноуп. Разан
игәеиҭахьан, аматематикаҟны аума, даҽаџьароума здыррақәа
ӷәӷәоу, зынӡа иара иус злақәам рҟынгьы дхәыдаӡам.
– Патреҭқәакгьы еиқәырханы исымоуп, – иҳәан, дааины
ипатреҭқәа даарылалеит Разан.Аамҭа гаган аригьы.Аматематик
иаразнак диԥшааит. Дзиҭаххаз издыруам, гәаныла акәзаргьы,
дааиацәажәарц иҭаххеит. Ҟалашьа змам ыҟаҵәҟьоушәа
анубо уахьыҟоу акәӡам уахьыҟоу, уҟаларц ахьамуа џьара
унанагоит. Дҟаларц ахьамуаз акәын иара ари абжьаракгьы
дахьыҟаз. Уи арҭ аҵхқәа дрылганы даанагон. Уи дкаҳарц
далагар длазмышьҭуаз акакәны иааивагылон. Зхымацара
иазынханы, иахьыҟам неишьа змам ауаҩы, уаҳа даҽа
рыцҳарак изыҟамларгьы, абри аҭагылазаашьа дахәаҽуеит.
Идмырцәо, идмыртәо, идмыргыло ауаҩы игәы аҟәышра
иманаҵ дызвызшьаауа ирымбо акы дахьынҳалазароуп-тәа.
Апатреҭқәа дахьрылаз Алмагьы илаԥш наиқәшәеит. Уи
усҟан дышрыцнагалаз игәаламшәеит, аха ара апатреҭқәа

224

рҟны дыҟазар, уигьы дрыцын уи аҽны Лаҭа. Алма-атаксист
Разан даара бзиа дибон. Дахьааиқәшәалак, ажәабжьк
саҳәишь, арахь смашьынажә уааҭала иҳәон. «Аҩныҟа узгоит,
даҽаџьара уцозар узгоит, уҭахызар адунеи аҵыхәанӡагьы
узгоит, – иҳәон иара, – амала уара, уаасыдтәаланы иҟоу-иану
цқьа исеилыркааишь…»
Нкылашьа змамыз цәқәырԥа бааԥсык ааскьо иалагахьан
усҟан арахь. Алма итакси дақәтәаны ладеи ҩадеи дрыбжьан.
Дранда ак ҟалама, Гәандра ҽак рыхьма, иааҟалалакгьы Алма
иусын, иааҟалалакгьы иара дрылахәызар акәын. «Аамҭа
умазар, удинаныс, Лашқыҭынӡа ҳашцара» иҳәон иара, ма
даҽакы, уззыԥшымыз, ухы иҭамыз, макьана иара ида даҽаӡә
илымҳа аҟынӡа имааҩцыз акы даашьҭнаԥааны, уаргьы
умҵарсны иҿынеихон. «Иҟалаз аиҳагьы, уара иуҳәо ауп
сара исҭаху, Разан», – иҳәон уи. «Уара уҟәышми, уара зегь
умдыруеи» ҳәа иҿанынеихалак дааникылон.
– Зегьы здыруа агаӡа иоуп – зегьы здыруашәа збо, – иҳәон
Разан.
– Сара сеиҳа усгьы иумдыруеи…
Уи иашазаргьы ҟаларын, аха Алма иеиҳа здырҵәҟьоит
ҳәа игәы иаанагаргьы иҭахымызт Разан. «Сара исзымдыруа
иага идыруеит ари. Атакси дақәтәоуп уҳәоу? Атакси иақәтәоу
дгаӡахар аума, уи уара уеиҳа дҟәышхаргьы ауеит, дагьҟәышуп,
– изымдыруаз аӡәы ихы иқәкшәа дцәажәон Разан. – Уара
иуҳәо анаҩс ак уаҳауа уҟазар, уизыӡырҩлеи зны-зынла,
дурҟәыш акәым, арахь уара уирҟәышуеит зегь рыла…»
– Ҳабакылсып зугәахәуеи усгьы, Разан? – дҵаауан Алма
икәалааауа амҩа иахьықәыз. Икәалаауа иҳәахт! Алма
ахаангьы дкәалаауа амҩақәа дырнымлацызт.
– Уара уахьыццакуа ас мацара уанца, ҳнеиаанӡа иҟалаша
ҟаланы иалгоит, ажәларгьы еимпуеит, – иҳәон Разан,
дааирццакырц иҭахны, амҩа ианықәлалак, иахьцо баша
ицаны имаарц иҭахны.
– Иццакыз иԥа длашәхеит. Уара умыццаклан. Сара

225

зехьынџьара уахьысыгӡоит. Амала, ишсоуҳәара, ҳзызкылсри
тәамҩахә змауа абри ҳара…
– Тәамҩахә змауз акы иазкылымсыр ауӡом, – иҳәон Разан.
– Ибзиоу акы. Уԥшлеи…
– Ус агәыӷра зегь иҳамами, аха уара уаалаган исоуҳәаша…
Алма иаҳарц ииҭахыз рацәацәан, еилиргарц дзышьҭаз зхы
еилакны иеидтәалаз ауаа ҟәышқәа аӡәырҩы ирзеилыргомызт,
аха усгьы Алма, даназҵаа, аҭак иоуаанӡа дузыԥшын.
Разан рацәак ацәажәара аниҭахымыз ыҟан, аха Алма
иеиԥш дыззыҟаз ауаҩы мап изицәкуамызт, ацәажәара
дналагон. Ихынҳәны ианаауаз, амашьына аанкыланы, ганкы
иҽнаҭашәа, диҿаԥшуа даатәон.
– Ҭынч ҳааицәажәапи, иҟоу цқьа еилҳаргапи, – иҳәон иара.
– Амҩа ҳангылану?! – иааџьеишьон Разан.
– Иамоузеи ҳангылазааит амҩагьы. Ҳара иаҳтәыми ари
амҩагьы.
– Амҩа ҳамазкда, аха…
– Даҽакала уахәаԥшыр, абри амҩагьы ҳамаркит, уара!
Уаҵәызны ҳанырымҵаргьы ҟалоит.
– Дарбан, уара, амҩа шәанымлан ҳәа ҳазҳәо! – Алма
иажәақәа даарԥыҩлон Разан.
– Ихагаханы абарҭ амҩақәа ирнылаз! – ҿааиҭуан Алма. –
Жәахазны, аҩныҟа саауан, Кьалашәыр смааӡацкәа, иӡхыҵраха
ажәлар амҩа ианны саарыхьӡеит. Дара шьапыла иҟоуп,
сара – машьынала. Ураҩсра уҟоуп! Сымҩа ркит. Ирхарззала
бираҟқәак наргоит. Иҟалазеи ҳәа сҵаан, иалагахт рҳәеит.
Излага закәызеи сҳәан, изҿыц рҳәеит. Уара еилкаа, нас, ара
иҟоу! Сара зегьы еилыскаауеит, аха акгьы сзеилкаауам.
Разан аччара далагеит.
– Уи шԥа? – даачеит Разан. – Зегьы еилукаауазар…
– Исымҳәеи, сара зегьы еилыскаауеит, аха акгьы
сзеилкаауам. Ара иҟаҵәҟьоу зегьы еилукаауазарц азы
уаҩысҭаахахьазароуп.
– Саҩысҭаахахьеит ҳәа уаҳаны аума сара ушсазҵаауа?
– Сара сажәа анагӡаха сумҭеит, – иҳеит Алма. – Иҟоу зегьы

226

реилкааразы ма уаҩысҭаахахьазароуп, ма уҟәышзароуп.
Даара уҟәышзароуп. Уара уҟәышми?
Аа, уара, ииҳәац!
– Сара сҟәышуп ҳәа уазҳәада абри уара, Алма? Узжьада?
– Уи сара издыруеит. Саргьы ак сымдырқәо…
– Уҽургаӡалоит акәымзар, уара зегьы удыруеит.
– Зегь сыздырӡом, – ус сҳәеит аха, – зегьы иара уаргьы
иузымдыруазар ҟалоит. Сара издыруа: уара иудыруа
рацәоуп. Сара сеиԥш иҟоу изы уара иудыруа рацәацәоуп.
Ишаасоуҳәара…
Алма иеимҳәацыз акгьы иеиҳәомызт Разан, аха иара Алма
ҳәа иҟаз, абыржәада имаҳацшәа, деиқәлымҳаха даатәон.
Алма дахьагаз ҳәа акгьы издырамызт Разан уажәазы.
Ақалақь атаксиқәа аламызт. Араҟа имаз ауада хәыҷы
ааныжьны ақыҭахь дымцакәа дыҟамызт. Ихәыҷқәа аашьҭыхны. Иалҵшьа маншәалахазар, уи ауп иуҳәаша. Алма иахьа
аказы ихы дҭыҵуамызт, џьара акы имыхьындаз ҳәа ааҭиҳәааит
Разан игәы.
Иац еиԥш иахьагьы, игәы ҭынчымкәа, днаԥшааԥшуа,
ақалақь далаланы иҿынеихеит Разан. Дахьлалбааз Фиодор
Иваниԥа дааиҿагылеит.
– Уабадәықәлеи? – иҳәеит уи, иара дахьыҟаз шыҟаз
акәзаргьы ҟалап ҳәа агәҩара шааиоузгьы. – Чаагара акәхап?
– Чаагара, – иҳәеит Разан.
– Инҵәахьеит. Сара ԥсышьацәгьала чахык рылызгеит,
уаала ҳҿаҵа еиҩаҳшап. Ухы умыргәаҟын. Иаапкынгьы еилоуп
иахьак.
– Урҭ иацтәиқәа роуп – ишыҟац иҟоуп, – иҳәеит Разан. –
Сара сымцар ада ԥсыхәа сымам ақалақь ахь. Ача адагьы…
– Уцагәышьа, – иҳәеит Разан игәыла.
Иҟац ыҟан амҩақәа рҟны: џьара уааныркылон, иуазҵаауан,
уқьаадқәа ирыхәаԥшуан, азҵаарақәа урҭон. Азҵаарақәа
рҭакқәа шыҟауҵоз иазыӡырҩуан. Арҭқәа зегьы рычҳара
ицәыцәгьан Разан. Иац аасҭагьы ицәыцәгьан.

227

– Аԥсуаа шаҟаҩ шәыҟада? – дҵааит авокзал аҿаԥхьа
даанызкылаз.
– Адунеи азна, – иҳәахт иҳәеит Разан даахәмарны.
Иахьынтәаанагаз издыруам, иааиҿашәеит.
– Ишԥа-ишԥа?! – ацәкшеиԥш даакылсит иҵаауаз.
– Ԥыҭҩык ҳаҟагәышьоуп макьаназ, – иҳәеит Разан.
– Убри уҳәар саҳаит. Макьана! Шәыҟоу џьышәшьоит акәуу?
Ари зҵааран, аригьы аҭак ҟаҵатәын.
– Адә иқәу зегьы ыҟоу џьыршьоит.Ус акәымзар,
излаҟалозеи?
– Шәара шәҟамлароуп!
– Ҳазшаз ус иҭахызар, – иҳәеит Разан.
– Уара уԥсылманума, узтәыда? – изҵаарақәа нҵәомызт
даазыдхалаз.
– Сара Ҳазшаз ситәуп, сқьырсиануп.
– Уара уқьырсианну? – иааџьеишьахт. – Анцәа дхоуҵома?
– Нцәа дызмам акгьы имам. Нцәа дызмам роуп… – иҳәан,
дышнеиуаз даангылеит.
– Нцәа дызмам ируазеи, зуҳәа?
– Нцәа дызмам ирымуа ҳәа иҟоузеи?
– Уцәажәашьақәа сгәаԥхоит, аха узлашоу Ҳазшаз иоуп
издыруа.
– Ҳазшаз зегьы идыруеит. Уи илаԥш иҵшәаз ҳәа аӡәгьы
ҳаҟаӡам.
– Уца, – иҳәеит иҵаауаз иажәа ааҿахиҵәан.
– Ҳазшаз дузылԥхааит, – иҳәеит Разан иҿанынеихоз.
– Уаамыццакыни… Уаԥсуаҵәҟьоу абри уара? Уауриамзааит…
– Иамоузеи сауриазаргьы, – иҳәеит Разан иҽааникылан.
– Уи акгьы амаӡам, аха сахьынаухәаԥшыз уауриазшәа
збан. Аԥсуаа рацәак уреиԥшымшәа сҟалеит. Уан дауриазҭгьы.
– Сангьы даԥсуоуп, – иҳәеит Разан.
– Уангьы уабгьы аԥсыуаауп, ус анакәха?
– Сангьы сабгьы аԥсыуаауп. Сабдуцәагьы урҭ рабдуцәагьы
аԥсыуаауп, – иумуӡозар, абас ауп ҳшаауа иҳәазшәа дгылан
Разан.

228

– Сара аԥсуаа здыруеит, аҩызцәагьы сымоуп уа, ҳара ҳҟны.
Сара сҷоууп. Уа инхо аԥсуаа ҳара иҳаиԥшқәоуп даара.
– Аҷоуқәоу? – дҵааит Разан.
– Аҷоуқәа. Аха, ус сҳәаргьы, урҭ шаԥсыуаау, егьырҭ
ишрыламҩашьо убоит уахьнеилакгьы. Абџьар дыркны абрахь
иаарцарц иалаган шьоукы, аха ирымуит, иагьырҟәаҟәеит ҳәа
сыҟоуп.
– Уара иуаашьахазеи, нас?
– Уи уара уазымҵаан… Уи уара иуусым. Уца анырҳәа маашьа
сымамызт. Уи иаҵаз зегьы уара ирзууазеи… Сышьҭахьҟа
хәыҷқәак гылоуп, убарҭ саарызхәыцит, даҽакы саазхәыцт.
– Ухәыҷқәа Ҳазшаз дырхылаԥшааит, – иҳәеит Разан. Уи
ахаҵа игәы аарԥшаазшәа ибеит. Ауаҩы дуаҩыми дахьугалак,
даагәыбзыӷшәа дааихәаԥшызшәагьы ибеит. – Уаргьы Ҳазшаз
духылаԥшааит, – нациҵеит Разан. Уи уаҳа акгьы мҳәакәа
акыр днаскьеит, нас, ишьҭахьҟа лаԥшык шишьҭаз идырызшәа
даахьаҳәын, уажәраанӡа дзацәажәоз днаизыԥшит. Уи
дадырсызшәа дгылан, Разан иахь дааԥшуа.
«Угәнаҳа рықәшәааит! Уаргьы џьара уаладырхәашоит.Арахь
нахьхьи ухәыҷқәа узыԥшуп.Узықәдыргәыӷзеи, уара ҟадыџь,
ахьы ршоит ҳәа уарҳәама араҟа, уеиханы узаазеи? Узаазеи
закәыхзеи, умаар рымуит! Уа аиакәым уақәдыршәаргьы, ара
уақәшәаргьы акы акәзар? Ара уршьыр ҟалоит уара, алажә
еиԥш инаугәыдҵаны! Уахьынцәыҵаркәаҳауагьы Анцәа
идырааит! Аҩны уҟандаз, аҩны. Аиакәым уақәдыршәаргьы,
ԥшак бжьасрын, ԥсеивгарҭак уоурын. Араҟа иухьуа уаҩы
издырӡом. Узықәгылоу адгьыл ануҵаԥжәо аилкаашьа амам,
иухагылоу ажәҩан бганы иануқәҳауагьы…»
Уи, иара иакәым, ҳаргьы иҳаздыруам ҳәа ихахьы дааиасит
Разан. Жәаха Рашәындеи иареи ахьеиқәшәаз аҭыԥ ахь
данаақәла, деиҭеибарашәа даанаԥш-ааԥшит, аха уи уажә араҟа
дабаҟаз. Ачаҭирҭаҟны дназхьыԥшыз аԥҳәыс, иеимырҵәаз ран
леиԥш лнапқәа лгәыҵаԥсаны дгылан. Ча ыҟамызт, аха лара ус
дгылан, хәыцрак дҭанагалан. Ачагьы уажә ааигәа акәхарын
ианынҵәаз.

229

Асааҭ ду аҵаҟа иидыруаз аӡәы днаихьыԥшит. Уи Радик
иакәын. Аӡбаҩ. Ԥасашәа зны Ешыра аресторан аҟны иртәаны иман иҩызцәагьы иаргьы. Зџьыба ҟәрышь ҭамгылоз
ҷкәынан. Рыҽшдырххоз, имашьына ҿыц инҭеиԥсан, иманы
Ешыраҟа деихеит, ара џьара иахьааидтәалашаз ыҟамызшәа.
Уи ашьҭахь Аҟәа дналҵны џьара дыҟазар акәхарын, џьара
иааиқәымшәацызт. Уажә ианааиқәшәа, иааибаргәырӷьеит
аҩыџьагьы. Радик уажәраанӡа дзацәажәоз ажәақәак
наиеиҳәан, Разан иахь иҿааихеит.
– Ҳаицәыӡӡеитеи, уара, иҟалазеи?! – иҳәеит Радик
дшааиуаз Разан дааигәыдикылан. – Уара усымбаргьы Аҟәа
аԥсыуак дынхеит ҳәа сыҟамызт.
– Ирацәаҩуп макьана ара иҟоу, аха ԥасеиԥш иаацәырҵуам.
Уи ауп иҟалаз, иагьабаацәырҵуеи, есҽны хырзаманкхырзаманк ҟалозар. Ардашьыл изыруз уаҳахьазар акәхап?
– Исаҳахьеит.
– Сара иахьоуп иансаҳаз. Ардашьыл хәашабга!.. Уи иеицәаз
даҽакгьы аасгәыдрыжьлахт сахьааҭыҵыз.
– Уи закәызеи?
– Алмагьы иааилгеит! – иҳәеит Радик. – Ԥсышьацәгьа
ирҭеит!
– Алма дарбан, уара?!
– Алма Џьыкырба. Алма-атаксист, – иҳәеит Радик.
– Иумҳәан, уара! – иԥсы игәы иаакылахеит Разан. Алма ара
дабаҟаз, излаздыруа ала уи ақалақь далҵхьанеи!
– Ақалақь аҟны мацароума ԥсышьацәгьа ахьрырҭо,
Разанхеит. Егьирахь иаҳагьы амитә рзааргоит. Ҳара
иаҳзымдыруа шаҟа рыцҳара ҟалахьоу удыруоу? Урҭ уара
иуздыруам, сара исыздыруам, аха иҟалахьеит. Ирацәаны.
– Иҟалазеи, ишԥаҟалеи, рыԥсы дышԥарҭеи Алма! Уара
иудыруазеи?
Радик иидыруаз абас иҟан.
Алма ақалақь ахь ацара-аарақәа дырҟәаҵхьан. Атанкқәа
агәгәаҳәа ирывсны уахь ицеижьҭеи, ақыҭа зегь аҽырԥсны
итәан. Зхы ндәылзырҳәҳәаз, аа, амарџьа, ԥсышьацәгьа ур-

230

ҭап ҳәа инаихьынҳаланы дааныркылон. Амҩаду анылара
шшәарҭаз иаргьы еиликаахьан, аха, зегь акакәын Аҟәаҟа
игәы ихон: Есма хәыҷы иашьа иҟны дыҟан, Аҟәа даларшәын.
Лаабжьырҟьара иаҭахузеи, смашьынагьы ара игылоуп,
уажәыҵәҟьа снабжьысны сааиуеит ҳәа далагақәахьан, аха
иҭаацәа раасҭагьы агәылацәа ируамызт.
– Уахь ицаны изымгьежьқәаз ыҟоуп, шьоукгьы наганы
абахҭа иҭаркит рҳәаларын, шьоукы авагалан алажәқәа
реиԥш ишьны инкарыжьит рҳәаларын. Урҭ рыгәхьаа имкырц,
иимырҳарц шиҭахызгьы, иаҳауан, илымҳа ҭыршьаауан, игәы
ҭыршьаауан, имҵасны дааныркылон.
Ианырмуӡа, саҳәшьа лахь сцоит ҳәа даақәгылеит. Иҟалаша.
Аҩны акы дартәомызт, дыҩнаӡомызт. Иаҳәшьа Уаҭрын дрыман.
Агәыдыҳәа амҩаду унаныланы уахь ацарагьы шәарҭахахьан.
Азныказ ишәарҭаҵәҟьаз Аҟәаҟа игаз амҩаду акәын, аха нас,
ианнықәла, амҩақәа зегԥьы рнылара шәарҭахеит. Уаҭрынҟа
игаз амҩала иаҳәшьа лҟынӡа анеира рацәак ахирҵуамызт, уа
иҟаз-ианыз ааилкааны, амш иалагӡаны арахь даахынҳәышан,
аха иузҭодаз уи амҩагьы. Ачаа рҳаблан ршәақьқәа рхарззала
ауаа дыргылахьан, ирҳәоз иашазар, танкқәакгьы наргеит уахь.
Издыруада Уаҭрынынӡа инеихьазаргьы абџьар зкыз ауаа, уа
иааиладырӡыӡахьазар, ишәаз рхәыҷқәа рыманы аҿаҩахь
амҩа иқәлахьазаргьы.
Наа шыҟоу, дахыкәшаны Уаҭрынынӡа дцарц иақәикит
Алма аҵыхәтәаны. Иаҳәшьа лгәы бзиазу здыруадаз акәымзар,
лгәы бзиаҵәҟьазар, иаргьы дааизымԥшӡакәа, дықәҟьа ара
даакылсхьазаарын. Ус ҟалҵалон лара абжьааԥны: ишылзыԥшӡам, лкасы аалхаршәны, амҩа данкәраа дааины даарылагылон. Иаха ԥхыӡ бааԥск шәыдызбалеит лҳәаларын,
ахәыҷы дычмазаҩхеит ҳәа саҳан лҳәаларын, ижәмуӡозар,
шәыгәхьаазгеит ҳәа дааины даатәон.
Ус ҟалҵар ҟалон лара уажәгьы, аха амҩақәа кын. Хымԥада,
амҩақәа кын мамзаргьы даҽа рыцҳарак ҟалеит. Уи закәыз
еилкаатәын.

231

Ачаа рҳаблан днеиуан еиԥш, дахьынтәаауаз изымдырӡо,
Бакәра дааихьӡеит. Уи уажәы Аҟәа амилициаҟны аус
иуан, дыздыруаз, иидыруаз рацәаҩын, иааизгьы рацәак
иԥырхагамызшәа ибеит идтәалаз дахьиацәажәоз.
– Арахь уабацои? – иҳәеит уи амашьына аанкыланы ихы
анааҭирҳәҳәа.
– Уаҭрынҟа! – иҳәеит Алма иаразнак.
– Иумада уара уа Уаҭрын? – дҵааит Бакәра.
– Саҳәшьа дыҟами, хәыҷ гәарҭакгьы дрылатәоуп,
снарыдҵаалароуп…
– Амҩа уацәымшәаӡо?
– Сзацәшәарызеи, сара цәгьа ҟазҵо уаҩым. Ахаангьы цәгьа
ҟасымҵац.
– Уи еилыркаап ҳәа угәы иаанагома амҩақәа ирну?
– Акрыздыруоу, аха, ус сҳәаргьы, ацәгьауцәагьы цәгьа
ҟазымҵац иаразнак дырдыруеит. Урҭ уи, егьырҭ раасҭагьы,
иаразнак дырдыруеит… Уи сақәгәыӷшәа, акы сақәгәыӷшәа
сҿаасхеит. Иҟаларызеи уеизгьы-уеизгьы?
– Иҟаларц иалагар, иҟамлара иҟоузеи! – иҳәеит Бакәра. –
Ҵҟыбын ҳааиуан еиԥш амҩа нымҩахыҵ, аӡәы игәы кылжәаны
ҳааихагылеит… Абџьар аанызкылаз иназқәыркуа дуздырӡом.
Уара абџьар умоума?
– Мамоу, џьушьҭ, абџьар сыманы амҩа сықәлозма!
– Уи бзианы иҟауҵеит. Абџьар уахыршьааргьы ҟалоит,
даҽакы уахырымшьааргьы.
– Ус имариахаӡама, мшәан, ауаҩшьрақәа?! – дшәаны
дааҵааит Алма.
– Аиҿахысрақәа иахьрылагаз ауаҩшьрақәагьы мариахоит…
Уара ухы уақәгәыӷцәаны уҿааухеит.
– Исыхьлакгьы сымҳәеи…
– Ус ҟалома, уара, уажәааны, исыхьлакгьы ҳәа амҩа уқәлар?
– Шьҭа сабацахуеи , сықәлахьеит… Иҟалалакгьы… – иҳәахт
Алма.
– Сара уназгап Уаҭрынынӡа, уахь уцара садгылап, аха
уанаауа?

232

– Санаауагьы ак ҟалап, – иҳәеит Алма.
– Уанаауа уанцо аасҭа ишәарҭахаргьы ауеит.
– Бнала сҿаасхап, аҵх сҽалакны…

Бакәра идтәалаз, Алмеи иареи еицәажәонаҵ, ажәак иҿы
иааҭимыршәеит. Даԥсыуамзаргьы ҟалап ҳәа ааҭиҳәааит Алма
игәы.
– Уаха схынҳәуеит ҳәа уаламган, – иҳәеит Бакәра амашьына
дҭыҵны данаагыла, даҽак иҳәақәарц иҭахызшәагьы дааҟалеит
Бакәра, аха уи уаҳа ацимҵеит.
– Уаха уеизгьы-уеизгьы схынҳәуеит ҳәа расҳәахьахитеи
сышьҭахьҟа!..
– Иухаршҭ уи ироуҳәахьаз… Уаха схынҳәуеит ҳәа уаламган,
– иҳәеит Бакәра даҽазныкгьы. Алма уи даархәыцит. Иҟалараны
иҟоузеи уаха, аҵх иҽалакны акәзаргьы, даахынҳәыр амуа.
Адәахь иҟоу ҳәа акгьы рзымдырӡо аҩны иеилатәазаапеи!
Ироуа лымҳаҭасқәак рыла хара уабанӡазцои?
Даауан, рҳәеит, уи нас, иаҳәшьа дбаны, аҵх далаланы.
Амҩақәа ҽеим уахь, аха Қыжәӡы уаваланы уцар, уаҩ дуҿаҳауам
ҳәа иаҳәшьа ишьҭалҳәаз ажәақәа рацәак имырҳакәа, Аҩыҵа
шыҟаз иҿынеихан, Лазҭан акыр дазааигәахеит. Адунеи
уаҩытәыҩса дықәыршәымызт. Саамыццакыр акәын ҳәагьы
игәы дынҭацәажәеит. Лазҭан унеи, амҩаду унангылагьы
акакәын.
Имҩа иаҳа иркьаҿуан акәымзар, Лазҭанҟа аҽнадкылара
зынӡагьы иҭахӡамызт Алма: ашхырцәаӷьҭрақәа руакы ыҟан
араҟа. Асыԥсеиԥш икыдыҩрны иаарылаҳаз арҭ амшқәа
рзынӡагьы лазҭанаа бааԥсыла ицҳауа идәықәыз ракәын. Аҟәа
еилыхарак ҟалеит ҳәа анаараҳалак, еибарыҩны уахь амҩа
иқәлон. Иахьнеиуаз абираҟқәа ыргьало, еибарҳәҳәо ақалақь
иалаз инарыцлон. Урҭ рахьтә шьоукгьы игақәахьан иара
имашьынала. Имашьына штаксиз анырбалак, рҽаҵажьны
иааныркылозаргьы, иаашьҭимхыр руамызт. Зынгьы, дхынҳәны
аҩныҟа данаауаз, дырдырзар акәхап ҳга ҳәа ишидгьежьылоз,
ианиму, иааилалан, узырҿамԥшуа иҟаибаҵахьан. Алма дахьырбалакгьы дырдыруан зны дхагаханы дызлагьежьыз.

233

Дара ихаиршҭхьан адәы иқәуп ҳәагьы дыҟамызт, аха иара
дырхашҭуамызт.Аҩныҟа, ақыҭахь, даақәымлалар ауамызт, иара
убасҟан, арахь иҿанааихоз, лазҭантәык дааихьнымҳаларгьы
амуашәа иааҟалеит.
– Сара Лазҭанынӡа сцаӡом, сара иҵегь арахь сааигәоуп,
сыццакуеит, шьоукгьы сзыԥшуп, – иҳәалон, аха уи аӡәгьы
ихаиҵаӡомызт. Лазҭанаа ршьа рургьы шырҭахыз гәҩарас
имамыз, имҩахыҵырҭаҟны даннеилак, инаҿаршәны мап
икуан, макәанк азна ахьы сышәҭозаргьы абра снахысуам ҳәа
даақәгылон. Иара абригьы акырынтә рыгәқәа ԥнажәахьан, аха
иҟауҵараны иҟоузеи ауаҩы уаха имамзар, аранӡа уахьааигаз
азы акапеи кылҵәагьы умысхуам ҳәа даақәгылазар? Амашьына унҭыҵны амҩа уаангылоит. Лазҭанынӡа шьапыла ацара
акырӡа аҭахызшәа рбон, убри аҟнытә, уажәы-уашьҭан, даҽа
машьынак аакылсны иаашьҭнаԥаарашәа уа иаагылалон. Алма
даахаҵәины днылаҳа иҩныҟа дцон. Амҩа иангылаз алашара
ирымнахаанӡа иаагылалон, аха илеихашәа ирцәыхәлар ҳәа
ишәаны, инеины рымҩа инангылалон.
Уажәы, дааины лазҭанаа ирылсуаз амҩаду данаангыла,
рыцәаԥсымҭа акәзар ҟалап иҳәан,амҩа каххаа игамыз,иаҳагьы
дааласны аҩныҟа иҿынеихеит. Ашара адәы иаақәлахьан
шьҭа. Уаԥхьа игылоу дубартә ианааҟала нахысгьы дласны
даауан уи. Маҷгьы даахьазма, дааԥсаны иҽааникылар ауан,
аха иара, ишьҭа ихыланы шьоук аауазшәа, уажәы-уашьҭан
инаихьӡарашәа, иныҟәашәа иациҵон. Архәараҿ дааирц
рацәак игымкәа, амҩаду ианууаа машьынак шаауаз гәеиҭеит.
Амҩа даныҵны иҽыныԥхьеикырц иҭаххеит, аха уи иаҳа
еиӷьымхар ҳәа дшәеит. Ушшапаӡа амҩа уаныланы ушааиуа,
алашара анаауқәдырҷҷа, – алашара дырцәахьазаргьы амҩа
рбон, аха ишааиуаз рылашара шакыц иакын, – ажьеиԥш
ушәаны аган ахь уанынкаԥа, ари хырзаманк ҟаҵаны даауеит,
дахьынтәаауа, дахьцогьы Анцәа идырааит ҳәа аҟәҟәаҳәа
инаушькларҵаргьы амуеи? Иамукәа! Акы иалаҳәаӡамкәа,
ажьеиԥшҵәҟьа уеиҵыхәхәа унышьҭарҵоит. Знык ианулга,
узырҭахузеи, дызусҭада ҳәагьы инаумазҵаакәа, инауԥырҵны

234

ицашт. Уи шхыдараз еиликааит Алма иаразнак. Амҩа азганк
иҽнаҭаны, иҽеидыԥсалашәа даагылеит.
Амашьына иақәтәаз, дангәарҭа, иахьааивалаҵәҟьаз
иаангылеит. Аддыҳәа уи иҭыԥаны амҩа иаангылеит еиқәных
бџьарла иеибыҭаз, ар рымаҭәа зшәыз ҷкәынцәақәак.
– Шьыжьбзиа, – иҳәеит Алма, уаҳа ииҳәарыз даҽакы
изымдыркәа.
– Ииҳәазеи? – дҵааит иааины иааиҿагылаз ахаҿеиқәа,
ишьҭахьҟа игылаз аӡә иахь дынхьаԥшын.
– Аԥсшәа ҳаиҳәеит, «шьыжьбзиа» иҳәеит…
– Ашьыжь бзиоуп, аха амш зеиԥшрахарызеишь ҳәа
унаиазҵааи… – Иажәа намыгӡакәа Алма ихы наиқәикит уи: –
Арахь уабаҟаз, ашьыжь шаанӡа?
– Саҳәшьа лҟны сыҟан, – иҳәеит Алма.
– Сасра уҟан?
– Сасра ахьӡми… Лгәы бзиам, лызбап сҳәан…
– Уахынлоума уажәы уаҳәшьеи уареи шәанеибабало? –
илакҭақәа ырцәгьаны Алма днаиҿаԥшит ахаҵа.
– Ҽынла сцеит сара уахь… Иацы ашьыбжьышьҭахь… Иаха
уа саанхеит. Саазгоз ҟалмеит. Нас, ашара адәы иаақәлаанӡа,
маҷк аҟарагьы сыццакуан, аҩны исзыԥшын, сҿаасхеит… –
Дакуа-дашьҭуа акы аҳәара даҿын Алма.
– Аҩны иузыԥшыда? – дҵааит ахаҵа.
– Сҭаацәа.
– Уԥҳәыс, ухәыҷқәа… Уԥацәа абџьар ркыртә иҟалахьоу?
– Жәабаҟа шықәса роуп ихыҵуа сыҷкәын. Егьырҭ ӡӷабцәоуп.
– Аӡӷабцәа ԥшьҩык. Зынӡа хәҩыуаак ахшара сымоуп.
– Аиҵыбӡа илхыҵуазеи? – изиҭаххаз сеидур, уигьы
дназҵааит ахаҵа.
– Илхыҵуазеи, шықәсыки бжаки раҟароуп.
– Уԥҳәыс даԥсыуоума?
– Даԥсыуамкәа, дышԥаԥсыуам! – иҳәеит Алма.
– Зегь еилкаауп. Аҵх иалыхәхәа иаауаз аԥсуа ҳиниеит. Зегь
еилкаауп… Акгьы еилкааӡам! – иҳәан, даақәгьежьит ахаҵа. –
Абри ииҳәо иашоуп ҳәа шәгәы иаанагома шәара?

235

– Иҟалоит ииашазаргьы, – иҳәеит аӡәы.
– Иҟалоит! Иҟамло ииашамзаргьы? – дҵаауан амықәшәатә.
– Иҟалоит ииашамзаргьы, – иҳәахт даҽаӡәы.
– Ус анакәха, усгьы ҟалоит, егьысгьы. Аиаша ахьыҟоу аӡәгьы

издырӡом. Аиаша еилкаатәуп. Аамҭагьы ҳамами, аҷкәынцәа?
Ус анакәха, иаарласны аиаша еилкаатәуп. Уҭал амашьына! –
Алма наиқәҿиҭит ахаҵа.
– Уажәы абри ирххара ҳалагома, Буҭхәуз?! – иааиҭахымхеит
ашьҭахьҟашәа игылаз ахыш. Ҳара амҩа ҳамоуп, ашьыжь уа
ҳаҟазароуп. Ус аармыцҳаи. Уажәы, излазбо ала, абри иахь
ҳамҩахыҵроуп. Уахьымҩахыҵыз пату уқәырҵарц иалагоит. Ус
ами… иухьӡузеи?
– Алма, – иҳәеит Алма.
– Ҳара ҳсасцәоуп, шьыжьхьа ааҳазурхиозар акәхап?
– Изаҳмырхиарызеи…
– Уԥшыз! Ухәы ирхиоу, ухы акәмаҷиара иҭадыртәашоу… Уа
иҟоу уаҩы издырӡом, аха ҳара иҟоу еилаҳкаароуп. Аԥшыхәцәа
реиԥш аҵх иалыхәхәа иаауа ауаҩы жәабжь бзиак иманы
даахынҳәызаргьы ауеит. Уара уԥшыхәзар?
– Иабатәи ԥшыхәроу, аҷкәынцәа, саҳәшьа лахь сыҟан
саауеит! – дааӷьаҵәыӷьаҵәит Алма.
– Уаҳәшьа дабарымоу зуҳәа? – дҵаахт Буҭхәуз.
– Уаҭрын! – изеилмыргар ҳәа дшәазшәа ибжьы ааиҵихит.
– Уаҭрын… Катрин… Уаҭрын… Иумаҳара иҟоузеи?!
Ҳахсаалақәа ирҳәозеи, ишәԥылахьоума, иҟоума ара ааигәа
Уаҭрын ҳәа қыҭа?
– Исгәалашәом… Иҟалоит иҟазарагьы.
– Абар еиҭа ассир ахьыҟоу: иҟалоит иҟазаргьы, иҟалоит
иҟамзаргьы. Шәаргьы шәахьыҟоу еилкааны ишәымаӡам. Иҟоу
еилкаатәуп уахьгьы арахьгьы. Ари аԥсуа хаҵа дахьцогьы
дахьынтәаауагьы. Уи азы зны иара ҳаиҭаауеит. Амашьынахь!..
Алма дрыманы амашьына инҭеибагәеит. Дыззыԥшызаалакгьы ари дазыԥшымызт иара уажәы: бџьарла еиқәных,
ар рымаҭәа рышәҵаны, ашьыжь шаанӡа, жәларык иманы аҩны
дахьынкылсуа… Рыгәқәа кыдышәшәаны иԥсыр ҳәа дшәеит.

236

Ишьапқәа иҵаԥыҵәҵәар акәын Уаҭрынҟа амҩа данықәлоз!
Ихәыҷқәа инапқәа рыкәыршаны дтәазар, иҭаацәа ишырҭахыз
еиԥш, ихы адәахьы индәылимырҳәҳәазҭгьы… Иҟалашаз
ҟалахьаны ар хыганы аҩныҟа иааигон! Аӷа ир! Аԥсра амҩа
дангылазшәа ибеит Алма. Ишьапқәа наиҵаԥыҵәҵәар акәын
иацы! Усгьы иҳәон, аха ишԥалзиурыз иаҳәшьа? Уаҭрынҟа иара
амҩа дықәымлар, лара арахь лҿаалхон. Уи иаҳа еиӷьызма?
Дзықәшәараны иҟаз иалудыраауазеи аԥҳәыс?!
Амҩаду иаамҩахыҵны рҿанынарха игәы ҭыҵны идәықәлеит. Иҭаацәа иара дырбаанӡа арҭ аддыҳәа амашьына
иааҭыԥар, аԥшәмаԥҳәыс иаразнак далаԥсуеит. Уи ус шакәхоз
агәра ганы дыҟан. Ахәыҷқәа раԥхьагьы даадәылымҵыр
лушамызт лара. Алма рыԥсы даҭаны иаауеит ҳәа аалыхҭашәар
ауан. Уи иаразнак дашьышан… Ахәыҷқәа ирзыҟалараны иҟаз
ихахьы изаамгеит.
– Уара уаԥшәымоуп, ушаахынҳәыз дырба, – иҳәеит
Буҭхәуз.
Уи иаҳа еиӷьын, иаҳа иԥесивгагашәа ибеит. Ахәыҷқәа
дгәарҭар, ицыз иаарыцәшәаргьы, днарҿаччарын, иара
иахьгьы рҿаархарын.
Аха макьана уахьынтә ҽырҵыс аӡәгьы имамызт. Иаара
иаҳа иазыԥшымыз, аҵх ргацәазар акәхап, ашамҭазшәа ацәа
риааизар, рхы изымҩахо, икаххаа ишьҭоуп. Ашьыжьтәи
ацәагьы хаами…
Абарҭқәа дрызхәыцуа, ашҭа дықәланы иҿынеихеит Алма.
Нас иҟалаз еиҭаҳәашьа рзаҭомызт Радикгьы, уи иазҳәазгьы,
изаҳаз даҽа шьоукгьы. Алма ишьҭаланы инеиуаз рабџьарқәа
ырманшәаланы иркын. Иууаӡа ишьҭаз аҳабла аԥсы ҭамлацызт
макьана. Уаҩ дахӡамызшәа акәын ишыҟаз Алма игәыла
иҩнаҭаҟынгьы. Шҭакы еицҭанхомызт, аха еидыӷәӷәалашәа
инхон урҭ, Алма игәылагьы иаргьы. Егьырҭ аҩнқәа иаҳа
инаскьагашәа аҳабла иалаԥсан, аха дара убарҭгьы, аҿаҩа
дгьылқәа рҟны ишыҟоу еиԥш, хәык аҟынтәи даҽа хәык
иқәубаауа игыламызт. Убжьы нарылаургар, угәылацәа зегьы
иаразнак иааизугон.

237

Арахь иааиз амашьынеи уи иааҭыҵыз аруааи гәарымҭакәа
иҟам шьоукгьы. Аҳабла аҽырԥсны ишьҭан, аха уи алымҳақәа
кыдҵаны ицәыҵаӡрыҩуазаргьы ҟалон. Абри рцәа иалашәаны,
гәрамгарала инаԥш-ааԥшуа ашҭа иқәланы рҿаархеит аруаа.
Ҩыџьаҟа амашьына азааигәара рҽааныркылеит. Урҭ рыхқәа
шьҭыхны излааз амҩа инаныԥшылеит, Алма игәыла иашҭа
инықәыԥшырц рҭахызшәа, уахь иааскьеит иаахынҳәит.
Аҩны ашә инылагылаз, Алма ишьҭаланы уахь аныҩналара
рзымгаӷәуашәа иааԥшит. Хәыҷ гәарҭак срылатәоуп ҳәа
зҳәаз ауаҩ игәрагара цәгьан. Рҽыҵәахны араҟа итәазаргьы
ауан иззыԥшымыз шьоукы. Урҭ уажәы-уашьҭан арахь
иаадәылҟьарашәа ргәы ирнаҭоу, ааҵрақәа инарываԥшаарываԥшит. Лакгьы шуа ашҭа иаақәлар акәын, ауаа рашәа
инхо ауаҩ лакгьы имамкәа ҟаларызма, аха иҟамызт алагьы.
Инагәыдҵаны аӡәы ирцәишьзаргьы иудыруеи, арахь ҳара
ҳадагьы иагаҩ кҿанагалахьеит ҳәа рыгәқәа ирҭацәажәозшәа,
леи ҳәеи рахь рхы ыҟамкәа, дара реиԥш абџьар зкыз шьоукы
ирыцәшәашәа анаԥш-ааԥшра ишаҿыц иаҿын.
Алма иԥҳәыси иареи арахь иаадәылҵит, рыҷкәын заҵәы
дрывакшәа. Урҭ рышьҭахьҟа хәыҷык лҵәыуабжь ааҩит.
Алма иԥҳәыс, иааиз ажәакгьы нарамҳәакәа лышьҭахьҟа
даақәгьежьит.
– Ахәыҷқәа… – иҳәеит Алма. – Ишәаны аилагьежьра иалагеит…
– Изыршәазеи, ауаа рымбаӡаци? – дҵааит ани, Буҭхәуз ҳәа
иҟаз.
– Уажәы, ахәыҷқәа моу. Адуцәагьы зегьы ҳрыцәшәоит, –
иҳәеит Алма.
– Узыцәшәо иумоузеи уара? Издыруада абџьар узыҵәахзар?
– Мап, – иҳәеит Алма, – сара бџьар сымаӡам.
– Цқьа уаахәыцыр…
Алма ҿимҭит. Ишәаны зҽааидзырӷәӷәалаз аҷкәын дааидикылеит. Аҷкәын иан лахь дхынҳәыр иҭаххеит, аха иаб

238

дызидымҵит. Убри аамҭазы, цас иауазшәа, аҳабла агәахьшәа,
ахәаҩҳәа хысбжьык геит. Иааилагьежьит аруаа.
– Ари закәызеи?! – дҟааит Буҭхәуз дахьгылаз. Уи Алма иахь
шьаҿақәак ныҟаиҵеит, нас ишьхәа даақәгьежьит. – Ара ҽеи
ыҟам. Ари закәызеи?! – Алма ихы наиқәкны деиҭаҵааит уи.
– Издыруазеи, саргьы ара сгылоуп, – иҳәеит Алма, ахара
идушәа, иааицәымыӷханы.
– Аӡәы ԥсаатәк днеихсзаргьы амуеи, – Буҭхәуз ихы
наиқәкны даацәажәеит иеицыз рахьтә аӡәы. Иҽырҭынчшәа
иҳәеит уи ус, аха, егьырҭ зегь реиԥш, наԥш-ааԥшраха исит.
Алма игәыла игәра рымгеит уажәы иааилагьежьыз.
– Уаҩ дахӡами, уара, анаҟа?
– Иахыми, ицәазар акәхап…
– Арҭ зегьы уахынла игәеигәеиуа амҩақәа ирнуп, ҽынлоуп
ианыцәо.
Усҟан, дцәыҵагыланы, аԥенџьыр аҟнытә арахь дааԥшуан
Алма игәыла, Алма иабеидыруаз, арҭгьы иабардыруаз
акәымзар. Уи иоуп, иҟалаша аныҟала ашьҭахь, ихагаханы
аҩнашьҭахьала иаакылсыз.
Аҩны еимырдарц зегь аарҳәуа ианынҩнала, аԥшәмаԥҳәыс,
лхәыҷқәа зегьы аалгәыҵакны, ашьҭахьтәи ауадаҟны акәакь
лҽынкыдлырӷәӷәалеит. Аҷкәын макьана иаб иааигәара дыҟан.
Ишәарыцага шәақь рбаанӡа.
– Абџьар умаӡам акәу, уара алахша?! – дыҳәҳәеит Буҭхәуз.
– Иабаҟоу уавтомат? Иабаҟоу утапанча? Иабаҟоу, иабатәоу
ԥшыхәра удәықәызҵаз уҩызцәа?
Азҵаарақәа рацәацәан. Урҭ рҭак аҟаҵара даламгеит Алма.
Аҷкәын дааигәыҵакны даагылеит.
– Амҩа иҭ аҷкәын – дцааит адәахьы! – инаиқәыҳәҳәеит.
– Уца уан лахь, уца,– иҳәеит Алма, аҷкәын игәы ҭимҟьарц
ибжьы ааларҟәшәа. Аҷкәын, иаб дшынаиԥырҵҵәҟьаз дыҩит.
Иан дахьиԥшаара изымдыруа уадак дааҩнагьежьын, уахьынтә
деиханы ҵаҟа длалбаан, ашҭа днықәлеит. Уи ааиҩимшацкәа
ахысыбжь геит, Алма дахьгылазгьы арҵәааҳәа дыҳәҳәеит.

239

Алма аԥенџьыр аҟнытә игәеиҭеит аҷкәын дышьҭҟьаны дцаны
ашҭа дышнықәҳаз.
– Алақәа! Шәара алақәа! – деиҭаҳәҳәеит уи дахьгылаз,
нас, Алым еиԥш днеиҭаԥан, иаԥхьа игылаз ихәламшәа
днамҵасырц днеихеит. Игеит даҽазныкгьы ахысыбжь. Алма
деизҟьа адашьма днықәҳахьан.
– Егьырҭгьы шәрылга, егьырҭгьы! – адҵа ҟаиҵеит Буҭхәуз.
Иажәа анагӡаха имоуцкәа, арҵәаа-арҵәааҳәа лыҳәҳәабжь
ааҩит, аҟәҟәаҳәа ахысыбжьқәагьы геит.
– Уҭынчхеит, – рҳәан, Алма ҿыцха дахьышьҭаз даадырҳәын,
игәы ҩарханы адашьма днықәрыжьит.
– Уахь зегь рыҽдырҭынчхьеит, – иҳәеит аԥшәмаԥҳәыс
луада иаадәылҵыз, дызҵалаз агәнаҳа ахаан дышзаҵымҵышаз
ибазшәа, еидара хьанҭак иқәҳаны, ихы ахьирхара изымдыруа.
Ашҭа инҭыбӷьыжәааны амашьына зҽынҭазыԥсаз, уажәымзар-уажәы ирышьҭахысуа рҿаархарашәа шырбоз,
рышьҭахьҟа иназхьыԥшуаз гагақәак инарылахысуа, инылахәаша ицеит.
Аҳабла, ԥсы зхоу уаҩ дахымызшәа, иууаӡа ишьҭан макьана.
Радик дахьынтәаауази ихы ахьхази ихашҭызшәа дгылан.
– Ҳалахацәеит уаргьы саргьы абри ақалақь, – иҳәеит уи.
– Ҳалыргаанӡа ҳәа аԥшра аҭахым… Шаҟаҩ ԥсышьацәгьа
рыҭаны иалыргахьоу умбои, ҳаззыԥшузеи ҳара?
Разан днызкылоз еиҭаацәыригахт.
– Урҭ алгатәуп уаԥхьа иргыланы, урҭ ак рызхәыцтәуп ҳхы
ааидкыланы… Аамҭа ҳамоу џьумшьан… Иушьҭаҵаауа уаҩ
дзыҟамлазеи? Сара гәыӷрақәак сырҭахьеит… Иахьа-уаҵәы…
Сманшәалахар… Изгәыдҵаны ишьтәу иалҵырц зҭахым роуп.
– Усгьы аӡәыр дыҟахума?! – иҳәеит Разан.
– Дыҟамкәа, сгәыла дыҟами, Шьаақьыр имаҳә…
ихьӡузеи… дыҟамхааит иабхәагь иаргьы ӡык иаҭатәын
аибашьра иалагаанӡа, аха шьҭа иуҳәозеи, ҳара ҳтәқәа
дырхыԥхьаӡалоуп… Алықьсандр Гәыгә иԥа! Думдыруеи?

240

Ԥасатәи ҳмаӡаныҟәгаҩ иҷкәын… Ауаа изаарышьҭқәахьеит
зныкгьы, ҩынтәгьы. Салҵуам ҳәа дгылоуп.
– Даладырҟьыцыр? Дымшәаӡои, уара?
– Дзыцәшәозеи, аҩызцәа имоуп, дзыхьчаша иааигәа иҟоуп,
рыжәҩахыр дааҵаркызар ҟалап. Ифо-ижәуа еидтәалоуп,
рҳәеит, ԥасатәиқәеи иареи. Аибашьра цоит ҳәа, аԥсҭазаара
аангылаз џьушьома! Иаҳагьы ақьафура рымоуп шьоукы.
Иҟам акы уалацәажәоит, Радик! – иҳәеит Разан. – Дарбан,
уара, уажәы қьаф уа ақалақь иалатәоу?
– Ихоумҵан! Иҟоуп ус еиԥшгьы шьоукы. Рмал амал
ацырҵеит.
– Иааз роуп уи иаҿу.
– Аратәиқәагьы. Уара ихоумҵан!
– Ҳара ҳтәқәагьу?
– Гәыгә иԥа ҳара даҳтәӡами? Уи имал мал ацҵара даҿымзар
ҟалап аха, имоу ицәыӡыр ҳәа дшәоит. Зыҩнқәа аанзыжьыз
зегьы рыҩнқәа ҭыкка иҟарҵеит, иреицәоу ҟәардәыкгьы
аарыҩнармыжьит. Убри дацәшәоит Алықьсандргьы – Гәыгә
гәықәха иԥа. Ари аибашьра еилымгар ҟалаӡом иҳәеит.
– Аартра ҿыцк ҟаиҵеит, удыруоу! Аибашьрақәа зегьы
еилгоит, ианеилгои ишеилгои роуп аус злоу… Уцап,
уанаахынҳәуа уҩны ашәышә бжьы ҩныҩуа, аԥша ҩнасуа
уаагьежьыр, иуԥсҭазаашьахозеи? Абас дхәыцуеит Гәыгә иԥа.
– Иуԥсҭазаашьахозеи умбо, зегьы ирыԥсҭазаашьахо! –
иҳәеит Разан Гәыгә иԥа дааизгәааны. Ардашьыл иеиԥш зны
дындәылганы дганы алажә еиԥш дышьны дынкарыжьыр,
ималгьы ихьчеит, ампылгьы игеит! Ҳақәызго аӡә даакылсуанда,
иахьаҵәҟьагьы ҳшықәҵрыз. Сзықәгәыӷуагьы ак ҟаланы иҟоуп,
Радик...
– Иҳәеи, уара, иҳәеи, уажәраанӡа изцәырумгоз?
– Иалҵуа сыздыруам.
– Иалҵуа сара иуасымҳәои, иҟоу соуҳәар…
– Адамыр аурысқәа сыҽрылакны снеиуеит иҳәеит. Урҭ
усгьы ицо-иаауа ибжьоуп, акы аҿы ҳарзаагоу ҳаибадырԥсӡоу
сыздыруам аха…

241

– Урҭ ҳшеибадмырԥсрыз, ҳара ҳмеибарԥсуандаз!
– Уеиха, абааԥсы, уеиха! – иҳәеит, дахьыццакуаз
шизымдыруазгьы, џьара иццакуа исахьа иҭаны. – Уаԥхьаҟа

ишьҭоу бзиарак уазхәыцуа.
– Саԥхьаҟатәи сыздыруам, аха сышьҭахьҟатәиқәа иаҳа
срызхәыцуеит. «Ешыра» ԥсышьацәгьа анҳауҭаз угәалашәоу?
– Аресторан аҟну?
– Аресторан аҟны, – иҳәеит Разан. – Ара ҳҽаҭаны ҳгылан,
уахь уҳаханы ҳзугаз? Аха, ус сҳәаргьы, ус ҳнамырҳәеи рыжәтә
ҟадыџь!
– Арыжәтә ахьыҟоу аԥсҭазаарагьы ыҟоуп! – иҳәеит Радик.
– Аҿара ахьыҟоу, алшара ахьыҟоу ауп аԥсҭазаара ахьыҟоу…
– Аҿарагьы ыҟоуп макьана, алшарагьы ыҟоуп, аха
аԥсҭазаара ҟамлеит.
– Аԥсҭазаара шыҟаларыз, ҳара ҳҟалондаз.
– Уеиха! – иҳәеит Радик. – Саргьы ҟалашьа змам ҟасҵоит
ҳәа акы сашьҭоуп. Амца иалаҳаз аӡәгьы далԥахьеит, аӡ иаго
дамҵхьеит, ҳара аӡыблара ҳалагьежьуа ҳшалоу ҳӡаакәкәала
ҳцар ҟалома! Амцагь ырцәатәхоит мцала. Аӡы ҳзымхар, –
иҳәан, дааԥышәырччаны днаидҵит Радик.
Аухантәарак Разан ихы дҭыҵуамызт Алма-атаксист. Радик
изеиҭеиҳәаз ҿыц еиҭашьақәиргылон, иԥыригон, ирхынҳәуан.,
аӡыжь еиԥш далаҳауан, далҵуан. Дцон Алма имашьына
дҭатәаны, аусқәа иманы, Алма ииҳәоз иаҳауашәа, имаҳауашәа,
ццакыра дук шимаз иныԥшуа, ус имаӡамкәа, даватәаны,
изҵаарақәа рҭакқәа наиҭо, ицәыригоз, еилыргашьа змамыз
зегьы џьарак инеилакәаҳауа, зны алаф рылхуа, зынгьы
дацраланы дрылацәажәо.
Алма дицны дцалон иара ақалақь дналҵынгьы, амҩан
иаашьҭихыз шьоукы амашьына инҭаиртәаз ихашҭны. Гәандра,
Кьалашәыр, Абжьаҟәа… Алма имашьына дышҭатәаз, уахь ус
имаӡамкәа Акаԥа дыҟан. Атаксист иԥсҭазаара иазкны шәҟәык
иҩрын дышәҟәыҩҩзар.

242

– Ара уҭатәази, аӡәы амҩа даныргыланы сааит,
дышьҭаҳхып, – иҳәеит иара шьыбжьышьҭахьк. – Уаҩы
сигом, Акаԥанӡа сымцар ҟалом, снумыжьын ҳәа дсыҳәеит,
еидарақәакгьы лымоуп, ларгьы хазынак лоуп, – иҳәан,
дагьааччеит Алма.
– Атакси иақәтәоу даазнымио ҳәа акгьы ыҟаӡам, иага
урыниахьеит, – иҳәеит Разан. – Ушьқьыруа аҳәсагьы урылазар
акәхап…
– Аҳәса раха ҳамоума, арахь закә еилыхароу иҟоу умбаӡо!
– иҳәахт Алма.
– Аҳәса раха аныҟам ҳәа аамҭа ыҟаӡам, еилыхаразаргьы
еилыхарамзаргьы. Аилыхарақәа раан ауп ҳәа сыҟоуп аҳәса
иаҳа уанаарылаҳауагьы.
– Аҳәсақәа маҷҩым, деибгазар ахаҵа ҳәа иҳәахьеит аӡәы…
– «Аҳәсақәа кажьуп, деибгазар ахаҵа…» Усшәоуп
ишысгәалашәо. Поетк иҳәеит. Ихгьы рацәак дақәымгәыӷуазу…
Алма изыԥшыз аԥҳәыс, атаксиқәа ахьаангылоз акәымкәа,
иҵегь арахь дааскьаны дгылан. Алма имашьына лдырит
иаразнак, леидарақәагьы аашьҭылхит. Аԥҳәыс амашьына
анҭалара лҽазылкаанӡа, хазынак лоуп ҳәа иеимҳәаз, лаԥшыла
дааимидеит… дагьаашанхеит. Ишԥа, ари лара лакәну?
– Тата! – ибжьы наиргеит Разан. – Ари бара боума Тата?!
Ашырҳәа
амашьына
дынҭыԥеит,
даалыдыххылан,
дааигәыҵеикырцгьы ааиҭаххеит, аха изымгәаӷьуашәа
иҽааникылеит.
– Ари бара боума, Тата?! – деиҭаҵааит Разан. – Бабаҟаз,
бабаанагеи?
– Разан, – лҳәеит Тата ҳәа иҟазгьы, лыбжьы лызҭымкаауашәа
днаиҿаԥшын. Иаашьҭылххьаз леидарақәа рҭыԥ аҟны
иналыргылеит.
– Уԥши, уара, иеицәыӡны иҟаз ауаа еиқәсмыршәеи! –
ҳәа амашьына дааҭыҵын, даахыкәшашәа, Тата леидарақәа
аашьҭихит.
Алмеи Разани аԥхьаҟа иеидтәаланы иаауан, Тата
данаашьҭырх Разан днеины уи дналыдтәалеит.

243

– Аԥсны ҳаҟамшәа, ҳаибамбеижьҭеи иҵуазеи ҳара
ахәашақәа! – иҳәеит Разан. – Бара бшызбац быҟоуп…
– Уи мцуп, – лҳәеит Тата иаразнак.
– Анцәа – ауаа… Иаразнак бшыздырыз бымбо…
– Уара амц уҳәаӡомызт, уанбалагеи?.. Иубахьоу сабаҟоу,
уара абзиа збаша, сеицакхьеитеи…
– Уа бара амц бҳәоит. Еицакхьоу срықәшәақәахьеит.
Еицакыз ус акәӡам дшыҟало… Уи сара сеиԥш ауп дшыҟало.
Бымбо, ашлагьы аасыланаԥсеит.
Агәра лымгазшәа, даахьаҳәны дааихәаԥшит. Разан
ашлагьы ааиланаԥсахьаҵәҟьан, уи рацәак иубарҭамызт –
акгьы ахылымҳәааит.
– Абжьаҟәа бҳәоу, Акаԥа бҳәоу? – арахь даахьамԥшӡакәа
дҵааит Алма-атаксист. – Ари сҩыза, аԥҳәыс ԥшӡа даниба,
иаразнак сшиԥсахыз ббоит: днасыԥданы бара днабыдтәалеит.
Ус аадыруеит…
– Аиашагьы ҟасымҵеи, Тата?
– Уи уҩыза иаҳа идыруеит. Аҩыза сиԥсахит ҳәа иҩыза изы
иҳәо дҟамлароуп…
– Ара уи анаалаӡом. Ҳара ҳаиҩызцәоуп, Алма,
ҳаибамбеижьҭеи шәышықәсаҟа ҵуеит. Шәышықәса! Иаразнак
ишԥаниакәкәеи аамҭа! Иац акәӡамыз бара Ешырантәи
банҳазнеиз?
– Иац акәын, – лҳәеит Тата.
– Акаԥаҟа бабаанагеи, мшәан?! Бышԥаанагеи?
– Уи аҭоурых еиҵыхцәоуп, ҳалаларым. Акаԥа акәымкәа,
Абжьаҟәа сааншәыжьыргьы ҟалоит. Сара Абжьаҟәагьы
саларсуп. Зны уа сыҟоуп, Акаԥа, зны ара, Абжьаҟәа…
– Бара ишыбҳәо, бара ишыбҭаху, – иҳәеит Алма. –
Излеилыскаауа ала, Абжьаҟәа бынхоит, аха Акаԥаа бырҭацоуп.
– Усгьы акәӡам. Ҳалаларым…
Тата ацәажәара даҟәыҵны даатәеит. Ииҳәара дақәмшәо
даақәхеит Разангьы. Аҳәаразы уи ииҳәарц ииҭахыз адунеи
азна ыҟан, аха урҭ аҽрылагалара араҟа иаҭыԥымызт,
Алма илымҳа ухы адкыланы. «Дахьыҟоу здыруеит шьҭа,

244

лацәажәарҭа шԥасмоури, – иҳәеит Разан гәаныла. – Рацәакгьы
лгәы алаҟамшәа збеит уажәы, исыԥшаап даҽа аамҭакгьы,
иаҳа лгәы аналаҟоу, лацәажәарҭа ахьыманшәалоугьы
шԥасзымԥшаари…»
Лара уи зынӡа илҭахымхаӡозаргьы издыруамызт. Лацәажәара акәым, лааигәа агылара угәалмырԥхар аԥҳәыс, иага
ҟауҵаргьы узызмыруа ӡиаск аашәыбжьаҳауеит. Уи зынӡа иус
мариоуп, уара иаауҭаххаҵәҟьар ҳәа зҳәозгьы аниашахалоз
ыҟан, аха аҳәса зегьы еиԥшума: аӡәы илнаало егьи илнаалом,
аӡәы дхызхуа егьи деиланакшоит, улыдызкылошәа иубо
улыднаҟьар ауеит, ахаан лымԥан узықәымло. Ицәгьоуп аҳәса
рыԥса злаҭоу, иахьҭоу аилкаара.
Димбеижьҭеи абасҟак шааҵуазгьы, уаанӡа иидыруаз
ахазына лахьтә иҿааихан, иара уажәгьы лыԥсы злаҭоу
игәы назҩашәа дааҟалеит, аха уи хжьаразаргьы акәхарын:
Ешырантәи иааины иаарылаԥалаз аҭыԥҳа ԥшӡа лцәаҩа
лыԥсаххьазар ауан, усҟан иџьоушьоз, илџьушьоз, уажәы
угәахьы иузаамгар? Арахь иҟалахьаз издыруамызт, аха уахь
иҟаз аҟны дынханы дтәан Разан.
– Исзеилымкааит, Акаԥаҟа ҳцоу ҳашиашоу, Абжьаҟәа
ҳаангылоу? – ибжьы ааиргеит Алма.
– Абжьаҟәа саангылоит уаха, Абжьаҟәа! – лҳәеит Тата
лыбжьы ааиҵыхны. – Уахь шьоук ыҟоуп, сымнеиргьы
егьрыхьуам. Абжьаҟәа ауп ҳаууаӡа ҳахьынхаз. Уаҩ дахӡам
сара сыда.
Араҟагьы азҵаарақәа цәырҵуан, аха акгьы дазымҵааит
Разан.
– Абжьаҟәа акәзар, ҳааины ҳаҟоуп, ара амҩаду аҟны
саангылоу, снахаҵәиуоу џьаракыр?
– Инахаҵәитәуп, – лҳәеит Тата. – Сара ишәсырбоит,
шәцала…
Дцон нас Алма наарак даҿаланы, амҩа ахьҽеимыз маҷкгьы
дааргәамҵуа, аха уи акгьы ахымҳәаауа. Зда царҭа ахьамам
џьара инеиуаны, иҟьаҟьарашәа џьара инықәгылеит. «Анцәа
иџьшьоуп, ҳаазаап», – иҳәеит Алма.

245

– Ҳааит, ҳааит, – лҳәеит Татагьы. Арҭ ракәымзар уаха арахь
аашьас иҟалҵозгьы лыздыруамызт. Абар, иааилахәлеит, ари
аамҭазы, ахьы руҭозаргьы арахь ихалодаз! Иаарангьы иҟадаз
аранӡа. Акаԥаҟа лхы рханы ддәықәлахт.
Алма амашьына аақәыргьежьны ианааиргыла, Тата
лаԥхьагьы уа дааҭыҵит Разан. Леидара аашьҭихын, длыцны
иҿынеихеит. Алма идылгалаз аԥарақәа анимга, – уи Разан
игәы иаахәеит, шәымҩахыҵ, аҩны ахаҿы ҭакәаҳа игылоуп, аха
макьана сасцәақәак аднакыларатә иҟоуп ҳәа аԥсышәакгьы
лҳәеит лара, аԥшәмаԥҳәыс.
– Шәара шәнеи, сара маҷк аҟарагьы сыԥсы ааиҭаскуеит,
иахьа даара сныҟәахьеит, – иҳәеит Алма.
– Ус анакәха, уаргьы уҟаз, – лҳәан Разан иикыз аидарақәа
имылхырц далагеит Тата, аха илимҭеит.
Аҩны амардуан унаҿагылаанӡагьы, – анаара иаҿагыламыз,
–даҽа мардуанкгьы уаҿаланы акыр уҩеир акәын.Егьырҭ аҩнқәа
ирылкьшәа иахьгылаз ухала уааҩнахар, угәы ааумнаҟьарын.
Усшәа ибон Разан, аха иашьцылаз итәы хазхарын. Ас еиԥш
иҟоу аҭыԥқәа рҟны аума ауаа ахьынхо: ажәҩан иалакнаҳау
убап, агәаҩа иҭаршәу урыниап. Урҭгьы егьырҭгьы иахьакәым
џьара ҳаанагеит ҳәа иҟаӡам, иашьцылахьеит. Илбааҟьаны
ианцогьы, еихеигәо ианхалогьы уара уеиԥш гәаҟра рымам:
ари дара рҵысҭроуп, ари дара рҭыҩроуп, ари дара рдунеи
ҟьаҟьоуп, ари дара зышьцылахьоу ауп.
Тата,амардуан ду аанҵәаны,егьи амардуан хәыҷы даҿаланы
дышҩеиуаз, ашә днылагылон еиԥш, дахьынақәыӷәӷәазгьы
изгәамҭакәа џьара днақәыӷәӷәан, аҽыԥҳәа алашара накит,
иаалашеит, аԥсы ааҭалеит аҩны. Тата ашәгьы ҟьаҟьаӡа
иаалыртын, Разан наҟ дныҩналгалеит. Аттаҳәа алашарақәа
аркуа ауадақәа днарыҩнысит Тата. Дшааиуаз, азал агәҭаны
игылаз ҟәардәык даахан, утәа ҳәа Разан днаидгылеит. Уи
дгылазар иаҳагьы еиӷьишьеит днатәар аасҭа: абас, дкәаҩӡа
дышгылоу мацара, Тата длыхәаԥшлар иҭаххеит.
– Тата боума, мшәан, абри бара?! – дҵааит Разан
иҽрыцҳатәшәа. Иҽызрыцҳаитәуаз иара ихаҭагьы изеи-

246

лкаауамызт, ибӷа изеиҵымхуа инаиқәыӷәӷәаз ахьынтәаауаз
изеилымкааит.
– Тата дынхеит уаҟа, уара иудыруаз атәыла ԥшӡаҟны.
– Иааины саԥхьа игылоугьы лара лоупеи!
– Лара лакәӡам, Разан.
– Ус анакәха, илацәажәогьы Разан иакәӡам.
– Уара иаҳа уахьчеит, уеиқәнаршәеит аԥсҭазаара. Излазбо
ала, иара уажәгьы ушаҭо иувагылоуп. Илыхьӡузеи иувагылоу?
Разан иаразнак изеилымкааит Тата дзызҵаауаз.
– Уԥҳәыс илыхьӡузеи ҳәа сҵаауеит.
– Сырма.
–
Уахьнеиуа
Сырмагьы
исызлаҳәа
аԥсҭазаара
ушеиқәнаршәаз
–
уеиқәырханы,
ухьчаны
уаазгоз
даауванаргылеит. Уи лара лоуп – зегь зыбзоуроу.
– Ҳаилыҵхьазаргьы быздыруам.
– Убз уацҳа! Шәеилыҵны угәықәхаха адәы уқәзар…
– Ус сықәзаргьы иалыбдыраауазеи бара?
– Избоит ус ушықәым… Уара адгьыл сықәӡыҭит, ажәҩан
салаӡит ҳәа угәы урҭынчхьазаргьы, уара уахьыҟаз здыруан
сара. Лыхьӡҵәҟьа сыздыруамызт, аха уԥҳәысгьы дыздыруан.
– Ассир лҳәоит ари аԥҳәыс!..
– Ҳаланагалацәеит. Ауаҩы дузыԥшуп, – лҳәеит Тата.
–
Ҳнеидтәалароуп,
ҳнеицәажәароуп,
Тата!
–
дааӷьаҵәыӷьаҵәит Разан. – Сара ибасҳәаша рацәаны исымоуп,
сара иеилыскаарц исҭаху еиҳауп.
– Урҭқәа даҽазны. Иҟалар ҟалоит ус еиԥш аамҭакгьы.
Уажәы ауаҩы дузыԥшуп.
– Иԥсы ишьоит уи, ццакыра имаӡам.
– Иага ус иҟазаргьы, – ауаҩы дыԥшуп. Ҳара ҳаԥсыуаами!
– Ҳаибарба, Тата! – иҳәеит Разан ацара иҽыназкуа.
– Уи Ҳазшаз инапы иануп. Иҟаиҵо аабап.
– Бара ибҭаххар…
– Ҳазшаз иҭаххар, – лҳәеит Татагьы.

247

Ҳазшаз ииҭахқәоу рацәоуп, аха рыҿҳәара ааиаанӡа
рыҟаҵара дахыццакуам. Уи уиԥыҩланы, уара иузыҟамҵеит, аха
сара иҟасҵоит ҳәа уҿыноухар – уааникылоит. Иузааигараны
иҟоу заа иуԥигалар – изыԥсоу узеилкаарым уавсны
уҿынаухап, иара иаԥхьа сара инасыгӡоит ҳәа уашьҭалар,
узахьӡарым, уахьӡаргьы уахҟьашап, иумыхәо, еиԥхьытта
адәы инықәыԥсап. Убри азоуп Ҳазшаз ауаҩы ачҳара имазарц
зиҭаху. Ачҳара змоу аԥшрагьы илшоит, иԥшыз ииҭаху аҟны
даанагоит. Акыр зычҳаз акыргьы ибеит, рымҳәеи.
Чҳашьа змамыз акы чҳаны дааиуан Ауаҩы. Игәалашәон,
акгьы ахьыҟамлоз, уаҩ дахьнымхоз аҭыԥ аҟны дааины
анхара дшалагаз. Уи аҭыԥ зны иара иабацәа ирыдгьылын,
иагьынхарҭа бзиан, инужьуа иҟамызт. Иқәӷьацашаз
ықәӷьацахьан, ара ак еихазҳараны иҟаз аихаҳара иаҿын,
иеибарыҩуа ашҭақәа ирҭаз ахәыҷқәа, наҟ-наҟ зны,
иҩеидасқәар, ари аҳабла акәым, ақыҭа иакрымызт, адунеи
иазнахарын. Агәарабжьара иаабжьалаз ауаҩы, иааиланхаз
аҳабла уаа злаҟаз абзиабарақәа ибаанӡагьы абарҭ ахәыҷқәа
даарылагылон. «Абза дахьыҟоу ацәҳәырагьы аԥсы ҭалоит,
аԥсҭазаарагьы аанкылашьа амамкәа аҿынанахоит. Аус злоу
абза иоуп», – рҳәон арахь иаамҩахыҵыз. Ари агәарабжьара
иаабжьалаз Абза захьӡу хаҵак ара дшынхоз, ауаа ирҳәозгьы
уи ихьӡ инадҳәаланы ишырҳәоз рыздыруамызт.
Абза ихааныз иргәаладыршәалон уи анышә зфоз ҳәагьы
ишишьҭаз. Анышә нышәуп, иага уасыргьы, мышкы зны
иуиааиуеит, уаманы ицоит, уаҵәахуеит ҳәа даанызкылоз
дырҿазыргылоз, Ҳазшаз иакәхарын, ицхраауаз, уаҩ иламыз
мчыкгьы иланаҵеит.
– Ара иеиԥшума, уанаџьалбеит, аҭыԥ ссирқәа ыҟоуп,
унхарц угәы иҭазар, лассы уахьнықәӷьацаша ҭыԥ алумхуеи! –
анырҳәа, дахьгылаз даахәыц-хәыцзаап Абза.
– Аԥсны ҟьаҟьа дуӡӡаҟны, адгьыл сцәынҵәазшәа, абрахь
сҿахьаасхаз шџьашәшьашаз аҟарагьы здыруан, аха изалысхыз
жәдыруоу?
– Иҳаздыруам, – рҳәеит Абза дзацәажәоз.

248

– Шәара ишәыздыруам, ишәхашҭхьеит, аха сара
издыруеит… Сара издыруеит сабацәеи урҭ рабацәеи абри аҭыԥ
зны ишалырхыз. Изалырхыз изеиӷьыршьаз уи уара уазҵаала
шьҭа. Урҭгьы, сара сеиԥш, изхылҵыз шьоукы ирхьыԥшу, ара
даҽак ҟалоу сара исыздыруам, аха сара издыруа, сымҩашьо
еилкааны исымоу, абра иҟан сабацәа рҭыӡҭыԥқәа…
– Уи агәра гаҵәҟьаны узлаҟоузеи?
– Исаҳаз рыла, инеимда-ааимдо, лакәк еиԥш иеиҭарҳәоз
ажәабжьқәа рыла. Сара ибзианы иӡырҩуа уаҩуп. Исаҳаша,
сгәы иазынхаша заҩызмыжьуа соуп. Усшәа сгәы иснаҭоит.
– Уара уеилыҷҷами, – иҳәазаап аӡәы дахьгылаз.
–
Сеилыҷҷашәа,
сагьгаӡоушәа
ибазааит
аӡәы,
аха уи иеиликааша, ҽаӡә иеиликааша: уара утәқәа
рҽықәырбаӷьаны иахьгылаз унеины уаргьы уаақәгылар,
умчқәа ҩбоутәуеит. Даҽаӡә идгьыл аҟны, уи иара идгьыл
ссирзаргьы, мчыла ицәганы уаннықәтәа, уқәӷьацом… Абри
аҭыԥ аҟны сара исыԥшааит ажәытәтәи аҳаԥшьа ԥҽыхақәа.
Аҳаԥшьақәа ахьыҵаз аԥсҭазаара бзиагьы ыҟан. Уи
шьақәыргылатәуп. Ус сыҵаиҳәеит Ҳазшаз. Ҳазшаз иажәа
заҳауа шәами зегьы?
– Иаҳмаҳакәа! – рҳәеит Абза дызлацәажәоз иаршанхашәа
игылаз.
– Абри ахаҵа хара дцоит, – рҳәеит иара имаҳауа
ианынаскьа.
– Баша ирҭаз џьушьома Абза ҳәа ахьӡ… Абзацәа роуп
аԥсцәа зыргыло. Аԥсцәа рхала игылаӡом.
– Ассир иҳәеит, уара, ари! – иџьазшьаз рҟнытә иаауеит
ари ацәажәарагьы. Уара аиаша узҳәандаз, абзиа узҳәандаз,
бзиа узыҟаҵандаз, қьаад ианымзаргьы, изаҳаша рҟынӡа
иаауеит. Иахьатәиқәакгьы урҭ ирыцызшәа иалацәажәоит Абза
инаидҵны зҿаазхаз злацәажәоз.
– Ассир имҳәеит аха, аиаша иҳәеит. Аиаша есымша
уааршанхоит. Иудукыларц уҭаххом, аха нас, аамҭа
аныбжьалалак, уааргәыбзыӷуеит, иара атәахьы уааианагоит.
Абза ишьапы назықәиргылаз адгьыл аҟны қәацә хәыҷык

249

аниргыла ԥҳәысагарагьы иақәикит. Дызҿыз аасҭа, уи иаҳагьы
иџьаршьеит ауаа.
– Иабатәи ԥҳәысаагароу, – рҳәеит урҭ, – уҩны ыҟам
макьана, угәара ыҟам. Адәышкәаӷьаз иаақәугалаз дшәаны
лышьҭахьҟа деихап.
– Инхарц-инҵырц зҭаху лакәзар, уи џьаргьы дцаӡом, хьаас
иҟашәымҵан, – иҳәеит Абза. – Даины даасывагылоит. Унапала
иургылаз ақәацә аханқәа зегьы иреиӷьуп, унапала иааурыхыз
иалҵыз афатә афатәқәа зегь раасҭа ихаахоит. Акрыздыруа
шәааи, акрызбахьоу шәааи, уара, мцума исҳәо?
– Аиаша, аиашахаҭа! – рҳәеит ауаа. Џьара иуҿагылоит, аха
џьарагьы иудымгылои ауаа. Зыцәгьеи зыбзиеи еиҟароу ауаа.
– Аӡы азы иуԥсыхәоузеи? – дҵааит иахьцалак ихы игәы
ахсыршәашт иҳәарашәа арахь иаакылсыз, ашьҭахьы, аҳабла
аԥсҭазаара анаиу, иааины иааиванхаз ахаҵа. Уи макьана,
иара иеиԥш, дҿан, дыӷәӷәан, аха акы аҟаҵара аасҭа дгыланы
ацәажәарақәа бзиа ибон.
– Аӡы адгьыл иҵоуп, ӡы ахьыҟам џьаргьы ыҟаӡам.
Уалагар, ацәҳәыраҟынгьы аӡы уԥшаауеит. Сара уахь
сшықәнамгалацгьы уи агәра ганы сыҟоуп. Иуԥшаарц уалагар,
адгьыл аӡы ахьунамҭо акгьы ыҟаӡам. Адгьыл иара усгьы
иунамҭо ҳәа иҟоузеи, иузацәгар. Иацәугарц уҭахымхар…
Арҩаш ушаҵагылоу уҿажәкуа уаанхаргьы ауеит.
Арҭ Абза иажәақәа ракәын, Дынхаҩын Абза. Дцәаӷәаҩын,
длаҵаҩын. Анышә зфоз уаҩын. Дагьфилософын. Шәҟәы
имыркӡакәа
ажәытәӡатәи
афилософцәа
абасҟатәи
дырра злаирҭаз аилкаара уадаҩын. Уи уаҩ дашьҭамызт,
дашьҭалаӡаргьы ажәытәтәи афилософцәа рахь акәымкәа,
Абза иабацәа, урҭ рабацәа, урҭ рабацәа рабацәа рахь дагаргьы
ауан. Уара еилкаа, нас, ара, иҟоу, афилософцәа ахьаацәырҵуеи
Абза идунеи ахьаатуеи.
Изқәукыз ҟаумҵозар иақәумкын. Ауаагьы умжьан, ухгьы
умжьан.
Абза изқәикыз давнагар имуит. Иаалырҟьаны ԥҳәыс
дааиган, амра дашәны дцырцыруа дааиваиргылеит. Арагьы

250

уаҩ иҟаимҵацыз акакәны инахәаԥшит. Уаҩ иҟаимҵац
ак ҟауҵар ауп ҳәа, аҿыц абантәаауго! Аҿыц анаҩс даҽа
ҿыцкгьы ыҟахуп. Уи, уара унаҩс, даҽаӡә дашьҭалоит, даҽаӡәы
иԥшаауеит.
Дыԥшаауа днеиуан Абза. Иара уажәраанӡагьы Разан
дыззыгәдуу Абза.
Џьаракыр иҟазар абракәхоит ҳәа игәы иахьинаҭаз аҭыԥ
аҟны адгьыл хәыҵжаауа иҿынеихеит Абза. Уԥҳәыс хәыҷ
дуваргыланы сынхаҵәҟьоит ҳәа уаналага, лыԥҳал налыркны,
ӡаагара Кәыдрыҟа ддәықәуҵалома. Кәыдргьы ӡыхьк
иаҩызоуп, аха Кәыдры ӡыржәтәым. Аӡыржәтә, аӡыхь цқьа
ззырҳәо ари адгьыл иҵхәраароуп. Иаԥхьаҟа ииҭахыз егьырҭ
зегьы шинаҭаран иҟаз еиԥш, аӡыхь кәеикәеи инаҭараны
дыҟан зыдлаԥса имам ари адгьыл.
Аӡы аныҟала – аԥсҭазаарагьы ҟалеит. Лыблақәа лхаччеит
Хьыбла. Ари адунеи амаа изыркыз, инажәраигаанӡагьы
ихалашоз Хьыбла.
Аужәра аҽаҩрабзиа аанашьҭуа иалагеит. Аџьыргәалаанда
акәыршаны анхарҭа ду иаваҵаны ашәырҵлақәа рацәаны
иеиҭеиҳаит Абза. Ашҭа шҭак иеиԥшымкәа иааирԥшӡеит.
Абзагә дани ашьҭахь, рацәак аамҵыцкәа, аҩныргылара
далагеит. Аԥсуа
кәасқьа,
ашҭа
ԥшӡа
иқәԥраауа,
унагәыдыԥшылар наҟ аныҩналара уахыццакуа ианаақәгыла,
арахь рҿаархеит асасцәа, ауацәа-аҭахцәа...
Ари ҩнымызт, ашҭагьы шҭа мацарамызт, ари ҳәаа змамыз
дунеин иара изы. Ари адунеи ду, ари адгьыл хазына адлаԥса
ԥсҭазаара имамызт, иоурангьы дыҟамызт иаԥхьаҟа.
Адәы уззықәу анудыруа убаӷьаӡа ауаа урылагылоуп,
умч зқәымхогьы саиааироуп ҳәа уаҿагылоуп. Ишьҭухыз
аидара умыздо дҟамлаӡаргьы… Уи дҟамларгьы ауазма Абза
дыбзаны адәы данықәнагала. Адәы дыззықәыз аҵеи дыҟан
шьҭа, илымшашагьы акрыҟазма абри ажәҩан аҵаҟа! «Аешьа
диҭахуп, аешьа! – рҳәон арахь иаамҩахыҵуаз. – Ҵәҩанк
ахьаурсыз даҽа ҵәҩанкгьы аурсроуп, даҽа жәҩанкгьы… Усҟан
ауп иааукәыршаны аанда аныҟауҵогьы…»

251

Аҳабла иаалагылахьан бжьҩык ахшара. Убасҟан ауп
ихьышәшәа-ԥышәшәашәа иааины ауаа иванхогьы ианалагаз
Абза. Икәеикәеиуа иҵеџь иҭитоз аӡыхь мацарагьы шаҟаҩ
хьанарԥшызеи арахь! Аӷдарра ҳәа изышьҭаз адгьыл
ауаа аилаҳауа иааҟарҵеит иқәнагалаз. Аамҭа шԥацеи,
аамҭа шԥаԥри инхьаԥшны-иаахьаԥшаанӡа! Абза ихшаз
рымацарагьы аҳабла ааҭдырҭәаауан, иааиҵагылар. Хәҩык
арԥарцәа, хәҩык аҭыԥҳацәа… Анцәа дырзылбааԥшыр, илаԥш
рхызар, рыҽдырманшәалар, иабакылсрыз, иаарымҽхаркрыз!
Разан дзызхәыцуаз ахькылсшаз икылсхьаны ауп раԥхьатәи
аибашьра шаарылаҳаз.
Аибашьра! Ауаҩи ауаҩи реибашьра, рнибарҵәара,
рықәибахра… Ианбалагеи, мшәан, ари? Ахаҳә ада ауаҩы
инапаҟны акгьы аныҟамыз аахыс анибарҵәара иаҿуп
ахыдақәа! Имадазӡа абна илаз ауаҩы дизгәааны ауаҩы ахаҳә
анышьҭих, игәы ԥжәаны уи ихы акәамаҷиара ианҭаритәа ҽеи
шыҟамлаша уаҩы идырыр акәын ари адгьыл аҟны. Адгьыл
иқәымӡаз, ажәҩан иаҵамӡаз ауаа! Иаарымхәыцыз ҳәа
иҟоузеи анибарҵәаразы. «Ахыхьчараз ауп уи заҳхәыцыз»,
– рҳәеит шьоукы.Ухы зцәухьчо дарбан, ахаҳә кны иааиуоу?
Ахаҳә зку ухы лҭаԥиҽаанӡа дызлаанукылақәаша ыҟоуп, аха
ицәыҵатәаны ахысра иалагаз ауаҩы дызлаанукылозеи?
Ашәақь ухазыршҭуа даҽа абџьарк, зныкҟьарала иааидкыланы
зегь ықәзыблаауа, иқәзыҷҷаауа хырзаманк. Иуҭаху ахьӡҵа
уара уи, ибомбазааит, иракетазааит, изакәызаалакгьы,
иахьугалакгьы, ауаҩы иқәгара иаҿуп.
Ргәы ԥҵәазар акәхап ауаа, адгьыл аҟны аҟазаара ргәы
ахшәаны, икәалаауа ажәҩан иалалеит. Амза аҟынӡа инаӡара
иҟоуп рымҳәоз амза атыҩ иакит ҳәа аԥилҭажәқәа рыла уи
иаҵахысуаз ауаа. Аа, уахәаԥш, уажә иҟалаз: ауаҩы амза
аҟынӡа днаӡеит, иара уаҟагьы даангыларц игәы иҭаӡам! Ухы
иузҭагӡару уара абарҭқәа зегьы? Злыԥха ҳаура, ари адгьыл
ааныжьны ажәҩан иалалаз мышкызны иахьцаз иаангыларгьы
ауеит – даҽа планетак аҟны!

252

Абри аҟны инеихьоу ауаа зҿу закәызеи ара, адгьыл аҟны?
Изҿыц. Анибарҵәара. Мышкы иадамхаргьы мҩасхьоу, уара,
араҟа имеибашьуа? Зегьы здыруа, зегьы еилызкааз, хы
зхагылаӡамшәа адгьыл иаақәхаз ауаа!
Амза гьамгьамуа ажәҩан иаҵан уаха. Абас еиԥш иҟаз
аҵхқәа рзы акәын Разан ихшыҩ ԥыруа аҳауа ианалалоз. Иус
злоугьы иус зламгьы иҽанынарылаижьуаз. Арантә далаԥшуан
иара дызламԥшыз, аха иашьцәа злахәаша ицаз аибашьра.
Ихарахахьан, акырӡа ихарахахьан, аха инаиԥырҵны
ишцара цашьа амоуит уи. Акәасқьа азал уахьыныҩналоз,
иаҳа иахьубарҭаз аҭыԥ аҟны ирыԥхны икнаҳан иашьцәа
рпатреҭқәа. Икнаҳан ааигәанӡа. Ари аибашьра иалагаанӡа,
уахь егьнымхеит, угәы рҭынч ҳәа иарҳәаанӡа.
Абза иашҭа иқәмацәысхьан, иҩны-игәара еиҟарартәхьан,
иҵеџьҵәҟьагьы
еимарыԥсахьан.
Иахароузеи
аҵеџь,
иахароузеи анхара? Иабоуԥырхагахеи ихушьаауа ашәыр,
ихушьаауа аԥсабара зегьы?
Ицаз иагаз дышрызхәыцуаз уажәтәи аибашьрахь
даакылсит Разан.
«Еибгала ҳзалымҵыр ҳәа сшәоит, зхьышьаргәыҵа
сакәыхшоу, уаҳхылаԥш! – иҳәеит иара иажәақәа хыхь иҟаз
иаҳарашәа аабаны. – Ишакәым ҳаилахеит ҳара ара, адгьыл
аҟны. Ҽынкылашьа ҳамам. Ҽынкылашьа ҳмоуашәа збоит
еимаҳкуа адгьыл ҳафаанӡа. Иуаҳахьоу, уара, – иҩызак иеиԥш
Ҳазшаз иацәажәара далагеит, иҩызак иахьгьы ирхан арҭ
ажәақәа, Ҳазшаз имацара иахь акәымкәа, – уаҵәы ҳшыԥсуа
ҳхашҭны, иахьа адгьыл еимакны ашьакаҭәарахьы ҳаиасит.
Адгьылгьы акәымзааит, даҽакызааит ҳаблақәа зҭибаршәшәо,
хыдараӡами уи. Ҳҟәышхарц азы шаҟа аамҭа ҳауҭазеи уара,
Зхьышьаргәыҵа сакәыхшоу – ҳгаӡаӡа, ҳагмыгқәаха. Ҳазлаҟаз
ҳаицәахазаргьы ҟалап: ԥаса аасҭа иқәибаго еиҳахоит ҳәа
сыҟоуп уажәы. Аибашьраҟны иҭамхогьы, рыхәдацәақәа
ааибакны, ус инибарҵәоит. Аӡәы ибзиа аӡәы иҭахӡамкәа, аӡәы
ибзырӡы аӡәы изымҳәо, ихәарҭлаӷьха, ицәыршәагақәаха,
ҳабаанагеи, уара! Мшынк ҳхыҭәҳәалазар акәын, ахаан арахь

253

ҿааҳәыра ҳмоуа. Иудыруазеи усҟан ҳхы аҭыԥ аҟны иааиргьы.
Ауаҩы ихы далаԥшаанӡа акгьы изеилкаауам рымҳәеи,
ҳара знык аума ҳхы ҳаналԥшхьоу! Ҳназламԥшыц иҟоузеи
ҳахьаауа, ҳазнымиац, иаҳхаамгац иҟоузеи! Уи иарҟәышда?
Иннакылада? Урҭ ыҟаӡам – иԥсхьеит, имбҩасхьеит. Дара
убарҭгьы акы иарҟәышны имҩасит ҳәа сыҟам. Ас гаӡара
убахьоу. Ухьышьаргәыҵа сакәыхшоуп!»
Разан дзацәажәоз џьаргьы дыҟамызт. Зехьынџьара дыҟан.
Зехьынџьара иҟоу иакәзар џьаргьы иҟам? Уи зегь иаҳаны
иҽирдагәозар, ишәықәнагоит, исҳәоз уаҳа иаашәшәмырҳаӡеит
ҳәа дрызгәааны ддәықәзар?
Дырхынҳәтәуп! Ирхынҳәтәуп хнырҳәышьа змоу зегьы!
«Иарбан, уара, хнырҳәышьа змоу?!» – иааиҵацәажәеит
изгәык.
«Хнырҳәышьа змоу ыҟоуп макьана, изырхынҳәуа дҟалар»,
– аҳәеит егьи игәы. Уи иаҳа амца аацралашәа ицәажәон.
«Алакә уалашоуп абри уара: аибашьрақәа аанукыларц
уҭахны уцәажәоит, арахь, увараҿ игылоу, умч зықәхогьы
дузынкылом!»
«Дарбан уи, зыӡбахә умоу?»
«Урҭ рацәаҩуп. Дарбан рыуа иалысхырц иуҭаху?»
«Далаҳхып… иааҭырҟьаны ихьӡ ҳамҳәаргьы. Лымша
ихьӡаҳҵап уи».
«Зегь зылшо иоуп, Лымша злаихьӡаҳҵарызеи?»
«Зегь илшошәа убоит, аха акгьы злымшо иоуп уи ари
адунеи ду аҿаԥхьа. Иҳалшозеи иара ҳаргьы зегь ҳалшошәа
анаабо»…
«Иҳалшақәогьы ыҟамкәа, аха иҳалҳаршарц ҳҭахым…
Иахьаҿагылатәу ҳаҿагыларц ҳнеиуам, ҳцәа ҳҭалоит, ҳшәоит,
ҳаԥхашьоит, зегьы иреицәоу – иаҳзеицәахар ҳәа ҳшәоит. Уи
азоуп ҳагьзахьаҵуа…»
«Иҳалымшеит ами уи иахьӡу…»
«Усгьы акәзааит! Лымша илшо, дызиааиуа ыҟами… иаҳҳәап,
изилымшарызеи ажәа аҳәара? Аус изыҟамҵаӡозаргьы, ажәа

254

аҳәара?! Иуа иами, иҭынха иами, днаидтәаланы, ушыбзиоу
аҩныҟа уца, урҭахгәышьам ҳәа иеиҳәар иҟалозеи?»
«Иааилымҵи!» – аҳәеит Разан изгәык.
«Иеилыҵуазаргьы, аиаша иҳәар, игәгьы маҷк аԥсы
ааимыршьарыз…»
«Игәы аԥсы аршьаны даныҟоу уажәоуп: иҭынха ду дгаӡаӡа
хыхь дықәтәоуп, уара уҳазҭаз ухаҵкы ҳцааит ҳәа дирҽхәоит,
уи егьи игәы иахәоит, дааԥшны ихы инапы аақәишьуеит, акы
наимҵаиԥсақәоит. Уи ала ихы ныҟәигоит, ихәыҷқәа иааӡоит…
Ари дықәыргар иара инаҭозеи? Иаргьы дықәыргоит усҟан.
Лымша зегьы уаҩы иахьилшаша аҭыԥ аҟынгьы дыртәаны
дрымоуп, уи удыруоу уара?»
«Ишԥа, Лымша аилымга зегь уаҩы иахьилшаша аҭыԥ аҟны
днаганы ддыртәама? Идырҟаҵалозеи, уара, уа уи усгьы?»
– Иаарҭаху зегьы! Иаарҭаху зегьы рзыҟазҵо ауаҩы
дабарыԥшаауеи, Лымша дрымамзар? Лымша аибашьра
даладыргар ауеит…»
«Акгьы злымшо Лымша, дахьдәықәуҵалакгьы, еибашьра
дуздәықәҵома?»
«Ар раԥхьа дыргыланы».
«Лымша дагьшәыргәындаӡами?»
«Ажьа уба, иара дуба. Ҳаи уҳәеит, илымҳақәа кьакьаӡа
иҩагылоит. Аха, адҵа иоур, иаҳәагьы книԥаауеит.
Сышшәаргәындоу дсырбарым ҳәа ар раԥхьа дгыланы
иҿынеихоит. Ирҭахызар – адаул дырзаслоит, ирҭахызар –
апипи рзаирҳәалоит, ирҭахызаргьы, иуасымҳәеи, иаҳәа ҭԥааны
иҿынеихоит… Ауаҩы дҵаны дыҭҵааны дрымоу џьушьома
аҵарауаа. Зегьы рҵеит, зегьы еилыркааит урҭ, аха ауаҩы
дырзеилымкааит…»
«Лакәуп ари!»
«Илакә илакәым, убас ҳшаны адәы ҳақәуп…»
«Уаргьы, саргьы, егьигьы… Ҳазегьу?..»
«Уара егьырҭ уреиӷьушәа ухы умбо?»
«Среицәамшәа збоит».

255

«Ус уҳәоит, аха среиӷьушәа схы збоит ҳәа уҳәарц уҭахуп.
Иуҳәарц уҭахымзаргьы, ус угәы иаанагоит. Ауаҩы ииҳәо
мацароума аус злоу? Аус злоу ииҳәо мацара акәушәа ҟаҵаны,
иимҳәо акәзаргьы ауеит. Ауаҩы уамашәа дшами! Уи азоуп уи
рыцҳарас иҟоу зегьы дызрықәшәо». Ишԥеиҳәеи аибашьра
иалагарц згәы иҭаз?»
«Аибашьра салагарц сгәы иҭаӡам иҳәазар акәхап».
«Иумдыруеи,
иумаҳахьеи!
Аибашьра
иалаго
дарбанзаалакгьы аибашьра сгәы иҭоуп ҳәа ахаан иҳәараны
дыҟам…»
«Иҳәар иауазеи?»
«Изиҳәарызеи, имҳәар изеиӷьзар?»
– Рацәак иахьизеиӷьугьы збом, – игәы дҭацәажәон Разан.
– Иагарааны имҳәаргьы, ицәыҵаҵәахӡаны имазаргьы,
уаҵәызны иаацәыригоит, днеины ашьа днылагылоит…»
«Иныласыргылоит ҳәа дыҟоуп. Иара амца далԥаны
дызцара џьишьоит… Ихы ижьоит. Ихы жьаны мацарами ауаҩы
адәы дшықәу. Ауаҩы бзиа дызбоит ҳәа ухы агәра аумыргар,
бзиа дузбараны дыҟаӡам. Аԥҳәыс лакәзаргьы. Аиҿцаара,
аиҿынҵәаара, абзиабара рҳәоит… Урҭқәа акгьы ыҟаӡам, уара
рыгәра умгар…»
Аҵх даларшәын Разан, дгаӡаха, дарныгха, егьизымдыруа,
зегьы идыруа, даҩысҭаахашәа, дфилософха. Шаҟаџьара
даларсузеи, шаҟа дрылаҟоузеи ауаҩы.
«Сара ауаа аныршоз срымшаӡеит, – дхәыцуан анаҩс
Разан аҵх дахьаларшәыз. – Сара адәы сықәнагалеит сагханы.
Уи азы акәхап ара иҟоузеи ҳәа зегьы сызразҵаауа. Иины
адәы ианықәшәа нахыс зегьы рдыруеит шьоукы – иҟоугьы
иҟамгьы. Иахьеилыркааз уара идыр, ирдыруеит ацәа
аҭалашьа, аҭыҵшьа, ирдыруеит аҩеишьа, азнеишьа, ацәцашьа,
аҽӡашьа. Зегьы рдыруеит, зегьы еилыркаауеит, ишаҿашәара
иахьаҿамшәаша иаҿашәаанӡа… Сара аҿыц ныҟәа сиҩызоуп,
сыбжеиқәа-бжашлаха сгылоуп, исзеилымкааит ари адгьыл
аҟны иҟоу, изҿу, изышьҭоу изышьҭымҵуа…»

256

Ибзианы иидыруаз, изааигәаз дрызхәыцуа далагеит.
Урҭ иидыруаз ракәҵәҟьазшәа дыҟан, аха дшааиуаз
изымдыруазшәа
дааҟалеит.
Изааигәаз
дааҭгыланы
даҽазныкгьы днарыхәаԥшит. Урҭгьы иацтәиқәа ракәмызт.
Иара ихаҭагьы иацтәимзар? Дџьашьашәа ихәаԥшуазар
иааиԥылаз. Ушло уалагеит, уажәыма ҳәа иазҵаауаз дҟәашӡа
дышлахьан, дхәахьан, дҭакәажәхахьан… Иара… «Есааира
уҷкәынхо уаауеит, маӡас иаҵоузеи ари?» ҳәа иазҵаауазгьы
иҟаз акәӡамыз изызҵаауаз?
– Ҳара уажәадагьы ҳаиҿагылақәахьеит, ҳаибашьқәахьеит,
шьҭа ҳара ҳабжьара еибашьра ахаан иҟалом, – иҳәон
аибашьра аламҭалаз игәылак.
– Сара иааигәахо џьысшьоитеи! – игәы иаанагоз имӡеит
Разан.
– Изакәызеи, уара, иааигәахо? Аибашьраҵәҟьоу? Аӡә
иаумҳәан, ҳаигәылацәаны, ҳнеиҿагылангьы аибашьра ҳалаго!
– Анцәа иҳәааит, Анцәа ҳрыцҳаишьааит зегьы! – иҳәеит
Разан усҟан. – Аха сара исҳәац еиҭасҳәоит: аибашьра есааира
иааигәахоит.
– Усҟан сара схы иагәыдҵан сҽысшьуеит! – иҳәеит агәыла.
– Ушәақь аԥенџьыр инкылакны сара сахь иааурхар?
– Сгәы ахы ҭашәааит сара усҟан!..
– Иҟало уаҩы издыруам, ҳалацәажәарым уаҳа, – иҳәеит
Разан иҽаарҭынчшәа, аха игәыла иҽизырҭынчуамызт.
– Ҳагәқәа каршәны ҳаилатәоуп, ари аибашьра иалагоит
ҳәа даауеит! Иууазеи, Разан…
– Дарбан, уара, зыгәқәа каршәны итәоу! – дгәааны
даацәажәеит Разан. – Сгәы каршәны стәаҵәҟьоуп ҳәа угәы
иаанагома? Мамзаргьы иара уаргьы угәы каршәны утәахьоу
ҳаазқәылаз, мышкы шьыбжьаанӡагьы. Ҳацәоуп ахьӡума, уара,
уаха ҳахьышьҭоу?!
Агәыла, ихы игәы ахшәашәа, иҽаанкылашәа даатәеит.
Хәмарран уигьы усҟан дызҿыз. Аибашьра ианалага
адырҩаҽныҵәҟьа, иҷкәынцәагьы ҩыҵирҟьан, ицәыҵаҵәахны
имаз иабџьар аашьҭԥааны иара итәқәа днарылалеит. Сгәыла

257

бзиа ҳәала уара, игәра гала! Дуаҩу џьшьа диханы шаҟантә
аҩныҟагьы дымҩахигахьааз.
Дызуаҩымзеи ауаҩы?! Дызусҭада иара усгьы ауаҩы?
Шеқспир изҵаарақәа ықәыргыло дааиуан Разан уаха,
рҭакқәа рыҟаҵара илшомызт, иара Шеқспир ихаҭагьы
ишилымшоз аиԥшҵәҟьа.
«Абза идгьыл дықәынхеит, дықәӷьацеит, дықәӡааит,
дықәӡыҭит. Абзагә идгьыл ихы ақәиҵеит, изхара абаха
ирымҭацкәа… Сара сабаҟоу, сара сызҿузеи, сара ажәҩан
салакнаҳашәа сзынхазеи? Сҩаӡарц салаган – иахьыҩаӡатәу
сзыҩаӡом, слаҟәырц салаган – икаҳаз сзышьҭыхуам.
Ус акәзар зегьы шааиуа? Дҩаӡарц ахьиҭаху дзымҩаӡо,
ицәкаҳаз шьҭихаанӡа иаргьы дынкаҳауа ами ауаҩытәыҩса
рыцҳа адәы дшықәу! Уи адагьы ԥсҭазаашьа ыҟамзар
акәхап. Иахьааугәаԥхаз унеины уҩықәтәо, иуцәкаҳазгьы
иаразнак иаашьҭуԥаауа иҟазар аԥсҭазаара хаарадахаргьы
ҟаларын. Иумам, иузыҟамҵаз, узхьымӡаз ушрышьҭоу ами
ушынаскьо, иара убас мацароуп Анцәа иузазгәеиҭаз аҳәаа
аҟынӡа ушнеиуагьы. Анаҩс уара ҟаҵатә умаӡам. Анаҩстәи
анаҩстәиқәа иҟарҵалааит!
Уара иҟауҵаша шьоукы ирызныжьны уаатәар, – урҭ уара
ушьҭахь игыланы иааиуа роуп, – уеидара инаҵаҵаны амҩа
инықәуҵеит ауп. Урҭ дара реидарагьы роуеит. Уи рымгар
ҟалаӡом. Уара ирзынужьыз аидарагьы инаҵоуҵар, рыбӷа
ԥумҵәеи . Иахьа иаумыркыз агәашә, уаҵәы шьоук рырахә
ҭалагәышьоит. Арахәгьы зуҭахузеи, дара еижәибаҵа арахь
рҿаарымхои уздынҵәалахьаз унхара рызныжьны унаскьар!..
Ус ҟалома, уара, ус ҟалома!»
Иҟалози иҟамлози дрызхәыцуа дышнеиуаз, дааины
даҽазныкгьы иаԥхьа даагылеит Абза. Уи инхарҭа қьаԥҭахахьан.
Агәылара, аҩны аабатәи аихагылаҟны, аҩыжәрақәа
рацәахеит есыуаха. Аҩы ржәуазар акәхарын зыбжьы
цәгьацәахалоз, уаҳа ҟаҵатәыс ирымахыз уаҟа. Урҭ
ашьҭыбжьқәа злаӡоз ҳәагьы уаҩ дынхомызт рыкәша-мыкәша,

258

аха иазшәырха, шәҽаанышәкыл ҳәа зҳәоз уаҩ дцәырымҵит,
дара, аҩы ыжәны ацәажәарахь ииасуаз, цас иҟарҵозшәа,
џьара аӡә даҳзыҵырҟьозар ҳәа, ауадақәа ирыҩнамлаӡакәа
адәахьы идәылҵны аицәажәара иалагон, аисрахь ииасуан,
ҵхагәанынӡа иеибарххон.
– Асасцәа уҭан ҳәа сыҟоуп иахагьы, – иҳәеит Разан, чак
аазгоит ҳәа дылбааны дышнеиуаз Ҭамаз данааиԥыла. Ага
иҩны акы азырымҳәалои, убри акәын ари абжьаракгьы уаҟа
иҟаз, уи игәылацәа ирбон, ираҳауан, еиҟәнажәон, аха Разан
абас даацәажәаанӡа аӡәы иҿы ааихимхыцызт.
– Уара уахьгьы инасышьҭып уҭахызар – иҳәеит, Разан
игәыла аҭакс.
– Асасцәа ныҟәызгартә сыҟам сара уажәазы…
– Уаныҟалалак – исеилыркаа, иузынасышьҭуеит, –
дааччашәа иун, амардуан дҩаҿалеит Ҭамаз.
Ихы илаимгалараны илеигалеит, дахьиацәажәаӡаз
дахьхәит Разан, аха иҟаиҵашаз ҟаиҵахьан. Ихы аарҵысны
днаивсыр азхон, иара уигьы аҭахӡамызт аха. Еизуаамижьҭеи
акрааҵуан. Адамыри иареи ара ианааиҿаҳаз аахыс дышәны
дыҟан. Еидысларак ааҟалацыԥхьаӡа иҩны уахь инеиуаз
длаԥшықәҵаны дышрымаз идыруан Разан, илаԥшықәҵаны
ирымамдаз уи идагьы, иара Разан ихаҭа ишьҭахысхысуа
иаауеижьҭеигьы иҵӡозеи. Ҭамаз урҭқәа идыруан.
Ақалақь ианалҵтәха, иаарласны аҽааибыҭара анаҭахха,
Адамыр иавтомат рыцқьа ԥыҭрак аҟара аҩны дааҩнахеит.
– Акы унацҳа зны, умыццакын, – шылҳәоз Сырма, иавтомат
анааирыцқьа, ипатронақәа анааидикыла, – урҭ макәанк азна
ыҟан, ашә ахь иҿынеихеит, ихашҭыз сеидру, деиҭаагьежьын,
қьаадқәак иԥшаауан, нас анҭ апатронақәа ицәымцхәцәаханы
даагылеит .
– Аадгылаха соуп ҳәа сыҟоуп даҽазныкгьы, усҟан изгап, –
иҳәан адиван инықәиԥсеит амакәан иҭаз апатронақәа, даҽа
макәанкгьы иахьазыԥшӡамыз џьара иаацәыҵиган, уи иҭазгьы
иҭигахьаз апатронақәа инарываиԥсеит.

259

– Исцәырацәахеит, арахь апатронақәа змам аҷкәынцәагьы
ыҟоуп,– иҳәеит уи. – Исзаамгеит, аҩны инсыжьит сҳәар, рыда
ԥсыхәа ҳамамкәа ҳааилахар – сыршьуеит, абрахь еиҭа амҩа
сықәырҵаргьы ҟалап. Уи аасҭа, иага ихьанҭазаргьы, – даҽа
маҭәақәакгьы дрыҵан Адамыр, – ишьҭысхыр еиӷьуп. Иара
Даургьы апатронақәа рзы дшыҟоу здырхуада. Уигьы иҭаххашт.
– Нас уаадгылап, – лҳәеит иан, дахьындәылҵуа агәылацәа
дырҿаҳаргьы лҭахымкәа. – Анҭ ашхқәа кылԥш-кылӡырҩуа
анаҟа игылоуп, шьоукы уддыркуеит, уанаџьалбеит.
– Уахь игылоу аиҳараҩык ҳара ҳтәқәа роуп, макьана
ҳзыцәшәаша ҳәа рацәак акгьы ыҟам. Сеиҭазаадгылогьы Анцәа
идырааит.
– Уаадгылоит, уаадгылоит! – лҳәеит Сырма иаразнак.
– Исыздырцәом. Патрона гәарҭак ара иныжьны, савтомат
схарззала… Мап, апатронақәа зегьы уажәы изгароуп! – иҳәеит
Адамыр.
– Унылаҳа уҳацәцеит ауп… Иҟаҳҵарызеи?!
– Зегь иҟарҵо, – иҳәеит Адамыр ашә аҟны днеиуаны. –
Акәна матата – зегьы бзиахоит! – иҳәеит уи ашә ныдҵо.
Иара убраҟа ашә аҟны, дыррак ирҭазшәа, аддыҳәа дылбааны
иҿааихеит Ҭамаз.
– Удәықәлама? – дҵааит уи иаразнак.
– Сдәықәлеит, – иҳәеит Адамыргьы.
– Иаба? – даҽакгьы дназҵааит Ҭамаз.
– Афганисҭанаа! Амаџьахедцәа срабашьырц сцоит…
Уаҳа акгьы еибырымҳәеит урҭ усҟан. Иауҳәараны иҟахыз
Адамыр насгьы, ицоз иакәын дцеит, нкылашьа имаӡамкәа,
иара иҳәашьала, амаџьахедцәа драбашьырц.
Ҭамази иареи ааиҿаҳар, Адамыр изы ак имҳәар шамуаз
аҟара идыруан Разан. Уамашәагьы имбаӡеит, иара убраҟа,
амардуан аҟны, шьыжьык ианааиҿаҳа.
– Днеихьоума, нас, амҩа иқәлаз?
– Иагаҩ ықәуп амҩа, уара узҿыда?
– Уҷкәын, – иҳәеит Ҭамаз. – Афганисҭанҟа еибашьра сцоит
иҳәан, амҩа дықәми, днеихьоумашь?

260

– Кабул дазааигәахахьеит! – иҳәеит Разан инақәырӷәӷәаны.
– Дспортсмензаап…

«Ус уара ухәы уфааит аспортсмен абрантәи шьапыла
Кабулнӡа дышцо! Ухы дамаҟьа аҿыгә аақәыргазар акәын, аха
ҳабаҟоу! Аамҭацәгьак ҳҭашәеит!, – игәы дҭацәажәо днеиуан
Разан.
Хыхҵәақәак ааиуеит, урҭ дрыланагалар иҭахым акәымзар,
Ҭамаз ахәылак зынӡа дхәылаишьырцгьы ааиҭаххеит.
Уажәраанӡагьы иҭаххақәахьан, аха Ҭамаз иаҳа ихәоз аамҭа
анихьӡа, – макьанатәгьы уи иалигақәахьаз ыҟан, ахыхҵәақәа
рыбӷа анааиоу,ацәажәарагьы далагеит.«Иқьышә ҭахәахәазар!»
– игәы ԥжәон Разан. Уаҳа аԥсышәакгьы наиеиҳәом, дахьыҟоу
дыҟазааит. Ардеи Дадыни наиацәажәалап, уахь иҟоу акы
еилыркаарц анырҭаху, егьи абжьарак иаҳәатәыс ирымоузеи,
иԥсы ҭоупҳәагьы иҟамызтеи уажәраанӡа!
Арда излалҳәаз ала, Ҭамаз исасцәа рахьтә аӡәы Абашьатәын,
иԥҳәыс длыуахын, – ус лхәы лфааит! – аҩныҟа дзаамҩахылгалоз
уи акәын. Акаҳԥы дахьугалакгьы дкаҳԥуп иааҟалҵо зегьы
акы иахьындырҳалоит, лхы арқьиаразы, ариашаразы,
лҽырмаалықьны архәара даавҵуеит, анаҩс џьара аҭырас
дылабылгьаны. Лхаҵа ижьара мариан, уи дылжьоижьҭеигьы
акрааҵуан, аха уажәы, Абашьатәи лҭынха имахцә данкны арахь
данаацәырылга, дыздыруаз неилацәҟәы-ааилацәҟәқәеит, лхаҵа
гаӡа, аџықә-џықәҳәа дыччо, днеины днарыдтәалеит. Уи акыр
иԥырхагазма, дагьалацәажәозма Разан,рыхқәа аҿыгәсыгәҳәагьы
инеинырҟьалааит, аха арахь иааины иахьаарылаҳаз ҽеимызт.
Рысас даҽа ҷкәынцәақәакгьы ицын, урҭгьы, иара иеиԥш,
равтоматқәа ирыҵан, хҩыкны ишыҟазгьы, амардуан иаҿаланы
иахьҩеиуаз, ибахьан, ишәаны инаԥшы-ааԥшуан.
Адамыри убарҭ ахыхҵәақәеи ааиҿаҳазшәа дааҟалеит
Разан, аха уи лаԥшҵашәарак иаҩызан, дацәшәартә иҟамызт.
Есыуаха иаауа иалагеит Ҭамаз исасцәа. Ианҩеиуазгьы
рышьҭыбжь цәгьан урҭ, – ианҩеиуа ҳәа иҟазгьы асааҭ жәаҩа
рышьҭахь акәын, – илбааны рҿанынархалак, аҩны зегь ашьапы иаақәдыргылар акәын. Уабашшуаз, зыҟны унеиуадаз?

261

Иара убригьы ихы иқәикрын Разан, ишааиуаз иаԥшьыргаз
акәымзар: ашә инадгыланы агәақь-агәақьҳәа асра иалагон.
Иара убри ашә ааимԥааны, чаԥҟага ҳәызбак аашьҭԥааны,
раԥхьа дназыдгылоз аӡәы имгәацәа нҭырбганы дкаижьырц
шаҟантә иҭаххахьааз, аха уи ҟаҵашьа змамыз, гәаӷьышьа
змамыз акәын. Агәаӷьразы иугәаӷьып, угәыԥжәарагьы
иҟаумҵаша унарҟаҵап, аха нас? Уи ауп иуҳәаша: нас уара
алажә еиԥш ушьны ашә уныларҵон. Ижәны иҟаз ауаа, –
ижәны иҟаӡамзаргьы, акы иннакыло иҟазма! Ушьны унаганы
унышьҭарҵеитҳәагьы ак разҳәаран иҟадаз.
«Амҟалатә шԥаҳзыҟалеи, уара амҟалатә рзыҟалааит!» –
иҳәон Разан аҩны дыҩнагьежьуа дахьыҩназ. Ари ашьҭыбжь
иарцәагәышьомызт, егьырҭ реиԥш, Ардагьы Дадынгьы, аха
арахь иара иахьгьы рхы рзаадәылырҳәҳәомызт. Уаҩ дахӡам
ара ҳәа ргәы ишаанагоз илалбааны ицар иаҳа еиӷьын, ашә
ахьаадыртуа инарылаҳар аасҭа. Аҵхыбжьон иулаҳаз, арыжәтә
иаганы иҟоу, бџьарла еиқәных игылоу… Иҳаӷоу иибаша
ракәын, уаарԥыхьашәар, иҳаӷоу изыҟалашагьы узыҟарҵон.
Адырҩаҽны, мракы ҩхашланы, ԥсы ԥхак аарылалаанӡа
рхы аадәылдырҳәҳәомызт Ардагьы Дадынгьы. Иҽырԥсны
дтәан иара ихаҭагьы. Урҭ ишә иасуан агәақь-агәақьҳәа,
рыгәқәа ԥҵәаанӡа уа иадгылан, иадгьежьылон. Аҩны иҩназ
аӡәгьы ус изырымуцызт, арыжәтә иаганы ишылбаауазгьы. Уи
ашамҭазшәа акәын.
Иара убасҟан, ианцалак, ашамҭазшәа, иахьнықәҳаз ацәа
риааиуан зегьы.
Ардеи Дадыни ааины ицахьан ашьыжь. Ус ҟарҵалон
дара есышьыжьгьы. Ашьыжь ахьӡын уи, аха амра акыр
иҩхалахьан. Иаха имыцәацыз ауаа даргьы заа изҿыхомызт,
аха иҿыхаӡаргьы, иааины Разан рыҽиларыжьуамызт: уи
макьана дышьҭазар ауан, ацәаха аниоу, ашьҭыбжьқәа
анааиқәтәа, ахҩахараҵәҟьагьы илымшо дыҟазар акәхарын.
Макьана рыԥсқәа шҭаз анааибырҳәалак, ицахьаз акы
анааргәаладыршәалак, Арда деиханы аҩныҟа ддәықәлон.

262

– Ара быҟазаргьы, уа быҟазаргьы акы акәӡами, – иҳәон
Разан. – Араҟагьы уаҟагьы абахҭа иҭаку ҳаиҩызоуп.
– Ус ауп, Разан, аха, угәы иалымсын, сара сыԥҳәысми, иаҳа
сымшәо, ҳараҳахь аасҭа абрахь ауаа ааҩнаҳар ҳәа сшәоит.
– Избан, Арда? – дҵаауан Разан. – Бара хара быдзар аиҳа
саргьы хара сыдӡам…
– Исҳәо сзырҳәо удыруама, – иажәа анагӡаха илымҭеит
Арда, – Адамыр абрантәи данцоз абџьар иикыз зегьы ирбон.
Зегьы уара урҭаху џьушьома? Ҳаргьы ҳарҭахым, уаргьы
урҭахым, аха абџьар зкыз арҭ ауадақәа данынрдәылҵ
нахысгьы…
– Уаанӡагьы, Арда, уаанӡагьы урҭ зегьы рдыруан, зегьы
рбахьан, ҳара ҳаасҭагьы еилкааны ирыман иеилкаатәыз…
Ибҳәо иашоуп бара уажәы: шәара шәҟны аасҭа ашәарҭа
ыҟоуп сара сҟны. Шәҽааҩнашәклеи уахь… Саргьы снеилоит…
Ашьыбжьышьҭахь зны, ааилашәшәымҭаз, ма иара амра
ҭашәахьангьы еиҭаадгылон Ардеи Дадыни, ма иара дара рахь
дныдгылон Разан.
Иахьа иааины ицахьан. Чаик ыжәны дахьаатәаз еиҭа
ацәа иқәҳауа далагеит Разан. Адиван ихы нықәиҵеит.
Дыззымхәыцшаз акы дазхәыцуа далагар ҳәа дшәон иара
абас даннықәиалоз, уажәгьы дызмырцәоз акы аҿаанахар
ҳәа дышшәоз ацәа ииааиуа далагеит. Убасҟан, цас иуазшәа,
аӡәы атыгә-тыгәҳәа ашә дасуа далагеит. Аҵәҵәа аҿиххьан
усгьы: игәы рго ианалага, ма аҵәҵәа иасларым ҳәа иаҿихит.
Уажә ашә иасуаз уи ҿызхырц иалагалоз дреиуамызт: усшәа
ианаҳәон наҟ игылаз ашә иасшьа.
Аҽнышьыбжьон иааиз ҵхагәазы игәыдҳалаз диеиԥшызма,
дырԥштәымызт,
ашә
изаарттәын.
Дызусҭзаалакгьы.
Дааилышьны дықәызгоз иакәзаргьы.
Ашә ҟьаҟьаӡа ианааирт, ииҳәаз ажәа заҵәык ауп:
– Тата!
Тата акы дарырҳашәа дгылан, арахь ааира лзымгәаӷьуашәа.
– Тата! – иҳәеит иара даҽазныкгьы. – Ибгылашьоузеи,
бзиала баабеит.

263

Тата дааццакит. Иаргьы дааццакны ишьҭахьҟа ашә
ныдиҵеит. Ашә ахьаауртуа даҽа шәыкгьы ахьаадыртуа ыҟоуп:
иааиз дызусҭада ҳәа. Икылԥш-кылӡырҩуа агәылацәа умазар,
ушә аатыцыԥхьаӡа рышәгьы аатуеит. Рылаԥш уҵдыршәом,
ажәакала, иухылаԥшуеит, бзиа урбоит. Бзиа ирбоит арантә
иааиуагьы, арантә ицогьы. Уаҳа! Ус рхы бзиа ирбалааит урҭ,
аха иабаиҭаху, рышәқәагьы ыҵарҟаца иадыркхьеитеи.
Уаҩы димбаӡакәа арахь дахьааҩнаԥалаз деигәырӷьеит
Разан.
– Бабаҟаз, бара мышрак ианиаша, сызлабыԥшаазеи?
– Ауаҩы уишьҭазар, дуԥшааҵәҟьарц уҭахызар…
– Анышә дыҵазаргьы дыҵухуеит! Уи аума ибҳәарц ибҭаху?
– Уара иуҳәеит, сара исҳәараны иҟоузеи… Ауаҩы дурӡырц
уалагаргьы иара убасшәоуп: гәырӡ-шашәаӡ дурӡуеит. Увараҿ
џьара дкаршәзаргьы, гәырк даҟараны дубоит, ашьацра
дылашәеит, дагьылаӡит ҳәа унаихысны уцоит.
– Ари зхыбҳәаауа?
– Акгьы иахысҳәааӡом. Ус исҳәеит аҟароуп.
– Асҟаамҭа еибамбацыз, еидымтәалацыз ус баша еибырҳәо
ҳәа акгьы ыҟаӡам. Сара сзеигәырӷьо, иагьлакәысшьо:
излеилыбкаазеи сахьыҟаз?
– Сара уара уахьыҟаз здыруан есымшагьы.
Тата лажәақәа даадырхәыцит Разан.
– Есымшагьы?!
– Есымшагьы, – лҳәеит Тата.
– Сара амц сызҳәом: бахьыҟоу-бахьану ҳәа акы
ансзымдыруазгьы ыҟан. Аиаша-аиаша, исыздырҵәҟьомызт.
– Панџьа сымҵарсны Аԥсны салигазшәа уҟазма?
– Дабабгәалашәеи Панџьа?
– Уи дысхашҭыр ҟалозма сара, уара суԥырызгаз ауаҩы?!
Тата илҳәаз иахиҳәаара изымдыруа даанхеит Разан.
Ацәажәара дааҟәыҵын, иахьада димбацшәа лыхәаԥшра
далагеит. Ииҳәарц ииҭахыз ажәақәак иқьышә иаақәыххын,
аха макьана иҳәатәымзар ҟалап, зынӡагьы иҳәатәымзар
ҟалап ҳәа иҽааникылеит.

264

– Усхасыршҭызшәа сыҟан, аха усхамышҭӡеит, удыруоу, –
лҳәеит Тата ԥыҭрактәи аҿымҭра ашьҭахь.
– Саргьы бысхамышҭит… мышкы шыбжьаанӡагьы…
– Уи аиаша иацәыхароуп! Исымдыри? Ҳара шьҭа мцы
еибаҳамҳәароуп, Разан. Амц уажәгьы уашьҭангьы иҳәатәӡам.
Аханатәгьы иҳәатәӡам, аха аиаша аиаша ианеиԥшым амц
аасҭагьы еицәоуп.
«Ари сара дсымбеижьҭеи издыруаз лакәӡамкәа
даақәгылазаап, – игәы дааҭацәажәеит Разан. – Илзымҳаи,
дҭыԥҳамхеи, дыԥҳәысымхеи… Исыхан сышьҭахьҟа сзагозеи
акы! Уа дшызбаз дыҟоуп лара уажәгьы, саԥхьа итәоу Тата.
Иахсырҟьацәар ҳәа сшәоит акәымзар, лаҳәатәыс исымоу
зегьы ласҳәар… Лаҳәатәыс исымаз усҟан исызламҳәеит, шьҭа
иласҳәахуазеи!..»
– Ҳаиқәымшәар акәын уареи сареи даҽазнык, – иара акгьы
анизымҳәа акәу, лажәа инацылҵеит Тата. – Иугәаламшәои
таксила Абжьаҟәаҟа санугаз?
– Ишԥасгәаламшәо! – иҳәеит Разан. – Хашҭшьагьы
сымазма?
– Изухашҭи, нас?
– Иарбан исхашҭуаз, Тата? Сара акгьы схамышҭӡеит.
– Егьаурым иухашҭзаргьы. Уара уеилахоуп, уара
иухьынҳалақәоу рацәоуп: ухәыҷқәа, уԥҳәыс… Ухәыҷқәагьы
хәыҷқәоума шьҭа, ихацәоуп, еибашьыҩцәахеит.
– Ирылбдыраауазеи бара абарҭқәа зегьы?! – иааџьеишьеит
Разан. – Ҳаҩны бмааиц, бымцац…
– Аха уара суцын ҳәа уасҳәар ихоуҵару? Уахьыҟазаалак,
уахьцалак… Иеилыскаауеит аԥсыуа ԥҳәыск илымҳәо уаҳәара
сшаҿу. Ауаҩы ииҳәарц ииҭаху зны иаартны иҳәар ами. Сара
уажәы сцәажәашьа ссирс иҟазҵаша, иагьахыччаша аԥсуа
ҳәсақәа рыцҳасшьоит. Сара схы хақәиҭра хәыҷык асҭеит.
Ахақәиҭра ами зегьы зышьҭоу. Ианырмоулак, аҭымиҭшәара
ианҭахалак, аибашьрагьы иалагоит. Аибашьра иаҿу ма
ахақәиҭра рҭахуп, ма малк иашьҭалеит, тәым дгьылк
мҵаҳарсуеит ҳәа иалагеит. Аԥсуа ҳәсақәа ракәзар… Аԥсуа

265

ҳәсақәа ртәы сара салацәажәо сыҟоума, иаҳкәажәцәоуп,
иҟәыбҷақәоуп, иагьгаӡақәоуп. Ари заҳаны арҵәаа ҳәа иҳәҳәо
аҳәсагьы здыруеит сара. Урҭ рхацәа ршьапаны ауарҳал еиԥш
имҩасуеит. Шаҟаҩ мҩасхьада ус! Ргәы иҭаз ргәы иҭашьны,
рыԥсы злаз инахьымсӡакәа, ҳақәшәеит ҳәа мацара изықәшәаз
рхы анрааланы, арахь изықәшәаз акапеи кылҵәа иаԥсаӡамкәа,
уи ус шакәу дара ишеилыркааз цәырымгаӡакәа… Шаҟаҩ
мҩасхьада, шаҟаҩ мҩасхьада ус! Иҟалозеи даарыцҳашьазар
аԥҳәыс?
– Аԥҳәыс дрыцҳазшьо дарбану?
– Дарбану уи, аԥҳәыс дрыцҳазшьо? Сҵаауеит сара. Даҽак
сзымдыруазаргьы аԥсуа ҳәсақәа здыруа. Зхы здыруа. «Ухы
узымдрааит!» рымҳәои ҳара ҳҟны? «Уҽузымдыруа уқәхааит!»
«Ухы узымдыруа уқәхааит!» Ауаҩы душәирц уҭахызар, убас
уиқәшәи. Зхы шәины адә иқәу аҳәсақәа зегьы рыцҳасшьоит,
аха урҭ раԥхьа игыланы иааиуашәа збоит аԥсуа ҳәсақәа.
Зегьыҵәҟьа аласҵом арахь. Зегьыҵәҟьа шәины адәы иқәны
ҳаӷоу ибааит! Аӡәзаҵәык лакәзаргьы – арыцҳара ҟалеит. Уи
шәара ижәбар акәын, ахацәа!
Разан иҵегь лҳәаларц иҭахны дахьаатәаз Татагьы уамашәа
иаалбеит.
– Ахшыҩ усырҵоит, иузымдыруа ак уеилсыркаауеит ҳәа
смааит сара арахь. Згаӡара зиааиз аӡә илҳәо ауп саргьы исҳәо.
Аамҭагь рацәак иаусымаху, исҳәаша ҳәаны сцар еиӷьуп, сиаша
сиашам. Зегьыҵәҟьа сзымҳәар ҟалап, уара уҵаауа уалагар,
узҵаарақәа зегьы рҭак сзыҟамҵар ҳәа сшәоит, аха иудыруеи,
уҭаацәа срылатәаны акәзаргьы, иҵегь ацәажәаха соур. Зегьы
иҳаур. Афилососфцәа реиԥш ҳааидтәалап ҳара усҟан, аамҭа
анааилак. Ари сгаӡа бызшәа усҟан ҽакала иуаҳап.
– Игаӡа бызшәаӡам, уи сара уажәгьы исаҳауеит ибзианы.
– Игәнукылаша акрыҟазар, игәынкыл. Нас, ҽааны, уи аҳәаха
смоуӡаргьы ҟалоит.
– Бабацои, мҩакы бықәгылазар? – дҵааит Разан, абра
дындәылҵыр, дышиашоу ӷбакы дынҭаларашәа дааҟалан, аха
иабаҟоу уажәы аӷбагьы адәыӷбагьы!

266

– Амҩа ҳақәгылоуп зегьы. Амҩа сықәгылан сара
Ешырантәи, амҩа сықәгылан уахьынтә санаауаз. Шаҟа мҩа
сырнылахьоузеи! Урҭ амҩақәа ракәым уажә сызҿу. Аԥсҭазаара
амҩаду ҳәа зегь ҳаԥхьа акы шьҭоуп. Убри амҩа ҳангылоуп
хәыҷгьы дугьы… Абри аԥҳәыс деилагахьазар ҟалап ҳәа
усыхәаԥшуазар ҟалап, аха…
– Ус сышԥабыхәаԥшуеи, Тата! – иҳәеит Разан.
– Уара улықәшәахьоу иаакылҟьаны абас ацәажәара
иалаго? Уи ушлықәымшәац здыруеит. Сара сеиқәымшәоуп.
Сара сеиԥш иҟоу аиқәымшәақәа роуп адунеи еиқәзыршәарц
иалаго. Еилукаау?
– Иеилыскаауеит, – иҳәахт Разан.
– Еилкаашьа амам ауп уара еилукаарц узлагаз.
Аиқәымшәақәа адунеи еиқәдыршәарц ишԥалаго? Уи аҭак
аҟаҵара уара иузымариам, егьырҭгьы ирзымариахоит, аха,
иубап, убарҭ аиқәымшәақәа адунеи шеиқәдыршәо. Урҭ ргәы
иааҭоу зегьы аацәырганы уаԥхьа иаақәырҵоит. Ауаа ргәы иҭоу
ргәы иҭаҵәахны иадтәаланаҵ аҳәса русқәа цәгьоуп. Аҳәса
русқәа цәгьанаҵы ахацәа русқәагьы цәгьахоит
– Аԥҳәыс дизеилкаарангьы дыҟамзаап ахаҵа, бара
излабҳәо ала, урҭ еивагылашәа ицоит, аха маӡак шыҟац
иаанхоит урҭ рыбжьара.
– Сара усгьы сымҳәаӡеит… Иҟоу умбо, Разан, аԥҳәыс
дмаӡаны даанхароуп дыҟанаҵ, уи абӷьыц еиԥш даартны
данаанха, дахьыҟоу дықәхоит акраамҭа, дагьыхҩеижьаахоит.
Ани амаӡа, ахаҵа дзышьҭоу, аха изымԥшаауа амаӡа,
лыҵаҵәахны дааиуанаҵ, абри сара исзымдыруа даҽакгьы
дшашьҭоу, уаҳа иааизымԥшааӡакәа, аԥҳәыс лахь ихы рханы
амҩа дшықәугьы дниасны дцоит ауаҩы. Уара зегьы еилкааны
иумазшәа уаатәеит.
– Сара акгьы еилкааны исымамызт, исымамзаап
иахьанӡагьы.
– Уи иаҳа еиӷьуп, зегьы еилкааны иумазар аасҭа… Сара ари
ақалақь салҵуеит, Разан. Уалҵ уаргьы. Иузыԥшу умыргәаҟын.

267

Унызкылогьы еилыскаахьеит. Рашәындеи сареи ҳаицәажәон
жәаха.
– Рашәында?! – иааџьеишьеит Разан. – Рашәында
дабабдыруеи бара?
– Рашәындагьы дыздыруеит, Арсоугьы. Рашәында лаасҭагьы
издыруа Арсоу иоуп. Ҳаиуацәоуп. Аԥсуаа зегьы ҳаиуацәами?
– Ҳаиуацәоуп, – днақәшаҳаҭхеит Разан.
– Ҳаиразҟхаргьы ауан… ҳшеиуацәазгьы… Иҟалаша зегьы
ишыҟалаша ауп ишыҟало зны-зынла…
– Иҟалаша ишыҟалаша иҟалондаз…
– «Зны-зынла» сҳәеит сара. Уи ҳара иҳахәеит.
– Изакәи иара иҳахәаз? – изеилымкааит Разан.
– Иҟалараны иҟаз ахьыҟамлаз.
– Изла? Насгьы ҳара уи ҳазыԥшынеи?
– Уи хжьаран, уи қәыԥшран… Ҳара усҟан абри абри ауп
ҳәа акгьы ҳазыԥшӡамызт. Ашьҭахьоуп сара зегьы анеилыскааз.
Асҵәҟьа иаразнак сгәы узцоит ҳәа сыҟамзар ҟаларын усҟан.
Ҳанеиԥырырга ауп иҟалараны иҟаз ҳәа уара узышьҭоу аныҟамла
санархагаз. Уара зегьы ухашҭит, сымҳәеи, иаразнак… Ақәыԥшра
угәы ианнаҵаз уа ианхалаӡозаап. Иџьасшьоит, илакәысшьоит
уи сара иахьанӡагьы. Дааҭымҵуа схы дызҭахазеи адгьыл
снықәӡыҭ, ажәҩан слалаӡ сцазшәа збо ауаҩы ҳәа шаҟараантә
саатәахьааз!.. Исҳәо убоит. Абри узлырҳәару уара даҽа аԥсыуа
ԥҳәыск. Ааҵра давагыланы даҳзыӡырҩуазар хыркәыкәык, зегь
зҵаҵәахны ирықәтәоу хыркәакәык, унан, дызлацәажәақәо
закәызеи ари ахаас ҳәа даагьежьы-хынҳәрын. Зегь иреиҳау
зегь реиҳа иахӡыӡаатәуп, акы ахьыр ҳәа ушәаны уавагыланы
уцалароуп уԥсы ҭанаҵы. Абри сеилнаркааит сара аԥсҭазаара,
уаҳа даҽакы сеилнамыркаазаргьы…
– Тата, – иҳәеит Разан, иааиз дылҿаԥшуа даатәан, –
абрантәи Ешыраҟа сыԥшуа абарҵа сықәгылоуп абжеиҳан…
– Саргьы уа џьара абарҵа сықәгыланы сааԥшуа џьшьа? –
дааччеит Тата.
– Мамоу, Ешыра уаҩ дзаламгыло иҟарҵеижьҭеи, иҟәыбаса
ашьҭаҵара иаҿуп. Уи збоит сара арантәигьы. Бара быԥсы

268

шахагьежьуа здыруеит Ешыра. Бара уа баныҟамгьы гәаныла
бшыҟоу здыруеит. Ауаҩы дахьиз, дахьааӡаз, идгьыл ишьапы
ахьнықәиргылаз, ашьацра дылаланы иҿахьынеихаз дыҟами
днеимгәашла дцаанӡа. Цашьас ибымааз бара уантәи. Сара
бахьызбоз уаҟа акәын.
– Унықәларауааз, Ешыранӡа акрыбжьазма?
– Уигьы сҭахымхаз џьыбшьома, иаҳаракгьы – Аҟәаҟа
аҵарахьы санаа, аха бара усҟан баашьҭырԥаахьан…
Бара беиԥш, саргьы издыруан, Тата… Ҟасҭеирааи ҳареи
ҳшеигәылацәоугьы бхабмыршҭын…
– Панџьа саашьҭиԥааит ҳәа уарҳәазма?
– Панџьа деиҭааҳгәалашәахт! Ауаҩы ииҭаху иаасҭа
ицәымӷу дигәалашәоит рымҳәои.
– Сара уи иаразнак дысхасыршҭит. Дабаздыруаз,
дабасзааигәаз,
дысгәалашәарангьы
дзыҟахыз!
Уара
дугәалашәон, уара духауршҭыр ҳәа ушәон.
– Игәаӷ сыкны сагон азы.
– Сара сеиԥшҵәҟьа иаразнак духауршҭыр акәын,
дагьухауршҭызшәа сыҟоуп… Уи иазаауазеи… Сымҵаирст ҳәа
рылазма шәара шәҟны?
–Бымҵазырсыз даҽаӡәын.Иара усгьы бара баамҵадмырсыр
рымуит.
– Ираԥугандаз!
– Схәыҷын сара усҟан, сгаӡан…
– Сыхәмаруеит. Макьана ԥҳәыс даазгоз уакәмызт уара,
саргьы хаҵа сцартә сабаҟаз…
– Бжеиқәа-бжашла дыԥшӡан рҳәеит.
– Бжеиқәа-бжашла?! Иуазҳәада уи бжеиқәа-бжашла
ҳәа ишишьҭаз?! – иаџьалшьеит Тата. – Бжеиқәа-бжашла ҳәа
иазҳәалоз еиҳарак сара сакәын.
– Егьырҭгьы ус иарҳәалон. Дабанӡабеиҳабыз, аха
шәеиқәлацәазшәа шәааивагылт, рҳәеит.
– Зегьы рҳәоит, зегьы рдыруеит усгьы ауаа… Уажәраанӡа
исҳәоз мцызаарын: уара уахьааҵыслакгьы шыздыруаз еиԥш…
– Ажәҩан ахь бхаларгьы, иҟаз уахьынтәи исзаарыцҳауан.

269

– Уахьгьы ауаа умоума уара?
– Ҳазшаз дыҟами, уи уахьгьы арахьгьы зегь ҳаилзыркаауа

ҳациҵоит.
– Анцәа срыцҳашьа, ҳаицәыӡӡеит ҳәа сыҟан… Абжьаҟәаҟа
ҳцара зегь арҿыхеит!
– Ибымада зыбҳәа Абжьаҟәа?
– Абжьаҟәаа.
– Абжьаҟәаа зегьы змоу Абжьаҟәаа уаҩ дызмам иоуп.
– Ишеилукаауа умбои… Баша угәы цәысҟьоит, уара зегьы
еилкааны иумоуп, уара зегьы угәалашәоит… Сарах… Сара
зегьы схасыршҭуеит ҳәа салагеит, аха иауам… Сара сцоит.
Ҳаиқәшәарангьы ҳаныҟоу удыруама?
Дымҵааит, аха ианба ҳәа дышҵаауаз иныԥшуа Тата
длыхәаԥшуан Разан.
– Аибашьра анеилгалак… Уи уаҵәы акәхар ҟалоит, уи
шықәсык ашьҭахь акәхаргьы ауеит.
– Шәышықәса ицар?
– Шәышықәса ианеибашьуазгьы ыҟан ари адгьыл аҟны.
– Шәышықәса акәым, шықәсыбжакгьы изнеиуам ари
аибашьра.
– Уигьы здырхуада!
– Нас убасҟан ҳаиқәшәараны ҳаҟоуп ҳара… шәышықәса
рышьҭахь?
– Ҳара ҳаиқәымшәар, ҳаԥсқәа еиқәшәап. Ҳаԥсқәа еицын
ҳара ҳанеицымызгьы. Ус акәӡами, сара исхыбааны Анзор
иқьышә ҭаԥызҵәаз уара апаӷь? – дааччеит Тата.
– Иацы иҟалазшәа, зегь шылгәалашәо убарауазеи! –
ҿааиҭит Разан.
– Уара уигьы ухашҭхьоума?
– Мамоу, иара саргьы, иацы иҟалазшәа, иахьеиԥш
исгәалашәоит.
– Ус акәзар, ҳара макьана ҳаԥхасҭамхац… Зегь ҳхашҭхьазар,
ҳаԥсы злаҭааз, ҳазлаҳаз ҳалганы ҳаазгоз ак ҳамамзар,
ҳлеиқәжьакца ҳцахьазаарын.
– Бара бцырцыруа баацәырҵит.

270

– Иҵегь сеиӷьзаарын, уара уакәымзар, – лҳәан, ччараха
иаалысит Тата. Дыччон уи, дызхыччоз ҳәа рацәак акгьы
ыҟаӡамкәа, дыччон зынӡа араҟа дтәамызшәа, даҽа дунеик
далаԥшуа, дзалымҵуа, лаԥхьа итәаз ахаҵа длымбаӡозшәа.
Нас, аччара дааҟәыҵын, даанаԥшы-ааԥшит. Ара сабаанагеи
лҳәазшәа аҭыӡқәа днаркыдыԥшыла-ааркыдыԥшылеит.
– Сара сцеит! – лҳәан, ашырҳәа дҩагылеит. Анаҩс ииҳәарц
ииҭахыз ажәақәак ллымҳа аҟынӡа инеигарц иҭаххан, аха урҭ
лылмырҳарашәа ибан иҽааникылеит. Ларгьы дшааиз еиԥш
дыццакны ашә ахь лҿыналхеит.

Аҽнынтәарак Тата лааиреи лцареи рыда ихы акгьы ҭамызт
Разан. Лакәшәа иҟалеит лара, Тата лааирагьы лцарагьы.
Ацәажәара иаргәаҟуа аҩны иҩнахаз аӡә леиԥш, дахьааизгьы,
рацәак иаргьы акы ааимырҳәакәа, илҭахыз зегьы наиаҳәаны
дцеит.
Уазызма, уасиаҭызма Тата илҳәоз? Илҳәаз аасҭа еиҳазар
ицәылҵәахыз, ибжьалмыжьраны ибжьалыжьыз? Бжеиқәабжашла идҳәалаз зегьы аган ахь инхазшәа ибеит. Илҳәарц
лҭахымызт урҭ, илҭахызар, днахыкәша-аахыкәшаны акәзаргьы
урҭ лыҽрылалымгалар лурымызт. Лыҽрылалгалар, амацақәа
зегьы аартны иқәлыԥсар акәхон. Дзазхәыцуазеи, дзазҵаауазеи
уи, Тата илымҳәаз, ицәылҵәахыз? Лымаӡақәа иреиуазааит
уигьы. Аԥҳәыс лымаӡақәа зегьы арахь ицәырганы инықәылҵар
аасҭа, узхьыԥшуа, аха иузеилымкаауа акы нлыжьыр еиҳа
еиӷьуп рымҳәеи. Изҳәада уи? Ларгьы илҳәеит, ларгьы.
Маӡа имамкәа дауҟаху иаргьы. Тата илыдҳәалоу зегьы
маӡами Сырма лзы, иаацәырганы уи лаԥхьа инықәимҵо!
Инықәиҵаргьы ҟалон, ус аҭахны иааибар, иеиликаауан уи
Сырмеи иареи реизыҟазаашьа иаԥырхагахараны ишыҟамыз. Сырма дшеилылкаауа аиԥш, ахацәа зегьы рыҳәса
еилыркаауа иҟандаз! Изеилибамкаауа роуп инеиԥырҵуа.
Ианзеиԥырымҵуа, рхәыҷқәа рыбжьаха, даҽак ҟала,
аҩыџьагьы шьацҳәак иакызшәа ианааидхала – рыцҳарахеит,
насыԥдарахеит.

271

Тата днасыԥдангьы димбаӡеит Разан. Анасыԥда лцәажәара
Тата лцәажәара иаҵаз амч заҵалом. Анасыԥда лхы дҩаханы
ауаа рылагылара лцәыуадаҩуп. Тата, лыкәша-мыкәша иага
рыцҳара ыҟазаргьы, лхы шьҭыхны илкын. Уи еиликааит иара,
даҽакы изеилымкаазаргьы. Зхы шьҭыхны изку хара дыԥшуеит,
хара иԥшуа харагьы дцоит. Ахьаԥарч еиԥш инеины арыцҳара
зҽамҵазыршәыз, днышьҭарԥсны ма ихы даазымҩахо
днартәаны имцар ауӡом. Аиааира змоу згәы змымҟьо роуп.
Аӡәы игәы имҟьар, иааидгыло, даашьҭызхуа дҟалап, аха
иҟауҵарызеи ажәлар ргәы рымҟьар? Ргәы рымҟьартәгьы
иҟалеит дара азнык азы, аха ахацәа рхацәа ҳәа ззырҳәо
шьоукы аацәырымҵыр ҟалаӡом асеиԥшқәа раан.
Ибатәыз ибон Разан арантәигьы – ажәлар ргәы
рымымҟьаӡеит. Уи еиҳаз акгьы ыҟамызт. Дгьежьы-хынҳәуа
абра дахьыҩнахазгьы иныруан згәы змымҟьаз рымч.
Иара даадәылганы уаха дыршьыргьы ҟалоит, уаҵәы игәы
кыджәаны ишьҭарҵаргьы ауеит, аха ицыз агәыӷра, аиҳараҩык
ргәамчи реидгылареи аԥсҭазаарахь иԥхьон, ддәылганы
днанагон аҵх лашә иалаланы инеиуаз рахь, ашьхақәа ирҿаз,
аӡиасқәа ирыруаз, еидара хьанҭас иҟаз зегьы ирыҵаз рахь.
Урҭ ирылагылан иара иҷкәынцәагьы. Ишԥеиҭахыз, иԥсы
иманы абрантәи дзықәҵыр, агәыҭҟьа иаганы итәоу, иара
иҟынӡаҵәҟьа изаамго ахәыҷы лани лареи лашарак ахьырбаша
изнагар, иабџьар аашьҭыхны, иқәлацәа дрылагыланы ацара.
Иқәлацәа ракәмызт, иеиҳабацәагьы абџьар иаҵагылт. Шәара
ара шәыҟаз, шәааԥшы зҳәаз ирҳәаз дыдмырҳаит. Иахьтәоу
иузмыргыло, зегьы ираԥызаны инеирашәа урбаны ааҵрақәа
ирывоу, даанкыланы, уаԥхьа дыргыланы уҿынаухаргьы, иубац
иакәын, дыԥсы хьшәашәан, изакәызаалак аказы духәараны
дыҟамызт. Уажәгьы, уашьҭангьы, аибашьра ыҟанаҵгьы, уи
еилгаргьы.
Абра дшықәгьежьаауа аибашьра еилгар ҳәа дшәеит,
ишеилгалакгьы аибашьра еилгондаз, уи акәмыз зегьы
ззыԥшыз, аха иссирми, еилкаашьас иамоузеи, иара дшәеит.
Аҟәа дшалатәаз, ҳәаҭрак дышҭаиаз, хысыбжьык иаҳацыԥхьаӡа

272

аҩ дшыҵалоз аибашьрагьы ааилгеит рҳәар иҭахымхеит.
Иара аибашьра аилгара, зегь реиԥш, дшахыццакуазгьы.
Ауаа ирҳәарц ирҭаху рымҳәар руӡом насгьы, аибашьра
анеилгалакгьы.
Иҟан уи дзыцәшәоз даҽакгьы: иаакылсны дрыманы
ицар, днартәаны, дыршәаны акә, даҽакала акә, иимҳәаша
акы идырҳәар… Уи акәын аԥсра, аиҭаԥсра! Унеины ужәлар
узланарылагылозеи усҟан?!
Дыкнарҳаргьы иҳәатәымыз акы иҳәап ҳәа дыҟамызт. Дасу
ианиашьа ихаҵашьоуп, ус уҳәаргьы. Иимҳәаша идмырҳәеи
уажә ааигәа… Ателевизор дабанахәаԥшуаз! Иҽирҭынчырц
иҭахын, аха ҽырҭынчшьа имамкәа ателевизор дҭатәан… Ихьӡ
иҳәар зегьы ираҳар ҳәа дшәахуеит, арахь иара ихы қәацәӡа
ателевизор дҭатәоуп,Бериа исахьақәа аазхикааз…Шортик.Ихьӡ
ҷыда ахьааигәалашәаз дааганы ауаа даарылаимыжьызшәа
ибеит. «Иушьх уара, иушьхабааит, ушортик шушьаз, аҷкәынцәа
реиԥш агәылара ушԥацеи!» ҳәа дааисны дылкларын, «ҳаҩны
аԥхьа, ишоурахуп ҳәа, ухәыҷымкәа-уҳасамкәа, амш ахәлара
иааумнахаанӡа ушортик ушьаҵаны ушԥатәоу!» лҳәаларын.
Шортик ҳәа иарҳхо иалагеит ахаҵа. Шортик иахаршалаз
ихьӡ рхашҭын, ахәыҷқәагьы Шортик ҳәа иарҳәо иалагеит.
«Шортик шәсырҟаҵап уажәы, сҩагылар!» ҳәа ахәыҷқәа
днарықәцәҟьалон.
Абар уажәы, ихы қәацәӡа, уи ателевизор дахьҭатәоу.
Иблақәа дыржьаз џьишьеит Разан азнык азы, аха цқьа
днаихәаԥшзар, аа, уара, Шортик. Ишортик ишьазу ишьамзу
изеилымкааит, аха уи ирбааӡазшәа днаҳә-ааҳәуан иара
уажәы-уажәы. Азҵаарақәа иҭо лҿаалхеит ԥҳәыс цәымҟырк.
Иаргьы цәымҟырк иакәмыз, иқәнагоз аӡәы дизырԥшааит.
– Ицо аибашьра згәы знамырхьуа ҳәа аӡәгьы шәыҟам,
ҳаҭыр зқәу ателехәаԥшцәа, – лҳәеит уи, лаԥхьа иқәыз ақьаад
данынаныԥшыла ашьҭахь лхы дааҩахан. – Ицоижьҭеи рацәак
шымҵуагьы, аибашьра еибашьроуп, ауаа аҭахара иаҿуп, урҭ
рхыԥхьаӡара есааира иацлоит. Ари аибашьра аанкылатәуп. Ус
ами уаргьы угәы ишаанаго, ҳаҭыр зқәу…

273

– Иаанкылатәуп! – иҳеит Шортик ихьӡҵәҟьа лҳәаанӡа,
дналԥыҩлашәа.
– Ишԥа, изла, ианба? – лызҵаарақәа неишьҭаргылашәа
лҿыналхеит акорреспондент.
– Иахьаҵәҟьагьы! – иҳәеит Шортик, иаԥхьа инапы
нықәикшан.
– Иахьаҵәҟьагьы иаанкылатәуп ҳәа ауп егьырҭгьы
ирҳәо, ҳаҭыр зқәу… Зааа…б еи… Қьынцыц-иԥа… – лҳәеит
акорреспондент.
– Заабеҭ Қьысқьынџь-иԥа! – иҳәеит Шортик ихьӡи иабхьӡи
ааилырганы.
– Заабеҭ Қьынцур-иԥа… – лҿыналхеит акорреспондент.
– Ҳаи, сыхьӡгьы ауаҩы иҿаҿы имааиуа, саб ихьӡгьы уаҩы
изымҳәо…
Саазықәшәазеи, уара… – Арҭ ажәақәагьы ааины ахәаԥшцәа
иаарылаҳаит.
– Шортик ҳәа иаҳәала, Шортик! – ибжьы наиргеит Разан
дахьтәаз, ииҳәаз акоррсепондент лҟынӡа инаҩрашәа.
– Аибашьра шԥаанкылатәу? – лызҵаара аалыркьаҿит
акорреспондент.
– Ишԥаанкылатәу бымбо, ҳаибашьӡом, шәбара ҳааит
ҳәа зарҳәаз, уи змаҳакәа аибашьра иалагаз, инаргәыдҵаны
ишьтәуп, ма, ргәы ирыцҳанашьошәа рбозар, инаганы
илеиҳәҭахаа иҭаркааит. Иаанымгылозар бымбари усҟан
аибашьра!
– Аа ауаҩ ҟәыш ииҳәо! – лҳәеит акорреспондент, лыжә
аҵша аризшәа, дыччо ахәаԥшцәа даарылаԥшын.
– Иаргьы баргьы шәеибамбааит!.. Ауаҩ ҟәыш! – иҳәеит
Разан дахьтәаз.
Шортик, Разан ииҳәаз иаҳазшәа, иблақәа ҭҟыҟ арахь
дааԥшуан.
– Ҳара ҳаиҩызцәан, ҳара ҳаишьцәан, ҳара еицаҳфон,
еицаажәуан… – акорреспондент зҵаара илымҭаӡакәа
ацәажәара дналагеит Шортик. – Иабатәи еибашьраз
иаҳҭахыз. Гаӡарак ихьны аӡә шәақьк ҭирҟьазаргьы, ажәлар

274

хыла-гәыла еилаҵатәызма! Иааибаргәыбзыӷыртә иҟан.
Ҳаишьцәами, шәбара ҳааит рҳәазар, еилаҩеиласраха
ишәысит, шәҽаанышәкыл рҳәазар, уи цәгьарас иаҵаабазеи
уара! Сшәазҵаауеит, ауаҩы изымчҳауаз акыр ҟалама, уара!
– дандықәнагала, ҽынкылашьа имамкәа днеиуан Шортик –
Заабеҭ Қьысқьынџь иԥа. Ииҳәоз ҩаԥхьа Разан иахь ирханы
иҳәозшәа акәын, иблақәа ҭҟыҟ арахь дшааԥшуаз, Разан иахь.
Уқәгыланы атрышә уасрын, уҳәҳәаны ауаа еизугарын… Ма
Ардеи Дадыни уҳәацәо унарыдтәалар, уиала уԥсы ааивугар.
Даргьы рыгәқәа чны итәазар акәхап, аха арахь ааира
иацәшәоит, иаргьы андәылҵра шиҭахым еиԥш: ашә аатит,
даҽа шәыкгьы аатуеит араҟа! Ашә аатызар, аҩны уҟоуп, аҩны
уҟазар… Иҟалаша анцәа идырааит усҟан, уара уҽыҵәахны
аҩны уштәоу ааилыркаар анҭ ахыхҵәақәа!
«Иҟауҵараны иҟоузеи абас еиԥш рыцҳарак уақәшәар
уаргьы? – ихы дацәажәо даатәеит Разан. – Иҟауҵарызеи
ԥсроуп иҟоу ҳара иаҳҭаху умҳәар ҳәа ундәылганы ургар.
Индәылганы иргаз рами жәаха ихнымҳәыз. Раԥхьатәи
аҩнеихагыла ду аҟны инхон урҭ. Аишьцәа хҩык, раҳәшьазаҵә,
рабхәындак… Даҽа ҩыџьа-хҩы агәылацәа… Зегь ирбон
амашьына хәхәа ишынҭарцалаз. Аҩ ҳаҵалеит зегьы. Иабажәго,
уара, шәеилагама ҳәа уҩуа унарышьҭалара уҟоуп! Иара
уаҵәҟьа, унарыхьӡаанӡа, ушьны ункарыжьуеит. Урымшьыргьы,
уаашьҭыхны уаргьы ургон урҭ ахьыргаз. Иабыкәу? Ирзырузеи,
изыхдырҟьазеи? Иҭакны ирымоума, ишьны илеиларыжьма?
Издыруада уи? Идыруазаргь иуазҳәода? Изгәаӷьуада?
Изыхдырҟьазеи, мшәан, изыхдырҟьазеи?! – дҵаауан,
деиҭаҵаауан Разан. – Ани агмыг иеиԥш ирымҳәашаз акы
ддырҳәарц иалагеит, иҟарымҵаша акы ддырҟаҵарц иалагеит.
Убри ауп иҟалаз. Шәаҳәаҩыкгьы дрылан урҭ. Уи сара
ибзиаӡаны дыздыруан. Ҳаиҩызцәан иаргьы саргьы, сара
сшәаҳәаҩымызт азы. Карузо уизыӡырҩ иара уизыӡырҩ…
Дыршьрызу инаигәыдҵаны? Ашәаҳәаҩ душьыр ҟалома,
уара?! – абџьар зкыз аӡәы ихы наиқәкшәа даацәажәеит Разан.
– Уи аҩыза агәнаҳа уаҵалар, уԥсы ахьынӡаҭоу узаҵыҵраны

275

уҟаӡам… Думшьыр умуазар, Ҳазшаз уи азгьы саҭеимҵааит
аха, Шортик иеиԥш иҟоу инаигәыдҵаны дшьы! Шортик ииҳәо
аҩыза иҳәараны дыҟоума ани ашәаҳәаҩ. Уахь иргаз аӡәгьы уи
аҩыза рхы иаҭәаршьомызт. Ацәаԥҽыга Заабеҭ! Қьысқьынџь
хазына иԥа. Уаб ауаа дырдыруан, даԥсыуа хаҵа наган. Уара
уаалаган ибӷа ԥуҵәеит. Ҳабӷа ԥуҵәеит зегьы. Сақәшәеит,
ишԥазурыз ҳәа мышкызны уаацәырҵыр ауп ашана. Уара
иуҳәаз ажәақәа, иагарааны иҟазаргьы, иаауҿарымкыр
ауӡом. Ҽыԥныҳәа бааԥсын, хьымӡӷны ухшара ирзынужьит.
Хырқьиашьас иумоузеи уара агәымха, ажәлар урылатәаны
аӡы иауҭарц уалагазар. Ираҳарым, ирбарым, ирхашҭып,
исанарыжьып ҳәа уаатәозар? Угәы уажьагәышьоит. Сара уаха
сызмырцәо уаҵәызынгьы шьоукы аҵәымыӷ еиԥш ргәы ишалоу
иаанхашт, уара ацәыршәага!..»
Разан иуадақәа дыркуамызт, неиааираха исит, нас алашара
ирцәан дкәаҩӡа адиван даақәтәеит.
Асааҭ жәаҩагьы ҟамлацызт Ҭамаз исасцәа рҿанаархаз.
Амардуан иаҿаланы рҿанаархаҵәҟьа дара шракәыз идырит.
Уи зегьы ирдыруан. Дарбан уажәааны, дара рыда, аӷьӷьаагәгәа рыхга арахь иааиуаз? Абжьааԥны аҵкысгьы рышьҭыбжь
цәгьан урҭ уажәы. Ианылбаауаз, рызхара аныржәлак акәмыз
аҩнеихагыла дуӡӡа ашьапы ианнықәдыргылалоз, аха уажәы,
ижәны рҿаархазар акәхап, рыбжьы дырцәгьаӡеит: иҟаауан,
иҳәҳәон, равтоматқәа рышьхәақәа кыдырҟьон. Ишааиуаз,
ишыҟарҵалац еиԥш, Разан ишә иаалагылеит. Абрами ҳәа
дҵаазар акәхап аӡәы, егьи, уаҳа акы даазымԥшӡакәа, ашә
адыжә аадиргеит. Разан игәы адыжә аакыдлыргазшәа
шибазгьы, ҽмырҵысы адиван иҽаақәикит. Ашә иасыз
даҽазныкгьы дасит, даҽазныкгьы, даҽазныкгьы. Ари ауаҩ
дықәҵны дцахьеит ҟарҵазар акәхап, ашә инадҵны, еибарҟаауа,
еибарҳәҳәо, инеидаҳало, аабатәи аихагылахь рҿынархеит.
Ҭамаз урҭ иреиҳәашан Разан џьаргьы дшымцацыз, ара акы
дыннакыланы дшыҟоу, аашьышь еиԥш дхәыҵаланы иуадақәа
дышрыҩнатәоу. Иҟоугьы иҟамгьы иага реиҳәарын уи.
Иҳәалааит, иҳәалааит, иага изҳәозаргьы иҳәалааит, иашьны уа

276

ишеилажьу, ҳакаҭа дҭартәаны дҳамоуп ҳәа ишыԥшу, аҳәынаԥ
еиԥш акәзаргьы, кылҳарак дынкылкәрааны дрыцәцашт.
Итәазааит нас урҭ уаҟа аҩы ыжәуа, ма иадыршьыз, ихышәҭны
аиарҭа илаҳаз Ҭамаз иԥҳәыс илыдиалазааит!
Ихынҳәны рҿаархаанӡа ҳәа дыԥшӡаломызт Разан: иага
иааласыргьы, ирымжәыша аныржәлак, ашамҭазынӡа инхон
уаҟа, нас акәын уԥсны уқәзаргьы уанҩаҵдырҟьоз. Рхы
изымҩахаӡакәа ишышьҭаз ашара адәы ианаақәлозгьы ыҟан.
Усҟан, ашамҭазшәа, еинҟьа-еиныруа ҵаҟа илҭалон.
Дыцәар еиҳа еиӷьын, цәашьа ыҟазар. Уи ус шакәыз идыруан
иара есымшагьы, аха, сыҽсырцәоит ҳәа даналагалак акәын
цәашьа анааизыҟамҵозгьы.
Аҵх далаӡырҩуа, ацәарагьы илымшо, амыцәарагьы
илымшо адиван дықәтәан Разан. Сырма гәаҟрак лымазшәа,
ахәыҷқәа ак рыхьызшәа акы дааилнашьаауан, дахьықәиаз
даанаҳә-ааҳәуан, акраамҭагьы ацәа дагомызт.
Аҵх ахьнеихьоу иалудыраауазеи, уеиџьыԥӡа ушықәыршәу,
иаалырҟьаны, ацәа уанаалырхлак! Аҵх ахьнеихьазгьы
абеиҭахыз, аха данаақәтәа, данаанаԥш-ааԥш уи ауп
дзызхәыцыз.
«Идәықәлазар акәхап иҳалӡааша! Срымшьыр руам,
убома, арҭ ауаа: ианцогьы ианаауагьы сыԥсы ҭырхырц
иалагоит. Шьҭа уиаҟарагьы шсыламӡо рдыруазар акәхап,
ҳаикьымсӡакәагьы ҳилгап ҳәа ақәырҵеит. Ацәыкәбар ауаҩы
дамшьуеи, иааҟәымҵӡакәа, ҵәаԥ-ҵәаԥ ҳәа ихы иқәҭәо
иалагеит. Убасеиԥшшәа акы иаҿуп арҭ. Сычҳара хыҵӡаны
идәықәлеит. Снызкыло акы ыҟақәоуп акәымзар… Ихаҿы
изаагомызт иҟаиҵараны иҟаз усҟан. Ишақәикхьоу еиԥш,
иаҳәызба ааҭыхны, ашә ааимԥааны дрыжәлозма? Шаҟантә
иеиликаарызеи уи ихыдараз, зеиԥш ҟамлацыз гаӡарак
ишаҩызаз. Аха аҵәаԥ-аҵәаԥ ҳәа ухы ацәыкәбарқәа анықәҭәо,
уҳәҳәарц уалагаргьы аҳәҳәара анулымшо, иҟоу уанархаго,
иҟам уанахьымӡо… Иҟаҵатәузеи?»

277

Дҵаауан аҟароуп, ус баша, иҟаҵатәыз ҳәа акгьы
издыруамызт,
иацы
ишизымдыруаз
еиԥш,
жәацы
ишизымдыруаз еиԥш. Идырраны дыҟоума уи уаҵәы? Уигьы
зҭак изымԥшаауаз зҵааран.
Фиодор Иван иԥа илахәмарра ианалага, дзықәшәаз
анизымычҳа, иагьидмыржәыз, ихы рыдишьыларц далагеит.
Иалигазеи? Акымзарак. Даҳшьызаргьы ҟалап ҳәа, ихы хырԥа
днышьҭаҵаны ицеит. Аҽнышьыбжьон. Иара, дырԥыхьашәар,
дагьаарҿагылахыр, ҩраԥа днарышьҭуамызт, иара уаҵәҟьа
иааилгон. Ицон, агәра ганы дыҟан Разан, ицон иҩнашә
ныджьыланы. Шьыжьынӡагьы арахь уаҩытәыҩса дааираны дыҟамызт. Дарбан зхы зҭахым? Дарбан иқәҟьа иааиуа
адәыӷба зҽаҵазыжьуа? Зегь зымпыҵанҵәаз, згәашәқәа
зегьы акыз, зхы аҭыԥгьы иқәҟьаз. Ус иҟаз диеиԥшымызт иара
макьана, Анцәа иҳәозар, нас-насгьы уи аҩыза дазыԥшымызт.
Иага ҭымиҭшәара бааԥс дҭашәаргьы, ауаҩы иҟоу аҵкьыс еиӷьу
акы дазыԥшуп, Разан уажә уи дшазыԥшу еиԥш.
Иику шаҟантә иааимпыҵырххьоузеи, уара иутәым наҟ
инышьҭаҵа, унаскьа ҳәагьы инаиқәымчны, аха Разан Разан
иакәын макьана.Ивагылаз ирызгәамҭоз мчык ҵәахны иман
иҩнуҵҟа. Уара иатәоумбо, даҽазнык инышьҭасыр изгыларым
ҳәа узхәаԥшуа, зны-зынла, убас еиԥш мчык аацәырыргоит,
иааишьа змам даҽа мчык инеины убас инаҿагылоит,
жәларык рҽеибыҭаны уи иаҿагылазаргьы иззымиааиуа иара
даиааиуеит. Ауаа ирымбо, ирзымдыруа акы далаҟоуп уи,
цәыхьмытк иоуп, иаҳгәаԥхар ҳнацәа дахаҳаргьежьып ҳәа
изхәаԥшуа. Адауы ҳәа изҵаԥшуа зынӡа ддаумзаргьы ауеит.
Дхакккала изҳаит, угыланы уахьиҵаԥшуа ухылԥа ухшәоит
ҳәоу? Уи акгьы аанагаӡом адаугьы иҩнуҵҟа мыч дук ҵәахны
имамзар. Шаҟантә ибахьоузеи ауаа ӷламқәа ҳәа ззырҳәо,
рыбжа аиҭабжа иҟам ауаа асақәа ианрыҵадырӡуа! Ирыхьзеи,
уара, инеиқәаҳа ишԥацеи абарҭ арыцҳақәа рҿаԥхьа игыланы
ирзыԥшуеит.
Абарҭқәа дахьрызхәыцуа иеиликаауан иара иҩнуҵҟагьы
мчқәак ҵәахны ишимаз. Иԥсы данақәыԥшлак акәу, иара

278

ус даҽа уск азы акәу, урҭ амчқәа арахь иаацәыригашан.
Рцәыргара иара даламгаӡаргьы, ианаҭахха, урҭ рхала арахь
иаацәырҵуан.
Даныҷкәынӡаз зны ҷкәынцәа шаҭлаҟьақәак дрылашәахьан
иара ақалақь аҟны. Кьалашәыр азааигәарашәа акәын. Ҭыԥҳа
ԥшӡак длыцны дныҟәон иара усҟан. Исгәалашәоит, џьара
Урыстәыла агәахьынтә иааз аӡә лакәын. Илгәазырԥхаз уара
идыр, иҟалаша, аҵх цахьаны, амшын ҳҭалап ҳәа дыхҭалкит.
Ақалақь дналга-аалганы илирбақәахьан, аха Кьалашәыр
аган ахь днықәымлацызт, иҟалаша, убрахь анықәлара
лҭаххеит, нас, иара убра амшын аҭаларагьы. Амшын иахьҭалаз
иҭахацәеит: ҽынла аасҭагьы иҟәандашьшьыраӡа иҟан иара,
уаагәыҵанакыр уоунамышьҭуа. Аҭыԥҳа ԥшӡа дааижьҭеи
рацәак ҵуамызт, лызхарагьы амшын дҭамлацызт.
Лара дԥырԥыруа, иара длышьҭаҩуа, амшын иҭыҵны, амҩа
ианаангыла, уи ҭыкка ишьҭан. Амашьанықәагьы абаҟалоз шьҭа,
автобусқәа аныҟәара иаҟәыҵижьҭеи акрааҵуан, рнапқәа
еибаркны, ақалақь ахь рхы рханы рҿаархеит. Рацәакгьы
рымҩа дмыркьаҿцызт, адгьыл иааҵыҵызшәа, анҭ аҷкәынцәа
шаҭлаҟьақәа ианаарылаҳаз. Цәыҵахаларак аҟны рымӡк
иқәтәаны аицәажәара иаҿын урҭ. Ҽынла ирзымҳасабыз
акы аҵх рҽалакны ирҳасабуан. Уи бзиакгьы иазҳәамзар
ҟаларын, аха арҭ рус ауалахыз, ирымбаӡазшәа инарывсны
ацара шырҭахыз иааныркылеит. Зегь раԥхьаӡа Разан
иеиликааз – дхәыҷыршьеит. Дара дрыдкыланы уихәаԥшыр –
дагьхәыҷыҵәҟьан иара усҟан.
– Уа хәылбзиақәа, аҿарацәа! – рҳәахт урҭ, дара неихыркәа
змам ҭаҳмадцәаны иеидтәалазшәа.
Аҭак ныҟаҵаны, инареихырхәаны рымҩахь иааццакит
Разан иҭыԥҳагьы иаргьы. Разан иаԥхьаҟа дааиасны, иара
иеиҳагьы дааццакит аҭыԥҳа. Уи лгәы шаалымҟьаз аҟара
гәеиҭеит, аха иара акы даамыргәаҭеиӡазшәа даангылеит,
ларгьы, иааимпыҵылхыз лнапы днахьӡан, дааникылеит.
– Шәабаццакуеи? – иҳәахт егьырҭ раԥхьагьы иара иахь
иааскьаз арԥыс. Ут абырқьҳәа аҭаҭын дахо дааскьон.

279

– Аҩныҟа! – иҳәеит Разан.
– Бара бабаццакуеи, аҭыԥҳа? – деиҭаҵаахт.
– Аҩныҟа, – лҳәеит лара, Разан иеиԥш акәымкәа,

иаарԥсыҽшәа.
– Шәзырццакуазеи, иҟалазеи уахь? – дҵааит иааскьаз
ишьҭагылаз. Ахԥатәи, уигьы даагәеиҭеит Разан, иԥсы
шынаихшәара игын, арҭ ашаҭлаҟьақәа дрыдызгалаз уара
идыр.
– Аҵх аагацәеит, иҳазгәамҭаӡакәа… Амшынгьы ҳамхаҭалеит.
Уи ауп ҳаанызкылаз.
– Ари аӡсаразы дышԥаҟоу? – дҵааит аҭаҭын иахоз, аҭыԥҳа
лахь дынхьаԥшын.
– Аԥсыӡ еиԥш дыӡсоит, – иҳәахт Разан дааԥышәырччан.
– Уара?
– Саргьы хар сымаӡам аӡсаразы.
– Уи бзиоуп. Шәҩыџьагьы аӡсаразы ауп уаҩ дахьышәмыхәо.
Егьирахь?
Разан изеилымкааит аҷкәын иеиликаарц ииҭахыз.
– Егьирахь иаҳҳәап, ақәԥаразы шәышԥаҟоу, аисразы. Уара
уоуп сзызҵаауа, – ихы Разан иааиқәикит. Иркаланы иуҿасыз
аҭак узиҭару?
Разан иааицәымыӷхеит. Абри дагьысҿамсра џьушьо ҳәа
дааикәашәеит.
– Уи иазаауазеи, даҽа зҵааракгьы сымоуп: шәеицны
аҩныҟа шәымцар амуӡои? Лара даанхар, уара ушьамхы
уҽаургар?
Абас дҵааит, аҟырҟырҳәагьы аччара далагеит аиқәымшәа.
Аиқәымшәа ииҳәашаз акәҵәҟьан уи уажә иаацәыригаз.
Цасшәа иҳәаз, уаҩы ихаҿы изаамгоз ажәан ари. Разан
дхәацыхәаԥшьха дааҟалеит, изгәамҭаӡакәа иҭаҷкәымқәа
ааираҵәеит. Иара изгәамҭазаргьы, ихәаԥшуаз иаразнак
игәарҭеит аҭыԥҳа илыцыз иҭаҷкәымқәа шааираҵәаз,
лыхьчарагьы дшазыхиаз.
Ари ишьапы даақәнаргылеит зыԥсы зхыгга арымӡ иқәтәаз.
– Уизыԥши, уара, ашәақь еиԥш дшыҭҟьара дышгылоу! Ҳара

280

хҩыуаак ҳшыҟоу умбаӡои?! Аҵхгьы ҳалагылоуп. Ацхыраара
уаҳәар, иааип зугәахәуада?
– Ацхыраара сзаҳәарызеи?
– Иуҭаххар?
– Исҭаххаӡом. Иҟалазеи, изысҭаххарызеи сара ацхыраара?
Иара убасҟан, аҭаҭын зҿыҵакыз иҭаҭын наиҿыҵиршәан,
ишьхәа даақәгьежьны дыкшеит. Разан ицыз арҵәааҳәа
дыҳәҳәан, амҩаду ианыршәланы дыҩит. Иага иҳәаргьы,
ариҵәҟьа дазыԥшымызт Разан. Иаалырҟьаны дгыгшәыгхеит,
дхагахеит уи: аҭаҷкәым аҿаазырхаз ишыҟаиҵаз еиԥшҵәҟьа,
ишилшоз иркалаӡаны иқьышә дынҭасит, ашьагьы лаиҿашәит.
Ауаҩы дхагахаҵәҟьар, дҿаҳәатәха думпыҵахар, ииааира
цәгьоуп. Ашьа зҿашәыз ивҟьаны зҿаазхазгьы иҭыԥ дықәиҵарц
даҽа знык – даҽа ҩынтәгьы, хынтәгьы дыкшо иҿааихеит
Разан. Ари иазыԥшымызт аҷкәынцәа.
Дыҳәҳәо амҩаду ианыршәланы, ҳаршьуеит ҳәа акәу ак ҳәо
анаскьара даҿын Разан ицыз. Зыԥсы назхаҳарашәа арымӡ
иқәтәаз цхыраарак ҟаиҵарц иҭахын, аха акгьы шилымшоз
аниба, дшааиуаз дааҭгылеит. Иара убасҟан, ацыӷ еиԥш
дҩышьҭыԥан, ишилшоз уи итәӷәыбжьара дныбжьасит Разан.
Акәкәуҳәа дыҳәҳәо ҵаҟа иҽынкаижьит анасыԥда.
– Ахы уқәшәама, уара, ахы?! – дыҳәҳәеит уа инаихаххыз. Уи
днаихаххит егьигьы. Разан даақәгьежьын, хараӡа инаскьахьаз
аҭыԥҳа длышьҭаланы амҩа инаниршәлеит…
Даара акрааҵуеит уи аахыс, ихашҭхьазаргьы ауан Разан,
аха ихашҭуамызт, Кьалашәырҟа даннықәлоз зны-зынла
иааигәалашәон. Уаха дызлаз ахәыцрақәа машәыршәа
иааизцәыррымгеит уи ахҭыс. Иззыԥшымыз, дызлашәаз
зыршанхоз хаз мчык макьанагьы иҩнуҵҟа иҵәахны имазшәа
игәа иабон Разан.
«Аҵх сацәшәо салагеит, амш скәалкәало салакнаҳазаргьы
исычҳауеит. Ҳзалҵру, уара, абри аҵх?»
Ари Сырма илыбжьны иаҳауан. Сырма лакәымкәа, иара
игәы иҭыҩуа бжьызар? Аҵх бзиа ибомызт иаргьы рацәак
– инеимаҳаны, узалымԥшуа ианылашьцоз, арахь алашара

281

андырцәоз. Адамыр даныхәыҷыз зны, даачмазаҩхан,
дрыманы аҵх хьшәашәақәа ианрылаз ааигәалашәеит. Убасҟан
акәзар ҟалап Сырма аҵхқәа дрыцәшәо даналагаз. Ахәыҷы
дычмазаҩны, ицәашьы уцәыцәо, уи аркуа, еиҭауцәыцәо
ушнеиуа ианаанҵәалак, Ҳазшаз ида узхьынҳало аӡәгьы
думаӡам. Зда царҭа амам аҟны ианхықәгылалак, атыҟә аҟны
ианнеилак, Анцәа иҵаԥшуа иаатәоит зегь. Нцәа дызмоугьы,
Нцәа дызмамгьы. Уажәы-уашьҭан иааирлашарашәа лбон
Сырма дзымҵаматанеиуаз. Ахәыҷы дицәшәацыԥхьаӡа,
дылгәыҵакны дшылкызгьы, ак илакшозшәа, инеиужьны
аҵәыуара далагон. Иаҳа иануҭаху акәгәышьоуп алашарагьы
андырцәо. Абасгьы-абасгьы ҳахьит, ҳхәыҷы даҳгәыҵакны
аҵх-лашә ҳалахеит, иҟалазеи уа, шәҳацхраа ҳәа убжьы
назықәурго аакәҟьашап сара иԥысша. «Иҟоу шәымбаӡо, уара,
икыдҳаны асаура иаҿуп, ашьаҟақәа каҳаит, ақалақь аҟны
алашара џьаргьы иҟаӡам, – уаха жәантә шәсықәлахьеит, –
икаххаа адунеи зегь аасырлашап ҳәа шәгәы иаанагома?!
Шәышьҭаланы шәыцә наҟ!» Ацәа далан атрубка иҭаҟаауаз,
дахьалырхыз акәын дзыргәамҵуаз, дааҳәны днықәиар,
адунеи ааҳәуазаргьы изгәамҭо, драҳаҭӡа дыцәон. Дара цәашьа рымамызт, дара еивагьежьуаз аҵх иалан. Имшаӡарашәа
лбон усҟан Сырма. Цәашьыда ишԥалахеи, мшәан аҵх! Цәашьы
заҵәык акәызма ирымаз? Иара уигьы абжа хыблаахьан.
Дшәаны дыҟамыз, уи нахыс шаҟа уҭахыз ацәашьқәа рыман
аҩны. Алашара аарымылхыр, иаразнак лцәашьы ааҭылԥаауан
Сырма. Иара убасҟан аҽыԥҳәа алашара аакыхуан, икәииӡа
инықәлыргылаз ацәашьгьы аалырцәон.
Урҭ ацәашьқәа ахьҭаз идыруан уажәы Разан, аха
знызаҵәыкгьы ихы иаимырхәеит: алашьцара жәпаҳаҳара
данаалаҳалакгьы, ма дындәылҵны абарҵа дықәгыланы аҵх
алаԥшра далагон, ма, ишыҟаиҵалацеиԥш, даахынҳәны, адиван
днықәион. «Сыбӷагьы ԥҵәеит, аф асааит, абраҟа сшықәиаз!
Уахакгьы иааҳазшандаз!» Шаҟантә иҳәахьааз уи арҭ ажәақәа
– «Уахакгьы иааҳазшандаз!» Ишаӡом ашара уанахыццакуа.
Иааскьаӡом унапқәа угәыҵаԥсаны уззыԥшцәоу.

282

Ҭамаз исасцәа ахьыҩнаҳаз дәылҵшьа рзыҟамҵеит. Ижәны
инеиз ауаа неидтәаланы еиҭа ирымжәыкәа иҟам, абжьааԥны
есааира рышьҭыбжь шышьҭыҵуаз, рыҳаидеик ыҟаӡамкәа
иаанхеит ашамҭазшәа. Ашамҭахь аамҭа неихьоугьы
издыруамызт, аха даақәтәан, даахәыцын, иҟалаз еиликааит:
урҭ уаха арантәи ршьамхы рҽадыргартә иҟамызт. Амардуан
инаҿаҳауагьы издәықәломызт – ақалақь зегьы лашарада
ишьҭеижьҭеи акрааҵуан.
Ус анакәха, даҽа сааҭк аҟара ацәаха иоургьы ауеит.
Ашамҭазшәа акәзаргьы, ԥыҭраамҭак данзыцәалак, иара ус
илацәа ааихьишьыргьы, нас дуаҩын, нас ашара дацгыларгьы
ауан. Аҩы уашьушәа, унҭаҳа-ааҭаҳауа ауаа уабанарылаларыз,
ус анакәымха!
Иҽааилыхҵәҟьаны
ашьҭалара
даҟәыҵхьан:
данҩыҵдырԥоз издыруамызт, ишә иаалаҳауаз издыруамызт.
Идиван уи ашә иацәыхарамызт. Атыгә-тыгәҳәа инасыз
иаразнак даақәиртәон. Арда дааилон ҽынла. Дадын дааилон,
иҟан иеицны ианааиуаз. Арда лчеиџьыка усгьы лнапы
иқәыргыланы илкымыз, аибашьра ҟалаанӡа, аибашьра
ианалагагьы, аха, афатә-ажәтә анынҵәа, ишнеи-шнеиуаз
иҟарҵара рзымдыруа ианааилахагьы, макаронк, брынџьк
сызҭахан ҳәа, дзышьцылаз акәмыз, лчеиџьыка хәыҷ ҩаԥхьа
лнапы иқәыргыланы лҿыналхон.
– Амла уаҳаргеит! – лҳәахуан уи, дара баӷьаӡа крыфаны
иҟазшәа. – Сура хәашабга деибганы дҳамазар, анышә
иҵихуазаргьы,
арҭ
ақәыџьмақәа
иҽрыларҩашьаны,
ԥсымышьҭыгак ҳзааигалон. Дабаҟоу уи, сара иҟамхаша?!
Арда иаразнак лылбжыш аахаддылон. Рыцҳарак ҟалеит
ҳәа аалаҳацыԥхьаӡа лгәы лымҟьаны ишԥацоз иара усгьы.
«Ҳара иаҳзыԥшугьы здырхуада, ҳара иаҳзыԥшугьы!» –
лымшын уи. Нас днатәаны аҳәҳәыҳәа аҵәыуара даналагоз
ыҟан. Арда лаасҭагьы игәы ԥшқан Дадын. Уԥсы маҷханы
уимҵаҳар, дыԥсит ҳәа аҳәҳәыҳәа аҵәыуара далагон. Иԥсны
раԥхьа иқәыу агәлымҵәахқәа лабжышк нарызрықәымҭәо
ауаа аныҟоу.

283

Ардеи Дадыни злаз ԥхыӡкгьы ибахит Разан дахьнықәиаз.
Наарак иаҿаланы аҩеира иаҿыхуп.
– Ани ахәы ҳхымҵыр ада ԥсыхәа ыҟаӡам, шәааццакы!
– иҳәахуеит Разан. Ардеи Дадыни рыԥсы ргәы икылахо
ишьҭаланы иааиуеит. Дадын иаҳа дааскьахьеит, ахацәа
ажәақәак шынеимырда-ааимырдоз, Арда дырхашҭызшәа
рышьҭахьҟа дынрыжьит.
– Шәаангыл, уара, шәаангыл! – лҳәахуеит лара, аарлаҳәоуп
лыбжьгьы шааҩуа. – Сышәшьыр шәҭахымзар, шәаангыл, сҳәеит.
Сара абра саатәоит, анаараҿы, уаҳа цашьа сымаӡам. Дадын,
ишьхәа даақәгьежьны, Арда лахь иҿынеихоит, абри днеины
анаара дагьынаҿамтәара џьушьо ҳәа. Даҿатәа акәым, уаҳа
назлам аԥҳәыс, лҽеиҵыхны днаҿаиаргьы иҟоуҵозеи! Дызцом
аԥҳәыс, дааԥсеит, дааԥсаӡеит, лымчқәа зегьы лылышәшәеит.
Арахь ани ахәы ихымҵыр ҟалаӡахуам. Ирышьҭоу ҳәа аӡәгьы
дибом Разан, аха идырхуеит шьоукы рышьҭаланы ишаауа.
Иҟарҵазеи цәгьарас, изыхдырҟьозеи? Ус цәгьара ахаан
иҟаимҵац иара, цәгьа зухьоу роума Ардагьы Дадынгьы!
Абзиара ашьҭахь бзиара ыҟам рымҳәеи, издыруада, цәгьарак
ҳадрыԥхьаӡаларц иаҿуп аха, ҳзыхдырҟьаҵәҟьо акәымзаргьы
ҳәа
даахәыцуеит
Разан. Ацәгьаҵәҟьа
уанахдырҟьо
иранаумыжьра иҟоузеи иҿҟьаса иушьҭалаз, аха изаҟаразаалак
хара удӡамкәа, амаалықьцәа реиԥш уцқьаны адәы уанықәу,
иааи, ԥсгаха умҭо иааушьҭалар, иҟауҵараны иҟоузеи усҟан?
Уеиханы удәықәларыма, ахәқәа урхыҵуа, аӡиасқәа унарҭаҳауа,
асаба ушьҭабб, ишеиқәсырхалакгьы сыԥсы еиқәсырхап,
исыхьӡаргьы схы рысҭап, сгәы рысҭап, ирҳәо сазааип ҳәа,
узлаҟаӡамыз акы уҽузалаҟатәрыма? Уи зылшогьы дубап. Уи
деихангьы дыздәықәларызеи, иахьааихьӡо дзымпыҵашәо
рҿаԥхьа иҽынкаиршәып аласба еиԥш. Дааҵыхәаршәшәап.
Иҵыхәаршәшәоз ауаа ицәымӷын иара есымшагьы. Иара
итәқәа ракәзаргьы, даҽа шьоук ракәзаргьы. Еьырҭ раасҭагьы
иара итәқәа дрызгәаауан. Ҳазлаҟамыз акы шәҽалаҟашәтәит,
шәаргьы шәыԥхашьеит, аха ҳаргьы ҳшәырԥхашьеит ҳәа
данаацәырҟьалак, ари аԥсҭазаараҿ иаҭаху акгьы издырӡом

284

ҳәа инаскьаны иаагылон. Иарбан иара изымдыруаз –
аҵыхәаршәшәашьоу? Ииашоуп, издыруамызт уи, идырырцгьы
иҭахымызт. Иҵыхәаршәшәалааит, икаиалааит, ауарҳалқәа
реиԥш рҽеиҵыхны шьоук раԥхьагьы инышьҭалалааит
агәхыршәагақәа, урҭ рымԥан дықәлараны дыҟаӡам иара
ахаангьы! Ибон иара урҭ, иара итәқәагьы егьырҭгьы изҿыз
иалыргоз.Иагьмаҷмызт,унарышьклаԥшыр,урҭ рцәаҭаҵәирақәа,
рышьамхнышгыларақәа ирылыргоз. «Аԥсҭазаара бзиа!» –
лҳәалон гәыла ԥҳәыск. Дагьиашан уи: аԥсҭазаара бзиа рыман
амаӷқәа злымыҳәҳәоз, зегьы ирықәшаҳаҭыз. Даргьы бзиа иҟан
урҭ, ирыхшазгьы дара иреиԥшыртәырц иаҿын. Иреиԥшхахьан
урҭ, рацәакгьы рыгмызт.
Аԥсҭазаара бзиа шԥахьӡыртәи уи, аԥсҭазаара бааԥс?
Ирыдкыланы ишԥаатәеи дкылашьа змамыз. Разан игәалашәон
урҭ рахьтә залагашьа бзиаз, дызвагыланы иҿааихаз аҷкәынцәа.
Амла ианакуаз, ахьҭа ианакуаз, иҩуа акы ианашьҭаз, рхазгьы,
ауаа рызгьы ианхәарҭаз, уанрықәгәыӷшаз аамҭак рыман
урҭгьы. Уи аамҭа, амшын ихылаз аӷбеиԥш, есааира анаскьара
иаҿын. Разан аҟәараҟны дныжьны. Игәы еилахынҳәуа
дрышьклаԥшуан. Мышкызны арахь иааӡхыҵыргьы ирԥылоз
дреиуамызт, уажәы рывагылара злымшаз дышреиԥшхаз еиԥш.
Уавамгылаз, иага уиашамзаргьы, шәынтә иара иеиҳа
уиашазаргьы, угәаӷ икуеит. Угәаӷ ркыртә аҟынӡа унеизар,
иалугазеи уара уи? Акымзарак. Узвагыланы уааиуаз
уҿанаргылеит ауп, уаҳа акагьы. Амҽеиқәа! Амҽеиқәа,
агәымхақәа роуп аҽеидкылашьа иақәшәо. Аиаша ҳахьчоит
ҳәа игылоу инарыбжьаҳауеит урҭ, излеимдырпыша ада
акгьы рхымкәа. Рханы иқәтәоу аӡәы ишьапы иаҵагьежьуеит
ахәылакқәа, иахьа иҳазилхша зегьы илаҳхыхуеит ҳәа.
Иагьилырхуеит урҭ уи илырхыша. Илрымхышаз, иззыԥшымыз
анроуагьы ыҟоуп.
Дабанӡаҟаларишь уи, нцәас урҭ иалырхыз, изҿыԥсаауа,
изҿакаркаруа, апипи ззадырҳәало? Издырхуада уи! Иахьа
иҟоу уаҵәы дҟалаӡом. Дабаҟоу иац иҟаз? Иара убригьы
ивакәашо имааиуаз. Ари иаасҭагьы уи ивакәашон. Апипи

285

арҳәаҩ хада уи иаԥхьа дтәан иахьа хәлаанӡа, игәы
сырҿыӷьуам ҳәа. Дирчыхәчыхәуан – дирччон. Убас мацара
акәын уи дыширччоз – дырчыхәчыхәны. Иара арныггьы ачча
дакыҵәҟьаны дыччоз џьишьон. Иблақәа хтаанӡа. Иблақәа
анаахт – аччаха уаҩы имамызт араҟа. Аилагьежьра иаҿын. Аӡы
ихгылаз аӷба дарҭан, дахьагоз иара ихаҭагьы изымдырӡо амҩа
днықәырҵеит изымҵакәашоз, рнапқәа иларԥсны, џьаргьы
уҳашьҭуам, уажәгьы-уашьҭангьы уара уда ԥсыхәа ҳамаӡам ҳәа
изыдтәалаз. Арыцҳақәа! Арыцҳа-цәа ихьыкәкәа дҟалахьан
инаскьаргозгьы. Иахьа ихаҟны иааиз иацызны иеиликаазҭгьы
уи, иҟалараны иҟаз, анаџьалбеит! Ашьа каиршыргьы ҟаларын.
Афырҭын бааԥс рыласызшәа иеимирпрын идҷалашәа иааиуаз
зегьы. Апипи арҳәаҩы раԥхьа дыргыланы аҳҭынра ашҭа
иҭирҟьарын.
Ԥхыӡума, мшәан, абарҭқәа зегьы; дызлаҳаз, лыҵшьа змам,
узлымҵыр адагьы хәшәы ыҟам, иуҿаҳәуа, иуҿаҳәҳәо, уцар
узмышьҭуа, уаангылар зымуа… Ԥхыӡума, мшәан, абарҭқәа
зегьы?
Уажәтәи аԥхыӡ иалаханы иҟаз Дадыни Ардеи, иареи
ракәын. Амҩа иқәын. Иҩеиуан анаара иаҿаланы.
Ахацәа ирылшоз шлылымшоз анырба, Арда наҟ-ааҟ
иаалывагылт Дадынгьы Разангьы.
– Шәара шәца, шәара анапынҵа шәымоуп, шәара ауаа
шәзыԥшуп, – лҳәахуеит Арда, уаҳа лыламкәа рҿаԥхьа
аҳаскьынра
дахьнылатәазгьы
даацәыԥхашьашәа.
Аҳаскьынгьы ҳаскьын иеиԥшым, ихыблаауп, мцакы ахысны
ицахьоушәа.
– Беилагоума?! – иҳәоит Дадын.
– Ибуазеи, Арда, бара боупеи ҳзықәгәыӷуа, – нациҵахуеит
Разан.
Арда ҿылҭуам. Сара исҳәарц исҭахыз сҳәеит, уаҳа ҳәатә
сымам,мычгьы сымам ҳәа ахацәа дҩарыҵаԥшуеит.Ԥыҭраамҭак
илзыԥшны игылоуп урҭ, ажәакгьы рҿы иааҭымхкәа, нас, маҷк
аҟара лыԥсы ааивылгазаргьы ҟалап аныргәахә, наҟ-ааҟ
иаалывагылт.

286

– Иаҳа ианысҭахыз ишԥасыҵӡааи! – лҳәоит лара, лшьамхы
лнапы аақәырӷәӷәашәа.
– Абри анаара ҳзаҿысыргьы, абни ахәгьы ҳхыҵроума? –
дҵаауеит лара, азҵаара Разан иахь иаҳа инархашәа.
– Ҳхыҵроуп! – иҳәоит иара. – Иага ҟаларгьы, ҳаԥсыргьы
ҳанхаргьы, ҳхыҵроуп.
– Сыԥсгәышьар, сыԥсит ауп, сызлахыҵуазеи! – лхы
даацәажәеит Арда. – Аабатәи аихагылаҟынӡа сызҩеиуамызт
сыԥсы аамшьакәа, уажәы, сыԥсы аамшьаӡакәа, анаарагьы
снаҿысны, ҳаԥсцәа рҟны иҟоу ани ахәгьы сынхыҵыр
шәҭаххеит акәуу?!
Аҩыџьагьы дразҵаауан Арда, Дадынгьы Разангьы.
– Ҳара иаҳҭахымхаӡеит, Арда, аус иаҭаххеит, – иҳәеит
Разан.
– Иаҭаххақәаз шаҟа ыҟоу удыруоу, Разанхеит, аха
ҳаԥырҵны ҳмаауеи…
– Ҳарԥырҵны ҳаауеит, избанзар, Арда, урҭ ҳара шьҭа уаҳа
иҳахәом. Изакәызаалак аказы иҳахәом! Ҳара иҳахәо… –
иҳәан, уаҟа иҽааникылеит Разан.
– Иабаҟоу, нас, уи, ҳара иҳахәо?
– Шьханхыҵ! – иҳәоит Разан ииҳәаз Арда лакәымкәа даҽа
шьоукгьы ираҳарц иҭахызшәа.
– Ани ахәгьы азмырхакәа, ашьхақәагьы ҳархыҵырцу?! –
илаҳаз дааршанхеит Арда.
– Ус акәхоит. Ари ахәы ҳныхшәар, нас ҳаԥсгьы ааиҭаҳкрын.
Уа џьара ҳааԥхьаргьы егьамамызт. Аус ахьыҟоу уанӡоуп.
Бгылароуп, Арда…
Аԥҳәыс ацәажәара дааҟәыҵит. Иеимырҵәаз ран леиԥш,
наҟ-ааҟ уи илыҵагылан Дадыни Разани. Дааизаргьы амҩа
дықәызшәа лбеит уи ахәы ианааҵагыла. Хәу шьхоу, мшәан,
ари?! Харантәи дахьааԥшуаз хәы ҳаракык акәын, аха, дааины
данааҵагыла, излаҟамыз акы иалаҟахеит – ишьхахеит.
Адық-дықҳәа игәы аҭра иҭазмыргылоз бжьык ааҩуан
арантәи. Иеицыз шәаны иаанаԥш-ааԥшит. Ирзеилкаауамызт
абжьы ахьынтәааҩуаз.

287

Разан уи абжьы даанарԥшит. Дызлаз ԥхыӡзу лабҿабазу
изеилымкаауа, аарлаҳәа ихы ҩышьҭихит. Ашә иасуаз
ссиршәақәа дасуан: атыгә-тыгәҳәа дасуан, дааԥшуан,
дааӡырҩуан, нас еиҭа днасуан. Ас ашә уаҩ дадымхалацызт.
Ҭамаз исасцәа ракәмызт усгьы: иааиртырц игәы ишҭамызгьы,
ашә ишаадхалаз еиԥш, дҩыҵдырҟьахьазаарын.
Ашә иасуаз изаарттәын. Дибартә акылыԥшырҭа хәыҷ
дадгылазар, дызусҭаз аилкаара дназхьит. Ирласны арахь
иҩнажьлатәу иакәзар, уажәыҵәҟьа дыҩнажьлатәын. Анҭ
ахыхҵәақәа аадәылибаҳәаанӡа. Иагьымшац макьана, урҭ
рыцәаԥсымҭа акәзаргьы ҟалап, аха усгьы аццакра аҭахын.
Разан дахьынкылыԥшыз иибаз… Иԥсы ааилышәшәарц
егьааигымхеит. Ибла иабаз агәра изымгеит азныказ. Дыҳәҳәар
иҭаххеит – иҟаломызт. Дыҳәҳәар иҭаххеит – илшомызт.
Дхьыдыҩрны ашә днылаҳарц акы ааигымхеит: ашә дылагылан
Адамыр! «Дысцәыршьуеит, инҵәаша, дысцәыршьуеит!» –
ааҭагьежьит ихы, ацаԥха нҭаргьежьны ашәгьы ҟьаҟьаӡа
иааиртит.
– Уласы! – иҳәеит Разан. – Уласы! Уҩнал ҳарбаанӡа!
Ашә ицәыдҳалазшәа ибан дааршәеит.
– Уабаҟаз, уара?.. Уеилагоума?! Урбеит – иааулымгеи, уара!..
– Сырбахьазаргьы ҟалап, – иҳәеит Адамыр.
– Уи иаҳагьы еицәоуп – арахь иааҩнаҳауеит уажәыҵәҟьа!
– Умшәан, аӡәгьы арахь дыҩнаҳаӡом… Исхылаԥшуа ауаа
сыцуп.
– Изусҭцәада уара асеиԥшха иухылаԥшуа? Дарбан зхы
зҭахым, иуқәызҵо?!
– Ҳаинраалаҩцәа…
– Ҳаинраалаҩцәа уҳәоу? Аибашьра цоит, уара,
аинраалаҩгьы инаигәыдҵаны дыршьыр ҟамлои?!
– Иҟалаӡом, – иҳәеит Адамыр иҽаарҭынчшәа, днатәан.
– Ишԥаҟамлахуеи, изакәызеи узлацәажәо! Аинраалаҩ
данрыбжьыԥсаауагьы шыҟоу узымдырӡо?!
– Аурыс ируаа иреиуоуп арҭ. Ицалоит, иаауеит, рбираҟ
рхаргыланы. Урҭ ус унареихсуа, инауԥырухуа иҟаӡам. Дара

288

сыртәугьы, уара сутәугьы аӡәыр идыруама, еилыркааргьы, урҭ
срыцны сзыцәшәо акгьы ҟалом… Сара сзааиз: Амра лани лареи
аашьҭысхуеит, ргәылацәақәакгьы ыҟоуп ҳәа сыҟоуп инханы.
Урҭгьы алҵра рҭахызар, исыманы уажәыҵәҟьа саахынҳәуеит.
Ара иҟада? Ардеи Дадыни цахьоума?
– Иҟоуп. Цашьас иҟоузеи, уара, арантәи?
– Иҟамызт, аха уажәы иҟалеит. Унеины инараҳәа. Еидарас
иҟоу зегьы ирыҵамлааит. Ҳаамҭа зынӡа имаҷуп. Аҽеибыҭара
уалага умԥшыкәа. Сара сцеит!
– Иҟоузеи уахь?
– Унеир еилукаалап, – иҳәеит Адамыр.
– Усгьы… Рыԥсқәа ҭоу зегьы, ҳара ҳтәқәа?
Адамыр даалакҩакит. Уи ак иҳәарц шиҭахыз аҟара ибеит
Разан, аха ианимҳәа, иумҳәаргьы ауазар акәхап уажәазы
иҳәан, иҽааникылеит, нас, игәы иамукәа, деиҭаҵаахт:
– Иеибгоума, уара, зегьы?
– Арда дҭахеит, – иҳәеит Адамыр.
Арда! Сырма лашьа! Разан ииҳәара, ииура изымдыруа
дааҩнахеит. Арда. Даазцаз абри акәзаарын. Дкәаԥӡа
дышԥаҟаз Москва! Аԥҳәысаагарагьы игәы иҭан. Сымцар
ҟалаӡом ҳәа даагылахьан Сырма… Иҟалаз аниаҳа, нкылашьа
имазма ани анаҟа! Деиханы дахьаакылсыз… дышьны иаҳәшьа
дналымҵарҵеит!
– Иҵуазеи? – дҵааит Разан.
– Анышә дарҭахьеит.
– Иаба?
– Иаба? Ланшьа иҟны, уаҳа дабарҭагәышьоз…
Адамыр дшындәылҵҵәҟьаз еиԥш Дадынраа рышә
днылагылеит Разан.
– Акыр ҟалама?! – дҵааит иаразнак Арда, Разан илбахьаз
иакәӡамкәашәа данааҩнала: уи иныԥшуан ццакырак шимаз.
– Иҟалахуаз… аибашьра еилгеит! – иҳәеит уи даахәмаршәа.
– Аибашьра еилгама?!
–Иалагеит,аҽарӷәӷәаӡеит.Сырма лашьагьы дыршьгәышьеит,
– иҳәеит иара нас, илахь ааиқәиҵан.

289

– Сырма лашьа? Ардоу?! – арҵәаа ааҭлыргарц
егьаалыгымхеит Арда. – Ианба, ишԥаҟалеи? Сыԥсында!
– нацылҵеит уи аҭак лаҳаанӡа. Иҟалаз шыҟалақәаз иара
ихаҭагьы издыруамызт Разан. Иидыруаз, дҭахеит ааигәа,
анышә дарҭахьеит.
– Иуазҳәада, иузаазгада ари аҩыза ажәабжь хлымӡаах?
– Адамыр дыҟан, уажәоуп данындәылҵыз…
– Ишԥа, Адамыр уара уҟны дыҟану?! – иҟалаз аԥсра
аасҭагьы уи ааџьалшьеит днақәыҳәҳәеит Арда.
– Даадыххылеит, ҳаинраалацәа иҳәама шьоукы дрыцны.
Рмашьынагьы ҵаҟа игылоуп, имцацзаргьы ҟалап… Иааркьаҿны
исҳәо: ахәыҷы лҟны днеины, лангьы ларгьы аашьҭԥааны
дааиаанӡа шәҽеилашәҳәароуп.
– Ҳароу?! – Иааџьалшьеит Арда. – Ҳара цашьас иҳамоузеи…
– Изҳамамзеи?! – дааҵҟьашәа ҿааиҭит Дадын.
– Ишԥа, саҳәшьа дааныжьну?!
– Баҳәшьагьы даалааит! – иҳәеит Дадын.
– Баҳәшьаҵәҟьагьы далаханы дыҟоума? Агәакьа?
– Агәакьаҵәҟьа лакәым, аха уигьы саҳәшьа лоуп – саб
иаҳәшьаԥҳа.
– Даалааит уигьы.
– Мазара дук дахылаԥшуеит, амшгацәа инарылажьны
даԥырҵны дызлацарызеи!.. Илацәажәахьеит, даналырго
ҳаргьы ҳалылгоит. Уажәы баала ҳәа ҳналхьынҳаларгьы,
издыруеит, цашьа лымаӡам.
– Ассир бҳәоит бара, аԥҳәыс! – дааҵҟьеит Дадын. – Лара
дызцом, лара дныжьны ҳара ҳазцом, ҳара уажә ҳанзымца…
– Уаҵәызны лацәажәашьак ҟаҵатәуп. Ицатәуп лара
лҟынӡа…
– Цашьас иҟоузеи иара уанӡагьы: ақалақь анаӡараҿ џьара
дцәыҵатәоуп аԥҳәыс…
Уи дцәыҵатәаӡам, ицәыҵатәоу ҳара ҳауп. Лара дзыхьчо ауаа
лымоуп. Ҳаалзыԥшыроуп, мышкы иадамхаргьы. Снықәхәаша
санца – даасылҵит ауп. Илҳәоз умаҳауаз ԥасашәа даныҟаз…
– Усҟан унҭыҵыргьы ауан, грапарақәак ыҟан, – ҳәеит

290

Дадын. – Уажәы аграпарақәа еимаҳахьеит. Баҳәшьа лҟынӡа
акәым, ҳнеины чак ҳзаамго ҳалагар ҳәа сшәоит.
– Ҳара ҳзымцар – лара даап.
– Ианба? – дҵаауан Дадын.
– Уаҵәы. Уаҵәы акәымзар – уаҵәашьҭахь.
– Уаҵәашьҭахь акәымхар– мышкызны, аибашьра
анеилгалак! – иҳәан, дааикәашәеит Дадын. – Ҳҽыреиџьыԥны
ҳшыԥшыз ҳабӷақәа хәахьеит, банаџьалбеит, ҳшьамхы
ҳҽаҳаргартә ҳаныҟала, абираҟ ҳдыркызшәа, ҳаибарыҩны
ҳдәықәлар акәӡами? Ҳрыцҳахәха абра ҳаидтәалазаару?
– Сара саҳәшьа дсызныжьуам! – инаҿалыршәит Арда. Блас
исырбозеи уа, сахьнеиуа, лхаҵа?! Агыгшәыг днарылажьны
сааит ҳәа иасҳәома?!
– Уцагәышьа, Разан, ари илҳәо уаҳауеит, – иҳәан, Разан
иахь дынхьаҳәит Дадын.
– Ари дабацо?! – ари иаҳагьы иџьашьаны дҵааит Арда.
– Дабацахуеи, Гәандраҟа!.. Ауаҩы иҷкәын дкылҟьа дизааит,
рыцҳарак ҟалаанӡа уалҵны уаала ҳәа…
– Мамоу, Разан џьаргьы дцаӡом! – лҳәеит Арда.
– Сышԥамцо, сара сзоупеи изааз! – Разан Арда
дызлацәажәоз уаҳа иахиҳәаарыз изымдырит.
– Џьарамзар џьаргьы уцаӡом, уи ажәоупҳәагьы уаҳа уҿы
иааҭухӡом. Уара уаҟа – ҳаргьы уааҳалгеит!
– Уи шԥеилкаатәу? Сара сцареи сымцареи шәара
иабашәԥырхагоу, иагьабашәыхәо?!
– Узлацәажәо закәызеи, мшәан, Разанхеит! Ҳара ҳамала
абра ҳақәыркьакьаны, абарҭ ақәыџьмақәа ҳнарылажьны
уанца, ҳаушьит ауп, уааҳалгеит ауп!
– Ассир уҭахызаргьы! – иҳәеит Разан.
– Ассир уҭахызаргьы, алакә, аиҭалакә аныҟалогьы уанцоуп!
Сыԥсыр уҭахымзар, уи уаҳа уаламцәажәан!
Разан дхарахаԥшуа, иҟаиҵара изымдыруа ауадақәа
даарыҩнахеит. Дадын уажәы-уажә дындәылҵуан, дааҩналон,
абарҵа днықәгыланы ҵаҟа дыԥшуан, нас, акы еиликаазшәа,
еилкаа имаӡамкәа арахь деиҭааҩналон.

291

– Иҟаҳҵозеи, нас, Дадын? – дшанхашәа аԥшәма дихәаԥшуа
дҵааит Разан.
– Иҟасҵагәышьозеи, Разан, – иҳәеит Дадын тата, – ари
лаҳәшьа дкажьны дызцом, сара лара дкажьны сызцом, ҳанхар
ауам, ҳаанымхар ауам…
– Иамуа ҳәа акырҟоума уара араҟа, иаҳаруп! – иҳәеит
Разан, исааҭгьы днахәаԥшыхт. Дшыццакуаз акәын уи иаҳәоз.
– Арда бзиа, Арда ҟәыш, исҳәо аабырҳа, иҟалозар…
– Иҟалаӡом, иҟалаӡом! – лҳәеит Арда иаразнак. – Сара
саҳәшьа дныжьны цашьа сымаӡам. Абнатоура агәҭа сныжьны
бца иаҩызоуп сныжьны банца ҳәа салҳәеит. Абри смаҳаӡазшәа
сзыҟаҵару сара?
– Сара иҟасҵарызеи?
– Сыԥсыр – дысҵәыуоит ҳәа умаан…
– Дмаакәа, аџьар дрылагыланы иҿааихартәгьы иҟоуп.
Ҳаԥсыр, закәыхзеи, ҳнаганы џьара ҳанцәыҵаржуеит! –
дгәамҵуан Дадын.
– Аԥсра атәы ҳалацәажәарым. Аԥсҭазаара аусқәа роуп
араҟа иҟоу. Аҟазаареи аҟамзаареи ҳрыбжьагылами, бара!
– «ишԥабзеилымкаауеи!» – ҳәагьы нациҵарц иҭаххан, аха
иҽааникылеит.
– Уи сара ибзиаӡаны иеилыскаауеит. Уи ззеилымкаауа
дарбан уажәы!
– Зегьы еилаҳкаауазар – зегь иҟарҵогьы ҟаҳҵап: аӡәаӡәала,
ҩыџьа-ҩыџьала ақалақь иалҵны ацара иаҿуп. Ҳзалымҵӡар
бара? Ирҳәозеи усҟан ауаа?
– Ирҳәараны иҟоузеи?! – днацралеит Арда.
– Ирҳәаша бара ибыздырӡахуам…
– Исыздырӡом, – лҳәеит Арда.
– Баргьы ибдыруеит, саргьы издыруеит, зегьы иаадыруеит:
ҳаӷацәа ирыхьчон, ирыдгылан…
– Сара урҭ срыдгылаанӡа! – днацыҵҟьашәа ҿаалҭит Арда.
– Брыдгылаӡом, аха ирҳәараны иҟоу ауп ҳазлацәажәо…
– Уанӡа ҳазнеинда, уара абзиара збаша, нас ирҳәалакгьы
усс измадаз!

292

– Уи мцуп! – иҳәеит Разан иаразнак. – Усҟан ирҳәо
зегьы бзеиԥшны бҟаларым. Ибзеиԥш акәым, ажәа наак
аабзырҳәааит, схы рыдысшьылоит ҳәа балагашт. Ажәа
наак зларымҳәарызеи, шәаала ҳәа ишҳадгылоу, ҳҭынхацәа
ҳрылатәоушәа ҳҽаанаҳкылар?! Ус ҟазҵақәаз шьоукгьы ыҟоуп ақалақь аҟны. Урҭ ртәы аҳәара иалагахьеит макьанатә.
Бара базхәыци нас иҟало: иҳәатәымгьы иҳәатәугьы ҳәо
рҿанынархалак.
– Иҳәатәым ҳәо рҿынарымхааит.
– Иҳәатәу аиҳагьы иҳәатәым ҳәо рҿынархашт. Иҳәатәыҵәҟьоу ҳәо рҿынархаргьы ара иалахаз бзиа раҳап ҳәа
быҟоума! Ицәыҵагәашәа иназыдтәало аацәыҵырҳәар?
Амала, уи нас-нас уаҩы ицәыҵиҳәоит ҳәа ргәы иаанагаӡом.
Ицәыҵакәаҳаны ауаа акы иақәтәахуеит!
– Ее, шаҟагьы цәыҵаҵәахны ирымоузеи! – лҳәеит Арда.
– Ирымоу џьыршьоит. Уҿаҿы ирҳәо мацара аума аус
злоу. Уи аасҭагьы аус злоу уҿаҿы ирымҳәо ауп. Убри, уҿаҿы
ирымҳәо умаҳауа уаналагалак ауп ассир анухьуагьы.
– Ирыхьма, икәаԥҷаҷараӡа иҟоуп…
– Иахьыддмырҳауа азу?! Уи башами, уи хжьарами…
Сара баша аамҭа згоит: Адамыр уажәыҵәҟьа дааиуеит, сара
сҽааидымкылаӡакәа шәара шәахь сҿаасхеит.
– Уцарцу, уара?! – дхагаханы Разан днаихәаԥшит Арда.
– Ишԥаҟасҵари?
– Ишубо, уцаанӡа, абра абарҵа снықәгыланы сыԥоит!
– лҳәеит Арда. – Сыхәмаруашәа уамхамбааит. Анцәа-ауаа
абра снықәгыланы сшыԥо. Ҳамла уаха абра ҳанаанха, егьыс
акгьы схы иазызымургьы, шаанӡа снеираны сыҟаӡам: аҟыт
аасхыҵуам! Абри зузеилымкаауазеи уара?
– Сара зегьы еилыскаауеит, аха акгьы сзеилымкаауа
сааҟабҵеит. Абри аҩыза уақәшәахьоу уара? – Разан ихы
Дадын инаиқәикит.
– Сақәымшәац, – иҳәахт Дадынгьы.
Адамыр лассы дхынҳәит, дзызнеизгьы ргәылацәақәакгьы
иманы.

293

– Ухиоума? – дҵааит уи иԥсы игы икылахо дласны
данаахала.
– Сыхиаӡам.
– Ушԥахиам, уеилагама, мшәан?! – иааџьеишьеит Адамыр.
– Сыхиаӡам захьӡузеи, ҽырхиарасгьы иуҭахузеи, ушыҟоу
улалбааны уҿааха!
– Сгәылацәа… – иажәа дналагеит Разан.
– Урҭгьы аагоит ҳәа уасымҳәеи…
– Цашьа рымаӡам.
– Иҟалазеи, уара, шәкыдҿаҳәаланы шәызмоузеи араҟа?
Шәызлацәажәо иаанагозеи, иахьӡузеи, ишԥеилкаатәу?! – игәы
ԥыжәжәон Адамыр. Иҟаз шыҟаз ааркьаҿӡаны изеиҭеиҳәеит,
ҩажәак рыла.
– Даагоит убри лаҳәшьаҳәа иҟоугьы. Дабаҟоу?
– Дахьыҟамхаша! – игәы иналнарҟьеит Разан.
– Ишамуӡоз ибаанӡа аикәагьежьра даҿын Адамыр. Акгьы
сзеилкаауам, шәара шәеилагеит, иакәымк шәазыԥшуп, иҟоу
шәара зынӡагьы ишәзеилымкааит иҳәон уи дцо-даауа, нас,
аҵыхәтәаны, дхәацыхәаԥшьха иҿынеихеит.
– Хьаас сҟаумҵан, сара иҟасҵалакгьы лассы снеиуеит, –
иҳәеит Разан, зылабжышқәа хаҟәҟәала инаидҵыз иҷкәын
дишьклаԥшуа.

Шьҭа ақалақь агәахьы цатәыс имамызт Разан.
Дшәаԥырҳаԥуа амҩадуқәа дназырнылоз ыҟамыз, Адамыр
ахьшь еиԥш иаашьҭԥааны Гәмысҭа иныригахьан. Уи ианаамҭаз
дрыхьӡеит, аҩны уаҳа лхы анаалыздәылмырҳәҳәа, лгәы
анкыдгылаӡа, ԥаса зхы аашьҭымхӡакәа ашәҟәқәа ирыԥхьалоз
ахәыҷы, акы иалаҳәаӡамкәа, жәабжь бааԥсык ҟалазшәа, ԥсӡык
ааҩызшәа, днатәаны акьыжыҳәа аҵәыуара далагон. Лангьы уи
лгәы аакыднаршәаӡон. Дара роуп издыруа шаҟа мши шаҟа ҵхи
игәыҭҟьа-ԥсыҭҟьаха, еибарҵәыуо ирхыргаз. Иара иидыруаз
идыруан, аха иара изымдыруаз арыцҳарақәагьы ыҟан
рыкәша-мыкәша. Дшыҟоу иара изхоит, аригьы наизацаҳҵома
ҳәа, иарҳәашазгьы наиамшҳәакәа имҩа днықәырҵон.

294

Штаб ҟадыџь ҟарымҵазҭгьы иаԥхьа, амҩа ахьааихиҵәоз,
иага шәарҭа ыҟазаргьы, иара иахь имгар иуамызт. Аха ара
иҟаз аҭагылазаашьа иузазааигәатәуамызт ахәыҷ лангьы
ларгьы. Ишә илагьежьуаз ахыхҵәақәа рыдагьы иуҭахыдаз ара
иакәымк рыхьырц азы. «Схы зынӡагьы индәылсырҳәҳәаӡом,
уара судтәалазаауеит уахгьы ҽынгьы, лҳәон ахәыҷы, Амра.
– Снапқәа укәыршаны ускуеит, дарбансумызхуа, уара уеиҳа
иага дыӷәӷәазаргьы, сара сзы уимиааиуеи?» Ас анылҳәалак
игәы ԥшаауан Разан, илабжышқәа аахаҟәҟәалон, аха
илимырбарц далагон. Дхәыҷымыз, аха дагьхәыҷцәамызт
шьҭа Амра. Иара изы наҟ-наҟгьы дышхәыҷу даанхоит, аха
лара, ирызгәамҭаӡакәа, дҭыгга илызҳаит. Адәы днықәуҵар,
илеиҽырбо шьоукгьы аацәырҵышт. Асеиԥшха, илеиҽырбо
ракәмызт, илхьынҳалоз ракәын иаацәырҵуаз. Уи идыруан,
дагьацәшәон Разан.
– Аԥшаҳәаҟынӡа дгазар ахәыҷы… – лҳәеит зны, дахьнеиз, уи
лан. Ахәыҷы лымацара лакәмызт аԥшаҳәахьы анеира зҭахыз,
лангьы уи даргәаҟуан, аха иҟаломызт. Иҟамло ҟамлароуп,
аӷәра ааҿаурххароуп.
Дәылҵшьа шыҟамыз анырба, рҽаадырҭынчшәа иаатәеит
ахәыҷ лангьы ларгьы, аха уи иара иааидырбаз ауп, дара
шыҟаз, иахьыԥшуаз дара роуп издыруа.
Игәы амца шацраз, иааизныжьны, амҩа даныланы днеиуан
Разан. Иԥылоз – дыздыруаз, иидыруаз – аԥсышәак иаҳәаны
даахьадмырԥшыр, изгәамҭаӡакәа, ихы иқәыжьны, ақалақь
дналсны иҭыҩрахь иҿынеихон. Арахь акы даанагон акәымзар,
иаргьы дара иреиԥшыз иакәын: дҭакын.
Аҳауа иаҳа иласын иахьа – иац аасҭагьы, жәац аасҭагьы.
Ауаҩы иқәыӷәӷәо ами иԥсы еивҵазырхо, дзыргәаҟуагьы урҭ
ахьынышьҭеиҵара ауп.Разан иеидарақәа зегьы нышьҭеиҵазшәа
ибеит ақалақь агәахьы, иҭахы-иҭахым, даақәызцалалоз
рҭыԥ ианаақәиҵа. Азныказ иԥсы ахьааивигазгьы акыр
иааихәеит, шәарҭа дугьы ыҟамшәа ааибан, иҟаларызеи
аԥшаҳәа сеиҭанавалар ҳәа ихы иааҭашәеит. Узмыртәо, џьара
иухо ахы аацәырнагоит уахьцалакгьы. Рашәында лхабар

295

имаҳаижьҭеи мышқәак раҟара ҵуан. Арахь, ақалақь агәахьы,
данаақәлалак, зны димбаргьы, зны усгьы дааиҿаҳауан. Иара
иеиԥш, егьырҭ реиԥш, деимдо ача дашьҭан. Дара ирфоз
мацара акәмызт Рашәында дзышьҭаз, ргәылацәақәакгьы
лнапы ианын. Урҭ ҭакәажәцәан. Лнапы ианызҵаз макьана
рықәрахь имнеицызт, абџьар ааныркылартә иҟан, иахьыргаз
уи ркымкәагьы иҟаларымызт. Арҭ рыблақәа ааԥшуан аҟароуп,
уаҳа ԥсҭазаара рымамызт. Аха усгьы акрыфара рҭахын.
Ауаҩы акрыфара-акрыжәра иҭахнаҵы аԥсҭазаарагьы иҭахуп.
Аԥсҭазаара сгәы ахшәеит, сыҟамындаз зҳәогьы аԥсҭазаара
иҭахуп. Акалашәа иҟоуп уи, аԥсҭазаара. Саԥырҵуеит ҳәа амҩа
уаныланы унеиуазаргьы, уззыԥшым акы аауԥнагалоит, убла
иаахнакуеит, уааргәырӷьоит, нас, ԥаса зны ишунарҟаҵалоз
еиԥш, умҵәыжәҩақәа ааиҵнахуеит– ахы ааугәанарԥхоит. Анҭ
аҭакәажәцәагьы, Рашәында излалҳәоз ала, лара леиҳагьы
аԥсҭазаара рҭахын.
Лара лгәы анцаӡалоз ыҟан Рашәында. Аҭакәажәцәа
рсахьа лыҭаны аԥшаҳәа данаваз, аҵыхәтәантәи ароль
сыхәмаруеит ҳәа ццакыра лымаӡамшәа даннеиуаз, ҳҩашьама, абри лара лоума ҳәа ианаахьаԥшуаз, иҟази иҟоуи
ааидкыланы цқьа данаахәыцлак аҟамзаарагьы лгәаԥхалон.
Аҟамзаара азгәышьра! Иунаҭозеи уи? Иумоу зегь ааумызхуа
ауп, иунаҭахуазеи, аха усгьы, лара илҭахӡамкәа, лаџьал
дазааигәамхацкәа аҟамзаарахь лхы лырхон.
Дыҟан даанызкылоз – дыҟан, даазқәылаз иаҳагьы акыр
дааиӷьхахьан Арсоу. «Аҩны уҩнасшьит, ҳаицхырааны адәахьы
ҳандәылҵпи», – лҳәо лҿаалхан, зны абарҵа даақәлыртәеит,
нас ҵаҟа длалбаалгеит. Лассы аԥшаҳәаҟынӡагьы ицарашәа
анылба, дааигәырӷьеит. Илымшар ҳәа дышшәозгьы, уахь
ацара иаргьы иҭаххеит. Мышқәак днаицылбааны аҩн дуқәа
рыбжьара иҟаз ашҭаҟны даалыртәон. Уи анилша, ус дук
илшазшәа ибеит иара. Ҿыц аныҟәара иалагаз асаби иеиԥш,
длыманы амшын аԥшаҳәахьы лҿыналхеит. Уахь ауаа маҷҩын.
Уи иаҳагьы еиӷьын. Ауаа рацәа рылаҳара ларгьы илҭахымызт:
аӡәы дизымдырӡаргьы, даҽаӡәы дидыррын. Уздырыз ак

296

уеиҳәарын, ак уирҳәарын, ажәакала, цәажәараха исрын.
Урҭқәа макьана Арсоу илшомызт. Аҟәарамҿ данашьҭаз,
афархь анеизылгоз лара шлакәыз аӡәгьы издырӡомызт:
ҭакәажәык леиԥш деилаҳәан, дашьцылан, лыбӷагьы ырхәашәа
днеиуан. Уажәы, Арсоу длыманы данынҭыҵуаз, ауаа рашәа
лҽеилалҳәар акәхеит. Ауаарашәа лҽанеилалҳәа, ҽыҵәахышьа
лымамызт. Дыздыруаз ракәым, дыззымдыруагьы ааҭгыланы
иналыхәаԥшуан… апринцесса!
Асцена ҭыкка ишьҭан даҽа хәмаррак цон адәахьы.
Асааҭ ду шыҟоу даннықәнагала, – иара убри аҵаҟа акәын
жәаха иахьааиқәшәаз, – Радик днаизхәыцит, уи иаҳәшьаԥҳа
Шана Шан-ԥҳа илызкны иаарылаҩыз ажәабжь ааигәалашәеит.
Уи ажәабжь изеиҭазҳәаз Ӡӷана иԥа Бақьыр ари ақалақь
аҟны иааҟалоз здыруаз иакәын. Ақалақь аҟны мацарагьы
акәындаз, уи анҭыҵ иҟазгьы иҟалахьазгьы, зегь иара
дрылахәызшәа, ибзиаӡаны идыруан. Дызлахәыз рацәан уи, аха
дызлахәымызгьы дрылахәыҵәҟьазшәа акәын ишеиҭеиҳәоз.
Дцон уи иахьааиҭаххаз, деихьыжә-еикәыжә иҽеилаҳәаны,
иҽрыцҳатәны, абри џьара акы далаҟоуп ҳәа уаҩы гәҩара
имоуа. Дҳәыркьиуашәа дахьдәықәыз, гәаҟк иакәҵәҟьоуп ҳәа
драҩрыжьуан, абжеиҳан дахьынтәаауагьы ихы ахьхоугьы
инармазҵааӡакәа. Дыԥшыхәҩызар ҟалап ҳәа агәҩарақәа
заузгьы ыҟоуп, аха, уразҵаар, дабатәи ԥшы-хәҩу, деихьыжәеикәыжә адәы дшықәу шәымбаӡои ҳәа инауаҭаркуан,
аԥшыхәҩы деихьыжә-еикәыжә адәы дықәзар амуашәа.
Аибашьра ҟалаанӡагьы иаагәареигалоз ажәабжьқәа, ауаа
инарылаҩ-аарылаҩны, аҵареи амцреи анааилдыргақәалак,
зегьы Бақьыр ишааиҳәаҵәҟьаз иҟалон. Убри азакәын,
дааҭгыланы ацәажәара даналагалак, рлымҳақәа кыдҵаны
изизыӡырҩуаз. «Аполитика аганахьалагьы ахаҳә еиҟәижәоит,
иара иаҿу раасҭагьы ахьидыруа убап» ҳәа даадырҽхәон.
Уиазҵаауа уҿааухар, ара иҟаз мацара акәымкәа, адунеи
ахы-аҵыхәа иааҟалоз зегьы идыруан. Абас дрыцҳахәха
дшеилаҳәазгьы, амҩадуқәа дахьырнызгьы, газеҭқәак ихы
рынкыланы икын.

297

– Ашана рмыхьи, уара, Шанаа, – иҳәеит акаҳуажәырҭа
азаааигәара Разани иареи анааиԥыла. Акаҳуа аршра
иаҟәыҵхьан араҟа, аха ауаа ааины уи акәша-мыкәша
итәалон. Аҵыхәтәантәи ажәабжьқәа, Бақьыр иеиԥш, арахь
иаазгоз рхы ааидыркылон. Иҟази иҟалараны иҟоуи убас
еиҿыршәшәаны ирыман урҭ ажәабжьҳәаҩцәа, иахьатәи
ахҭысқәа ахеидырҳасаблоз инагатәугьы абарҭ роуп ҳәа угәы
иаанагарын. Бақьыр ииҳәоз навалашьа змамыз акәын.
– Иҟалазеи, ирыхьзеи Шанаа? – дҵааит Разан.
– Амыхьтә! – иҳәеит Бақьыр.
– Иҟалазеи усгьы, амыхьтә рыхьыртә?! – деиҭаҵааит Разан.
– Уаалеи, ана арымӡ ҳҽаақәаҳкыпи, сшьапқәагьы
сыхьуеит, иудыруеи, снатәар, иаасыҵӡааша џьара акы исыхәо
иҟаларгьы… Ариабжьарак даара сныҟәахьеит, – иҳәеит
Бақьыр.
– Аибашьраха, иабатәи ныҟәароу, уара! – иҳәеит Разан.
– Аибашьраан ауп иаҳагьы ианныҟәатәу, уи узымдырӡои
уара?!
– Уабацо, уабаауеи?
– Иахьаасҭаху. Сара сзыҳәа ҳәаа ыҟаӡам. Исцәугозеи,
исзууазеи сара саанукылар? Унасышькласыргьы, уахьымаара
уцеит ҳәа унасԥырҵуеит. Сеиԥш ччиа даланы убахьоума ари
ақалақь?!
– Иагаҩы! Уара иуеиԥшума уажәы, арыцҳа-цәа рхьыкәкәа,
иҟьалаԥалаха идәықәу?!
– Идәықәзааит. Сара сҩызцәа ракәзааит, Иудыруазааит
урҭгьы саргьы шәара шәаасҭа ачҳара шҳамоу, шәара
шәаасҭагьы ҳзыԥсақәоу шыҟоу… Уи иазаауазеи…
– Шанаа ирыхьыз…
– Ассир! Амыхьтә! – иҳәеит Бақьыр даҽазныкгьы.
Нас, амыхьтә ахьыҟалаз иаргьы дгылазшәа, анаҩстәи
ахҭысқәа зегьы иара дрылахәызшәа, уи аԥхьаҟа иҟақәазгьы
днарылалан Разан ажәабжь изеиҭаҳәо иҿынеихеит…
Иҟалаз уи ауп… Иҟалаз аиҭаҳәара ицәыцәгьаны днеиуан
Бақьыр.

298

Шана,Бақьыр излеиҳәаз ала, Разан иааигәараҵәҟьа
дынхон. Уи дидыруазар акәын Разан, аха уажәазы ихаҿы
дизаагомызт.
– Шәара шәганахьгьы даҽаџьарагьы уи леиԥш иҟаз ԥҳәыс
ԥшӡа дыҟаӡамызт, – дцәажәон Бақьыр. – Уазхәыц анаҩс уа
иҟалаз…
Ҳаибашьцәоуп ҳәа зҿаазхаз, аҩнқәа рҳәуа, аҩнашәс
иҟаз зегьы инарылаҳауа ишнеиуаз, Шанаа рҟны инкылсит,
иҳәеит.
Аԥшәма, акьалантар иаҩызаз аҷкәын, аибашьра
ишналагазҵәҟьа, иабџьар аашьҭԥааны, днықәхәаша дцеит.
Уи ааигәа џьара дыҟазшәа лзааицҳақәеит Шана, аха арахь
ааишьа изыҟамҵеит. Лара ақәҵра лҽазкны, дахьықәҵуази
данықәҵуази лзымдыруа аҩны дааҩнахеит.
Ашә
иаалаҳаз ирзаалмыртыр
амуит. Аҟәҟәаҳәа
ахысыбжьқәа анаага, иҟалазеи ҳәа арахь иаадәылымҵыкәа,
рҽырԥсны иаатәеит агәылацәа.
– Ашә аарты ԥсҭазаара уҭахызар, мап анакәха, иҿжәаны
ишьҭаҳҵоит уажәыҵәҟьа!
Хаҵа дыҟам ҳәа ргәы иаанагеит. Ԥҳәыск лхала дыҟоуп
ҳәагьы зхы иҭашәада. Шана дышьҭҟьаны дцо ашә даадгылеит.
Агылаха ҳамаӡам, уааласы! – иаагеит абжьы.
Шана ашә анаалырт, уа илагылаз рсасақәа ранаханы
иаанхеит: ахаан дрымбацзаргьы ҟаларын уи леиԥш зеиԥшыз
ԥҳәыск.
– Хәылбзиа! – иҳәеит аԥхьа игылаз дааҟәатахан. – Ҳнеир
ҟалома?
– Шәааихьеит… Шәааи, – лҳәеит аԥҳәыс.
– Иҟада? – днаԥш-ааԥшуа дааҩнагылеит аԥхьатәи, уи
ишьҭаланы рҿаархеит егьырҭгьы. Урҭ хҩыкны иҟан.
– Аӡәгьы дыҟаӡам. Сараӡәк соуп…
– Иабацеи егьырҭ? Еибашьра ицазар акәхап. Ааигәа џьара
иҟоу?
– Иҟаӡам, – лҳәеит Шана.
– Ишыҟам аабоит, аха иабацеи ҳәа сҵаауеит, – иҳәеит

299

раԥхьа игылаз, иагьынархыҳәҳәоз ахаҵа. Уи иԥаҵақәа
еимиааны дыҟан, аҩфыҩгьы иҿҟьон.
Шана лхы ларҟәшәа, лҽырԥсны даагылеит.
– Ахьи аԥареи! Ҳмыргәамҵкәа, – иҳәеит ахаҵа,
аҵыхәтәантәи ажәа иаҳа иаарԥсыҽны, аха аԥхьатәи ажәақәа
еиҭеиҳәеит днарықәыӷәӷәаны.
Ааҿымҭрахеит. Шана дшәаны аҵысра далагеит.
– Бара акагьы бацәымшәан, ҳара ҳгыгшәыгқәаӡам, ауаа
ҳфаӡом. Сара сзызҵаауа рҭакқәа ҟабҵалароуп… Ахьазы
шәышԥаҟоу, ишәымаӡами?
– Иҳамаӡам, – лҳәеит Шана.
– Аԥара? Ирацәашәагьы…
– Аԥара ҳазҭагәышьада! – лҳәеит Шана.
– Ишәымоузеи, нас, ахьы шәымамкәа, аԥара шәымамкәа.
Аӷәыцәҳәы шәықәхама?! Банҳаршәа, ишәымазгьы бхашҭит,
иеилыскаауеит,уи ауп араҟа иҟалаз. Бхы аҭыԥ аҟны иааги…
Шана лхы аҭыԥ аҟны иааиуамызт, аха хьгьы ԥарагьы
шрымамыз усгьы илгалашәон.
– Ибымӷоу ари амацәаз хьӡами?
– Хьыми, – лҳәахт гәаҟ.
– Ахьы ҳамаӡам бымҳәаз. Ишәымазаап. Иабаҟоу егьырҭ,
арахь ибызцәырымгақәо?
– Иҟазар, ишәыԥшаа, шәара ишәымаз, – днаскьашәа
даагылеит Шана.
– Аԥара, ҳара аԥарагьы ҳҭахуп, ирацәаны. Аха, бԥарақәа
цәырыбгаанӡа, ҳшыбзиоу, баргьы бшыбзиоу, быхь-мыхьқәа
арахь баарыхароуп, аԥшӡа.
Лыԥшӡара атәы аниҳәа иаалцәымыӷхеит.
– Аиаша иазааигәам бара бызлацәажәо. Иҟаларым
абра хьы ҩнамка, ԥара шәымамкәа… Бааимдақәа. Сара
сызлацәажәо бара ибзеиӷьу ауп. Ибзеиӷьу ами иара баргьы
ибҭаху. Ҳаргәаҟра балагар – ҳара лассы игәаауа ҳауп, ҳара
ҳгәаар… Уи ҽеим.
– Акрыҟазар, шәыԥшаа, шәара ишәымаз, – лҳәеит
аԥшәмаԥҳәыс лгәи лылаӷырӡи еилаҵәо.

300

– Иазхоуп! – инапы нықәикшеит зԥаҵақәа еимиааны
игылаз. – Шәыԥшаала! Зегь аарҳәны ишьҭашәҵа! Бара бгыланы
брыхәаԥшла. Мап, уи бгәы ԥнажәап. Лгәы зԥаажәарызеи ари
лҩыза ахазына, ҳазлажьу асаба илԥхаауа ахьҟәыршәа. Баалеи, бареи сареи егьи ауадаҟны ҳааимдап.
Шана лҽаалырххеит, аха лмахәар нҭарсны иаанкыланы
егьи ауадахь иҿынеихеит.
– Бхаҵеи бареи шәышьҭаларҭа акәзаап. Усшәа збоит. – Сара
сакәу, бара бакәу, – иҳәан дааԥышәырччеит ахаҵа, аимдара
иалаго…
– Аашаанӡагьы шәеимдала, акгьы жәбараны шәыҟаӡам!
– лҳәеит Шана даалҟьаны, дааикәашәаны. – Акгьы ахьыҟам
акгьы шәзыԥшааӡом.
– Аброума бара акгьы ахьыҟам?! Ара иҟоу даҽаџьара
иузыԥшааӡом: ара бара быҟоуп, аԥшӡа! – лара лахь
иҿынеихеит. Лара, дааиҭаԥан, аԥенџьыр лыҽнадылкылеит.
– Ахыргәаҟра ишаԥсам еилыскааит: шаанӡа ҳаԥшааларгьы
ҳара араҟа ахьгьы ҳзыԥшаауам, аԥарагьы. Сара… сара
сакәзар… Сзышьҭаз сыԥшааит!
– Арахь умааскьан!
– Бысфар ҳәа бшәома, сара суаҩуп.
– Ууаҩымзар ҳәа сшәоит…
– Аҷкәынцәа! – ибжьы наиргеит уи ицыз рахь. Ирмаҳазшәа
аниба, ашә ааиртын, даҽазныкгьы ибжьы нарықәиргеит: –
Шәдәылыцқьа наҟ. Шәара шәшыҟоу… дыԥхашьоит. Иԥшаатәу
лареи сареи иҳаԥшаауеит… шәара шәыдагьы. Шәца,
шәдәылыцқьа, сҳәеит, наҟ! Ашә агәараҳәа иныдҳалеит.
Иааҭынчрахеит. Арҵәааҳәа дшыҳәҳәара дгылан Шана.
– Абна ҳалахеит ҳара ҳҟьалан, – иҳәеит ахаҵа, ааскьара
иҭахны, аха изымгәаӷьуашәа. Уи илаԥш аԥҳәыс убас
иналылаирҟацеит, дкылнаҵәарашәа лбеит.
– Абнауаа ҳреиԥшхеит, – иажәа инациҵеит ахаҵа. – Бымбо
сара сышгылоу. Аха сыбнауаҩӡам сара, баша баасыцәшәеит.
Сара схаҵоуп. Аԥҳәыс дыгәхьааганы абна илахаз ахаҵа!

301

Аԥҳәыс илҿыԥсаауа. Аԥҳәыс лзыҳәан абри абна тоура
илыбганы иахьымаара ицо ахаҵа. Биқәымшәац бара сара
сҭагылазаашьа змоу ахаҵа… Быхьгьы сҭахым, аԥшӡа, бԥарагьы.
Сара исҭаху бара боуп! – иҳәан Шана лахь иҿынеихеит
абнауаҩы.
Шана дышьҭҟьаны дцо аԥенџьыр дадгылан. Даахьаҳәын,
адәахьы дындәылыԥшит.
– Иҟоу басҳәап… бҽаарҭынч. Аҷкәынцәа дәылҵны ицеит.
Арахь уаҩытәыҩса дааиуам.
–Уца,уаргьы уца! Суҳәоит,–лҳәан, маҷк лҽаалырҭынчызшәа
ибеит.
– Хаала иаҳа еиӷьуп. Бара бгәыбзыӷзароуп есымшагьы.
Ауаҩы игәы бырҿыхаларц, иԥсы ҭабҵаларц азоуп адәы
бзықәу. Снабхьысында ҳәа сааҟалеит, уаҳа акагьы. Бҿааха…
Аҵыхәтәантәи ажәагьы иҳәеит, лара усгьы дшымааскьоз
ибон, лара лахь ҩбаҟа шьаҿа неихигеит.
– Башаӡа быҽбырххоит, саргьы сбыргәаҟуеит…
– Умааин, сҳәеит!..
Ҽакы аҳәаха лымҭакәа, лнапы днамҵасит, иҽагьыналаирԥсит.
– Сҽысшьуеит, сҽысшьуеит, – лҳәеит лыбжьы лызҭымкаауа.
– Зҽызшьуа сҽысшьуеит ҳәа дықәгыланы аҳәҳәара
далагаӡом. Быбжьы дымбырҳан агәылацәа…
Аԥенџьыр дааджәаны дааигәыҵеикит. Лыҳәҳәабжь ахаҳә
еиԥш илыӷрашәазшәа дааҟалеит.
– Ибмуӡозар… Хаала ибымуазар…
– Удәылҵ наҟ! Удәылҵ сҳәеит даҽазныкгьы, удәылҵ!.. Сара
ара сыҟоуп… Џьаракыр сцома… Ауаҩы ибызшәа умаҳауеи
уара?
– Исаҳауеит, иҳәеит абнауаҩы, Шана лажәа даҽаџьара ахы
архазшәа баны.
Абнауаҩы, шьҭахьла-шьҭахьлашәа ауада дындәылҵын,
ицыз анындәылҵуаз идрыжьлаз ашә шаркыз гәеиҭеит.
Аҟәардәқәа
днарыха-аарыхазшәа
иаҳаит
аԥҳәыс.
Даадәылыԥшит, деиқәлымҳаха даагылеит. Ашә анааимиԥаа,

302

цәалашәара бааԥсык имоухьаз, Шана аԥенџьыр ҟьаҟьаӡа
иаалыртхьан, улыхьӡаны иурхынҳәуазгьы лакәмызт шьҭа.
Даауан уи, аҵыхәтәантәи ароль ихәмаруаз аԥҳәыс, аԥшаҳәа
даваланы, араьь дзаадәылҵыз лхашҭшәа, ари адунеи аҟны
дыҟаӡамызшәа. Ари адунеи – адунеи ԥшӡа, адунеи хазына!
Ари адгьыл, ари аҟәара, ари амшын… Лызхара илзымбацыз
ракәын зегьы. Лгәы зыхдыршәалоз, аха ирхымшәоз, аԥшқа
иан данлымырԥаауеиԥш дызмырԥаауаз, аха дшырхьынҳалац
дызхьынҳалаз. «Уара удлаԥса изыԥсоузеи, – иааҩуан ашәак, –
изыԥсоузеи… аԥсҭазаара…» Ашәақәа анықәыҩуазгьы ыҟамыз
араҟа, илакәушьашаз, урҭ ашәақәа ааҩуан харантә, ицахьаз
амшқәа ирылыҩны.
Амшын ихыз аҷнышқәа еибархәмаруан. Ирыԥхны ажәҩан
иалакнаҳаушәа џьарак рҽанааизыргалоз ыҟан урҭ, аха нас,
иаразнак, ԥшак нарыласны, еимырбӷьыжәаа, амшын агәы
иныхнаԥсалон, ажәҩан иалышәшәаны илеиз ашәҭқәа реиԥш,
иҟәаш-ҟәашӡа.
Амшын агәы иалахалаз асқьала дықәланы, днаскьаӡаны, урҭ
аҷнышқәа афатә анрылалыԥсалозгьы ыҟан лара – дааԥсаха,
лхы лхәыцраха атеатр ахыбра данаадәылҵлак. Илышьҭаланы
иааиуаз аӡәгьы дылԥырхагахомызт. Урҭ ирдыруан Рашәында
лхала аҟазаара бзиа ишылбоз. Асқьала дықәланы днеиуазар,
лышьҭа аӡәгьы дхылаӡомызт, дыҟазааит, рҳәон, Аҳкәажә
лхала. Апринцесса ҳәа лазҳәоз иаҳа даарызхьаԥшуан, уи
лара иаҳа илтәын, лара лроль акәын. Аҳкәажә ҳәа изышьҭаз
даҳкәажәҵәҟьан, Рашәында лзгьы, егьырҭ рзгьы. Амра адгьыл
ишахагьежьуеиԥш, атеатр иахагьежьуаз, ԥсыс иахаз лара
лакәын. Лыҟамзаара иаразнак иааныԥшуан. Аҟазааразы уи
еснагь ара дыҟан, аха аҩны иҩнахацәаз аԥшәмаԥҳәысгьы
зны адәахьы дындәылҵуан, ԥшак налыхьлырсырц азы,
даҽа шьоукгьы днарылаԥшырц азы. Усҟан лыҟамзаара
араҟатәи аԥсҭазаара зегьы иааныԥшуан, атеатр аҭыӡқәа
иаҳа иаахьшәашәахон. Лааира иацын гәырӷьара дук, ныҳәак.

303

Еиҳау иҟоузеи, нас, уи, уааира агәырӷьара анацу – ианузыԥшу!
Иззыԥшым ашәҭ еиԥш лассы дканӡоит, диасуеит, дыҿшәоит.
Рашәындагьы иеилылкаауан лара абрахь лааирагьы
ныҳәак иззаҩызаз ауаа шыҟаз. Илдыруан даҽакгьы: абра
дындәылганы, даҽа дгьылк аҟны, даҽа ҟәарак даваҵазар
зҭахыз ауаа шыҟазгьы. Дызҭахыз дзырҭахыз аасҭагьы
дызҭахымыз дзырҭахымыз дазхәыцуа далагеит Рашәында.
Узҭаху узырҭаху дара ирусуп, аха узҭахым узырҭахым
аилкаара уара иуусуп, лҳәон Рашәында усҟан. Дызҭахызи
дызҭахымзи данрыбжьагылаз. Урҭ ирыбжьагыламгьы аӡәыр
дыҟоу ари адунеи аҟны. Узҭаху урҭаххацәар, узҭахым еиҳагьы
урҭахымхо иалагоит. Ари абантәаауеи? Ауаҩреи ауаҩымреи
рҟнытә акәхап. Ашьыцра ҭыԥс иамоузеишь ара? Иреицәоугьы
иҵашьыцуа аӡә дыҟоуп. Аԥсҭазаара злаџьоушьақәаша
иреиуоуп ари, иреицәоугьы иҵашьыцуа шьоук ахьыҟоу. Уара
иџьашьала, илакәшьала, сара уи салаҟаӡам, ус ишԥаҟалеи
ҳәа ҳәала, аха иара ыҟагәышьоуп, иара уаргьы убра џьара
иухьысуеит, ахәыц еиԥш уабылуеит, уаҟьашьуеит.
«Шәеихьнарԥшуеит,
иаҳагьы
еиӷьзаргьы
ҟалап»
анырҳәалак,
аиҵашьыцра
иадгылоз
днарҿаххуан.
Иаартыҵәҟьаны уи иадгылоз уаҩ дыҟамызт, аха иаарту
рымацара роума иубарҭоу, ицәыҵаҵәаху иаҳа ианубарҭоугьы
ыҟами, уи уеибанаркуеит, уеикәанаргьежьуеит, уалацәажәар
узаламцәажәо, уаламцәажәар
амуа, ԥаса
аасҭагьы
уеибанаркуа.
Абас
еиԥш
иҟаз
аҭагылазаашьаҟны,
лыблақәа
лызхымҩаргьы, илмырбацәакәа, лус даҿызар лҭахын
Рашәында, иара убри лус датәызар лҭахын дшынеибаку. Асценагьы иқәны, асцена аасҭа анҭыҵтәи даҽа ԥсаҭазаарак еиҳа
иалагылаз, арахь инарымҩатәшәа иаамҩахыҵуаз, рқьышә
иаақәыркуаз ажәақәаки иааддырбози, ззыззырхоз, уахьгьы
иҟамызт арахьгьы. Уахь, наҟ, анҭыҵ иаҳа иҟаз, арахь зынӡа
иҟамыз иреиуан, уԥшыр, асцена дара ықәлашаалар рҭахын,
иреиӷьу ажәа дара ирызкызар рҭахын. Уи анырзырымклак,
игәаауан, иреиӷьу реицәоушәа ацәажәара иалагон, ауҳәан-

304

сҳәанқәа гәарарҵон. Адәахьы игылаз ирбаз аасҭа ираҳаз
анеиӷьыршьоз ыҟан, инамҵасны ахәаԥшра иалагон,
ихәыҷызаргьы аду алырхуан.
Рашәында
илыҵашьыцуаз
рыцҳалшьо
далагоит.
Арыцҳашьара зылшогьы ак иалаҟоу иоуп, икәшамыкәша
игылоу ирзишаша ак змоу иоуп. Иушо умазар, уамеигӡакәа
ишала, арымала иааиуагьы ирыҭала, арыӷьала иааиуагьы
ирыҭала, Ҳазшаз уи уара иузирхынҳәуеит аҟара ацҵаны,
малны, насыԥны, ԥсҭазааран. Уи ззеилымкааз, арыцҳа, ашәи,
агәнаҳа, дызлаҟоу зегьы ихазы дрылаҟоуп, имоу зегьы ихазы
имоуп, душьуазаргьы акы ааимпыҵухраны дыҟаӡам.
Аҳкәажә илҿылҵааз рацәан Апирнцесса. Згарҭа лымам
малк еиԥш, илдыруаз, дызлашаз зегьы шаны дызлагылаз
ирылҭон, уи азы акәын усҟан атеатргьы даҽа ԥсҭазаарак
замаз, џьаракыр акрыҟазар, аброуп, абри атеатр аҟноуп ҳәа
изадеизалоз.
Ахәаԥшцәа ахьеизаз аӡә далыркаауеит. Иреиӷьу иаҿу ауаа
деицгәарҭоит, уи дхәыҵазыҳәҳәарц иаҿу раасҭа дцәырызгарц
иаҿу раасҭа ишеиҳаугьы. Аԥсҭазаараҿ иҟаз акәмыз асценахь
инаргоз, уи уахь инаргаанӡа, ауардын иақәҵан амҩа цәгьақәа
ирныганы инаргозшәа, ианышәшәаны икаԥсоз рацәан. Иара
уа, аԥсҭазаараҿ, иҟаҵәҟьоу уналагыланы иузгәаҭар, иубази
иеилукаази агеи ашьхеи реиԥш иеицәыхарахон.
Еинышәашьа змам шьоукы ҵыхәаԥҵәара змам реибашьра
цозшәа лбон Рашәында аԥсҭазаараҿы, ари асцена дуӡӡаҿы.
Уи аибашьра ианалагаз ааигәаӡа акәызшәа дыҟан лара,
иеилыскааша еилыскааит шьҭа, анаҩстәи зусу сара соуп ҳәа
данаақәгылаз. Ахәыц еиҟәыршәаны иагәылаԥшхьаз, адгьыл
ианыӡаахьаз, иахьатәиқәа ирхашҭхьаз ргәалазыршәоз,
бла иабозар, хшыҩ азхозар, анапсыргәыҵа иқәушәа зегьы
лзырбоз ауаа ҟәышқәа дрыцлахьан лара шьҭа. Ахҵысҭа
унхыԥаны уназыдгыло иидыруа ада узеилымкаацзар,
иԥсхьоу урыцымԥсыцзар, иԥсны ибзахахьоу рыбӷа уманы
анаскьара уазыхиамзар, иулшараны иҟоузеи аԥсҭазаара ари
асценаҟны.

305

Аԥҳәыс лыхшыҩ рацәак ннамкылошәа, уи иахьеи уахеи
аԥсҭазаара илыднаҵо аусқәа днарылԥшны, инахарашәа акы
лбақәартә дыҟамзар, аҩны дтәазааит, саанқәак лыӡәӡәалап,
лыҩны ааиллыргалап. Имаҷума иара уигьы? Уи аҟны
аангылара зҭахым, ажәҩан ахь ихаланы, зхәыцрақәа уахь
ианхалагьы идмыршәаз, ара, ианақәылк, улыршанхоит. Усс уи
дызҿызаалак аҟны.
Ауаа сыршанхап, уаҩ иҟаимҵац ак ҟасҵап ҳәа акәмызт
уи асцена дзынықәлаз. Уи уахь дымнеир ада даҽа мҩак
лнамырбеит аԥсҭазаара. Аԥсҭазаара иунарбаз уацныҟәароуп,
иуҵанаҳәаз уурҳароуп.
Уҽанурдагәа, уҽанургаӡа, иубаша анумба, уанҩашьа,
ажәакала, уара Анцәа узишаз ухаршҭны уҿанынауха,
џьара алаба уԥыхьашәар иаашьҭухуеит, џьара абџьар
аанукылоит, уагьаакылсуеит иахьатәи амш ахь – ҳазлагылоу
анибарҵәарахь. Иугәыдукылашаз, уԥсы ақәҵаны иухьчашаз,
узыхӡыӡаашаз наҟ инышьҭаҵаны, убнауаҩха адгьыл унықәлар,
узыҟаӡоузеи уара ари адгьыл аҟны?!
Илҳәоз, дзызхәыцуаз шьоукы ираҳауазар лҭахын. Дықәзар
лҭахын игәхьаалгаз асцена,даарылагылар лҭахын илеигәырӷьоз,
лааира ныҳәак еиԥш, изыԥхьаӡоз, илыҵашьыцуаз, ауҳәансҳәанқәа рӡыблара днаганы далазыжьуаз. Дыҟандаз урҭ
рыгәҭагьы, илыҵашьыцны иԥсуаз рыгәҭагьы. Урҭ иралҳәарын
изҵашьыцтәу уи лбаҩхатәра шакәым, уи шлымоу лара
зынӡагьы илзымдыруазар шылҭаху, егьырҭ сырхыҳәҳәоит ҳәа
данаагыла аҽнынахыс абасҟатәи џьабаа баны дызхалаз ахра
даҿыҩрны ҵаҟа дышдәықәло; иралҳәарын цқьа ишынаԥшааԥшлатәу, ирызгәамҭо, рыхшыҩ ззымцаӡац шырацәоу,
урҭ зегьы рааидкыларазы ԥсҭазаарак ауаҩы ишизымхо…
Хыԥхьаӡара рымоума иеиҭалҳәашаз, иҟоу ззеилымкаауа
иреиллыркаашаз, – ишәзеилымкааит, сара ишәеилсыркаауеит,
шәара уи еилышәкаауа шәыҟоуп ҳәа акәымкәа, урҭқәа зынӡагьы
ирыламцәажәаӡакәа, даҽакала, уаҩрала дырзааигәаханы.
Изакә лшарақәоузеи ауаҩытәыҩса имоу! Урҭ ихы изархәар,
ииашоу мҩакы изанҵар, дзыхьӡаз ассирқәа роума дзыхьӡо,

306

иара ихаҭа макьана ихаҿы изаамго шаҟа ыҟоузеи! Урҭ зегь
шыҟоу угәы азҩаны, уабџьар аашьҭыхны, ашьа касыршып,
жәларык срылгап, иара убриалагьы сымҩа срыцқьап ҳәа
уҿынаухару?!
Сумшьын, абааԥсы, саргьы аԥсҭазаара сҭахуп, сумшьын
ҳәа ауаҩы дӷьаҵәыӷьаҵәуа дышуҳәо, ииҳәо агәхьаа мкыкәа,
дышьны амҩан данынанужьла нахыс иқәухуазеи ари адгьыл.
Илхалыршҭыр лҭахын, аха дахьцалакгьы илхашҭуамызт
уажә ааигәа, аеропорт азааигәара иҟалаз хҭыск. Илзеиҭазҳәаз
леиԥш лара лылабжышқәагьы лгәаҵа иҭаԥсоит уажәы,
аԥшаҳәа даваланы, аҟәарамҿгьы аашьҭыхуа дахьнеиуа.
Аеропорт азааигәара, нымҩахыҵ, амшә еиԥш дкагәаны
дыркит уи,бџьаргьы аанызымкылацыз, Анцәеи ауааи рҿаԥхьа
харагьы здымыз ауаҩы.
Ианааикәша,
агыгшәыг
дрылашәазшәа
дшәаны
дахьҩышьҭыԥаз аҭыԥ аҟныҵәҟьа деизҟәыҿны днатәеит.
Деимыжәжәа дыргарашәа инаихалан, бџьарк имамкәа
дҟаларым ҳәа, иоуразоуроу дааимырдеит. Ҳәызба кьачакгьы
иџьыба иҭамызт.
– Иабоуҵәахи? – дҵааит завтомат ашьхәала адыжә
ааихзыргаз ахаҵа.
Дшәаны, иԥсы ихаҳаӡаны дыҟамыз, изызиазҵааз
изеилымкааит ахаҵа.
– Уабџьар абоуҵәахи ҳәа ҳуазҵаауеит, иҳәа, нас, иаарласны,
иабоуҵәахи, уабџьар?
– Сара абџьар сымаӡам, – иҳәеит амыхьтә ззыҟалаз.
– Иҟоу шәасҳәап, – иҳәеит ахаҵа иеицыз даарылаԥшын,
– ҳара ҳшыццакуа жәдыруеит. Инаигәыдҵаны ҳамҩа
ҳнықәларгьы ҟалоит, аха ас дмарианы данҳау, зегь рыла
дҭаҳҵаап. Шхырцәаӷьҭроуп араҟа. Абџьар ахьыҟоугьы
идыруеит ари, абџьар зку анышә рҽахьарҭазгьы. Зегь
ирҳәатәуп. Ҩыџьаҟа аанҳажьып, егьырҭ ҳус ахь ҳаццакыроуп.
– Ҩыџьагьы аҭахӡам, аӡә дазхоит. Автоматқәа ҳкуп усгьы
зегьы. Автомат кны амшә иадгылоу џьаракыр ишьҭуама!
– Дыҟазааит аӡәгьы.

307

– Хәам дыҟаз, ишьапгьы ихьуеит, дцыркьыԥуа днеигап
абџьар ахьыҟоу.
– Хәам акәым, аха Хам! – иҳәан, инрыжьуаз ихьӡ уи
имԥыхьашәаз илымҳа инҭеикшеит.
Абригьы рҳәеит иеицыз абна рҽаҭашәа рҿынархеит.
– Илоу илухаанӡа уилымган, – иҿааиҭит инеиуаз аӡәы.
– Уи сара избап, – иҳәеит Хам.
Аааҿаҳа-ҿымҭрахеит. Ашьацҳәа иаҿашәаз, егьырҭ анца
иаҳа иԥсы ааивигоу, арҭ рхала ианааизынха, иаҳагьы игәы
нкыдыԥсаау узымдыруа даатәеит. Ихжәаны икажьыз ал
тәарҭас иҟарҵеит аҩыџьагьы.
– Иухьӡузеи, абнауаҩы? Уԥаҵақәагьы еимиааны
цәгьалашәа уҟаланы уҟоуп, абнауаҩы ихаҭа-ԥсаҭа уакәхеит.
– Сумшьын, – иҳәеит ахаҵа иоуз азҵаара аҭакс.
– Ухьӡ соуҳәар уҭахымзар ҟалап. Ухәыцыр, изысҭахузеи
сара ухьӡ?!
– Изысымҳәозеи сара сыхьӡгьы…
– Иумҳәан! Изысҭахузеи сара ухьӡ, – иҳәеит уи даҽазныкгьы.
– Хакәыцә сыхьӡуп уҳәар ҟалоит, Гьадлач сыхьӡуп уҳәар
ҟалоит… Напалеон сыхьӡуп уҳәаргьы агәра згароуп, уи
аилкаара салагома?! Аҭахызар, Сигьизмундгьы ухьӡзааит, –
уҭахызар усгьы уасҳәалап, ишухьӡымгьы, – уаахьасырԥшлоит
аҟароуп уи ала. Исҳәаӡом, иумуазар, зынӡагьы! Абнауаҩы
ҳәа уасҳәалоит. Уи узхоит макьана. Ауаа рахь усызкылгар,
Сигьизмунд ҳәа уасҳәалоит, дааччашәагьы иуит Хам. Сара
сыхьӡгьы шуасымҳәо умбо! Хам ҳәа исышьҭоуп аҷкәынцәа.
Ирҳәалааит, иашьцылоит…
Абнауаҩы асаара дышьҭаԥшуа дтәан.
– Сара еилыскаарц исҭаху даҽакуп: иабаҵәаху араҟа
абџьар…
– Исыздыруам.
– Уи ахьаҳзымхо мацараз акәым ҳзышьҭоу, – Абнауаҩы
иаабжьаиргылаз ажәа зынӡагьы имаҳазшәа иажәа инациҵеит
Хам. – ҳара абџьар ҳашьҭоуп иахьыҟазаалакгьы ирылганы
иқәаагарц.

308

– Иалгама? – дҵааит абнауаҩы.
– Изылго? Аибашьроу?! Уара узы лассы иалгар ҟалоит, аха

аибашьра анеилгонӡа макьана акыр бжьоуп. Сызлахәаԥшуала,
даара акырӡа бжьоуп. Абра угыланы уԥшыр, иубартә иҟам.
Еилаҳантацәоит макьана аԥсҭҳәақәа. Урылԥшны акыр убома
уара?
– Сара избахуазеи! Сара аибашьра иалагазар аахысгьы
акгьы збаӡом, акгьы саҳаӡом.
– Ухәыҵаланы ухәыҵатәоуп? Егьырҭ ахьхәыҵатәоу
азааигәарашәа?
Иабаҟоу урҭ, рышьацәа ианкны иабаацәыҵҳәатәу?
Уҩызцәа роуп сызҿу…
– Сара ара ҩыза дсымаӡам.
– Ҭынхагьы думаӡам, дыргьы думаӡам! Убнауаҩуп анысҳәа,
убнауаҩхаҵәҟьаз џьушьома, Сигьизмунд?! Иугәамԥхошәа
збоит ухьӡқәа, аԥхьатәигьы ашьҭахьтәигьы. Како ҳәа
уасҳәалоит, Како-абрагь? Уи иаҳа иунаалозаргьы ҟалап…
– Усгьы акәзааит, – иҳәеит агәаҟ.
Агәаҟ исахьақәа имаӡамызт уи зынӡагьы. Даныҩаиргыла,
данынаихәаԥш, иибахьаз, ибзианы иидыруаз артист исахьа
ааихикааит.
– Уартистымзааит, уара?! – дџьашьашәа днаиазҵааит, уи
дартистзар амуазшәа.
– Сабатәи артисту?! Сынхаҩгәышьоуп, – иҳәеит Какоабрагь.
– Уабанхо?
– Рацәак бжьам. Арантә верск аҟароуп ибжьоу…
– Уахь ҳҿынаҳхар?
– Зынӡа ибзиами! – даагәырӷьеит ахаҵа. Гәыӷра змамыз,
зыблақәа аш рхыланы иҟаз, амца зыцраз ахаҵа иԥсы
ааивигазшәа ибеит.
– Ҳахьнеиуа иҟада?
– Ҳара ҳтәқәа, – иҳәеит ахаҵа, ииҳәаз цәгьарак аҵазшәа
иаарԥсыҽны. Хам блаҵыхәалашәа уи дизыԥшуан.
– Шәара шәтәқәа зусҭцәада – абџьар зкугьы, изкымгьы?

309

– Абџьар аӡәгьы икӡам. Абџьар моу аҽага рызкуам.

Ичмазцәоума?
– Сани саби неихыркәа рымам. Ахәыҷқәа хәыҷқәоуп
макьана.
– Реиҳабацәа, уара уеиԥш, ибнауаақәаха абна илоума?
– Реиҳабацәа зусҭцәада? Сара ҩыџьа ахәыҷқәа сымоуп
аҟароуп. – Ихәыҷқәа рыӡбахә анаацәырига, урҭ дрыцәшәазар
акәхап, аиҵасра далагазшәа ибеит, аха уи иаарласны ихы
инапаҿы иааигеит. Ахы анапаҿы аагара уадаҩын араҟа: знапы
ыркало игылаз иакәым, завтомат рхианы игылазгьы рацәак
игәы ҭынчмызт. Уи анаԥш-ааԥшра далагеит. Иудыруеи абна
иҵәахны иамоу? Инеиужьны лроуп, егьырҭ абнақәа рҟнеиԥш
еилачым, аха усгьы, иахьцалакгьы, алрагьы бноуп. Иагаҩ
ҵәахны иамоуп абна. Абнаҿакәым, ишәаны амхырҭа иалаианы
ицәалоз шьоукы дрықәшәахьеит, арҭ, ари зҽыҵәахны иҟоу,
ас еиԥш абнара анроу, илатәаны рыҽдырԥсызаргьы ҟалоит.
Иҟамло ҳәа акгьы ыҟаӡам уажәы араҟа: уззыԥшым аахәыҵҟьар
ауеит ладантәгьы ҩадантәгьы…
Хам, абнауаҩ иеиԥшҵәҟьа акәымзаргьы, аха усгьы дшәаны
даанаԥш-ааԥшит.
– Иахьакәым џьара ҳгыланы аицәажәара ҳаҿуп. Амҩаду
ахь ҳкылспи. Саԥхьа угыланы уҿынаха.
Иҿынеихеит Абрагь-Како. Изқәа иеиархаз автомат
ишьапқәа ааиҵанарҟәарҟәарит.
– Сумшьын, – иҳәеит уи, шьаҿақәак ныҟаиҵахьан еиԥш,
ишьҭахьҟа даахьаԥшын.
– Уара шаҟа аԥсра уацәшәо, уанаџьалбеит!
– Уацәшәацәап! Дарбан аԥсра иацәымшәо?
– Ԥыҭҩык ушьхьазар, уара ухаҭа уршьуазаргьы, аԥсра
уацәымшәо уалагоит, анҭ, илаушьҭуа, рыгәхьаа зынӡагьы
иумкуа уалагоит. Ус адыруеит аибашьраҟны. Аибашьраҿ
акәымзаргьы, шьоук лаушьҭхьазар, анаҩстәиқәа иаҳа
иаармарианы иахәутәуеит.
Иаҳауаз иԥсы ааихнахырц егьааигымхеит ахаҵа.
– Сумшьын, ууаҩыми, сумшьын! – дааӷьаҵәыӷьаҵәит ахаҵа.

310

– Усшьырц сгәы иҭаӡам сара зынӡагьы. Сара еилыскаароуп
уахьынтәаауа уахьцо. Уи зегь раԥхьа иргыланы…
– Сара аҩнынтәи саауеит, – иҳәеит ахаҵа иаразнак. –
Аӡлагара аус ауазар збап сҳәан…
– Уааҵәа абоугеи, аӡлагараҿ иныжьны уаама?
– Ааҵәа аазымгаӡеит зынӡагьы. Макәана аҟара аашьҭысхып
сгәахәын зназы, аха иара убригьы аашьҭысымхӡеит: аӡлагара
аус ауазу иамуазу еилкаатәын зны, нас акәын, саахынҳәны…
– Уԥшы, уара, ари ииҳәо?! – иааџьеишьеит Хам. – Амц.
Аиаша сҳәоит ҳәа уаҿуп, арахь иаауҳәо зегьы амц иеиԥшуп.
Амц ахаҭа-ԥсаҭа!
– Избан? Сара аиаша сҳәоит.
– Иашарас иалоузеи, уара, аӡлагарахь идәықәлаз
инапқәа ыркало данцо?! Макәанк азнагьы аашьҭумхит… Уаҳа
соумҳәан!.. Анаҩс иуҳәогьы ас имцызар, улақәхәаша умцеи,
уара! Лабоу џьушьома, уара, иску, сара абџьар скуп, абџьар!
Зеиԥшыҟам автомат. Уҩызак дышьны ихысԥааз акоуп иара…
Ариак игәы ааимнаҟьеит Сигьизмунд. Амш илаигоит
акәымзар,
ихьӡқәагьы
неигәыдҵа-ааигәыдҵо
иманы
дышԥаауеи! Лажәк еиԥш дышьны инкажьра кәтык ахәда
ахҵәара аҟарагьы ахирҵуам.
– Аҩнынӡа сзымнеиуазаап, – иҳәеит ахаҵа, ииҳәаз
ишьҭагылаз иаҳарц иҭахшәа-иҭахымшәа. Иаҳар – дыҵнарҟьар
ҟалон, имаҳар – иахьиимырҳаз деицәанатәыр ауан.
– Аҩнынӡа узымнеиуа, убналарц угәы иҭоума?! Ус гаӡарак
уҽазумкын Алажә еиԥш ушьны амҩа унансыжьлоит… Амҩаду
уанылангьы ушԥадәықәлеи, аган уҽаадкыли… Уааиҭаԥеит,
иара уаҵәҟьа уласышьҭуеит!
Ахаҵа ацара ицәыуадаҩын, ааҭгыларагьы илшомызт.
Дааҭгыланы, даахьаҳәны акы наиеиҳәақәарц иҭаххеит,
аха ихәдацәа акы иҵнакаауан, акы иҳәарц далагаргьы
инамырҳәар ҳәа дшәеит.
– Хар сымаӡамкәа сынхоит сара, – иҳәеит ԥыҭрак ашьҭахь,
ианынаскьа.
– Удмырҳәӡаци?

311

– Мап, иҳәеит ахаҵа. – Макьаназ ус сааиуеит. – Сахьынхогьы
ԥхьакшәа иҟоуп, Уи азакәхап.
– Уи азакәӡам! – иҳәеит Хам. – Уара утәқәа урылатәоуп.
Урҭ арахь иааргоит ҳәа, уара иумхны наҟ иргома? Амашьына
умоу?
– Исымоуп! – иҳәеит ахаҵа дгәырӷьаҵәа, издыруада ма
уи сыҿнахыр ҳәа. Ииҳәарц ииҭахыз иқьышә инықәыххит, аха
имҳәакәа иҽааникылеит.
– Иҿыцу?
– Иҿыцҳаҳараӡа иҟоуп! Ааигәа акәын ианаасхәаз.
Сызхарагьы сақәымтәацызт.
– Аӡлагарахь уалаарауааз…
–
Амҩан
иаасымырхуазар
акәхарын,
Сшәеит.
Сахыршьааргьы ауан.
– Уи бзиоуп, аха, аибашьраха, аӡлагара ахуҳәа илаго
иҭагылоуп ҳәа угәы изаанагазеи?! Илагалон…
– Уи
аибашьра
ҟалаанӡа. Аибашьра
ашьҭахь
шәыӡлагарахьчагьы дыршьит…
– Дыршьыма?! – ишьҭахьҟа даахьаҳәит ахаҵа.
– Дыршьыр акәын. Уара уеиԥш абџьар ҵәахны ишимаз
аадырԥшит.
– Илаба иҽанҵаны дгәароуп, ани абџьар изҭахуадаз.
Иахьыҟоу иарҳәаргьы дцаны аагара илшарымызт.
– Усҟак дажәхьазма?
– Дажәхьан. Аҩны дтәазар иаҳа изеиӷьын.
– Уаргьы аҩны утәазар еиӷьын, аха умбо уахьаанагаз.
Амыждараз…
– Иҟалаша, – иҳәеит Абрагь-Како.
–Иҟалаша ҟамлаӡац макьана.Иҟало уи ауп…Аџьармыкьахьтә
ҳаауашәа, аӷаџҳәа ҳаицәажәо, агәыдымыдыҳәа амҩа
ҳзанузеи абри уаргьы саргьы?
– Аҩныҟа ҳхы ҳмырхеи, – иҳәеит ахаҵа.
– Аҩныҟа ҳхы ҳархоу, даҽаџьара акәу, уи уара
иалудыраауазеи? Уара уажәы иҟоу ҳәа акгьы уздырӡом…
Сзызхәыцқәо удыруоу уара уажәы?

312

– Иалыздыраауазеи…
– Иаҳцәыршьхьоу срызхәыцуеит.

Саԥхьа ургыланы
усыманы снеиуеит, сылаԥшгьы ухсмырԥароуп, аха избо уара
уакәӡам, абарҭ роуп, иҳацәҭахаз.
– Иҭамхагәышьар акәын.
– Урҭ руаӡәы ахыкәалаа дазыргаз уара уакәзар?
– Аибашьҩы сиеиԥшума абри сара? – дҵааит ахаҵа
даахьаҳәшәа.
– Мап, – иҳәеит Хам. – Уара асцена иқәу артист уиеиԥшуп
даара. Иарбан рольу иухәмаруа сыздыруам, аха уажәраанӡа
иумыхәмарыц рольк ухәмаруеит. Аиаша уасҳәап, уи ароль
уара ухәмаруеит ҟазарыла.
– Сашьа! Сара ихәмаруа уаҩӡам.
– Аԥшыхәҩы ироль ухәмаруазар? Даҽа рольк ухәмаруоу,
Напалеон-Сигьизмунд-Абрагь-Како? Шаҟа хьӡы аашьҭухыз
умбо иаразнакала! Шә-цәак укәыршоуп уаргьы, егьырҭ
реиԥш! Уара уда уаҩ ашьацҳәа дамкыц ҳәа угәы иаанагома?
–
Сумшьын,
абааԥсы,
ууаҩыми?!
–
иҳәан
деиҭааӷьаҵәыӷьаҵәит Сигьизмунд. – Сҭаацәа сзыԥшуп,
алыгажәи аҭакәажәи… Схәыҷқәа сзыԥшуп, иуаҳауама,
схәыҷқәа сзыԥшуп!
– Шаҟаҩ рхәыҷқәа рзыԥшу удыруама ари адгыл аҟны?!
Агәашә илагыланы, абарҵа иқәтәаны, иршәымкәа, ирхамкәа,
ирыцҳахәха… Уара хар умаӡамкәа унхоит, иаахтны иуҳәом
аха, излазбо ала, аҳ иеиԥш унхоит. Уара умнеиргьы ухәыҷқәа
акы рыхьран иҟам. Сара сеиԥш иҟоу лак дрықәымшәар. Уанӡа
ҳнеир, урҭгьы, умҩа рымҩахар ҟалоит…
Хам иаԥхьа иргыланы инеигоз ахаҵа, аҵыхәтәантәи арҭ
ажәақәа анааиаҳа, дылхьыдыҩрны амҩаду днанаҳаларц акы
ааигымхеит.Артист исахьа змоу,иԥаҵақәа саны,деилаҳәеилаца
адәы днықәҵазар, мфа-мжәы уназхәаԥшлашаз ауаҩы!
– Смашьына умаз, сырахә умаз, сыҩны-сгәара зегь умаз…
– Изысҭахузеи сара урҭ?
– Аԥсҭазаараз, ақьафураз… Изиҭахузеи ауаҩы амашьына,
аҩны-агәара?

313

– Сара исҭаху ҳәа акгьы ыҟаӡам уажәы, уара уқәгарада?
– Избан? – деиҭаахьаҳәит ахаҵа.
– Ус гәаҳәарак соуит, сшьы, ус сҭаххеит сара.
– Сшьамхқәа асырсуеит, уанаџьалбеит!
– Иаҭахым!.. Зшьамхқәа арсны идыргылаз аӡәгьы

ишьамхқәа шарсу днымхаӡац. Уи дгылоит. Уи дцоит ихы
ахьынадырхаз. Дцоит дхьамԥшӡакәа. Дцоит иҽрыцҳатәны.
Ишьамхқәа азырсыз ихаҿсахьа ихашҭыр ҳәа дшәо. Уи убасҟак
ибзианы дихәаԥшхьеит, дихәамԥшӡошәа шыҟаиҵогьы, убас
икылкааны дихәаԥшхьеит, инҭакәкәа шәышықәса царгьы,
мшаҽнеиԥш иаԥхьа дышгылоу даанхоит ишьамхқәа арсны
дзыргылаз. Ус дыҟоуп ауаҩы. Ауаҩы деилкааны думоу уара?
– Дышԥасымам! – иҳәахт Абрагь-Како.
– Сара дсымаӡам. Сара зегьы еилыскаазшәа сыҟоуп
ари адгьыл аҟны, аха ауаҩы деилкааны дсымам. Анаҩстәи
ишьаҿақәа ахьынеихиго иҟаиҵо уздырӡом ауаҩы.
– Сара издыруеит уажә уара иҟауҵо.
– Уаргьы иуздырӡом. Ушәыргәындами, илаугәыдҵаны
усшьрашәа убеит. Усымшьыр? Иудыруазеи усымшьыргьы…
– Иаасымоу зегьы уара узы исымоуп.
– Ухәыҷқәа ирзынхааит…
– Сара сушьгьы – схәыҷқәа ушьгьы! Схәыҷқәа урызхәыц…
– Ахәыҷқәа инарызхәыцтәыз уажә акәӡамызт.
–
Уажә
иаҳагьы
ирызхәыцтәыми.
Уажәаҟара
ианбарызхәыцтәу ахәыҷқәа! Рыблақәа ҭырхаха агәашә
илагылоуп.
– Урҭ ушымнеиуа еилыркаахьеит.
– Асҵәҟьа ауаҩы ддыргәаҟуа убахьоума!.. Амҩаҵәҟьа
санумыжьлан уи ианыланы иааиуа аасхаҳауа! Иубома анаҟа
ашьац кашьшьы ишыҟоу…
– Иуҭаххеит! Сара агәахәара сымоуп алажә еиԥш ушьны
абри амҩа агәҭа унансыжьларц. Урбааит амҵ ухаабыцуа
уахьышьҭоу, узтәу анышә урзамҭо, анышә иагаз рыгагақәа
ухагьежьуа, ухәымгашьаны рыԥсы арахь имааиуа…

314

– Иазхоуп! – иҳәан, дхагаханы ишьхәа даақәгьежьит
Абрагь-Како.
Хам, ишьҭахьҟа дааиҭаԥан, аҟәҟәаҳәа иавтомат иҭаз
зегьы еишьҭаргыланы инаижәиҵеит Напалеон-Сигьизмунд
– Абрагь-Како. Уи дышьҭҟьаны амҩаду дахьынанаҳалаз,
иаразнак ашьа нкашит.

Разан игәы иалан, знызаҵәык иадамхаргьы, дныдгыланы
Рашәында дахьимбацыз, Арсоу днаидтәаланы изхара
дахьимацәажәацыз. Рашәында ақалақь аҟны димбақәахьаз,
аха Арсоу иҟынӡа дзымнаӡеит. Арахь иара игәы бзиамызт,
дангылаз аасҭа данышьҭаз еиҳан, дангылазгьы, Рашәында
леиԥш, дынҭыҵны чак ааигартәгьы дыҟамызт. Аҵыхәтәантәи
реибабараан Рашәында Арсоу игәабзиара иаҳа еиӷьхеит,
длалбааны ашҭаҟынгьы даатәалоит анылҳәа, дычмазаҩны
данышьҭаз аасҭагьы ибара днахыццакит.
Ахәыҷы лани лареи амҩа ианнықәиҵа, Анцәа ииныҳәаша
Адамыр урҭ иманы аӡы данзыр, иахьшәарҭамыз џьара
ршьапы нықәдыргылахьеит ҳәа данааҟала, агәалаҟазаара
ара уаҩы изҭагәышьоз, аха усгьы, уаанӡа дшыҟаз
инадкыланы данахәаԥш, иԥсы ааилалазшәа, игәалаҟазарагь
аҽааԥсахызшәа ибеит.
Уажәы, ақалақь
агәахьы
данааскьа, асааҭ
ду
аҵаҟанӡа данааи, Арсоу иҟынӡа анеира ихы иааҭашәеит.
Иацаахысгьы уи дазхәыцхьан, аха ақалақь алалара есааира
ишәарҭахо ишалагаз аниба, арантәи иаргьы дықәҵаанӡа
иҽыҩнарҟәыҟәны дахьтәаз даанхар еиӷьын, аха игәы
дамыртәеит, чакгьы аԥшаара идын усгьы. Уи аранӡа даанагеит,
асааҭ ду ахькыду аҟынӡа. Аброуп Арсоу иахь данынеихаз.
Иара абра, асааҭ ду аҵаҟа, Рашәында дааиқәымшәақәахьаз,
издыруада иара уажәгьы даақәлазар иҳәан, даанаԥш-ааԥшит.
Ачаҭирҭа иҩналоз, иҩныҵуаз ауаа маҷҩын: ача рзаамгацзар
акәхарын.

315

Иидыруаз уаҳа уаҩ данааидымгыла, Рашәында џьаракыр
дыҟазар ҳәа деиҭанаԥш-ааԥшын, ԥшьаала Арсоу иахь
иҿынеихеит. Амҩа анааихиҵәоз дыздыруаз ҳәсақәак
рылаԥш дааҵашәан, амҩа аихҵәахагьы рмоукәа, иааҭгыланы
изыԥшра иалагеит. Иара иоумашь, ара уажәыгь дзыҟоузеи
ҳәа аума акы еибырҳәон урҭ, иара иахь ишааԥшуаз мацара,
ирулакгьы, амҩагьы неихиҵәеит. Арҭ еибарҳәҳәо амҩадуқәа
ирныз аҳәса иреиуоуп, саарҿаҳаҵәҟьар, рыхәда адақәа
ргыланы иҿашра иалагар ҳәа дшәеит. Излацаз амҩала
цатәыс имазар, душьыргьы днарышьҭагыланы иҿынеихомызт:
иара шиакәыз агәра ргазар, иахьыццакуазаалакгьы агәхьаа
мкыкәа, иааҳәны ишааиҿагылашаз рдыруан. Рыԥсы ҭалахьан,
рыхқәа ркьакьаны ақалақь иалан ԥасашәа зҽицәыԥхьазкуаз,
маҷк аҟарагьы ицәшәоз, уажәеиԥш иаарҭахыз зегьы рҳәара
иазыхиамыз аҳәсақәа.
Амҩа анааихиҵәа,Арсоураахь дызгоз амҩа днанымгылакәа,
апарк дынҭысны иҿынеихеит. Апарк аҟны шамахамзар уаҩ
дтәалаӡомызт, зшьамхы инанамгакәа рымӡк зыҽнықәызкыз
аӡә иакәымзар. Урҭ арымӡқәагьы аӷахахьан араҟа: аҵх
рҽалакны мҿыс иқәыргахьазар ҟаларын аиҳарак.
Илаба наиҵарсшәа, ихы ҵыс-ҵысуа арымӡ иқәтәаз ахаҵа
днаизыԥшит. Дагьидырит иаразнак: Рамшьыхә иԥа Лагәсҭан
дааганы днықәдыртәаанӡа, зҽырџаџаны уи аҭыԥ ду аҟны
итәаз Алоу иԥа Шьаҳан иакәын. Аҵыхәтәаны зны данибаз, –
уи аахысгьы амбатә ҵхьан, ианакәҵәҟьаз цқьа игәаламшәеит,
– дшибахьаз аасҭа дкаԥсахьан. Иҟәашӡа иҟаз иԥаҵақәагьы
самызт. Дизымдырӡакәа днаиаҩсны дцарц егьааигымхеит.
Данидыр, дизымдырызшәагьы
дзынаиаҩымсит. Иара
иҟны днеины днаидгылаанӡа ишьҭра дынхыԥшылеит,
иааигәалашәеит рацәак игәалаимыршәарц ииҭахыз, урҭ дааныркылеит, днаивыргарц егьаарыгымхеит, аха уаҩрамкәа
ибеит ус аҟаҵара: иара зны дшыҟазаалакгьы, иахьа, зегь
реиԥш, арыцҳара дҭагылоуп. Уаҩытәыҩса димаӡамкәа абри
ақалақь далахазар ҟалоит, гәаартыла ҩбаҟа ажәа зеиҳәогьы
димамкәа.

316

Алоу иԥа Шьаҳан даагылазаргьы абласаркьақәа ныҟәигон,
аха уажәы урҭгьы рацәак идмырбозар ҟаларын, апарк
иҭаланы, ишиашоу иара иахь иааиуаз ауаҩы дизгәамҭеит.
Дгәеиҭазаргьы,
дызгәықәхоу
Анцәа
идырааит
ҳәа,
дизгәамҭаӡазшәа, ҽырҵыс имаӡамкәа дтәан.
– Мшыбзиа, Шьаҳан Алоу иԥа! – ибжьы наиргеит Разан,
ари шьҭа илымҳагьы иагхахьазар ҟалап ҳәа игәы иаанаган,
иаарҿацашәа.
Алоу иԥа Шьаҳан ихы дааҩахеит аҟароуп азныказ.
«Илымҳақәагьы ирыгхахьахзаап, – иҳәеит Разан гәаныла.
– Иблақәа ирбом, илымҳақәагьы ирыгхазар, – зынӡа
ирмаҳауазар иаҳагьы еиӷьын, – иҟоу-иану ҳәа акгьы издырӡом,
аибашьра ца акәым, адунеи ааҳәызаргьы ԥырхага имаӡам…»
– Угәабзиара зеиԥшроузеи? Ухала ара узтәоузеи, Шьаҳан?
– дҵааит Разан, Алоугьы наҟ днаиҟәаҵны. Алоу гәаҟ ихьӡ
рҳәозма иара усҟангьы, иҷкәын иаркы-иаркы, ирцә ҳәа
дандәықәыз, Алеқсандр ҳәа ишьҭан. «Алеқсандр ду иԥа
иами, – ҳәа рҿынархеит ауаа, – Шьаҳан аду ҳәа изырҳәо
ианалага», ишнеи-шнеиуаз Алоу зынӡа даархадыршҭын.
Шаҳан ибзианы игәалашәон Шьаҳан дызԥаз Алоу шиакәыз,
Алеқсандр иакәымкәа. Иара Алоу ҳәа иҟаз агәаҟгьы
дахьынтәаауаз идыруан. Шьаҳан иакәзар ҟаларын уи
зхашҭхьаз усҟан, дхәыцуа уажә имала ара апарк дахьыҵаршәу
иааигәалашәозаргьы ҟалап, аха уи шьҭа иара ида изҭахыда!
Изиҭахузеи иара ихаҭагьы, дахьынтәаауа, иаб дахьынтәаауаз!
Урҭ реилкаара мышкызны днашьҭаларашәа дандәықәыз…
Уахьынӡа днаскьаанӡа, Разан даҽазныкгьы Шьаҳан ибжьы
наиқәиргеит.
– Уаԥсыуоума, уара?! – даагәырӷьеит абырг дахьтәаз.
– Саԥсыуамкәа изуазеи, аԥсышәала сцәажәо судгылоупеи!
– иҳәеит Разан.
– Разан уоума, мшәан?! Аа, уздырит, уздырит… Убжьала
мацара уздырыргьы амуаз, аха слымҳақәа маҷк ирыгхеит.
Сыблақәагьы иааины саԥхьа иаагылаз иоуп ирбо… Уаатәеи
уара ара…

317

Ныдгылатәыкгьы сымоуп, – иҳәеит Разан, атәара иҭахымкәа.
– Уи даара ибзиоуп, – иҳәеит Шьаҳан, – уахьныдгылаша
ахьумоу… Хкыдкыларҭа змамгьы ҳаҟами…
– Ишԥа, хкыдкыларҭак умаӡамкәа уаанхану?!
– Ахкыдкыларҭа сымоуп, аха схы здыскыло дыҟам…
Уаатәеи…
Разан уаҳа мҳәакәа арымӡ иҽнықәикит.
– Арахь уабаҟаз? – дҵааит Шьаҳан.
– Ақалақь салаханы сыҟоуп. Сзалҵуазар ҳәа аԥшаара
саҿуп.
– Иуԥшаауада?
– Ақалақь салызго. Уахьынтә шьоук аауашәа рҳәоит,
ҳаадыргәыӷлоит, аха уа ҳаанхалоит, ҳахьаадыргәыӷло. Уара
уалҵыр уҭахӡами ақалақь?
Шьаҳан дааԥышәырччашәа Разан днаихәаԥшит.
– Уалҵыр уҳәоу? Сабацо, уара, сара абри ақалақь салҵны?!
– Разан ииҳәаз изымбатәбарахашәа даацәажәеит Шьаҳан.
– Егьырҭ ахьцаз?
– Егьырҭ зусҭцәада? – ара дыҟаӡамшәа даацәажәеит
Шьаҳан Алоу иԥа.
– Ҳара ҳтәқәа?
– Ҳара иаҳтәым дарбан араҟа?! Зегь ҳара ҳтәқәа роуп…
– Зегь ҳара ишԥаҳтәқәоу, Шьаҳан, изакәызеи узлацәажәо!
– Иҟоу уасҳәап, Ҳасан…
«Ҳасанҵәҟьа уара уоуп! Ари ихы цахьазаап, уара! Саргьы
сиздыруам, ииҳәогьы издыруам.
– Ҳасан акәым, аха, Разан ауп, – иҳәеит Разан.
– Разан акә, Ҳасан акә, зегь аками?
– Зегь акы акәны ишԥаҟалеи, сара Разан сыхьӡупеи!
– даагәааит Разан. – Уара узы зегь акакәны иҟалахьоума,
иҳахьӡугьы, иҳажәлоугьы, иаҳтәугьы иаҳтәымгьы ҳара
иаҳтәқәаны урыхәаԥшуазар?!
– Уи цәгьоума, нас, зегь ҳара иаҳтәқәаны ҳрыхәаԥшуазар?
Ҳара иаҳтәу ахаан иааины ҳара иаҳҿагылаӡом.

318

– Иаҳҿагылеит азами, ҳара иаҳтәым, иҳаӷацәоуп ҳәа
ҳзынарҿагылаз!
– Ус акәымкәа, ҳаиҿаҳаит, шьоукы ҳаиҿарыжьит, шәаргьы
ҳаргьы аӡә ҳауп, ҳнапқәа ааикәҳаршап ҳҳәазҭгьы, аӡәыр
анибарҵәарахь ҳкылигозма?!
– Ассир саҳауеит, уара!.. Абас шәҳәон азоуп зны, агәашәқәа
зегьы аартны, арахә реиԥш арахь изааҭашәцалаз.
– Уи ианба? – дҵааит Шьаҳан. Иҽыргаӡашәа акәхап.
– Уара ухаан. Уара иаҳа иануааз. Алшара дуқәа анумаз!.. –
Разан иаҳаз дыԥнажәо ацәажәара даҿын.
– Усҟан сара акьанџьеиԥш хыхь сықәтәан ауп.
– Акьанџьеиԥш хыхь ушԥақәтәаз, Аԥсны зегь унацәа
иахаургьежьуанеи! Уара иумазҵаакәа акыр ҟарҵозу, уара
араҟа?! – Аицәажәара аисрахь ахы архо иалагеит.
«Ажәа змаскуа дызусҭада? Ихы цахьаҵәҟьазар, уара, ари!
Сааины сабааидтәалоз! Сызлаҟаз сара исызхон, схы схызхша
шԥанасзациҵеи!..»
– Дарбан, уара, сара исазҵаауаз?!
– Уқәыртәаны узмаз!
– Сықәыркьакьаны сызмаз… Сбаӷьаӡа сықәтәаз џьушьап…
– Усгьы акәзааит. Уқәкьакьашәагьы уқәтәазааит, аха усгьы
уқәтәамыз?
– Сықәтәан… Иумуӡозар, сҳәынҭқархангьы сықәтәан зны.
Аха нас, иаалаган… сыдраҟәеит! – деицәкьысуашәа аччара
далагеит Алоу иԥа Шьаҳан.
– Уҽрымҵаужьит!
– Уара уакәзар иҟауҵарыз? – дҵааит Шьаҳан.
– Сҽыдсыршьуан!
– Иҽыдиршьуазаарын аҷкәын!.. Ар ирнымиаз дхаҵа
ӷәӷәоуп ҳәа умаҳахьеи? Саргьы усшәа сгәы ианаанагоз
ыҟан, ирымур ҟалома, саарҿагылап егьип ҳәа. Иҟауҵарызеи
унаганы џьаҳаным агәашә уныладыргар?
– Уҭамлои!
– Избан? Арахь џьанаҭ ҳәагьы акы ыҟоуп, ихааӡа амра
ԥхоит, иахьеиԥш. Амра ашәахәақәа хааӡа иуқәыԥхозар иаҳа

319

еиӷьӡами, адунеи ахьумбо ухәыҵарцалар аасҭа? Еиӷьуп. Уи
ауп иҟалаз.
– Иҟалаз иҟамлашаз акәын. Рҽеишьа змауз ауп. Аа
ҳахьаанагаз! Абри ақалақь зегьы салсны саауеит, аԥсышәак
аасмаҳаӡакәа. – Аԥсшәа алырцама зынӡа?
– Уи уаргьы уацхрааит…
– Ишԥа, уара… ишԥоуҳәеи? Сара сзыцхырааз закәызеи?
Аԥсшәа саԥырхагахазаап!
– Аԥсшәа мацарагь акәындаз!.. Уи алацәажәара шьҭа
иаԥсам. Уара, быргк, зышьҭахьҟа зегьы ааныжьны иаауа,
судтәаланы исҳәақәо акы рыҵаркуа, акы ихәарҭаны иҟаӡам.
Ус сцәажәоит аҟароуп, сгәы ахьыԥжәо…
– Сара сгәы ԥымжәо џьушьома? Ари амырхәага иҽаҭаны,
қьаф уа дтәоуп ҳәа угәы иаанагозар? Сара қьаф уа, ишысҭахыз
усҟангьы сыҟамызт, иансааз. Зегь ансырҭаз, иагьансымырхыз!
– Излаумырхызеи, зегь урҭеитеи!
– Иҟоуп иҟа, зегь уҭаны зегь анумырхуа! Амал уҭаны,
иуфо ухамҳауа уааҟарҵар! Ахьӡ уҭаны, хьӡыда-ԥшада адәы
унықәырҵар?!
– Ахьӡ умазар ирзымгар ҟалоит, амал уманы иумырхыргьы.
Медалқәак уаԥхьа иарҭеит ҳәа хьӡы уманы уаақәгылондаз,
шаҟаҩы ирырҭахьоу удыруама урҭ амедалқәа! Сара амедалқәа
сырымҭеит.
– Унаганы унарывадмыргылаз, ҳара даҳтәыхуп ҳәа?
– Исҭахымкәа.
– Уи уажә ус уҳәоит, укәаԥӡа уааины ара арымӡ уахьықәтәоу,
аха усҟан, урываҽырбо уанрывагылаз, урԥыҩланы раԥхьаҟа
уцаргьы ануҭахыз…
– Урԥыҩланы раԥхьаҟа урышьҭра иҟоуп! Ҩраԥа
унарышьҭуамызт!
– Аха акыргьы урцәынаскьеит.
– Апипи рыцасырҳәон, иҟарҵарыз срывамгылар? Дара
рхаҭақәагьы ирҭахын рааигәа сгылазар, урҭ апипиарҳәаҩцәа…
Ҳабжьқәа еиқәшәозар акәын. Уаалҟьаны ауарӷан уаҿасуа
уалагар ауама, апипи адырҳәозар? – дшыччац ибжьы паӡа

320

деиҭааччеит Алоу иԥа Шьаҳан. – Дгаӡан, иҟаиҵара изымдырит
Шьаҳан ҳәа ицәажәоит шьоукы…
– Ушԥагаӡаз, уагьҟәышцәан уара усҟан… ухазы!
– Уаҟа уиашагәышьам, Ҳасан…
– Ииуазеи уара Ҳасан?! Ҳасан соуп ҳәа уарҳәахьазма, уцоуаауа Ҳасан ҳәа сыхҭоукитеи! Узацәажәо сузымдырзар?
– Разан уами, ушԥасзымдыри! Сара Ҳасангьы дыздыруан.
– Духаршҭ!
– Исҭахуижьҭеи иҵӡозеи, аха дысхамышҭит. Зны-зынла
усгьы ҟалалоит: иухоумыршҭыша духашҭуеит, иухауршҭырц
иуҭаху ухы дааҭыҵуам. Икнаҳатәқәаз дреиуан уигьы. Аха
дрымпыҵҵәрааны дрыцәцеит. Иахьа ақалақь далазаргьы
ҟалап. Акыргьы дсеиҳабын, аха аԥсуа исахьа имаӡамызт
аҵыхәтәаны данызбазгьы.
– Хышәҟа шықәса ихымҵуа дыҟам.
– Сара сеиԥш. Иуҳәарц иуҭаху уи акәзар? Сара хышә
шықәса схыҵӡом. Шәкы раҟара агуп, – деиҭааччахт Шьаҳан.
«Ари ахәырҭлаӷь даҽа шәышықәсагьы дцоит, – ааигәахәит
Разан. – Дызгарызеи, ихы имыхьуазар, игәы имыхьуазар,
зегь ҳара ҳтәқәа рами ҳәа дрылаԥшуазар? Сара сгәы
даарыцҳанашьахт!».
Агылара иҽыназикит Разан. Илаба наиҵарсшәа дахьтәаз,
ара дыҟаӡамызшәа даныҟала ауп, Разангьы даныҩеиха. Уи
Шьаҳан иаразнак игәеиҭеит.
– Уаамыццакыни, сара даҽакгьы уасҳәоит… Иҟаз, иҟоу
ҳәа уара узлацәажәақәо, ауаҩы хыхь-хыхьлашәа иибо роуп.
Ахәы уқәгыланы уанааԥшуа иубои иҟаҵәҟьои акыр рыбжьоуп.
Агеи ашьхеи реиԥш еицәыхароуп. Сара ҽеи сзыҟамҵеит, схы
мацара сашьҭан ҳәа ауп ишудыруа. Егьырҭ ишырдыруа ауп
уаргьы ишудыруа. Иҟаз уи акәӡамызт…
Ианба? Уара иануаазу?
– Усҟангьы, уи аԥхьагьы.
– Изцәыргамзеи? Иахьӡузеи ицәырыргаз?
– Амза кьагәаӡа ианкыду умбахьеи? Ианыҩагыла, ишашаӡа
амра нкыдлеит ҳәа ахәаԥшра узалагарым, узлалагозеи, иара

321

кьагәаӡа икыдупеи макьана! Убри иаҩызоуп ицәыргоу ҳәа
иҟоугьы.
– Ицәыргоуп, зегь цәыргоуп, ицәыргамгьы ицәыргоу акы
иаҩызоуп, ауаа ирдыруеит.
– Ауаа ирдыруа аҳа! Ауаа ргаӡоуп! – иҳәеит Шьаҳан иаҳа
иҽыриашашәа даақәтәан. Ауаа зегь еилкааны, зегь дырны
ирымандаз, иҟалақәазгьы ҟалаӡомызт. Ауаа рымдырра
бааԥсыла рхы иадырхәоит хыхь иқәтәоу.
– Шәара шәхаан еиԥш.
– Ҳара ҳхаангьы уажәгьы. Ирарҳәо акәу џьыршьоит.
Ԥыҭҩык ирдыруа азхом, аиҳараҩык рҟьалоуп. Убри азоуп
абас изеилыхо.
– Изцәыршәымгазеи, нас ицәыргатәыз, иҟаҵәҟьаз здыруаз,
уи иахааныз? Анышә зақәшәыҳәҳәазеи?
– Сара анышә акгьы иақәсмыҳәҳәаӡеит. Сықәгыланы
аҳәҳәара салагар, сҿы ааихысхаанӡагьы еихаркуан.
– Иахьынеихоукыз ус инхаӡеитеи!
– Угәы уамжьан! Сара убас еиԥш иҟоу хырзаманқәак
цәырызгап, сара убас еиԥш иҟоу рыласҳәап…
– Ианба, Изусҭцәада? Хышә шықәса нуҵыҵәҟьарц угәы
иҭоума?
– Ҩышәҟа нысымҵхьеи, даҽа шәкы сзазымиааиуа
сыҟоума?! – деиҭааччахт Алоу иԥа Шьаҳан. – Уи иазаауазеи,
сыхәмаруеит, аха ахәмархагьы ҳазҭада, аамҭагьы абаҟоу?..
Сара иҟасҵашаз зегь ҟасҵахьеит, арԥыс! Сара исҳәараны
сыҟаз, ицәырызгараны сыҟаз ақьаад ианҵаны инсыжьит. Уи
сара сахьымӡар ҟалап, сызлацәажәо ацәыргароуп, – аха аус
ҟаҵами, сара сышьҭахь зны, даҽа хышә шықәса рышьҭахь
акәзаргьы, ицәыррымгар ҟалаӡом.
– Иабаҟоу уи, зегьы зну ақьаад?
– Иҭаршәны иҵәахуп.
– Амца илалажьны ирблыр?
– Ее, арԥыс, сара усҵәҟьа сгаӡам, удыруоу? Уи амца
иахьахәымхо иҵәахуп.

322

– Даара узықәгәыӷуа шьоукы рнапаҿы иҟазар акәхап, аха
урҭ узықәгәыӷуа уаамзар?
– Адунеи зегьы рымбылуазар, уи ашәҟәы акгьы рзазуам.
Аӡә имацара инапы инаркны амҩа данысҵаз џьушьома?
Сгәы иалоуп уи иахьатәиқәа ахьзамыԥхьо. Ари аибашьра
ҳналамгылазҭгьы, иҟаларын схаҭагьы сахьӡар уи ашәҟәы
аҭыҵра, аха иҟоу збоит, сгаӡам, сара уи сахьӡашам, аха, агәра
ганы сыҟоуп, мышкызны сиаша ауаа ишраҳауа. Сара сиаша
мацара акәым, иҟаҵәҟьаз, зегь ззыԥшыз, ирзымдыруаз…
– Ибзиаӡангьы ирдыруаз…
– Еиҭасҳәоит, ирдыруаз џьыршьон. Ауаа абжеиҳан
ирзымдыруа ауп излацәажәо. Ирыцҳарахаргьы иара убри ауп.
Еимаркуеит, еиҿаркуеит, иқәырҵоит, иқәырхуеит ирзымдыруа.
Сара издыруаз рацәан.
– Ишудыруаз акәын уи уалаӡсо ушаауазгьы.
– Уи иаҳа еиӷьын, сҽасыргар аасҭа. Усҟан иузцәырызгодаз
уара цәыргашьа змамшәа инханы иҟоу?
– Уара уҩызак, даҽаӡәы.
– Дааумго! Зегьы ирылгеит. Сара сааины абра суватәоуп.
Сҩагыланы аҩнынӡа сызцар – саб сиԥоуп. Сара саб сиԥан
усҟангьы, иудыруаз. Иудыруаз ухаршҭ, арԥыс, уи акәӡамызт
иҟаз…
Алоу иԥа Шьаҳан дгәагәо иҿынеихан, шьаҿақәак
ныҟаиҵахьаны ишьҭахьҟа даахьаԥшит. Разан иҭыԥ аҟны
дгылан макьана, иидыруаз Шьаҳан иакәымкәа, даҽаӡәы
дишьклаԥшуазшәа.
Ҳара ҳаиасуеит, аха ари адунеи акгьы ахьӡом, иудыруаз.
Баша угәы каумыжьын, – иҳәеит уи ибжьы хьырвырӡа.
– Избахьоу џьоушьоит, аха избахьоу ухазыршҭуа Анцәа
иуимырбааит.
Уи ныҳәа-ныԥхьаран, уи згәы иҭаз згәы иҭамԥсыз иажәақәа
ракәын.

Разан ихы ахьирхаз иҿынеихеит. Изырҟаҵоз изымдырит
аха, Рашәында абра џьара илаԥш налыхьӡарашәа дааҟалеит.

323

Ирзымдырыртә иеилаҳәаз, аҵыхәтәантәи ароль назыгӡоз
Рашәында.
Паркк аҟнытә егьи апарк ахь дниасыр, нас, аԥшаҳәа
даваланы, ақалақь иаалалаз ақәылацәа раԥхьатәи амшқәа
руакы азы ирблыз ахыбра ԥшӡа, жәларык рҭоурых адаҟьақәа
згәыҵаҳәҳәа игылаз, уажәы ихыблаа-ҿыблаа еилажьыз
ахыбра днавсны Арсоураа шыҟоу днықәлон. Арсоураахь
анеира адагьы, иҭаххеит, даҽазныкгьы, иблала днахәаԥшырц,
иԥшӡаӡа игәалашәараҿ иаанхаз ахыбра. Уи авараҿ ишьҭаз
апарк иабахьан иабашазгьы иамбашазгьы рацәаны.
Иамбашаз мшыкгьы игәалашәон Разан ибзианы. Иара
убасҟангьы, аиҳабыра рыҩны азааигәара шьоукы аизара
иаҿуп, еидысларақәак ҟаларгьы ҟалап рҳәан, иҩызцәаки
иареи аԥшаҳәа иаваланы иааскьон. Абжьааԥны аасҭа ауаа
маҷҩын аԥшаҳәаҟны. Аизара иахьаҿыз ахь зегьы еихазар
ҟалап ҳәа иаарласшәа ишааиуаз, апарк иазааигәахон еиԥш,
инаԥшын, игәарҭеит иара уаҟа, апарк аҟны, аилагьежьра
ишаҿыз, иеилагьежьуазгьы аҿар ракәын. Шәыҽнышәкыл
ҳәа еибарҳәҳәо урҭ иаарыкәшеит еиҳабацәақәакгьы, аха,
дара анаарылалоз, аанкылашьа рымамкәа еибаршхьан амца
зҿатәаны иеилаз, аҭаҷкәымҟьарахь ииасхьаз аҷкәынцәа.
– Имгәацәа ҭшәырбга, имгәацәа! – илымҳа иҭаҩуашәа
дыҟоуп, маҟҿаҳәара иҟьантазӡа иеилыхыз ибжьы. Уи аҟәада
иҿашәы дықәгьежьаауан, алаапк еиԥш дрыжәлон икәшамыкәша игылаз зегьы. Урҭ наскьа-ааскьан, дхагахазшәа,
акәукәуаҳәа дыҳәҳәо даақәхеит апарк агәҭаншәа. Иҟаиҵара
изымдыруа, ана-ара дышьҭасуа ак иԥшаауан, аха акгьы
иԥыхьашәомызт уи. Ус, иара инаҩсшәа, дыцәкәыкәы, иблақәа
ашьа рхыҵәало даацәырҵит арԥыс хаккала дук. Уи аандак
иамихыз еихатә лабак мҩанҵо, зҽицәызҵәахуаз шьоукы
илаԥш аарықәшәазшәа, иблақәа ашьа рхыҵәало, ауаа
рыжәпара дналалеит.
Уа иҟалаз атәы еиҭаҳәашьа рзаҭомызт акраамҭа. Дара
аҷкәынцәа рынкыларагьы мариамхеит, иныркылаз аус ахь

324

инанагеит, аус ахь инаргаз ирышьҭаргалеит даҽа шьоукы.
Ашьоура иашьҭаз даҽа шьоукы еибарыҩуа, зны рмашьынақәа
ирықәтәаны ақалақь иалан.
Ашьҭахьы, аибашьра ианалага, абри апарк иҭысны арахь
зҿаазхаз ракәын ахыбра ԥшӡагьы нықәыццышәаа изгаз. Иара
абра, аԥшаҳәаҿы, диниеит Разан зны Ҭанас иԥа Шьардын.
Уи дгылан ахыбра ԥшӡа аҿаԥхьа, иеимырҵәаз ран леиԥш,
инапқәа игәыҵаԥсаны, илабжышқәа хаддыла.
Мышқәак рыла деицакхьан, дузымдыруа дҟалахьан
Шьардын. Разан дшааивалаз изгәамҭеит иара азныказ.
Аԥсшәа анааиеиҳәа ауп данаахьаԥшыз.
– Иаҳзыруз убоит, Разан, абааԥсы, иаҳзыруз! – иҳәеит уи,
ахәа дылаԥшуа, иацәажәара уалагаргьы иоуҳәо имаҳарашәа.
– Ари амацарагьы аума… – иҳәеит Разан, уаҳа иеиҳәарыз
изымдыруа.
– Арии егьырҭи еиԥшымызт, – иҳәеит Шьардын даалҵшәа. –
Сара сзыҩноу ахыбрагьы, даҽа хыбрақәакгьы ықәыццышәаа
иргандаз, абри акы амыхькәа! Абра сыршьит, абра исылгеит
сара…
Разан даанаԥш-ааԥшит. Нахьхьи, асқьала аганахьшәа,
ар рымаҭәа зшәыз гәыԥҩык аԥшаҳәа иаваны илаԥш
нарықәшәеит.
– Ҳгылашьа ҽеим, – иҳәеит Разан.
Разан ииҳәаз ажәақәа рҵакы изеилымкаакәа, иҟалазеи
ҳәа даанаԥшы-ааԥшит Шьардын Ҭанас иԥагьы.
– Иҟалаз хьааганы, ҳаибарҵәуо абра ҳашгылоу гәарҭар,
шәызусҭцәада ҳәа иааҳасны ҳаркуеит, ҳнараԥцаны
рҿынархаргьы ауеит…
– Убасҵәҟьоу?! – иааџьеишьеит Шьардын.
– Убас рзыруит ианыблыз адырҩаҽны иҟалаз аабоит ҳәа
арахь иаақәлаз шьоукгьы. Иара ҳаргьы уи ҳмыхьааит. Нахьхьи
шьоукгьы снархьыԥшит…
Разан аԥшра дахьалагаз шыҟаз илаԥш наиршәит
Шьардынгьы. Уи уахь уаҩ дизгәамҭеит, аха иаҳаз ажәақәа
даадырхәыцит.

325

– Ҳнаскьап, нас, шьҭа амца иалааго ҳәа акрыҟоума! –
иҳәеит Шьардын, агаҿахь шыҟазгьы иҿынеихеит. Аевкалипт ду
ашьапы иаадгылеит урҭ аҩыџьагьы. Уи амҵан арымӡқәа гылан
ԥаса, уажәы, араҟагьы, уи анаҩсгьы, џьаргьы уҽахьнықәукшаз
акгьы гыламызт.
– Иқәыргеит… Амца иақәҵаны ирблызар акәхап, – иҳәеит
Шьардын. Разан иеиликаауан уи зыӡбахә имаз.
– Ишәыԥсҭазаашьоузеи? – дҵааит Разан даҽаџьара
инахигаргьы иҭахны, Шьардын иԥсҭазаашьа аилкаарагьы
дашьҭаны.
– Аԥсҭазаара абаҟоу, уара абзиара збаша! Аԥсҭазаара
иалгеит, иԥхасҭартәит, уаҩы имыхәо иҟарҵеит. Ашәарҭа ду
иҭадыргылеит хәыҷгьы дугьы. Ахәыҷы ҳәа ҳишьҭан ҳаҷкәын
заҵә. Ари аҩыза ахырзаман ҳаналаҳа, дыҩдәылԥаны
дахьцаз дынхеит. Дыршьхьазаргьы ҳаздыруам… – Шьардын
илабжышқәа аахаддылеит. Имацара иоума, егьырҭгьы
мцеи, аха ҳара ҳаблақәа ҭаа ҳазхәаԥшуаз иараӡәк иакәын.
Дҳамамкәа уахыкгьы иаҳхаамгацызт. Аҵарахьы даныҟаз
алаҳамҵозар. Аҵара ду далганы даан, ҳгәырӷьаҵәа ҳаилан. Уи
азхом иҳәан, деиҭацахын, ҩаԥхьа ҳаблақәа ҭаа, ацыгә дуқәа
реиԥш ҳааидхалеит. Ҳаргьы ҳакнаҳан – акы ааҩуазшәа, акы
еидаҳкылошәа, иҭаҳҵаауашәа ҳдәықәмыз, иара убриала,
ҳазҿыз аус ала, ҳаԥсқәа ҭан. Деиҭааҳахьӡагәышьеит.
– Адиссертациагьы имыхьчахьаз, – аҷкәын дызҿыз
шидыруаз иеилиркаарц иҭахызшәа дҵааит Разан.
– Ихьчахьан. Дсырҽхәаргьы акгьы иаԥсам, аха даара
ибзиангьы ихьчеит. Егьырҭ ирҳәоз иазызуазеи, сара даара
сиқәгәыӷуан. Хара дцап ҳәа сиқәгәыӷуан. Иара дҩагылан
еибашьра дцеит! Ассир уҭахызаргьы! Егьырахь дызлагалакгьы
абри абџьар кны аибашьра далагап ҳәа сыҟамызт…
– Иҟадаз! – иҳәеит Разан. – Зегьы акака иазкны
иҳамагәышьан…
– Уара утәқәа абаҟоу? – дҵааит Ҭанас иԥа Шьардын.
– Урҭгьы уахь иҟоуп, аибашьрахь. Аҩыџьагьы.
– Аҩыџьагьы иаразнак индәылеибарҟьама?!

326

– Инаҳкылодаз… аҩыџьагьы… иеициз ракәын…
– Рхабар ааҩуама? – дҵааит Шьардын.
– Зны-зынла… Абра сахьалахақәаз ргәалоуп…
– Сара стәгьы игәалазар акәхап, аха иҟеиҵарызеи…

Иҟаҳҵарызеи ҳара арантә?! Уахь акы ӡбаны ҳалыргароуп.
Усгьы сзаарыцҳахьеит, аха уаҩ дызбом… Ҳара иҳахьлакгьы,
ҳалыргаргьы ҳалрымгаргьы, иара акы имыхьуандаз… Уара
утәқәа акы рмыхьуандаз…
Шьардын иблақәа ҭаа иҟамыз ахыбрахь дыԥшуан.
– Абра имҩасит сара сыԥсҭазаара зегьы. Абра ицәырызгеит
раԥхьатәи сусумҭақәа, анаҩстәиқәа, анаҩстәиқәа… Абра
исԥылеит, сырԥылеит аҵарауаа дуқәа. Абра ицон ҳара
ҳаицәажәарақәа, ҳаиҿыхарақәа… Ҳусқәа зегьы рхы
еиларсын абраҟа… Аусурамш анынҵәалак шаҟараантә аҵх
иаасымнахаанӡа саанхахьаз сара абраҟа. Аҩн иҟоугьы акы
даҿқәан, сылԥырхагахарым ҳәа, сқьаадқәа рӷьырак аракәын
сахьрылаз. Изҩаанӡа, еиҭазҩаанӡа, акы иеиԥшыстәаанӡа,
сышәҟәқәа зегьы абраҟа акәын сахьрыдтәалаз. Иара абраҟоуп
сахьлалахәашазгьы…
Шьардын илабжышқәа аахаддылеит.
– Иеилукаама сара исыхьыз… Иеилукаауама… Амыхьтә
сахьыит, Разан, амыхьтә!
– Изакәызеи иуҳәо, амыхьтә ҳаӷацәа ирыхьааит, уара…
– Сара соуп амыхьтә иақәдыршәаз…
Разан иҟалаз игәы аазҩеит.
– Иеидкыланы абраҟа исзышьҭаз сҩымҭақәа зегьы амца
илалабыл ицеит! Урҭ аныбылуаз аццышә зхатәашаз сара
сакәын…
Разан ииҳәара изымдыруа даанхеит.
– Саргьы сара соуп, сыблит, аха ара, сара сыдагьы, шаҟаҩ
лалабыл ицаз удыруама?!
Рнапҩымҭақәа ракәымкәа, дара рхаҭақәа амца илалабыл
ицазшәа акәын Ҭанас иԥа Шьардын дышцәажәоз.
– Иагаҩ гылап ҳара ҳашьҭахь, иага ҟарҵап, иага рылшап
урҭ, аха урҭ рзгьы, ҳара ҳазгьы наунагӡа илыбжьахәаша ицеит

327

араҟа амца иаҳцәагаз. Имаҷызма уаанӡа иҳацәдырӡхьаз,
иҳаԥдырхахьаз, имаҷызма хнырҳәышьа рымамкәа ашықәс
еиқәаҵәақәа инарылаӡхьаз, урҭ азмырхакәа, бӷьыц-бӷьыц
еидыҟәшәалаз ҳҭоурых ду адаҟьақәа абраҟа абылра иаҿын…
Абри ашьҭахь сара изаҟаразаалак акы аасзеидкыларан
сыҟам… Сара абраҟа исылгеит, сара абраҟа аҟәҟәаҳәа
инасгәыдҵаны сыршьит, иудыруаз…
Абри ашьҭахь ацәажәараҵәҟьагьы илымшо дгылан Ҭанас
иԥа Шьардын.
– Ҳаимҩалацәоума? – дҵааит уи насшәа.
– Ҳаимҩалацәамзар ҟалап, – иҳәеит Разан.
– Саргьы ус сгәы иаанагоит: уара макьана уҷкәыноуп,
иҟауҵаша рацәоуп, узыхьӡаша шьардоуп, даҽа мҩакала
уцароуп… Даҽа мҩакала шәдәықәлароуп шәара…
– Шәара шәызлаауаз амҩала… – иажәа намыгӡакәа
иҽааникылеит Разан.
Шьардын днеиуан маҷк ишьапы ааиҵшьуа. «Ихьзеи, мшәан,
ишьапы зиҵишьуазеи? – ааигәахәит Разан, ԥыҭк дааскьаны,
деиҭаахьаԥшны Шьардын данынаишьклаԥш. Ишьапы
иҵишьуан ҳәа сыҟоуп уажәраанӡагьы. Уажәы изырузар
иааԥырҵәон. Ихьыз изымхазшәа…»
Разан Арсоу иҟны дахьнеиз, Леуарсагьы дааины уа дтәан.
Леуарса Арсоу иашьа иакәын.
– Аа, Разан, дсымдыркәа, дышԥасзымдыруеи, зынгьы
дсызноумгахьаз, – иҳәеит уи, Арсоу реибардырра даналага.
– Уара уаҳзаазгазеи, аашьас иҟоуҵазеи? – дҵааит Разан,
даҽакы алацәажәара иалагаанӡа. – Амҩақәа кны ирынтәалоу
рылсшьа ыҟоу, уара?
– Иҟаӡам, – иҳәеит Леуарса.
– Нас, уара аашьас иҟауҵазеи? – деиҭаҵааит Разан.
– Агыруа маҳәык дҳамоуп, Липартиак. Убри срылганы
сааигеит. Сшықәыргаз иаҳан, сахьыҟаз иԥшааит…
– Ушԥақәыргеи?!

328

– Егьырҭ шықәыргаз. Ақыҭа ианалала, сыҩны итәан
ԥыҭраамҭак. Нас, уантәи даҽаџьара ианиасуаз, амца
лацраҵаны ирблит. Абриала ҳааилгеит даргьы саргьы. –
Иҟалаз абас иаармарианы далацәажәеит Леуарса.
– Изакәызеи, уара, иуҳәо, уқәрыццышәаазаап! Уара рацәак
акгьы ҟамлаӡазшәа ауп ушалацәажәо.
– Сышԥалацәажәари… Иҟалаша ҟалахьеит. Ихьаазгахьеит,
изгәырҩахьеит. Анцәа иџьшьоуп ҳәа стәоуп ҳара
ҳахьаларымблыз.
– Шәагьзлаларымблызеи?!
– Ҳаларымбылуаз, аха, Анцәа иџьшьарала, ҳара уантәи
ҳцахьан. Ҳара ҳадагьы, Дадланаа зегьы уахьынтәи иқәҵхьан.
Рнеишьа злаҟаз ала, ҳақәымҵыргьы ауамызт. Ианаамҭаз ҳхы
ҳахәеит. Ҳаԥсқәа еиқәҳархеит. Иазууазеи, ҳашьҭахьҟа аӡы
ықәдыршеит. Аццышә ҳаладыртәеит… Иҟауҵарызеи!
– Шәабаҟоу, нас, шәара уажәы? – дҵааит Разан. –
Уажәраанӡа Арсоу иасҳәан, ацгәы хҵәан алыӷәра иқәлон
ҳәа, ҳцаны Набырҵан ҳтәоуп. Уахьгьы инаскьар, иҵегь наҟ
ҳнаскьозар акәхап, аҿаҩахь. Уахьгьы аҭынхацәа ҳамоуп,
иаҳзыԥшуп, аха ҳара макьана Набырҵанаа ҳрылатәоуп.
Амала, ҳрацәаҩцәаны ҳаилатәоуп. Аԥшәмацәа уаа ссирқәак
роуп акәымзар, уахыкгьы ҳаузычҳартә ҳаҟам: ахәыҷқәа
ыҟоуп, адуқәа, аҳәса, ахацәа… Иуасымҳәеи, ҳрацәаҩхеит.
– Даа-а, – иҳәеит Арсоу дахьтәаз. Уи уаҳа акы аҳәахагьы
ааиаҳамҭеит Леуарсеи сареи. – Сара аҩны сыҩнахеит, уахьгьы
арахьгьы иҟоу жәбоит!
– Иҳамбозар еиӷьгәышьан, аха иаабоит… Сара
уеизгьы-уеизгьы избозеи, аха исмаҳауеи. Иааҟало зегьы
срылагылоушәа сыҟоуп. Анахьынтә иааҩуагьы ҽеимхеит,
ҽаџьарантәи иааҩуагьы. Ҳалаԥыххаа ҳаргаанӡа ҳзалҵында
абри ақалақь… Уара арахь уқәланы уаауеит! – иҳәан, Арсоу
ҽыԥныҳәакгьы наииҭеит иашьа.
– Смаакәа, уажәраанӡагьы саар акәын, аха ҳнеиҭанеиҭасуа
ҳахьдәықәу аҽеибыҭарагьы шыҟоу жәдыруеит. Анцәа
ииныҳәаша ҳамаҳә иакәымзар, аашьагьы сымамызт.

329

– Иуцашьахозеи? – дҵааит Разан.
– Саазгаз сигароуп, уаҳа цашьас исымоузеи! Ҳанаауаз

шәыџьара ҳааныркылеит, аха агыруа шә-галабак идыруеит,
срылԥааны сааигеит, ус сизгар.
– Набырҵанынтәи уаагашьас иҟаиҵазеи, уахь ацара иара
изы ишәарҭаӡами? Ҳара ҳтәқәа…
– Агыруа уахьгьы датәуп, арахьгьы. Уи аԥсшәагьы иҳәоит
ицәгьамкәа.
– Дшәызкашәеит, ҳаҭыр иқәышәҵала, – иҳәеит Арсоу
дааччан.
– Уаҳа пату шԥаиқәаҳҵари, иҳаиӷьыз днаган иҩны
дыҩнаҳаргылеит. Шьҭа ҿыц ачара изаамуазар…
– Сыҩны акгьы амыхькәа снахыло иҟандаз ачарагьы
шизызурыз, аха иааг, иабаҟоу сыҩны хазына?!
– Уа снеихьан сара, Арсоу сицны, – иҳәеит Разан. –
Акрааҵуеит, аха иацы убра сыҟазшәа исгәалашәоит.
– Даҽа ҷкәынакгьы дшәыцын, дҩызмалақьӡа, – иҳәан,
дааччеит Леуарса. – Шәеиҩызцәамыз, дабаҟоушь уи уажәы?
– Ара дыҟоуп, аха ҳаиҩызцәаӡам уажәы уии сареи, –
иҳәеит Разан.
– Ишԥа, уара, усҟан еиҩызцәа бзиаӡақәазшәа збанеи…
– Ус ҳагьыҟан, аха нас… дхәаԥсеит. Усҟангьы дхәаԥсан
уи, ашьҭахьы излеилыскаақәаз ала, аха сара избомызт,
иҽсыдкыланы дыҟамыз, ҳаиҩызцәаҵәҟьаз џьысшьеит.
– Ус шәмыхьыр акәын. Аҩыза ирӡра мариоуп, аха ирҳара
цәгьами…
– Ҳаицәыӡызшәагьы сыҟам. Азныказ иаахьаазган, уамашәа
иаазбан, аха нас, дызласзымдыруаз зегьы аацәырганы
ианысдырба… Исдырбазгьы зысҭахыз, дызлаҟақәаз иара
иааирԥшит. Ауаҩы дызлашақәоу зегьы сҵәахуеит ҳәа
далагар, акыр днаскьаргьы ауеит, аха, дышнеи-шнеиуа,
иара ихаҭа арахь иаацәыригоит. «Уа уцәгьа са исаҳәо, са
сыцәгьа ҽаӡәы…» изҳәаз дысгәалашәом, аха ацәгьаҳәаҩцәа
рцәа рхиххьеит шәҟәыҩҩык. Ацәгьаҳәараз «хәба» иман

330

уи есымшагьы. Ацәгьаҳәарақәа егьакуп, иагьыҩбоуп… Уи
изаауазеи, дахьымаара дцеит!
– Џьаракыр дцама?!
– Дабацахуаз, ара дыҟоуп, сҳәеит. Далҵырцгьы игәы иҭаӡам
ари ақалақь.
– Избан, уара?! – иааџьеишьеит Леуарса.
– Иара итәқәа дрылатәоуп.
– Иара итәқәа дышԥарылатәоу?! Аиҳараҩык алҵны
ицахьазар…
– Ҳзабашьуа рыжәҩахыр иҽадкыланы дааиуеижьҭеи
акрааҵуеит уи… Иаартны иҿаҿы иарҳәом, аха иарҳәаша
рацәаны имоуп. Уи иаргьы идыруеит, ирдыруа шырацәоу
иара изы. Уи азоуп ҽырдагәа ҟаҵаны дзааиуа… Цасгьы абра
далаагоит ҳәа иалагеит. Ауаа изаарышьҭит, аҭагылазаашьа
маншәала изыҟарҵеит кьыс имаӡамкәа далҵырц азы.
Дымцеит!
– Ишԥа, уара?! – уигьы ааџьеишьахт Леуарса. – Ауаҩы ауаа
изаарышьҭит, уԥсы еиқәҳархоит, егьырҭ аӡәырҩы макьана
иаҳзалгом, аха уара уалаагоит ҳәа, иара иҽышьҭарбаӷьаны
дтәоуп. Еилкаашьа амам!
– Иамоуп, – иҳәеит Разан. – Ауаҩы араҟа дзыхьчаша
ауаа
имазар,
иҽаарыдикылар,
цашьа
сзыҟамҵеит,
исызмырманшәалеит, анс ак сыхьит, арс ак сыхьит ҳәа
инаиргәагәақәар, иуадақәагьы еиқәхоит, ималгьы кьыс
аиуӡом… Ара уи иалгара иҽазкыҵәҟьаны дыҟоуп иабхәындак,
аха иҽииҭом. Абри иагарааны дыҟазаргьы ҳабӷа ԥиҵәоит,
иаҳхымҵуа ахьӡ ҳхиҵоит ҳәа агәаҟра даҿуп, дахьнеиуа
ҽыԥныҳәак ирҭақәаргьы, илахь иаԥыреикыша акы изиӡбрын,
дрылганы наҟ џьара дныԥхьеикрын. Аамҭа аамҭацәгьоуп, ауаа
агәаҟра иаҿуп, ауаа аҭахара иаҿуп, ицо-аауа иӡбахә аҳәахагьы
абарымоу, иԥсы шҭоугьы рхашҭрын… Убри азоуп икылырҟьа
ауаа зааишьҭыз, аха ари ара иҽирԥсит: зны ддәылымҵырц
далагеит, дандәылырга, иааиз дырзыҵҟьеит, сара стәы сара
издыруеит, шәсыдызцалазеи ҳәа дырҿаԥало иҿааихеит.
Иаахынҳәыз ирҳәаз уара уазхәыц, аха уи иара макьана хыхь

331

инаҭом, гәыхь инаҭом… Знапы данхалоз идырҟаҵогьы Анцәа
идырааит: дахьымнеиша днарышьҭып, иимҳәаша идырҳәап…
Иара имал игәыҵакны дтәазааит, аха нас?
– Убри ауп иуҳәаша! Нас ҳәа акы ыҟоуп акәымзар,
ауаа иахьатәи мацарала иҟазар, уаҵәы ҳабананаго ҳәа
имхәыцуазар… Иабаҭахыз иааиз ирҿагыланы аибашьрагьы!
Зыҽрызҭаз егьихьӡом, деиқәхар ҟалоит… дытәны! Итәны
аҟазаара зҭахыда? Анкьатәи сҩыза ида…
– Алакә уҳәоит уара! – инациҵара издыруамызт Леуарса.
– Алакә инеиҵыху лакәуп, уи иацқәоу зегьы рҳәара сҭахым.
Уажәазы акгьы иҳахәом, аха нас, иага аамҭа царгьы, уи ауаа
ирдыруазароуп.
– Ауаа зегьы рдыруа иҟалоит ишнеи-шнеиуа… Иахьаҵәҟьа
зегьы рылармыжьуазаргьы…
Ашә абжьы геит. Ари Рашәында лакәзар ҟалап ҳәа
даақәтәеит Арсоу, дагьынаԥшит уахь, ашә ахь.
– Изакә сасцәоузеи иаҳҭоу, изакә сасцәоузеи! – лҳәеит
уи арахь дшаацәырҵыз еиԥш. Леуарса дааиеигәырӷьан
днеиԥылеит. Иара игәырӷьарагьы ҳәаак амамызт.
– Сыԥсында! – лҳәеит нас Рашәында. – Абас еиԥш иҟоу
асасцәа сызларԥыло исымоузеи сара иҟамхаша?!
– Аус злоу уи акәым, баатәа. Зегь ҳамоуп: ҳара ҳаҟами
макьана, ҳҟалароуп нас-насгьы…
– Сыԥсында! – лҳәеит Рашәында даҽазныкгьы.
– Чаик ҳбыржәыр иҳазхоит, аҩы даҽазны иаажәлап…
Аԥылгыдқәа ааганы ианаақәҳажьлаша аамҭакгьы ҟалап.
Уажәазы…
– Сара – уажәыҵәҟьа! – лҳәан, егьи ауадахь лҿыналхеит
Рашәында.
Ԥыҭрак ашьҭахь, Рашәындагьы даарыдтәаланы, чаик
ыжәуа иаатәеит.
– Шәбара сааит сара, даҽакы азы акәым… аха, аранӡа
санаа… сагьшәаџьҳәаҩызааит.
– Иԥсыда? – лҳәеит Рашәында зегь раԥхьа.

332

– Иԥсыз… Аӡә иакәында, ҩыџьа ракәында… Аҷкәынцәа
ҳацәҭахеит…
Нас, дналанагалан, дахьынтәааз иҟаз зегьы рзеиҭеиҳәеит
Леуарса.
– Наа аганахьала ирыжәлан, аԥсҭбарақәа рацәаны иҟалеит.
Дара аӡәырҩгьы ҟәаҟәаса ишьҭарҵеит, аха ҳа ҳтәқәагьы
лалахәаша ицеит.
– Ари аибашьра еилгараны иҟаӡам, – лҳәеит Рашәында.
Разан Рашәында лҟнытә иаҳахьан арҭ ажәақәа.
– Имцуп, Рашәында, имцуп! – иҳәеит иара, даҽаӡә даҽак
ахиҳәаанӡа. – Ари аибашьра лассы еилгоит. Уаҵәы акәымзааит,
уаҵәашьҭахь акәымзааит аха усгьы лассы еилгароуп.
– Еилгароуп, аха еилгом, Разан, – еилгашьас иамоузеи ладеи
ҩадеи џьара ԥсааиҭакрак ыҟаӡамкәа аибашьра иаҿызар…
– Аԥсааиҭакрақәагьы ыҟоуп аибашьраҟны, аха иара
аҽеиҵнахыр ҟалоит…
– Уи ами саргьы исҳәо: аҽеиҵнахцәеит, аҽарҭбаацәеит,
зегь амҽханакит…
– Убас ианыҟоу ауп лассы ианилгогьы… Ана ижәылошәа,
ара иаахьаҵуашәа, ацәымцәаӷәақәа реиԥш аӷьара иқәхар,
акгьы рҳзылаҵом, акгьы рзаарыхуам… Аибашьра еилгашт,
ҳара ҳара ҳзеилгақәар…
– Ҳара иаауазеи, ҳзеилымго?! – иааџьалшьеит Рашәында.
– Аибашьра ашьҭахь иаразнак аибашьра еилго џьыбшьома!
Аибашьра убас акы ннажьқәоит, мҽеирақәак, уаҩымрақәак,
аибашьра ашьҭахьтәи еибашьрак иалагар ауеит…
– Исзеилкаауам, абџьар аашьҭыхны ҳаиҿагылахуама?!
– Абџьар аашьҭаҳхшам, иҟалап зны-зынла уи
аашьҭаҳхыргьы…
– Изакәызеи, мшәан, узлацәажәо?! – лҳәеит Рашәында.
– Аибашьра ашьҭахь иҟало аибашьроуп, – иҳәеит Леуарса.
– Аибашьрақәа зегь рышьҭахь иҟалоит уи аҩыза. Ара аҭыԥ
еимаркып, амал еимаркып…
– Изырҭахузеи рҭыԥгьы рмалгьы, аибашьра аҵыхәа
ԥырҵәазааит!

333

– Ус ами, ус акәзар ами, аха, рыцҳарас иҟалаз, ус акәымхар
ауеит. Ахьӡ-аԥша еимаркыргьы ҟалоит…
– Ахьӡ-аԥша зтәу итәуп! – лҳәеит Рашәында.
– Итәуп, аха ирымҭар?
– Уи ҟалашьас иамоузеи?! – иааџьалшьеит Рашәында. – Ахьӡ
зтәу иааимхны изтәым ирҭоит, днаганы аԥхьа днадыргылоит.
Аԥхьаӡа зыӡбахә рҳәаша аҵыхәтәанынӡа дагьыргәалашәом.
Еибашьрақәак ҟамлахьеи, рҭоурых ҳамдыруеи…
– Уи ҳара ҳҟынгьы иҟалар аума? Ахьӡ-аԥша иаԥсоу
иааимхны даҽаӡәы иузиҭараны иҟаӡам! – лҳәеит Рашәында.
– Баамыццакыни… Абри бара аус ахьыбуа ахьӡ-аԥша
иаԥсоу ауаа ыҟами?
– Иҟамкәа! – лҳәеит Рашәында.
– Убарҭ зегьы изыԥсоу ахьӡ рымоу? Иаԥсам шьоукгьы
ирымоу?
Рашәында дааҿахеит. Даахәыц-хәыцит.
Убри ауп ибҳәаша! – иҳәеит Леуарса. Разан дахьтәазгьы
уи дақәшаҳаҭны дааччеит. Арсоу иҟаз, иҟало, навалашьа змам
илахь еиқәнаҵаны дтәан.
– Уаҵә иҟало инагӡаҵәҟьаны уаҩы издырӡом. Уаҵә иҟало
усгьы уаҵәы иҟалоит. Иахьа иҟоу, иаадыруазар, сааҭк ашьҭахь
иҟалараны иҟоу ауп ҳара ҳазлацәажәаша, аха иаажәыз
иаҳнарҳәозаргьы ҟалоит амцхә: аԥшәмаԥҳәыс иаацәырылгаз
арыжәтә џьбароуп.
– Арыжәтә аасҭагьы еиӷьуп иаажәуа – исгәарԥханы изжәит,
– иҳәеит Леуарса.
– Даҽа акака? – дҵааит Рашәында.
– Ҳазҭоу ҳәа иаажәыргьы цәгьаӡам, – иҳәеит Леуарса.
Ашҭаҟны иеидтәалоу анҭ аҳәсақәа рыжәтәык ҭаҵәахны
ирымазаргьы ҟалап, ишԥасгәаламшәеи ҳәа лхы иааҭагьежьит
Рашәында. Акаҳуа иаҿыԥсаауаз ԥҳәыскгьы, ҭаҵәахк
сара исымоуп, сара ибзаазгоит, Арсоу сышшәыдтәалаз
сышкыдхалазгьы
наиасҳәап
ҳәа даахамлаз, уигьы
аалгәалашәан, уажәыҵәҟьа сааиуеит ҳәа лысасцәа аанлыжьит
Рашәында.

334

Дагьындәылҵуан уи амыждараз адәахьы: ашьыбжьышьҭахь,
иаҳа иҭынчрахашәа ианыҟала аамҭазы иахьынтәаанагаз
уаҩы изымдырӡо, абарҭ аҩн дуқәа инархыууааны, Рашәында
лындәылҵра иазыԥшызшәа иааины иаарылаԥжәаз абзарбзан
хы аҩнқәа аархыџхыџит, рыбжьы анҭкаарагьы иахьымӡакәа,
ицҟьаны инеиланажьит. Ԥҳәыск дахьышьҭаз иаразнак
аҳәҳәара далагеит, егьи лҟытыбжь гомызт, Рашәында…
Игаз атҟәацыбжьи Рашәындеи ирыцәшәаны адәахьы
индәылибаҳәеит ахацәа. Зегь раԥхьа дгыланы амардуан длалбааҟьеит Разан, уи дишьҭаланы, «Ҳаи, иараби, ҳаи, иараби!»
ҳәа ииҳәоз еиҭаҳәо дааиуан Леуарса. Аҵыхәтәаны, уажәы
ааигәа акәын, ихы дацәымшәакәа анеиааира даналагаз,
дмыццакыкәа иҿааихеит Арсоу.
Разан зыҳәҳәабжь ааҩуаз аԥҳәыс лахь деихеит. Амардуан
уахьлалбаауаз аҩны аԥхьаҟала удәылҵыргьы ауан,
ашьҭахьҟалагьы. Ашьҭахьҟа акәын аҳәҳәабжь ахьгоз. Иара
днеиаанӡа даҽа ҳәсақәакгьы, даҽа хацәақәакгьы егьырҭ
аҩнқәа рахьынтәи еиханы рҿаархахьан.
– Аа, дыршьит, абааԥсы, дыршьит! – иҳәеит ара
иахьааидтәалалоз аҭыԥ ахь иааиуаз ахаҵа.
Зыҳәҳәабжь гоз аԥҳәыс, лыҳәҳәабжь ааиқәтәан,
дӷызыӷызуа даашьҭахеит. Уи лнаҩс, атәарҭақәеи амышмалаҵлеи рыбжьара, ҿыцха дышьҭан… Разан агәра игарц
иҭахымхеит иҟалаз, игәы дааҭауазырт, ишьҭахьҟа иааиуаз
рахь дынхьаԥшит, нас еиҭа лара дналыхәаԥшит. Даарҳәны
днышьҭеиҵаанӡагьы дидырит. Ари Рашәында лакәын.
Абарҵа дықәгыланы адәахьы аԥшрақәа дырҟәаҵхьан
Разан. Дзымбаша дырбар, иакәу иакәму рзымдыруа
харантә рылаԥш ааиқәшәаргьы, аҩны дшыҟаз еилыркаауан,
аҩны дшыҟаз анеилыркаа, арахь рҿаархаргьы ауан. Акы
рҭахушәа, ҽакы рҳәошәа, акгьы рҭахӡамкәагьы. Аҩны
дшыҟаз рзымдырӡо ашә ианаалаҳалак, иагаамҭа уи илхо
илагылазаргьы, иҽыржәарц иалагаргьы, иааиртуамызт.
Ашәгьы ус аламала иҿужәо иҟамызт. Иагаџьара иҿыржәахьан
аихатәы шәқәа, аха уи аҩызаҵәҟьа ҟарымҵацызт ари

335

аҩнаҟны. Иара ила ишԥалагари ҳәа имаз агәыӷра даанагон
макьана.
Рашәында лҭахара ашьҭахь, аҩны дахьааиз, дзымтәеит,
дзымгылеит,
дшыҩнагьежьуаз
аҵх
игеит. Ашамҭаз
иаахицәаашәа иуит, аха уи дыцәеит ахьӡымызт, ус баша
дықәиан аҟароуп, днаҳәуа, дааҳәуа, днатәо, деиҭанагыло.
Аҽны, Ардеи Дадыни рыбжьы андмырга, иаргьы дӷьазкны
дыҟамыз, днықәҳаны дыцәеит… Шьыбжьышьҭахьхахьан
ихы изышьҭымхуа данаақәтәаз. Игәы иамукәа дындәылҵны
абарҵа даақәгылеит. Ҵаҟа, атәарҭақәа рҟны, ҳәсақәак
еиҿахәыҭхәыҭуан. Хыхьынтә ак рылаҳар ҳәа ишәозшәа,
рыхгьы иааҩахалон, аҩны ҳарак иҩаҵаԥшлон. Абарҵа
дшаақәгылаз гәарҭазар ҟалап урҭ, аригьы макьана ара
дыҟазаап ҳәа рыхқәа ааидыркылазар акәхап. Иблақәа ҵарымыз макьана, иидыруаз ракәын, урыцәшәартә иҟамызт. Урҭ
заҵа аӡә илымҳа иакәымк ҭарымҳәарыз, иахьа уажәраанӡа
дынханы дахьыҟоу иааигәырӷьазаргьы ҟалап.
Урҭгьы урҭ ракәын, аха урҭ рыдагьы даҽа шьоук ааҭаҳар
ҟалон уажәыҵәҟьа ари ашҭа. Ашәарыца лақәа реиԥш иҵаруа
ааҵрақәа ирываз аруаа, хацәақәак рхы ааидыркылазшәа рбар,
иаразнак арахь иаацәырҵуан, рыҽхаршаланы иаарыдгылон,
иразҵаауа иалагон. Неихыркәа змамыз ҭаҳмадцәазаргьы, – ус
еиԥшгьы ҩыџьа-хҩы ҩнан ари аҩны, – иааины иаарыдтәалон,
иззыԥшым азҵаарақәа рыҭо, ирымҳәаша акы ддырҳәар
рҭахны. Идурҳәагәышьоз аҭаҳмадацәа, уаҩ имыхәоз акы
нарарҳәақәон, даргьы рнапқәа ааҟьаны, иҩагыланы ицон.
Аҭакәажәцәа шамахамзар рымԥан иқәломызт: изразҵаашаз
иразҵаақәахьан, ирарҳәашаз рарҳәахьан, иԥсыгагақәаха адә
иқәхаз шьоук реиԥш инарыхәаԥшны инарԥырҵхьан.
Абра абарҵа даақәгылацыԥхьаӡа, Разан иааигәалашәон
Фиодор Иваниԥа изааргоз, игәы ааибакуан даҽазныкгьы,
иҭаҷкәымқәа ааираҵәон, аха иҟьараны дабаҟаз урҭ
аҭаҷкәымқәа, иџьыба иҭакны абарҵа дықәгылан.
Изгәамҭаӡакәа амра лҭагьалеит. Амра ыҟанаҵы, уи
ашәахәақәа аԥенџьыр иадыԥхалонаҵ, дахьындәылҵуаз

336

иааиҿаҷҷалонаҵы ԥсҭазаарак ыҟан ари аҽынгьы, аха амра
нҭашәаны, алашьцара амҵәыжәҩақәа данаарыҵарклак, знызынла ишыҟалоз еиԥш, алашарагьы анаадырцәалак, хгашьа
змам ҵххон уи дназлаҳауаз. Убас еиԥш иҟаз ҵхык ааигәахара
иаҿызшәа игәы иааинаҭан, дааилууааит. Дааины адиван
дахьаақәтәаз дызҵаара дыргаха даақәхеит. Ашәҟәыԥхьара
зынӡагьы иҭахымзт. Шәҟәыԥхьарала иԥсы анҿихуаз ыҟан
ԥыҭрак, аха даазқәылаз еивҵарыԥх иаԥхьа иқәгылоу ашәҟәқәа
акы аарылихуамызт. Дыҩуа урҭ ашәҟәқәа дышԥарышьҭаз
ианиааз, шәҟәы бзиак аԥшааразы ақалақь ахыи аҵыхәеи
анеимирҟьалоз. Усҟан, урҭ ашәҟәқәа игәыҵамӡо аҩны
данааҩналалак, Сырма илҳәац аҳәара далагон:
– Анцәа иҳәозар, лассы арҭ ашәҟәқәа адәахьы
ҳдәылырцараны иҟоуп! Ахагацәа реиԥш ааҵрақәа
ҳнарывалап ҳахқәа рынкылан!..
– Ауада ҿыцқәа ҳаураны ҳаҟоуп лассы, хазы абиблиотека
ду еиҿаҳкаауеит ашәҟәыԥхьара ҳҭаххар уахь ҳныҩналоит…
– Иара убасҟангьы, – иааималкуан Сырма, – уажәы ишаауго
еиԥш, иуманы уҿааухар…
– Аҟара ҩба аазымгои,– дыччон Разан, – аҭыԥ ду ҳауеит,
иахьықәсыргылаша сырманшәалоит…
– Ушнеи-шнеиуа иааганы ссаанқәагьы инарываургыло
уалагоит!
– Ҩын дук ааҳхәап ҳара усҟан…
– Аҩын ду ааумхәакәа, еихачаԥа! – лҳәон Сырма.
– Изаасымхәарызеи иаасхәоит аҩын дугьы. Хышәи
хынҩажәихәба уада аманы! – игәы алаҟаны Сырма
длацәажәон Разан.
Иабеидыруаз уи усҟан уаҵәызны иҟалараны иҟаз: адунеи
шааҳәуаз, дызмыԥхьаӡакәа инаганы инықәиргылаз шәыҟә
гәарҭак рааихыршәшәарагьы иҭахымкәа, аихац иҭаркыз алым
еиԥш, абра дыҩнагьежьуа дшааҩнахоз!
Дыҩнахәаҽуеит, дыҩнаԥсуеит абраҟа, иаарласӡаны
абрантәи цашьак анизыҟамҵа. Акырынтә ихы иҭашәахьан,
Сырма ишыҟалҵаз еиԥш, иаалырҟьаны амҩа дықәларц.

337

Ҽынла акәымкәа, аҵх лашә иҽалакны, зегьы рыцәа аԥсымҭазы. Дыбжьҟьар – абзиа, аха иамур, рылаԥш наихьӡар?
Аҵх лашә зҽалакны, ибналаны инеиуа, Анцәа иумҳәан, аха
инаихьыԥшыҵәҟьар, идыруан, дымҩашьо идыруан, ҩраԥагьы
днарышьҭуамызт. Игәы ҵаблаа днаганы аҵх дналарыжьуан.
Уи дахьгәаҟуаз ихаҟны иааиз, аха изыҟамҵоз акы акәны
днахәаԥшит. Ишизыҟамҵоз анеиликаа, ихы иахьҭашәаз
иаҳагьы даргәамҵит. Иабаҟоу егьи амҩа? Адамыр дмаар
иушамызт даҽазнык. Уи данбаари ҳәа аҵаара иаҿын Ардеи
Дадыни. Урҭгьы, иара иеиԥшҵәҟьа, иҟалап инеиҳангьы,
агәаҟра рыман. Иахьхәны иҟазаргьы ҟаларын арантәи ицартә
аҭагылазаашьа анроу рхы иахьырзамырхәаз. Зны-зынла Разан
уи рывибозшәагьы рбон, аха Разан урҭ акгьы рывибомызт,
деиликаауан Арда, деиликаауан уи рацәак илымазымкыз
Дадын. Бжьык аагар, амардуан аӡәы даҿаланы иҿааихар, иага
аҵх цахьазаргьы, ари Адамыр иакәзар ҟалап ҳәа, иара иеиԥш,
иаақәтәон Ардагьы Дадынгьы.
Амра есааира илаҟәуа, илаҟәуа, ҵлак ашәара илаҟәхьан.
Уаҵәы игыло амра ҳара иҳақәыԥхоу, даҽа шьоукы ирықәыԥхоу
здырхуада ҳәа абарҵа даақәгылеит Разан. Ас игәы
ианааҭашәалак, деиҵаӷәӷәаны дызлаҟаз аасҭагьы дааиҵаӷәӷәон
уи. Ииҭаху ҳәа акы ыҟаӡамкәа рҿаԥхьа игылаз аҩнеихагыла
дуқәа днарыдыԥшылеит. Еихагылацыԥхьаӡа, араҟеиԥш, уаҟа
иамаз абарҵа хәыҷқәагьы ҭыкка иҟан. Абжьааԥны, иаҳаракгьы
уажәааны, ажәҵарақәа реиԥш, ирыԥхны уа иқәыԥсан хәыҷгьы
дугьы. Иаарзыҟалазеи уаа ҟадыџь, рхы аарыздәылмырҳәҳәаӡо,
ари адунеи ҟьаҟьа ақәыԥшра иазгәышьуа, аха уи иақәиҭымкәа.
Иақәиҭшәа, аха иақәиҭымкәа.
Аҩнқәа рыбжьара, ашҭаҟны, аӡәы лак ықәыргьежьаауа
дыбжьан, аха убригьы, ила иахаз ианкны дшахозгьы, ацара
аҭахымызт. Иламыз, иҩуа адәқәа ирықәзар аҭахын, импыҵҟьар
аанкылашьагьы амамзар ҟаларын, убас иеикәагьежьуан, иара
аԥшәмагьы деикәанаргьежьуан.
Ҵаҟа дышьҭаԥшуа дықәгылан абарҵа. Иааилахәлар,
аҟәҟәаҳәа ихысуа еиҭаақәлашан арахь: даҽазныкгьы

338

аҩ иҵарцаларц, ргәы нарымҟьарц, иара уиадагьы згәы
назмырҟьахьаз ауаа.
Ус, амҩаду аганахьала лҿаалхан, дшәаԥырҳаԥуа, днаԥшааԥшуа дара рахь дааскьеит ԥҳәыск. Лааишьа злаҟаз ала,
илаԥш дааҵеимкыр ауамызт, арахь, лара, лаԥхьаҟалагьы,
лышьҭахьалагьы, иахьынтәлықәшәалак, лаԥшык налықәшәар
лҭахымкәашәа дааиуан. Лыԥшра, лсахьа, лныҟәашьа…
Дҩашьазаргьы дҩашьеит, аха мап, мҩашьарада… Ари Тата
лакәын!
Дшыҟалаз ҳәашьа амамызт. Дгәырӷьеит Разан, дагьшәеит.
Шаҟа даагәырӷьаз аасҭагьы даашәеит. Игәы ҭыҵны ацара
иалагеит. Дшаацәырҟьаз еиԥш аҩны иаразнак даҵәахыр
иҭаххеит. Ус егьыҟалҵеит лара: аԥсаатә еиԥш днышьҭаԥрын,
амардуан даҿаланы лҿаалхеит. Иеиликааит иара иахь
дшаауаз, иеиликааит рыцҳарак дшаанагоз. Избан иара
арыцҳара? Рыцҳарамзар, дзеигәырӷьаша акы акәзар?
Ашә ааимԥааны, дыҩны дналԥылар иҭаххеит. Аха ус
ҟаломызт, уимоу, ашә даадгылаанӡа иаарттәымызт. Иара
дгәеиҭеит, аха даҽа блақәакгьы аалышьҭагьежьызаргьы
амуеи? Иауеит, иҟалоит, зегь алшоит араҟа! Тата аҩеира
даҿнаҵы Разан игәы кыдшәаны ацара иаҿын. Днеины ашә
дылагыламыз, лшьапышьҭыбжьқәа шааигәахаз еилкааны,
ԥшьаала ашә ааиртит. Татагьы дааины уи даалагылеит.
Зны лшьапы арахь ианааҩналыргыла, агәараҳәа ашә
аакыдижьлар ҳәа дшәаны, иҽадкылашәа ԥшьаала иаадиҵеит.
Иныҵарҟацагьы иаиркит.
– Анцәа иџьшьоуп! – иҳәеит Разан. – Анцәа иџьшьоуп!
– Анцәа иџьшьоуп! – лҳәеит Татагьы.
Илулакгьы лыԥсы лыманы дшааиз агәра лымгошәа,
лышьҭахьҟа, ашә ахь, дынхьаԥшит, нас, иҳәаанӡагьы, днеины
адиван лыҽнықәылкит. Анцәа бабасзааигеи, Тата? – иҳәеит
иара лаԥхьаҟа дааиасын. – Багьымшәеитеи!
– Уааҟәымҵӡакәа уахьшәо аҭыԥ аҟны, ушнеи-шнеиуа
ашәарагьы уаҟәыҵуазар акәхап. Ашәаразы сымшәакәа,
сара сгаӡоума, – уахьымшәаша ҭыԥк аҟынгьы сыҟоуп! – аха

339

снапҟьа-шьапҟьо салоуп сызлаҳаз. Аӡы уаналаҳалак, аӡсашьа
узымдыруазаргьы, анапҟьара уаламгои, уи ауп исыхьыз:
сҽыргаӡашәа сықәланы саауеит. Умбо, уара уҟынӡагьы сааӡеит.
– Баап ҳәа сыҟамызт.
– Иара саргьы сыҟамызт, – лҳәеит Тата.
– Бысзаазгазеи, нас? – даҽазныкгьы дҵааит Разан.
– Уаҳа ҳаибамбаргьы ҟамло, уи акәхап зегь раԥхьа
иргыланы саазгаз. Сара уи даҽакы иадысҳәаларц салагоит
аха. Уи сахыццакрым. Иҟалаша ҟалахьеит. Егьирахь, ԥаса
сааишьагьы шыҟаз умбо, санца ашьҭахь еидухәыцлақәазгьы
Анцәа идырааит…
– Иеидысхәыцларыз?
– Уи сара исыздыруам. Сара издыруа, сааишьеи сцашьеи,
абри аԥсҭазаараҟны уара уҟны саацәырҵреи сыныбжьаӡреи
иреиԥшхеит. Уамашәа иубартә иҟоуп. Уара ишубо
сыздыруам, аха сара сыршаҟьо акы саманы идәықәуп. Уара
уҽеиқәырԥшьыхаа уантәоу аамҭазы.
– Сароу? Сара соума зҽеиқәырԥшьыхаа итәоу?!
– Уҽкыдҟьо уабадәықәу?!
– Сыҽкыдҟьо сҿынасхар, иҟало бымдыруеи?
– Иҟалараны иҟоу уеизгьы иҟалоит.
– Уи исзамакуам.Сыҽкыдҟьо сдәықәымзаргьы, сахьтәоу
агәаҟра ду сымоуп саргьы.Иагьеилыскаауеит: иага сгәаҟларгьы,
иага ҵхы схызгаргьы смыцәаӡакәа, аус изаҟаразаалак макьана
акала сахәо сыҟам. Иҟалашагьы ҟалоит…
– Иҟалаша ҟалоит ҳәа зегьы рҽеиқәырԥшьыхаа
иаатәахыр?!
– Сара сеиԥшу?
– Уи сыхәмаршәа исҳәеит. Сара соума уара утәашьа
зеиԥшроу ззеилымкаауа! Уи ззеилымкаауа сакәзар, арахь
сагьықәларымызт. Иеилыскаауеи исылшои шьҭибахуа
иҟазҭгьы!.. Аанҿасра саазшәа стәаны ацәажәара салагеит,
Иџьоумшьаӡои уара абри?
– Сара акгьы џьасшьаӡом, – иҳәеит Разан.
– Сахьааизгьу?!

340

– Уи џьасымшьеи, исымҳәеи ишџьасшьазгьы. Сазыԥшымызт.
Сазыԥшымызт мацара аҟны сыҟоума, ԥхыӡ избаргьы
ихасҵомызт.
– Иара саргьы иахьа, абри аамҭазы, абра сҟалоит ҳәа иацы
аӡәы исеиҳәазҭгьы, деиқәшәамыз џьысшьон. Иац аахыс шаҟа
ҟалахьоузеи!
– Уаҵәынӡа шаҟа ҟалараны иҟоугьы здырхуада! – иҳәеит
Разан.
– Иац иҟалаз уасҳәарц ауп сзааиз…
– Иац иҟалаз?! Анаџьалбеит, иҟалазеи иацы?! – иара
итәқәак зықәшәаз рыцҳарак атәы лыманы дааизар
ааигәахәын, дааӷьаҵәы-ӷьаҵәит Разан.
– Иацы анысҳәа, иацыҵәҟьа акәӡам уи аныҟалаз. Мышқәак
ҵуеит. Снахыкәша-аахыкәшаргьы… – лҳәан, дышнеиуаз
лҽаанылкылеит
Тата.
Иаразнак
иахьааҭылмырҟьаз
дааикәанаргьежьит.
– Дараҭ шәара дышәтәыми? – дҵааит Тата.
Дараҭ? Рыуа дарбану уи, Дараҭ?
– Ҟасҭеи иҟны саныҟазгьы, уа, уа шәара шәҟны, иӡбахә
саҳалон. Ҟасҭеи игәылацәа дреиуан…
– Аа, – иҳәеит Разан. – Дараҭ! Ҳара ҳтәы иами Дараҭ!
– Дшәыжәлантәуп, дагьшәашьазаап ҟасҵеит.
– Дҳашьами! Дҭахама?!
– Дҭахагәышьеит. Ирацәаҩуп уажәы иҭахо. Сгәы иалсит
уи иҭахарагьы, аха сара арахь сзааиз судашшыларц акәӡам.
Сагьудашшылоит, аха иагьуасҳәароуп иҟалаз шыҟалаз. Уи
уазҳәо дҟамлар ауеит нас… Дараҭ иани иареи ракәын ақалақь
иалаханы иҟаз. Ус аума?
– Ус акәхап. Аешьа ҳәа ассир димами, аха уи ара
далагылозма, иабџьар шьҭԥааны, днеины џьара дырҿагылоуп.
Икыдыршьыло иоуп уигьы: аангылашьа имаӡам. Аибашьра
иалагаанӡагьы аанкылашьа змамыз иакәын, аибашьра
ианалага, џьара даанукыло егьиуа дыҟазма. Егьи, Дараҭ
ҳәа иҟоу, агәамбзиарақәагьы иман, аха уажәазы дшыҟаз
сыздыруам.

341

– Аӷьараҳәа дыҟан, рҳәеит. Згәы бзиамкәа ишьҭаз иан
лакәын.
– Арухан жәымҭацәгьа! – иҳәеит Разан.
– Уи саргьы дыздыруан, ҳара ҳтәқәак нхон уаҟа, ргәылара,
– лҳәеит Тата. – Сагьымҩахыҵхьан зны. Ԥҳәыс аҳкәажәк
лакәын.
– Аҳкәажә, аҳкәажә, хазына! – иҳәеит Разан.
– Аибашьра аламҭалаз лыгәқәа бзиамкәа дыҟан. Аибашьра
ианалага, зегьы лзеиқәылазар акәхап, лҽааиҵыхӡаны
днышьҭалеит…
Дараҭ алада дыҩит, аҩада дыҩит, ес иҟаиҵалакгьы иан
далигарц дгәаҟит, иидыруазгьы изымдыруазгьы драшьапкит,
аха агәашәқәа зегьы еиҿаҳаит, Арухан лалгашьа ҟамлеит.
Дабацарыз Дараҭ? Иан дааныжьны, агәылацәа днарымҵажьны,
иабџьар аашьҭыхны, зегь ахьцоз днылаҳа дцарызма?
Агәылацәа ҳәа иҟазгьы, излаҟарҵоз уара идыр, аӡәаӡәала
иқәҵны ацара иаҿын. Урҭ зегьы ақалақь иалымҵуазаргьы ҟалон:
рыуацәа-рҭахцәа маҷызма иара ақалақь аҟынгьы, урҭ рхы
аарыдыркыларын, рацәак иахьшәарҭамыз рҽаадыркыларын.
Ус акә, егьыс акә, Дараҭ игәылацәа аӷахаӡеит. Зынӡа агәысакара
даақәхаӡар ҳәа дышшәоз, аӡынра дазааигәахо далагеит.
Ахьшәашәарақәа аныҟала, зымҿы ыҟам, зымца ыҟам… Амҿи
амцеи ракәызма, аԥҳәыс изаҟаразаалак акала лхы дзахәомызт,
иан лакәын, дахьаалыдтәалаз уа даанхеит.
Иеибашьырц иааз аӷьычрахь ианиас, ҽнак, иаакылсын,
иҩны иҩназ зегьы аадәылыршәшәаны иргарц иалагеит, Дараҭ
дгыланы урҭ рыхәаԥшра илымшеит.
– Ари арахь дҳабашьырцгьы игәы иҭоуп, удыруоу, –
иҳәеит иҩнагьежьуа аҩны иааҩналаз руаӡәы. – Ицәаагар ҳәа
дзыцәшәо ҭаҵәахк имоуп, хымԥада. Деимдатәуп уаҩҵас!
– Аԥҳәыс лгәы ҭҟьаны дшәымшьын, уаҩрак шәылазар, –
иҳәеит Дараҭ. – Ижәгаша жәгеит, ижәго ҳәа уаҳа изакәызаалак
акы ҩнаршәым ари аҩны. Шәеимдала шәҭахызаргьы…
– Шәеимдала! Акылҳарақәа зегьы шәыркылс! Ари
ицәажәашьа злаҟоу ала, ҭаҵәахк имоуп.

342

– Исымам! – иҳәеит Дараҭ даҽазныкгьы.
– Ацәарҭақәа зегьы аашәырҳәыма?
– Иааҳарҳәит! – иҳәеит ацәарҭақәа зегьы аарҳәны

ишьҭазҵахьаз.
– Уи бзиоуп, аха абри аҭакәажә лгәабан шәаҵаԥшхьоу,
уара?! Шәаҵаԥш! – дыҳәҳәеит нкылашьа змамшәа игылаз
ахаҵа.
– Шәҽаанышәкыл! Уаҩ иҟаимҵац ҟашәымҵан! – иҳәеит
Дараҭ.
– Уаҩ иҟаимҵац! Уара иуаҳахьоума иҟарымҵац акы ыҟоуп
ҳәа ари адунеи аҟны?!
– Шәара иҟашәымҵан!
– Агәабан ҳнаҵаԥшуеит аҟароуп… Уи уара уиаҟара
узархагазеи?! Анцәиныс абри агәабан ахьы шаҵоу! Ԥаразар?
– Аԥарагьы аҵам, ахьгьы аҵам. Дышәмыргәаҟын сан.
Анацәа шәырхымшаӡеи, уара?
– Уара уан ацәыршәага илеиԥшым ҳара ҳзыхшаз…
– Алақәа! – иҳәеит днарыбжьыууаарц дшаҿыз,
илаиқәбаџынгьы даарԥахит.
– Агәабан ҳаҵаԥшуеит, ҳҳәеит, уан ҳлыцышьҭалар ҳәа
ушәома?!
– Шәан! – иҳәан ишилшоз дхәааит Дараҭ, иан аиарҭа
дахьыларшәыз иара убраҟа лыԥсы налыхшәеит ҳәа игәы
иаанагеит. Аҭакәажә лыбжьы лызҭкаауамызт, аԥсхыхра иаҿыз
леиԥш агәаҟра даҿын.
Иаалырҟьаны, игәы анԥжәаӡа, жәаҩык рымч ааихәеит
Дараҭ. Ддоумыжьхаха иҽанааиҟьа, инаидышәшәа ицазшәа
ибеит азныказ, аха, дрымԥаххьаз, дышгәаҟыц дгәаҟуа
даарыбжьахеит.
– Соушәыжь! Соушәыжь, сҳәеит сара! – дыҳәҳәон Дараҭ.
Ибжьы заҳаз гәылак арахь даацәырҵыр иҭаххеит, аха ус
уаҩ дҟамлеит: иаанхазгьы еимбӷьыжәаа ицазар акәхап арҭ
арахь ианаабжьала.
– Днавагаланы уааилга, Коча! – адҵа ҟаиҵеит аӡәы.
– Уи ишилгатәу сара издыруеит, уаамыццакын… Зны

343

аҭакәажә илҵәахуа ахьы ааҳшапи, – иҳәан дагьааччеит
ацәыршәага.
Абри
аамҭазы
аҭакәажә
дыркәымпылны
аҭӡы
дынкыдирӷәӷәалт Коча ҳәа иҟаз.
– Амш лылзгоит ҳәа уаламгааит! – ҳәа аҟырҟырҳәа
дааччеит ламыс зынӡа изызнымхаӡаз. Ламыс змаз ҳәа ара
аӡәгьы дыҟамызт, уаҩра злазгьы.
– Аҭакәажә ахьы лымагәышьам, баша ҳхы ҳаргәаҟит,
ларгьы дҳаргәаҟит ҳәа ауп ишыздыруа.
– Лыԥсы ҭоу, уара, уи, иургәаҟуа?..
– Иҭоуп макьана, – иҳәеит аҭакәажә аҭӡы дкыдырӷәӷәалан
дызкыз.
– Шәаала, нас, ари днашәаԥцаны! Уи ԥсышьацәгьа шиҭатәу
сара ишәасҳәап амҩан…
Дрыманы амҩа ианықәла, ишьамхы ааиҵаҟәалт азныказ,
иҿы ааиманаҳәахит. Ииҳәарц ииҭахыз азымҳәо ибз иҿы
ианааҭаха, иеиликааит шьҭа ҽеи шизыԥшымыз. Ԥсышьацәгьа
зоураны иҟаз иан, – уи лыԥсы лыхшәахьазаргьы издыруамызт,
цхыраарак ахьизлымҭоз дашьуан. Дрымпыҵыҩрны дкаҳауазу,
дрымпыҵҟьаны дцарц иҭахызу рзеилымкаауа, аикәагьежьра
даҿын.
– Уҽаарҭынч, – иҳәеит ибжьы аармаҷшәа, завтоматқәа кны
ишьҭагылаз руаӡәы. – Ухагаханы уанысгәыдлаз исықәшәаз
уҭаҷкәым ацымхәрас сара аԥсышьа бзиа усҭоит. Аԥсышьа
бзиа акыр ишаԥсоу умдыруеи…
– Сышәшьы наҟ, исгәыдҵаны сышәшьы! – иҳәеит Дараҭ.
– Цәгьагьы иубарымызт! Аҟәҟәаҳәа инаугәыдҵаны
уаҳшьыр – џьанаҭ уцеит ауп. Сара џьаҳанымҟа ухы сырхар
сҭахуп.
– Џьаҳаным ҳаҟами, иабыкәу уи, џьаҳаным ахьыҟоу?
– Уажәыҵәҟьа ҳнеиуеит. Џьанаҭ уҟамыз уара уажәраанӡа?
– Шәара арахь шәықәнагалаанӡа, – иҳәеит Дараҭ.
– Ииҳәо шәаҳауоу, уара?!

344

– Иаҳмаҳауеи, – иҳәеит ацәқәа раԥхьа дгылазшәа
ихьамԥшӡакәа раԥхьаҟа инеиуаз. – Акгьы ахьимаҳауа,
иахьимбо днанагоит лассы, иҳәалааит, иааиҭаху зегьы
иҳәалааит…
Дараҭ иҽеихарԥсны иҿынеихеит. Акгьы дазымҵаауа,
дамыҳәо, изиазҵаауагьы аҭак аҟаҵара иҭахымкәа. Дшыҟало
здырхуада иааигәаӡаны аԥсра алакҭа иҭаԥшыз? Инапқәа
иваҳауоу, зынӡа дхьыдҩрны адгьыл дықәҳауоу. Макьана ус
дааиуеит, уахьгьы дыҟамкәа, егьирахьҟагьы дыҟамкәа. Ус
анакәха, аԥсра алакҭаҵәҟьа дҭамԥшуазаап: агәыӷра ицми,
иага уи дазааигәахахьазаргьы иага иааидыӷәӷәалахьазаргьы
уи, аԥсра ҟадыџь, зегь акоуп, иудыруазеи, ажәҩан
илалбаауама, адгьыл иаахәыҵҟьома, иахьынтәаанагалакгьы,
иԥсы ҿызхуа акы иаԥхьаҟа иааиасрашәа дыҟоуп. Ацаразы
игәы цеит уи, ианынаскьацәа, амҩа иааныҵны аӡиас
аԥшаҳәахьы рҿанынарха. Арахь аҩнқәа иаҳа имаҷын,
дара урҭгьы, ԥсы зхоу дрыҩнаршәымшәа, иууаӡа игылан.
Ишәаны ихәыҵалақәазар акәхап урҭ, аха ԥсы зхоу аӡәы уаҳа
инаихьымԥшрану?!
Ҩнык иаҩсит, даҽа ҩнык иаҩсит. Ахԥатәи аҩны ианнавалоз,
дааиқәҟьашан схы дсырбарым ҳәа хаҵак имаҵурҭа днавалеит.
Рыбжьы наиқәдыргеит. Уи арахь аахынҳәра ицәыуадаҩхеит,
аха, даҽазнык иҿацаӡа иҟаз абжьы анааихьӡа, ишьҭахьҟа
иҿааихеит.
– Уабацо уара уахь уеиханы?!
Ахаҵа иԥсы ихаҳаны даагылеит. Ишьҭахьҟа дзыцәшәоз
ак шыҟаз мҩашьо, дынхьаԥшит. Ииҳәо заҳауа аӡә ааигәа
дыҟазаргьы, ибжьы наиқәиргарц иҭахымхакәа дыҟам, аха
изиқәмыргеит.
– Иҟада уа? – дҵааит Коча захьӡыз.
– Аӡәгьы… Сҭакәажә лоуп.
– Уи уара уеиҳагьы дшәозар акәхап… Умшәан. Ҳара
уара ҳауԥырхагам зынӡагьы. Ҳара абри аԥсуа хаҵа иҭыԥ
дықәаҳҵарц амҩа ҳақәуп. Дудыруама уара ари ахаҵа?
– Дабаздыргәышьо… Уажәада дсымбац, – иҳәеит абырг.

345

Уи зынӡа дбыргхахьеитгьы узҳәомызт, аха зҽырӷәӷәашәа
игылазгьы дреиуамызт.
– Иара уиздыруам, аха ма уара дудыруазар? – Дараҭ ихы
наиқәикит Коча.
– Дсыздыруам, – иҳәеит Дараҭгьы.
– Шәеибадыруаз. Ари
аԥсуа хаҵа џьыкаагара
ддәықәаҳҵоит… Ус рымҳәои аԥсуаа? – Дараҭ иахь ихы
ааирхеит Коча.
– Уи уара иалудыраауазеи? – Дҵаахт Дараҭ.
– Сара аԥсуаа рҵасқәагьы здыруеит, рқьабзқәагьы,
издыруеит ражәаԥҟақәагьы. Иумуӡозар, аԥсшәагьы здыруеит
хар амаӡамкәа.
– Уара аратәума, нас?! – дҵааит Дараҭ иааџьашьашәа.
– Сара с-Кәачаратәуп. Коча кәачаратәи ҳәа исышьҭоуп…
– Уабазбахьеи ҳәа сухәаԥшуан.
– Уароу?! Џьаргьы сумбаӡац, амц умҳәан. Сара Кәачара
сыҟамижьҭеи акрааҵуеит. Субахьазаргьы уаҳа субараны
сыҟаӡам.
– Уеиҭацома?
– Сабацо?! – иааџьеишьеит Коча.
– Уахьааз, – иҳәеит Дараҭ иаармариаӡаны.
– Уԥшыз! Сара арахь сзааз сықәхәаша сеиҭацарц акәӡам.
Сара арахь сааит сшаара. Сагьынхоит абри адгьыл агәы
ашашараҿ. Избан акәзар, ари ҳара ҳадгьыл ауп. Иумаҳахьеи?
– Иуҳәоит – исаҳауеит.
– Изакәызеи уара иумаҳац? Абри адгьыл ҳара ишаҳтәу
умаҳацкәоу?
– Исмаҳац.
– Ус анакәха, шәара ишәтәуп. Ус акәу?
Дараҭ уи акгьы ахимҳәааит. Ихаԥыцқәа аҿҿа аарыҵгеит.
– Шәара ишәтәызар, егьырҭ аӡәырҩы реиԥш, уаргьы уи
уаднакыларц уҭахуп. Ус ами?
– Саџьал анааилак, – иҳәеит Дараҭ.
– Уаџьал ааины иааудгылеит. Иеиҩыжааны уи унаҳҭоит,
уҽагьааурҭынчып…

346

Рацәак ауаҩы ихьааимгаша акы далацәажәозшәа акәын
Коча дышцәажәоз. Заџьал аазыдгылаз ауаҩы дшыҟалоз
ҭиҵаарц иҭахызшәа акәын уи Дараҭ дышихәаԥшуаз,
иара Дараҭгьы, дызлахаз аҭагылазаашьа алҵшьас иҟаз
акизеилкаарашәа ихы дналԥшуан, игәы иҵанаҳәоз
даазыӡырҩуан.
«Иҟалалакгьы ҟалааит», – иҳәан, днеиқәаҳа дцеит азныказ,
аха нас, идақәа ааибарххан, даҽа мҩак ыҟамзар, иара
абыржәыҵәҟьа иҽидыршьырц иақәикит зынџьырла деиқәԥах
дҿаҳәазаргьы иааԥиҵәаршәа аҽырххара, аҽкыдҟьара далагеит.
– Шәуаам уара шәара, шәлақәоуп! – иҳәеит Дараҭ шьҭа
иԥикуа акгьы ыҟамкәа баны. – Аԥсхыхра иаҿу сан слыхҳәаны,
цәгьара дук ҟасҵазшәа, жәларык шәеишьҭагыланы,
сахьымаара џьара амҩа шәықәуп.
– Уахьымаара ауп, уа уиашоуп.
– Аҵықьҳәа шәақьк ҭзырҟьо хаҵак уҟаӡамкәоу. Иаажәг,
сара исшәыркы…
– Уихәаԥш! Дҟәышзаап… Ухы иузагәыдҵару?!
– Схы иагәыдысҵар еиӷьуп, шәара ԥсышьацәгьа сышәҭар
аасҭа.
– Ԥсышьацәгьа шиоуа еиликааит, – иҳәеит, зԥаҵақәа
еимиаашәа иҟаз.
– Зегь иеилҳаркаап ҳәа ами ҳаргьы ҳазҿу. Иаразнакала
зегьы злеиликаауазеи: ԥсышьацәгьа зауа акакала изноугароуп
иԥсышьа цәгьазтәуа зегьы. Ари аҟәҟәаҳәа инаигәыдҵаны
ҳааилгар иҭаххеит! Ус уҭахыми?
– Иаасгәыдышәҵа, уара, аҟәҟәаҳәа, иаасгәыдышәҵа!
Саашәырҭынч! Шәаргьы акькьыҳәа ашәа ҳәо, иааира дук
жәгазшәа амҩаду шәнанылап. Шәара аиааира жәгаӡаргьы,
иаҵахаз уаауп.
– Ҟалашьас иамоузеи уи, уара аиқәымшәа, аиааира ааганы
ҳагьаҵахо?!
– Ус рыхьқәахьеит аӡәырҩы: аиааира ргаз џьыршьо, арахь
иаҵахо…

347

Уи ҟалашьас иамоузеи, уара ахага?
– Ишәзеилымкаар ҳәа сшәоит… – иҳәан, иҽааникылеит
Дараҭ.
– Ҳара уара ахага уаасҭа ҳгаӡақәоуп, уара утәала?
– Сара сеиҳа шәҟәышқәазаргьы ауеит. Аха уажәы сара
сҭагылазаашьаҿы иеилыскаауа шәара шәҭагылазаашьаҿы
еилкаашьа амаӡам. Шәара уи еилышәкаарц азы
сҭагылазаашьаҟны шәыҟазароуп.
– Даҽакала иуҳәозар, ари автомат уара иуркны сышьҭахь
ургылатәуп?
– Убас акәхоит… Усҟан уара уажә ушхәыцуеиԥш ахәыцра
иаразнак уаҟәыҵуеит, сара еилыскаауагьы еилукаауа уалагоит.
– Коча, абри ацәажәара акраҳнаҭап ҳәа угәы иаанагома?
Аус ахь ҳаиасыр акәӡами шьҭа?
– Иҳацәшәаны ааҵрахь иҩыз ахаҵа дабаҟоу? Аа, ара
дгылазаап… Уаалаганы ажыгақәа ҩбаҟа уманы уҿааха…
Иухьӡузеи зуҳәа?
– Сурен, – иҳәеит ахаҵа иаразнак.
– Уаргьы аԥсҭазаара уҭахыми, Сурен? – дҵааит Коча.
– Изҭахымда… Абра иеилагылоу зегьы аԥсҭазаара ҳҭахуп,
– иҳәахт.
– Абри аԥсуа хаҵа ида.
– Ишԥа, абри арԥыс хазына аԥсҭазаара иҭахымкәоу?!
– иааџьеишьеит Сурен. Абарҭ ирҳәо иашоума уара ҳәа
днаиазҵаарц иҭахызшәа Дараҭ днаизыԥшит.
– Сышәшьы ҳәа дҳадгылоуп. Аҟәҟәаҳәа инасгәыдҵан,
сышәшьы, иҳәеит.
– Уеилагама, уара, аԥсуа хаҵа, исгәыдҵаны сышәшьы ҳәа
ушԥарыдгыло?! Дара урымшьуанда…
– Уршьырц уанырго, Суренхеит… Уахьыршьуа аҭыԥ аҟны
унаргаанӡа инаугәыдҵаны уршьыр уҭаххоит.
– Ҟалашьа амам! Уара уеилаԥсеит, аԥсуа. Ухы унапаҟны
иаага, уара… Сахьрыхәаԥшуа, арҭ уара уқәлацәа роуп,
еибашьрак шәалашәеит даргьы уаргьы. Зегь ҳалашәеит
ари аибашьра, аха ауаҩра ҳәа акгьы ыҟами. Хырзаманк

348

шәыбжьамзар… Ишәзиузеи шәара абри ахаҵа? – Сурен
иаԥхьа игылаз даарылаԥшит.
– Дҳабашьуеит… Сара дагьысҿасит…
– Сумырччан, арԥыс, – иҳәеит Сурен, Коча ихы наиқәкны.
– Аибашьра еибашьроуп, уигьы ахатәы закәанқәа амоуп.
Дсабашьуеит, дысҿасит егьи ҳәа… Ус ҟашәымҵан, аҷкәынцәа.
Сышәмырччан!
– Усыркәашар? Ишԥоубари усыркәашар?! Узҵысуаз
атрымҳәа уахсырԥар? Иара уаргьы, унаиваргыланы
аҟәҟәаҳәа инаугәыдысҵар? Цәгьагьы иубарым уаргьы уигьы
– иаармарианы ҳаилгар уаргьы ҳаргьы…
– Сара цәгьара ҟасымҵеит… Уеизгьы-уеизгьы исҳәазеи?.. –
шьҭахьҟа дааиҭаҵшәа иуит Сурен.
– Ажыгақәа ҩба аашьҭыхны уҿааха…
– Ажыгақәа?! Ирзаауазеи ажыгақәа?!
– Уара, абри дысмыршьыкәа, исҳәаз ишәырҟаҵеи
шәааласны… Ҳара ҳамҩа наҳагӡап…
Дараҭ ианынеицәхас, даақәгьежьыр иҟаиҵашаз идыруан,
аха инапқәа дрықәиҭымызт.
Аӡиас ахықәахьҵәҟьа имнаскьакәа, ҟьаҟьарашәа иахьыҟаз
ҭыԥк аҟны рҽааныркылеит.
– Утәа уҭахызар, уааԥсаны уҟоуп. Уԥсы шушьара иушьаанӡа,
маҷк аҟара иаашьа ара, адгьыл ушьапы ықәгыланаҵ…
Коча иажәақәа ихы иалҟьо, аха имаҳаӡазшәа дгылан Дараҭ.
– Иагарааны уҭалахьан ара уааны, унхыԥшыл аӡиас.
Ихьшәашәацәоуп акәымзар, уҽынҭушьыргьы ҟалон. Сара уи
уақәиҭыстәуан. Сара сгәы цәымсам. Даҽакы уҭахызаргьы,
уԥхамшьан. Уҭахызар, аҭаҭын уасырхап?
– Сарх, – иҳәеит Дараҭ.
– Ихы даақәиҭышәтәи… Џьаракыр дҳацәцар ҳәа шәшәома!
Жәларык бџьарла ҳаиқәных дҳагәҭылаҳкит…
Дараҭ ихы данаақәиҭыртә, ирҭаз аҭаҭынгьы апақ-апақҳәа
данааҿыха, иԥсы ааивигазшәа ибеит.
– Уҳалҟьаны уцарц егьирц акы уҽазумкааит, уара агаӡа?! –
иҳәеит Коча. – Уааҵысит – уԥыххааса унышьҭаҳҵеит.

349

– Уи иара ииҭаху ами – инасгәыдҵаны сышәшьы ҳәа
дгылоупеи, – иҳәахт аҷкәынцәа руаӡәы.
– Ари ииҭаху изырҟаҵода! – иҳәеит Коча. – Аранӡа ҳанааи,
шьҭа ҳара иаҳҭаху ҟаҳҵоит. Суренгьы дааҳацхраауеит.
– Сара гәнаҳак саҵашәымҵан, Ҳазшаз дсыманы сшәыҳәоит! – иҳәеит Сурен.
Уи ииҳәаз аӡәгьы иимырҳаӡеит. Уи иеиликаауан араҟа
иҟаимҵашаз акы идырҟаҵарц ишақәыркыз. Иблақәа ҭырхаха
дшиҿаԥшуа, хара зыдӡам ауаҩы инаигәыдҵаны ишьра акәым,
днеины дагьзынаикьысуам. Ирҭахызар, инагәыдҵаны иара
ихаҭа дыршьааит. Ауаҩы зны диуеит, зны дыԥсуеит, рымҳәеит,
иаџьал ааизар акәхап, иааилгааит абарҵәҟьа!
– Уара уцхырааҩуп… Иҟалап уцхыраара аҭахымхаӡаргьы,
– иҳәеит Коча Сурен ихы наиқәкны.
Аҟьаҟьараҟны ианнеи, аӡиас зыҭҟьаны иаауаз аиҩхаахь
аԥшра иалагеит иеицыз. Ирбазеи урҭ уахь ҳәа Дараҭгьы уахь
дынхьаԥшит. Акымзарак! Иибац-иаҳац асахьа, ииаҵәҟаҟараӡа
ишьҭаз анаарақәа, аиҩхаа ахьааимҟьоз, инахараӡаны наҟ,
иааԥшуан иҟәашҟаҟараӡа асы зқәыжьыз ашьхақәа.
– Асахьаҭыхра бзиа избон сара зны, санеиҵаз, ҭыԥ
цәыггарақәакгьы ҭысхқәахьан. Абри аҩыза аԥсабара
саларгылазҭгьы, иҟаларын ссахьаҭыхыҩхаргьы.
– Ҳааилгақәар, умыццакын, уеиҭаналагап асахьаҭыхра, –
иҳәан, дааччеит агылара аасҭа атәара еиӷьшьаны иаанаԥшааԥшыз аҩардаџ, аха уи иҽахьнықәикуаз анимоу, ибжьы
нарылаиргеит: – Шәыззыԥшузеи, шәалага!
– Сара соума иалаго, инаганы ажыга наишәыркы! Уи иҭыԥ
иаҳа ирманшәаланы ишылхтәу иара идыруеит…
Сурен ижыгақәа руакы ааимхны инаганы Дараҭ
инаидыркит. Азныказ дааилыԥсааит, игәы дынҭауазырт, абри
иашаҵәҟьаны шәалацәажәома шәара алақәа ҳәа икәшаны
игылаз даарылаԥшит. Игәы иааҭашәаз ихы инарҟаҵар, зсаса
занахашәа иаԥхьа игылаз зныкҟьарала дааиҩихрашәа
мчык ааилалеит, аха инаимҵасны акы дааннакылеит. Игәы

350

иҭашәаз анизыгәыӷь, иара уаҵәҟьа иааилгон. Иагьилгааит,
нас, уи азы акәмыз дызрыҳәоз – аҟәҟәаҳәа инаигәыдырҵарц.
Дааҭынчхарын, даргьы нықәланы ицарын. Аха аԥсы ҵаами,
насгьы ари акраамҭа дзыдхалоз усын, уии уии рыбжьара
иҟалогьы иудыруазеи, Ҳазшаз абарҭқәа зегьы имбо дыҟам,
иудыруазеи… иудыруазеи, иудыруазеи!..
Дараҭ дахьгылаз даахаҳәхеит. Иблақәа кылцаны
даарылаԥшит икәшаны игылаз.
– Уалага, уалага! – иааҩит илымҳа аҟынӡа бжьык. Уи
харантә иааҩызшәа дааҟалеит, нас,бжьаныҩрак иеиԥшшәа,
игәгьы иааҭыҩит.
Иаалырҟьаны, уажә избама сара ажыга акышьа иҳәазшәа,
даақәгьежьны аусура далагеит Дараҭ. Абри аус даара
дахыццакуазшәа, даалгар ахыбжа наидыркрашәа. Иеилагылаз
зегьы ааршанхеит ари, Дараҭ иусушьа. Сурен игәы арԥшааит,
ибла иаимырбар иҭаххеит,аха царҭа имамызт.
Игәгьы шытҟәацра иҟамыз, Дараҭ лассы дааԥсеит.
– Шьҭа уаргьы уааицхрааи, ауаҩы иҽыхәжәаны иҽишьуеит,
умбаӡои! – иҳәеит Коча, Сурен ихы наиқәкны.
Сурен иҭахӡамкәа иаԥхьаҟа шьаҿак неихигеит.
– Уԥхамшьан, уԥхамшьа, аусура усуроуп, уаналага
инаугӡароуп иаарласны. Иаргьы дыццакуеит, умбо, ауаҩы
дыхәжәеит…
Дараҭ диҿамԥшӡакәа аусура далагеит Суренгьы. Уи
зынӡагьы дыццакӡомызт.
– Аа аусушьа здыруа аус шиуа – дмыццакӡакәа. Аусушьа
здыруа еиҳа ҟаиҵоит, аԥсуа иеиԥш зегь ирхыццакуа иаасҭа.
Дыццакцәон азоуп арахь дзаанагаз. Ус ами, уара? – Дараҭ ихы
наиқәикит Коча.
Дараҭ иҽыриашаны даагылеит, иԥсы ааивигеит, Коча
ииҳәазгьы акгьы ахимҳәааит.
– Сара аусушьа акәӡан издырӡоз. Иара убригьы
схашәыршҭит аҵыхәтәаны, – иҳәеит Дараҭ.
– Ухьӡгьы ужәлагьы ухаршҭзар акәын, аусушьа мацара
акәымкәа! Аусушьа ихаҳаршҭзаап! Аха. ус сҳәаргьы, автомат

351

ахы уҭаԥшуа аусура цәгьазаргьы ҟалап. Ҳавтоматқәа ракәзар
иуԥырхагоу?
– Сара акгьы сԥырхагаӡам шьҭа, – иҳәеит Дараҭ.
Сурен иаҳауазгьы дызҿызгьы ддырхаган иҽааириашеит.
– Уааԥсама? – дҵааит Коча.
– Сыԥсыр ҳәа сшәоит…
– Аҳаҳаи, акы уацәымшәан! Ҳара аҵыхәтәантәи амҩахь
инаскьааго ари аҳәатәхамҵа иоуп. Уара узыршәахуазеи! Уара
цәгьара ҟазҵо исахьа умаӡам. Анахь уҭакәажәгьы дузыԥшуп.
Умшәан, унеип уи лҟынӡагьы. Абра ацхыраара ҟаҵа. Умбо
ауаҩы ацхыраара иҭахуп. Дкарауараха, дыхәжәаны амҩа
дықәаҳҵар ҟалома! Дахьнеиуа, ирыхьзеи, ас ишԥаизныҟәеи
рымҳәои. Уи аасҭа… Уус нагӡала!
Дараҭ абыржәы деиӷьмызшәа ибеит: иԥсы ааиҭакшәа
дгылан, ишилшоз ижыга изҟьар, ихы ихицҟьаарашәа дааҟалеит
иаҳа изааигәаз. Аха усҟан иԥсыхәоузеи Сурен? Иара изыҳәан
идырааԥсо, амитә ззыҟалаз Сурен. Дараҭгьы иаргьы аҟәҟәаҳәа
зҿаадырхоз ахқәа иддыргон. Иудыруазеи,ааидихәыцлеит Дараҭ, иара усгьы илгоит, аха хара зыдӡам Сурен
инаивсыргьы. Дабарԥырхагоу, адәы дықәзааит быргк! Иҟалаз
шыҟалазгьы неиҭеиҳәап. Аҩыџьагь абра ианеикәарж, рышьҭа
ихылогьы уаҩ дҟалом. Изҿырхарсҭада арахь? Машәыршәа
иаақәнагало, – уи арахь данаақәнагалогьы Анцәа идырааит,
– ара шьоукы анышә иамоуп ҳәа ихахьгьы изаагарым: уанӡа
ашьац гылап, ма амаӷ ахиаап…
Сурен деиқәхар акәын, абри ажәҩан аҵаҟа иаша хәыҷык
нханы иҟазар, Ҳазшаз дахьылбааԥшуа еиқәырхашьа змоу
акризеиқәырхозар. «Анцәа ҳрыцҳашьа, Анцәа!» – иҳәеит уи
даҽазныкгьы игәы дааҭауазырын.
– Аҭаҭын сашәырх даҽазныкгьы… шәуаазар… – иҳәеит
Дараҭ.
– Дашәырх! – адҵа ҟаиҵеит Коча.
Дараҭ аҭаҭын ахара даналага, дааилнашьаазшәа,
деизҟәыҿны ҵаҟа днатәеит. Изырушаз изымдырит акәымзар,
иҽынеиҵыхны днышьҭаларгьы цәгьа имбеит иара адгьыл

352

аҟны. Уи хьшәашәаӡа ишыҟазгьы, уажәааны уаннықәиа
иаразнак ахьҭа улалар шауазгьы. Нахьхьи џьара, рашҭаҟны,
ашәшьыраҟны диазшәа, игәы зырҭынчуаз сахьақәак иаԥхьа
иааиасит, азныказ дагьаадырҭынчызшәа ибеит, аха нас,
дахьыҟази, дахьаанагази, иԥеиԥшзи данаарызхәыц, агылара
илымшо аҟынӡа даахьанҭахеит.
Дыршьааит
иара
абраҟа,адгьыл
аӡа дшықәиоу,
даднакылааит уи, анапқәа ааикәнаршааит. «Уара удлаԥса
изаԥсоузеи аԥсҭазаара» ааҭыҩит
игәы. Ашәаҳәара
далагар, зынӡа дхагахаз џьыршьон акәымзар, аҩысҭаарак
аакылҟьан, ашәа аацәырызгандаз ҳәа дааҟалеит. «Ахрашәа»
ма «Ахәрашәа» изызҳәо, ицызҳәо аӡәы диманда ааигәа.
Иԥсҭаҵаганы, ихьаацәгьаны, иуазны харантә аҿаанахазшәа
дааҟалеит.
Ара дыҟан, аха зынӡа ара дшыҟамыз гәарҭеит иеицыз.
– Уабагеи? – дҵааит Коча.
– Сагеит, сага, – иҳәеит Дараҭ.
– Усгьы уабагеи?
– Харацәоуп, арантә уԥшны иузгәаҭом. Уқәгылан
уҳәҳәаргьы убжьы наҩуам.
– Уара утәқәа рҟынӡа? Уҳәҳәа, уҭахызаргьы, уқәгыланы.
Иудыруеи убжьы наҩыргьы. Иеибарыҩны рҿаархап. Ржыгақәа
рыманы! – иҳәан, аҟырҟырҳәа дааччеит Коча. Абџьар рацәаны
ирымоу , уара, урҭ уаҟа?
– Сара сахьагазу? Сара сахьагаз бџьар ыҟаӡам. Уаҟа ҳара
ҽқәас иҟаҵаны алабақәа ҳрықәтәан.
– Уара уеиԥш ихагаханы иеилоума, уара, уаҟа зегьы?
– Иаба иара уаҟа?
– Шәара шәтәқәа рҟны!
– Сара схәыҷра атәылаҟноуп сахьнанагаз, иузеилымкааӡеи?
– дааџьашьашәа Коча днаихәаԥшит Дараҭ.
– Арҭ зегьы еилагақәоуп уара! Ихәыҷра атәыла егьи
ҳәа дызланагаланы дыҟоузеи ари ахаҵа! Узшьапык наҟ
иҭаургылахьеит, уабагеи уара уахь, ухәыҷра атәылахь?!

353

– Ирҳәо саҳахьан, аха ихасҵомызт: уаџьал ааины
ианааудгылалак, ухәыҷра
атәылагьы
уналаԥшуазаап.
Аҵыхәтәаны, даҽазныкгьы, уԥсҭазаара зегьы улаԥш
нахугозаап…
– Еилкаашьа амам ари, – иҳәеит Коча, – ауаҩы инапала
инышәынҭра ижуеит, арахь, иԥсы ааиҭеикырц дахьынатәаз,
қьаф уа шәшьырак дыҵаиоушәа, ихәыҷра атәылахь даманы
ицеит!
Сурен ижыга иҵаргылашәа дгылан арҭ иеибырҳәоз
дазыӡырҩуан.
– Уаргьы уахь уагама, ухәыҷра атәылахь? – дҵааит Коча.
– Сара сыхшыҩ агәашә аҟынӡа сазнагом, схәыҷра атәылахь
акәым…
– Иҟам, иҟамлаша акы иашьҭоуп уара абарҭ есымша.
Ицаз ҳархынҳәуеит ҳәа иқәԥалап рыҽҵаркьакьаны, иҟам
ҳаԥшаауеит ҳәа еибархысхылсап… Иабатәи хәыҷра тәылоу
уажә иугәалашәаз. Иҟаӡам ус еиԥш тәыла!
– Зхәыҷра атәыла зцәыӡыз зегьы ицәыӡуеит. Ма ицәыӡхьеит,
– иҳәеит Дараҭ.
– Уара амҩа уахьықәу Нарцәыҟоуп. Уахь акәзар иахьыҟоу
ухәыҷра атәыла?
– Сара схәыҷра атәыла ахьыҟоу сышьҭахьҟа ауп, саԥхьаҟа
акәым. Уара ухәыҷра атәылагь уахьоуп иахьыҟоу. Зыԥсы
ҭаны адгьыл макьана зшьапы ықәгылоу зегьы рхәыҷра
атәыла ахьыҟоу… Иагагьы ихараӡахахьазааит уи, избан ҳәа
соумҳәан! Иҟам, ахаангьы иҟамызт ҳәа соумҳәан. Ухәыҷра
атәыла уалаԥшуанаҵ уҩашьом.
– Сҩашьазар сара? Ҳҩашьазар ҳара зегьы?
– Иҟалап шәҩашьазаргьы. Иҟалап закәхи, шәҩашьеит! –
иҳәеит Дараҭ.
– Исҳәаргьы сышәшьуеит, исымҳәаргьы сышәшьуеит, иара
убри азы мацарагьы иаахтны исҳәароуп: шәара шәҩашьеит!
Шәҩашьеижьҭеигьы акрааҵуеит.
– Уи уара иалудыраауазеи, ҳҩашьеижьҭеи акыр шааҵуа?

354

Сгәы исыҵанаҳәоит. Ауаҩы иахьа дызҿу ала иац дызҿызгьы
еилукаауеит.
– Сызҿыз, уара утәала, сара иацы?
– Иахьа узҿу.
– Сара иахьа сеибашьуеит.
– Ари еибашьраӡам!
– Рашәароума, цәаӷәароума, лаҵароума?! – иҳәан, дааччеит
Коча.
– Иагьеибашьрым. Аибашьра иаҿу ахацәа роуп. Зыдгьыл
зыхьчо, уи зхы ақәызҵо роуп аибашьцәа. Ахацәа.
– Ари шәара шәагьеибашьцәам, шәагьхацәам ҳәа ҳаиҳәоит.
Иԥсымҭаз. Изутәузеи? – иеицыз днарылаԥшит Коча.
– Дыкнаҳатәуп! – ҿааиҭит изҿыз аус рзынамыгӡакәа
цәажәараха иахьрысыз згәы иалаз ацәылдыз.
– Иԥсы шҭоу анышә даҭатәуп!
– Уи ами, нас, ҳазҿу… Аха ҳадхалацәеит… Ауаҩы иԥсымҭаз
апатарагьы далагоит. Ари иага даҳзырпатозаргьы бзиоуп.
Иаҳзымдыруа акыргьы ҳаилиркаауеит, жәдыруоу. Иҳаиҳәақәо
нас-нас зны еиҭоуҳәақәаша роуп. Ари аҩыза абауаҳауеи
даҽаџьара! «Анышә иарҭоз аҵыхәтәантәи игәҭахәыцрақәа»
ҳәа ашәҟәы шиҩуа, анцәиныс, сашьа Шьақро изеиҭасҳәар.
Абра дҳамазар, ҳара дҳаиԥшума, иааиимырҳәоз ак ҟаломызт.
Убас еиԥш иҟаз зҵаарақәак наиҭо иҿынеихарын…
– Уи ара ҟалашьа имаӡамызт… Акәтыҵәҟьа ахәда
зызхымҵәо, ақьаад ада адунеиаҿ акгьы ыҟаӡам ҳәа уахгьы
ҽынгьы уи иахыкәласуа… Иӡбахә соумҳәан! Шәеибашьуазар,
шәцаны аиндееццәа шәрабашь, апапуасцәа шәрабашь… Зхы
зтәу игәылацәа драбашьыр ҟалом ҳәа ааҵрақәа дрывоуп.
Шьоукы ихы ԥырҽаанӡа.
– Аешьа бзиа думазаап, – иҳәеит Дараҭ. Уигьы уара
дуеиԥшыз џьысшьан.
– Иԥҳәысгьы иара ихаҭа-ԥсаҭа лоуп. Иабеибаԥшааи,
ухаҵкы сцеит! Шәцоит шәахьымцаша, аха шәшаарымгаша
шәааргоит ҳәа лҿаалхон, сашьа инаигәыдҵаны дысзымшьит,
аха лара аҟәҟәаҳәа иналгәыдысҵарц акы аасыгымхеит.

355

«Анцәа иџьшьоуп, – иҳәеит Дараҭ гәаныла, – ус
ихәыцуа шьоукгьы ыҟазаап уахь. Ус анакәха, адунеи зынӡа
еилымбгаӡаргьы ҟалап. Иудыруазеи, уаҵәызны, абарҭ
агәымхақәа аныҟамло аамҭазы…»
Ихәыҷра атәылахь дшаахынҳәыз еиԥш, уи аамҭахь
дзымнаскьеит Дараҭ. Уахь еилаҳанто ашәшьы ықәжьын.
Ржыгақәа кны аҳаҳаираҳәа аусура иаҿын шьоукы. Сурен
иеиԥш аԥхӡы рҿашы…»
Дихәаԥшын, Сурен аԥхӡы
иҿашымызт макьана.
Аԥхӡы зықәнаҭәоз иара иакәын. Дыззааигәахаша дазааигәахацыԥхьаӡа ас аԥхӡы еиҳа-еиҳа илыҩр аҿынанахар,
даадырмазеиуан еиԥш, днарымпыҵаӡыҭ дцон. Алакә
аҟнеиԥш, убас егьыҟалахыр – днарымпыҵаӡыҭыхыр! Дабацеи,
ҳикәшаны ҳашгылаз, днаҳампыҵҵәрааит дыбналеит ҳәа иага
иааилагьежьрын. Иара аганахь дгыланы дрыхәаԥшуа дыҟахзар
усҟан! Иага дырхыччарын. «Ажәҩан ахь дышьҭыԥрааит,
ажәҩан ахь!» ҳәа ибжьы нарылаиргарын. Иага ишәарын
ашәаргәындақәа! Ажәҩан ахьтә Анцәа ибжьы ааҩызшәа
иааҟаларын, уи иааимнарбӷьаарын. Иҟаларын, иара Коча
иакәзаргьы, дшәаны ҿыцха анышәынҭра иҽынҭаижьыргьы.
Егьырҭ, ар рышьҭоуҵаргьы изымхынҳәуа инаскьахьазар,
ижыга кны днеины днаихагыларын. «Ишԥоубои, нас, уажәы
сара уара уҭыԥ аҟны саанаган, сухагылоуп, анышә еимаԥсара
салагарыма?» ҳәа дҵаарын. Нас иҟаларызгьы ихаҟны
изаамгеит Дараҭ.
Дызланагалаз арахь дыҟамызшәа инарбеит.
– Адгьыл агәы кылышәҵәома, уара, абри аччиа
дахьынҭашәыршәша аҭыԥ аашәызмырхиаӡеитеи! – иҳәан,
маахырҟәшәара дыҟазшәа, иқьышә хиқәаҵәааӡа даацәырҵит
уажәраанӡа Дараҭ рацәак илаԥш иҵамшәацыз аӡәы.
Дымҩашьозар, уи уажәада ибла дыҵамшәацызт зынӡагьы.
– Зегьы зхароу абри иоуп, ҳацхырааҩ! – иҳәан, дааччашәа
Сурен инапы наиқәикит Коча. – Аамҭа игар, иудыруазеи џьара
ихәо ак ҟалар ҳәа дхәыцуазар акәхап. Ари ихәо ак ҟалараҳа!

356

Иара уара иуҳәогьы ҟамлар ҳәа сшәоит, уи иакәым. Сеиқәырха
ҳәа улахь уџьымшь ааӡатәлеи уаргьы…
Коча иажәа далгаанӡа Сурен дахьгылаз илахьиџьымшь ааиӡатәит, ихы дааҩахан, ажәҩан ахь дыԥшуа
дааҟәындҟәындит. Сурен иаҳаз аҵыхәтәантәи ажәақәа
убас даадыршәеит, дахьгылаз аҟәараҳәа аиҵасра далагеит.
Дышшәара дшәаны иҽааирҭынчхьаз џьишьон, аха уажәы
зегьы ҿыцҳаҳараӡа иааизыҟалеит: Дараҭ днаидкыланы
аҳәахәдеиԥш
дыбжьадырӡыр
шауагьы
еиликааит.
Изиеигӡозеи, дзыбжьадмырӡрызеи аҳәахәдеиԥш! Дабарҭаху
абри иҟалаз ахҭыс ауаа инарзеиҭаҳәо зҿыназхоз ауаҩы!
– Сурен! – ибжьы наиргеит Коча. – Уус ҟаҵаны, унапы
ушьҭахь инахьшьны абрантәи уанцалак… уабацо?
– Аҩныҟа! – иҳәеит Сурен иаразнак.
– Уантәи?
– Уантәи сабацагәышьо! Сцоит ҳәа салагаӡаргьы…
сзышьҭуада?
– Урышьҭыр, умҩақәа зегьы аадыртыр? Ус ҟаларгьы амуеи…
– Рацәак сақәгәыӷуам.
– Иаҳҳәап, иҟалеит уззыԥшымыз: умҩақәа зегьы ҟьаҟьаӡа
иаадыртит, ухы ахьынахоу уца ҳәа уарҳәеит…
– Сымцоз сара уахь, схы ахьынахаз! – иҳәеит Сурен.
– Ара узлаԥшыз атәы неиҭаҳәо? Ус акәу?
– Ҳәатәыс исымоузеи! Сыбз сацҳарын…
– Уԥши дышҟәышу: ибз дацҳаны, иҽеихагәаны даатәон!
Апатара уалагозу? Иуазҵаанӡагьы…
– Сара акымзарак сҳәараны сыҟаӡам џьаргьы! – иҳәеит
Сурен ҭоубак еиԥш. Илахьгьы аԥхӡы шнықәнаҭәаз ибеит.
– Ажәа ҳаиҭоит. Ахаҵа иажәа. Ари азы уара ухы уақәиҭуп!
Сурен даагәырӷьеит. Коча ихарԥаз агыгшәыг-цәа акы
иааихнаԥааит. Аҭакс ажәа бзиақәак наиеиҳәаргьы иҭаххеит,
аха иҟаиҵарыз изымдырит: ажәа бзиа сҳәоит ҳәа ушаҿу,
иуцәыбрыр? Иумҳәаша акы уамхаҳәар? Уи ааҳәны ухы
иҭаԥар, акаҭеиԥш?
Иахьдырхәыз ахәыҷ иеиԥш, иҽеикәаԥсашәа дгылан Сурен.

357

– Уара уус нас ҳалацәажәалап, ари имҩа дықәҵатәуп шьҭа,
– иҳәеит Коча, Дараҭ изыԥшыз иаабац акеиԥш днахәаԥшны. –

Аҵыхәтәаны акыр иҳарҳәома?
Зыԥсы ааивганы адунеи инықыԥшыз Сурен, иааины
иаԥхьа иԥсы иҟырҟы иааҵагылт. Дкаҳарашәа ибеит, аха ижыга
иҽанҵаны дгылан.
– Иҳәааит акриҳәарц иҭахызар…
Ари зҳәаз ибжьгьы ааҵысҵысызшәа ибеит Дараҭ. Иара,
иџьеишьашаз, зегь изеиԥшхашәа дгылан: дшыԥшӡамыз
аҟәҟәаҳәа ианигәыдырҵаргьы, иахьыржыз дынҭажьны
иааимарыԥсаргьы.
– Ҳазшаз ухьышьаргәыҵа сакәыхшоуп, – иҳәеит Дараҭ
иҽаарӷәӷәаны. – Рҭыԥ иқәҵа уара абри адгьыл аҟны иҟоу
арыцҳарақәа зегьы. Абарҭ аилымгақәа идеилыркаа…
– Ииҳәо шәаҳауоу, уара, «абарҭ аилымгақәа»! Џьаҳаным
агәашә инылаургыларгьы, ирҳәац рҳәоит, ируц руеит.
Иеиҩыжааны анышә иауҭаргьы, ҳгылоит ҳәа иалагоит.
– Ҳагьгылоит! – иҳәеит Дараҭ. Шьҭа иԥикуазҳәа акрыҟазма,
иҽаариашашәа даагылеит.
– Уԥсы шҭоу абра уанхәыҵаҳкәаҳалак ашьҭахьгьу?
– Убри ашьҭахьгьы! – иҳәеит Дараҭ.
– Ишәаҳауоу, уара, ииҳәо шәаҳауоу, шәара аилымгақәа?!
Ииашаны иҳаиҳәеит иҳаиҳәаз, ҳара ҳаилымгақәоуп, ҳара
ҳшәаргәындақәоуп. Абри аиқәымшәа иеиԥш иҟоу ԥыҭҩык
ҳамазар, ҳадгьыл аӡәгьы иҳамеикӡомызт.
– Ишәымазкыда шәыдгьыл? – дҵааит Дараҭ.
– Шәара! Иҳамазкуадаз уаҳа?
– Шәыгәнаҳа иқәшәааит шәара шәзырҩашьаз! – иҳәеит
Дараҭ. – Шәыдгьыл ахьыҟоугьы шәзымдыруа агәысакара
шәышԥаақәирхеи!
– Уара аӡы уаҭазар акәын, анышә акәымкәа! Уццышәтәны
аҳауа уалаҵазар акәын.
– Уи аӡәырҩы ашьҭалахьан. Аха иабаҟоу дара?
– Ишәаҳауама ииҳәо?

358

– Рацәак шсышәмырҳәо збоит, ижәдыруаз: ари ҳара ҳадгьыл
ауп. Ари ахаан тәымуаҩык иаҳҭаран ҳаҟаӡам. Избан, изла
ҳәа шәымҵаауеи? Арахь зҿаазхо егьырҭгьы идеилшәыркаа
ҳаԥсы иадгьылуп ари! Адлаԥса ԥсҭазаара ҳаураны ҳаҟаӡам.
Исҳәоит, еиҭасҳәоит, шәгәы кыдысхаанӡа, сыԥсы ҩҭшәаанӡа…
Сан рыцҳа лыгәнаҳа ҩраԥа шәнанашьҭраны шәыҟаӡам. Сара
сыԥсы шҭоу, сыблақәа шааԥшуа анышә сашәҭарц шәаҿуп,
аха уи сара сашьуам. Сара сзышәҭо сыдгьыл ауп. Шәара
ишәыԥсыхәоузеи, алақәа?!
– Абарҭқәа зегьы ҳаҳарц акәын дыргәагәо абранӡа
дзаагаз! Шәалга!..
Абригьы рҳәеит, Дараҭ иааидыххылан дааилыршьит.
Инапқәа ишьҭахьҟа иааиаганы, иааидкыланы иҿарҳәеит.
Иҿарҳәеит
ирӷәӷәаӡаны,
анышә
иқәрыԥсаргьы,
иҽизнымкылакәа, дҭыԥаны арахь дааргәыдларашәа. Дараҭ
иҽирҭынчхьан…
Сурен
изыԥшыз
издыруамызт макьана. Иаргьы
дрыцырхырааны агәгәаҳәа анышә аҭаԥсара ианалага,
дхагахар ҳәа дшәеит. Анышә ҭеиԥсошәа даҿын, аха уахь
дҭаԥшуамызт, иблақәа хҩашәа акы даҿын. Иусушьа збаз аӡәы,
ижыга ааимиԥаан, ажәжәаҳәа аусура дналагеит. Усуран ари
иара изы, уаҳа акагьы.
Згәы ҩарханы иқәиоу ауаҩы игәы шеисуеиԥш, адгьыл агәы
аисра иаҿызшәа рбеит зегьы. Сурен ишьамхқәа уажәымзар
уажәы инаиҵаҟәалап уҳәаратәы, аҟәара деиҵасуа, ихы
дҩаханы адунеи дзықәымԥшуа дгылан.

Тата лылабжышқәа ҭыҩры ицон. Лчабра ааҭыганы уажәыуажә иаалҿылшьуан, аха аҵәыуара дааҟәыҵуамызт.
– Иазырха, – иҳәеит Разан ибжьы аармаҷны, – иазырха.
Иҟалаша ҟалахьеит, иузырхынҳәуа акгьы ыҟам…
– Иара саргьы убраҟа срыдгылазшәа, иҟалаз шыҟалаз зегьы
сыбла иаахыҵуам… Аибашьра еибашьроуп, уи иаанамгаз ҳәа
акрыҟоума, аха ари аҩыза арыцҳара, ари аҩыза ахлымӡаах…

359

Иҟалаҵәҟьеит ҳәа агәрагара уадаҩуп, аха иҟалеит, Разан.
Аҽнышьыбжьон, ҳааҵраҟны!
– Дараҭ! Дараҭ! – иҳәеит Разан. Ишьапы ахьаҿаиршәуаз
дақәымшәеит акәымзар, абжьас еиԥш ирылалоз иакәын.
Иҽыдиршьуан усгьы егьысгьы, аха ԥыҭҩык иԥсы иеимҭар
иуӡомызт. Сара издыруан, еисрақәак, еидыслара ӷәӷәақәак
дрылашәахьан уи, аибашьра иалагаанӡагьы. Аҵәаҟьақәа
реиԥш акәын идырԥԥаны ишкаиԥсоз. Аӷлам Дараҭ! Аихац
иҭашәаз Дараҭ!… – иациҵарыз издыруамызт Разан. – Иан
рыцҳа иара илгаанӡагьы лыԥсы лыхшәахьазар акәхарын.
Издыруадашь?
– Сара издыруеит, сара уигьы еилыскааит, Разан, Зны
ҳаигәылацәамыз, агәылацәа рыла, даҽа шьоук рыла…
Уахьынаҵыслакгьы шәарҭоуп, аха ара инхаз зегьы
ҳаибамдыруеи, иҟалаз шыҟалаз ҵәахышьа амаӡам… Суренгьы
иԥсы ҭахеит. Ишьапқәа иҵаԥырыххаан, алаба иҽанҵашәа
днагәагәа-аагәагәоит. Дышьны игәашә днылаҳажьит ҳәа ауп
ишцаз, дрымшьырц ргәы иҭазаргьы ҟаларын, аха дхагаханы
дшааиуаз, игәашә даалагылон еиԥш иҽыдиршьырц
егьааигымхеит. Иумуӡозар ҳәа инаишькларҵаз ауп деизҟьа
игәашә днылазыжьыз. Егьирахь, иҟалаз еиҭаҳәо урылаз, уигьы
ԥыҭҩык алаҳаршәап ҳәа иарҳәахьазаарын ацәыршәагақәа.
Зны Дараҭ ишьышьа шыҟалаз рылаижьыр ҳәа ишәон, иара уа,
анышә анидыржуаз, аха нас, иаахәыцын, ауаагьы ираҳааит, уи
иаҳагьы иеиӷьуп, рыгәқәа аарымнаҟьоит ҟарҵеит. Сурен игәы
ахьцаз иԥсгьы цеит: ацәажәараҵәҟьа илымшо, иагьиҭахымкәа
дтәоуп.
– Рацәакгьы ҵуам, излабҳәо ала, ари ҟалеижьҭеи? – дҵааит
Разан.
– Имҵыкәа, мызқәак ҵуеит, аха сара сзы уи иацы
ашьыбжьышьҭахь иҟалеит… Ари анышәынҭра аибашьра
ашьҭахь уаҩы изымԥшаауа нышәынҭроуп. Сурен изы
ааимҟьарак аныҟала, инылахәаша ицо уаҩуп. Уи иҟнытә иаауа
ажәабжь уара уҟынӡа иаамгакәа амҩа сзықәымлеит саргьы.

360

– Баргьы амҩа бықәгылоума?! – уи ҟалар амуашәа,
иџьшьаны дааҵааит Разан.
– Амҩа зегь ықәгылоуп уажәы, иахьцо рыздыруам
акәымзар.
– Иахьцо рдыруеит, аха цашьас иҟарҵо ауп ирзымдыруа.
– Уи иаҳа ииашоуп… Дараҭ дахьшәыжәлантәу адагьы
даҳзааигәан уҳәеит. Сара исуалыз ҟасҵеит ҳәа сыҟоуп, уи
аганахьала сгәы маҷк иаасырҭынчып, ара знымзар зны ҭынчра
уаҩы иоуа егьиуа иҟалозар…
– Иҟамлакәа! – иҳәеит Разан. – Уи агәыӷроупеи ҳаазго…
– Сара агаӡа, ссаса санаханы сышбыдтәалаз чаикгьы
бысмыржәит…
Иабатәи чаиу? – лҳәеит Тата.
– Чаиуп ҳәа, ачаҭаҳәа еилашуа ҩык аацәырызгап ҳәа
быҟоу!
– Сара ҩгьы сҭахым, чаигьы, сара сцеит! – лҳәан, дҩагылеит
Тата.
Адәахь иҟоу збоит ҳәа абарҵахь дындәылҵит Разан.
– Аамҭа аагазаап, Тата, ишыхәлара ихәлахьеит! – иҳәеит
иаразнак уи арахь дааҩналан.
– Ихәлахьазаргьы… – лҳәеит Тата иаалцәымыӷхан.
– Хысраха ирыслоит уажәааны, ианааилалашьцалак.
Ааҵрақәа иаарывалахьеит урҭ. Цашьа бымаӡам!
– Усҵәҟьоу?! – иааџьалшьеит Тата.
– Аҽнышьыбжьон уздәылҵрым, бара уажәы, аҵх бҽалакны…
Иабыкәу бахьцо! – иҳәеит Разан дналықәмчшәа.
– Сахьынтәааз… Ақалақь еимырҟьо исышьҭалап ҳәагьы
уҟоу?
– Ибзыԥшыда? – дҵааит Разан насшәа.
– Аԥша, – лҳхеит лара дааччан. – Уи снақәтәаны сцар,
уаҩытәыҩса дысԥырхагахаӡом. – Аԥша иақәтәоу хара дымцо?
– Ауарҳал дантәалазар, – иҳәеит Разан.
Тата
абарҵа
днықәгылеит
днеины.
Ишыхәлара
ихәлахьазаап. Улалбаар, алашьцара улалашәоит. Уи шәарҭоуп,
уи… Лҭагылазаашьа иахылҳәаара лзымдыруа даагылеит Тата.

361

Иаарласны Разан уажәраанӡа дызлацәажәоз ҟалеит араҟа:
аҟәҟәа-ҟәҟәаҳәа ахысыбжьқәа аагеит ҵаҟа, аҩнеихагылақәа
рыбжьара.
– Исымҳәаз, абас ауп уажәааны… Ауаа дыршәоит. Дара
шәоит азы ауаагьы дыршәоит. Ҵхагәаны анышәынҭрақәа
рганахьала, ахәы ықәырлашаауа аибашьра ззырҳәаҵәҟьо
анҭарҵо ыҟоуп. Уаанӡа арахьгьы рҽырхианы иштәоу шьоукы
илеилдыркаауазар акәхап, абас ауп, – иҳәеит Разан.
– Уаха абраҟа алапҟьеиԥш скақәхеит уҳәар саҳаит, – лҳәан,
арахь дааҩналеит Тата, иҟалҵара лзымдыруа даалеиҩеиит,
адиван днықәтәеит днеины лгәы дамыртәакәа деиҭаҩагылеит,
деиҭаалеиҩеиит, нас дахьтәаз дааины деиҭанатәеит.
Ҿымҭ итәан дара ашәымҭақәак. Нас, Разан чаикгьы иршын,
наҟ-ааҟ еиҿаԥшуа инеидтәалеит.
– Ҭаҵәахк ансымамыз ыҟаӡамызт, аха инҵәеит. Зегьы
нҵәеит.
– Ус ауп зегьы рҟны, хьаас иҟаумҵан…
Разан иаԥхьа итәаз аԥҳәыс дџьашьашәа длыхәаԥшуан:
уи ииабахьаз, иидыруаз Тата лакәӡамызт. Лыԥшӡара иага
еиқәнархазаргьы, аамҭа иара атәы ҟанаҵеит, зегь акоуп.
Ихгьы рыцҳашьаны, ларгьы дрыцҳашьаны, ицахьаз акы
дахьынҳаланы иааникыларц иҭахын, аха илшомызт: уи
цахьан, ииасхьаз иҟалаз шәырк еиԥш, икыдшәахьан ажәҩан
иалакнаҳаз еҵәак еиԥш.
– Панџьа игәаӷ сымоуп иахьанӡагьы, – иҳәеит иара
иаалырҟьаны.
– Уи дабоугәалашәахи уажәы?! – иааџьалшьеит Тата.
– Уи дысгәалашәалоит, сара лассы-лассы.
– Ассир! – лҳәеит Тата. – Иугәаламшәалаша иаҳа
данугәалашәалогьы ыҟоуп рымҳәахьеи…
– Уи саргьы исҳәақәалоит. Иабабгәалашәо аха, ԥаса
баныҟазгьы исҳәақәеит… Панџьа иакәымзар, даҽа ԥсҭазарак
ҳамазаарын баргьы саргьы…
– Мшәан, уара насыԥ умаӡами, Разан? – лҳәеит Тата,
дкылкаашәа днаихәаԥшын.

362

– Снасыԥдахеит ҳәа сымҳәац зны заҵәыкгьы.
– Сырма ами илыхьӡу уара утәы?
– Сырма! – иҳәеит Разан. – Шәеибадыруашәоуп

бышцәажәо…
– Ҳаибадыруеит, ҳзеибамдыруазеи! Иузааигәам ауаҩы
данудыруагьы ыҟами гәаныла. Уара иувагыланы иааиуа сара
зынӡа дысзымдыруа ҟалашьагьы амамызт.
– Ассир уҭахызаргьы! – иҳәахт Разан.
– Ассирқәа рыла еиларсуп ҳаԥсҭазаара зегьы. Уи сара
зынӡагьы иџьасшьаӡом, ссирс исыԥхьаӡаӡом. Уаргьы БжеиқәаБжашла дудыруазшәа уҟами?
– Сгәы иҭыбҳәааит! – иҳәеит Разан иаразнак.
– Убри ауп иуҳәаша. Убасшәа, ссирқәашәа еиҿкаауп
ари ҳаԥсҭазаара. Зны-зынла, уахгьы ҽынгьы ҳабла ихгылоу
дабаӡом, ҳааигәара иҟам, иаҳцәыӡхьоу ҳрыцуп…
– Сбыцӡамкәа шаҟаамҭа сбыцыз бдыруоу саргьы! – иҳәеит
Разан.
– Уаацәырымҵӡакәа…
– Сагьаацәырҵқәеит, ибгәалашәозар, сагьаацәырҵқәеит,
аха шәахшәа сынкабақәеит. Иԥшӡамхар ҳәа сшәеит,
ҳахьнанагашаз сзеилымкааит…
– Ҳхьаԥш-кәаԥшуа адәы ҳақәын… Панџьа ҳицәшәаны! –
лҳәан, дааччашәа луит Тата.
– Бжеиқәа-Бжашлагьы дыҟамыз…
– Уи баргьы бицәшәомызт ҳәа сыҟоуп, сара усгьы,
дабаздыруаз… Ус сҳәаргьы исзымдырӡо издыруаз иакәын
уигьы. Иаргьы баргьы шәеивагылан азы.
– Уи дыбзиан, Разан…
– Исаҳақәахьан, – иҳәеит Разан.
– Уи дыбзиан, дыбзиацәазаргьы ҟаларын, аха… дызшаз
дигеит…
Тата лылахь ааиқәылҵеит…
– Иеилыскааз акы ыҟоуп сара ари аԥсҭазаараҿы:
уҩыҵшәаанӡа иаауԥхахалаз, уара уеиԥш дыццакыми,
днавнагар ауеит. Ихьшәаны узыднагалаз, дахьаҩнагаз дыҟоуп,

363

иага уҽилаурԥсыргьы, уара дутәхаӡом, акы думнаԥаауеит.
Аԥсра акәзаргьы.
– Аанкылашьа амам аԥсра! Аанкылашьа змам аԥсцәаҳа
ааҵра давагьежьуеит. Уахынлагьы ҽынлагьы. Унҭыҵыр –
дахьаауҿаҳауа уздырӡом. Анцәа ҳрыцҳашьа! – иҳәеит Разан,
Тата ара дшыҟаз ихашҭызшәа ихы дацәажәо.
Аҵх иалан нас урҭ, ирҳәац еиҭаҳәо, рхахьы иҟамыз,
ргәахьы иҟамыз акы ҿыцҳаҳараӡа иаацәырго. Ихәыҷқәаханы,
иеибарыҩуа ашҭа иқәызшәа иааҟалон, Тата длывагыланы,
зны-зынла лшәырагьы аалымдо днеиуан Разан. Лара уи
акгьы ахылҳәаауамызт, иара ишәыра ыргьало ишикызгьы,
лара лшәарагьы лымданы иахьааникылоз. Аанда иахагылаз
лаҳақәак ҿихуан, алапҟьа рылаҵан ҵәақәак лаишьҭуан, Мац
иқәаҵараҟны ианааиуаз аца дықәланы ианҿихуазгьы убарын.
Лара дыччон, амаамын еиԥш амахәқәа дырхьынҳаланы лара
лахь данааԥшуаз. Тата уи дшарччоз анибалак, иара махәык
аҟнытә даҽа махәык ахь диасуан, иҽирмаамынӡон. Дкаҳар
ҳәа дшәо даналагалак, игәы иахәон; игәы иахәон акы
имыхьындаз ҳәа дахьааиҵагылоз.
Мац иқәаҵа анааигәалашәа, Разан иааигәалашәеит
даҽакгьы: Дараҭ иабду иакәын Мац. Уи дыҟамижьҭеи
акрааҵуан, Ҟасҭеираа дыргәаламшәозар, иара иқәлацәа аӡәгьы
дигәалашәомызт. Зегьы иргәалашәоз Дараҭ иаб иакәын. Хаҭала
иара дшизымдыруазгьы, дибахьазшәа аҟара дизааигәартәхьан Разан: ҳәсагьы хацәагьы рыԥсы дырзалымхуа бзиа
дырбон, данҭаха ашьҭахь дырхадыршҭыргьы рҭахымызт.
Дараҭ иан дрыцҳаршьон, лхәыҷқәа рыцҳаршьон. Уи акә,
даҽак акә изыхҟьаз ицо-иаауа Дараҭ иаб Шабаҭ ихьӡ зегьы
рқьышә иқәкын. Уи иҟаиҵаз, ииҳәаз, ииуа иалацәажәон
иахьааиқәшәалакгьы. Разан урҭ рахьтә иахьа уажәраанӡа
ихамышҭқәацызгьы маҷмызт.
Дараҭ итрагедиа ашьҭахь уи идҳәалаз зегьы рыҽдырҿыцит.
Рыԥсы ҭалеит аамҭа ихнаҩахьаз ахҭысқәа, арахь иаацәырҵит
еиԥыларақәак, еиҿыхарақәак, урҭ ирыцын лахьеиқәҵарак,
гәырӷьарақәак… Ус ауп ишыҟоу аԥсҭазаараҿы: ауаҩы

364

дувагыланаҵ, иага дрылаҟазаргьы, рацәак акгьы далаҟамшәа
уихәаԥшуеит, шәкы рыла дуеиӷьзаргьы, уеизгьы-уеизгьы абри
сара дызласеиӷьузеи, ауаа злаҟам дызлалаҟоузеи ҳәа уқәлан
уаауеит. Усҟан уи иубахьаз зегьы ухазыршҭуаз иакәзар ҟалоит,
иага аамҭа царгьы, рыцҳарак дақәшәар, дуаҩухыр, инагӡаны
иахьа уажәраанӡа дахьузымдыруаз хьааго адәы уаақәхар
ауеит. Даҳар ашәшьыра зҽыҵакшәа иааиуаз иакәын, арахь
даацәыргазар, итәаны ирымбаз гыланы рхы ахьыддырбоз, иара
ишиҭахымызгьы, дҩаргылазар, ауаа ддырбазар, изышьцылашәа
иааиуаз Даҳар иакәӡагәышьамызт. Ус дагьынымҩасит иара,
ашәшьыра дшыҵагылаз, ихы ааӡырымгаӡо, дзыԥсаз абжа
аиҭабжагьы даԥсамшәа дырбо.
Инышәынҭра анырыԥшаалак зны, – Разан уи агәра ганы
дыҟан, – ихагыланы ажәаҳәара ианалагалак, ирҳәараны
иҟан Шабаҭ иԥа Даҳар аамҭеи адгьыли ауаа ирцәырҵәахыз,
ҵәахышьа змам аӡә шиакәыз.Иҩеижьхахьаз, шәындыҟәрақәак
ирҭаҵәахыз қьаадқәак дызларзымдыруаз, ргәы ззымҩаӡаз
акала дшаацәырыргоз. Урҭқәа зегьы ԥхьаҟатәи усқәан.
Уажәазы Дараҭ Аӡиас аԥшаҳәаҿы иԥсы ахәага шҭаз агәгәаҳәа
анышә наиқәыԥсаны дырҵәаххьан. Дахьжыз здыруаз Сурен
заҵәык иакәын. Уи ишьҭа ихылатәын.
– Дараҭи ҳареи еиуарак шҳамаз еилыскаанӡа сшанхашәа
сааихәаԥшқәахьан: уи деиҿкаан, уи дыԥшӡацәан, уи убла
иааҵамшәоз иакәӡамызт. Ҳгәылара чарак аҟны дызбеит.
Ҳгәылара анысҳәа, Ешыра акәым, Ҟасҭеи игәылара. Арантәи
санцагьы, саақәымлалоз сара Ҟасҭеираахь, ҳара ҳтәқәа срыцны,
ҳауацәа-ҳҭынхацәақәак срыцны. Уара уахьыҟаз сыздыруам, –
аҵарахьы уцахьан ҳәа сыҟоуп, – уаҳа џьара саауқәымшәеит
уаҟа – ачарақәа рҟынгьы, аԥсрақәа рҟынгьы, аха Дараҭ џьара
дысдырбахьан. Иара убраҟоуп иахьеилыскааз урҭи ҳареи
еиуаракгьы шҳамаз. Аԥсуаа зегьы ҳаиуацәоуп усгьы…
– Шәаагәаԥхеибашьазаргьы, шәшеиуацәаз еилышәкаазар,
шәнеиԥырҵыр акәхон, – иҳәеит Разан.
– Уи сара сыԥсы шҭазгьы изеилымкааӡеит зынӡа. Сара
иԥшра-исахьа сыхнахны снаиазҵааит аҟароуп, уаҳа акы

365

зхуҳәаауа цәырнамгеит аамҭа. Иниакәкәа ицеит уи аамҭа,
ԥсышьацәгьа иоуны дниасит Дараҭгьы… Иҟауҵалакгьы уи
дахьжу аҭыԥ шьақәургылароуп уара. Сурен анышә дарҭахьаны
дааҵхны уиазҵаауазаргьы.
– Зегьы ндырҵәарызма уи акәша-мыкәша иҟаз, Сурен
дҟамлаӡаргьы…
– Дыҟазароуп, дыԥшаатәуп! – лҳәеит Тата.
Иеибырҳәашаз
аанҵәазшәа,
рылахь
еиқәҵаны,
еиқәышьшьы иаатәеит ԥыҭрак аҟара. Разан уахатәи аҵх ахь
даар иҭахын, арантәи иханы дызгоз хҭысқәак даарылҵны,
иааихаршҭны. Хашҭшьа змамгьы ухаршҭшәа уанаатәаша
аамҭак ыҟами-тәа.
– Иаазгаз ажәабжьгьы бзиам, сара стәашьагьы ҽеим, –
лҳәеит Тата.
– Зегь бзиоуп, бахьааиз быҟоуп, – иҳәеит Разан. – Анцәа
бысзааигеит, зхьышьаргәыҵа сакәыхшаша… Уи иҟаиҵаша
идыруеит зехьынџьара, џьаргьы дҩашьаӡом… Бара уаха абас
баакылымсызҭгьы…
– Иамам ҵакык аумҭан сааира, – лҳәеит Тата.
– Сыԥсы ааивнагап, Тата, бара бааира,
Бара бааира иснаргап аиааира! – иҳәеит Разан.
– Уара ажәеинраалақәа уҩуама уажәыгь?! – иааџьалшьеит
Тата.
– Зны-зынла. Аха ансымоу, Сангәаҟуа…
– Уангәырӷьо?
– Сангәырӷьацәо сҿы акуеит: акгьы зыҩӡом, акгьы сҳәаӡом,
– даахәмарит Разан. – Ажәеинраалақәа ираамҭам уажәы.
– Ажәеинраалақәа есымшагьы ираамҭоуп. Изыҩуа изы.
Аԥсҭазаара ахьыҟоу ажәеинраалақәагьы ҟамлашьа рымаӡам,
ашәақәагьы.. Ажәеинраалақәа змыҩуаз аӡәыр ҳаҟаз џьушьома
– ҳанқәыԥшқәаз, ҳангаӡақәаз. Ианаамҭаз зҽаанызкылаз роуп
иахьа ажәеинраалақәа змыҩуа…
Иаалырҟьаны, Тата
лажәа
алгахагьы
лымҭакәа,
аиҿахысрақәак ҟалахт ҵаҟа, аҩнеихагыла дуқәа рыбжьара.
Арантә изҿаԥшуаз аҩнқәа рганахьшәа акәын уи. Дара рыҩны

366

ааҵраҿы ахысыбжьқәа ангоз иаҳа ишааигәаз еиликаауан,
иаҳагьы иааицәымыӷхон. Урҭ Ҭамаз исасцәа ракәзар ауан
Ҭамаз исасцәа ракәзар, есымшеиԥш, иашьын, уи шьоукы
ааршәа-ааиларӡыӡаны, амардуан иаҿаланы арахь рҿаархон.
Уи иара игәы ԥнаҵәахьан, убас игәы ԥнаҵәахьан, изыҟамҵоз
акы акәын акәымзар, дықәгылан аҳәҳәара далагар иҭаххон.
Игәы аҵӷа шԥаԥырҵәеи иҟамхаша!
Разан алашарақәа ирцәеит. Тата уи иахылҳәаара
лзымдырит, иаалцәымыӷхеит, адәахь иҟоу лбарц лҭахызшәа,
абарҵахьгьы лҿыналхеит.
– Анҭ аҩнқәа рҟынгьы акырџьара идырцәеит алашарақәа.Ус
ауп есымшагьы ишыҟарҵо, аҟәҟәаҳәа ахысра иалагацыԥхьаӡа.
Ауаа шәоит. Алашарқәа дырцәар, акы иахьчара џьыршьоит,
иацәыхарашәа иааҟалоит, – иҳәеит Разан.
– Ууаӡа алашьцара уалатәоума, нас?!
– Ус иҟьаҟьаӡа иагараан иаасыршахьеит. Сыцәоит ҳәа
салаганы сызмыцәо, алашарақәа асыркыр! – ани анаҟа
дызмырцәозеи ҳәа арахь рҿаархар ҳәа сшәаны. Абас
мацарами сшааиуа…
– Арахь шьоукы аахаланы ашә асра иалагаргьы ҟалоит.
Бымшәан, иаасыртӡом. Шаанӡа ашә иасларгьы. Сышә ӷәӷәоуп.
Тата Разан иажәақәа даадыршәеит.
– Ашә илымӡаар?
– Илымӡааит! Сара аҩны сыҟаӡам. Сара ара сыҟамижьҭеи
акрааҵуеит. Сара арантәи сықәҵны сцахьеит! Абри аҩыза
агәаанагара рысҭахьеит урҭ ахыхҵәақәа. Иаазқәылаз, иашьны
инеидаҳало ианылбаауа, сышә агәыз-чыз аахдыргалоит,
аха илахом: ишаасмыртуа анырбалак, рыбжьқәа рхарззала
илалбааны ицоит.
– Уԥсы ҭырххьазаап! – лҳәеит Тата.
– Аԥхьа-аԥхьа акәын ауаҩы данеиларгоз, уажәы
ирыбаргәузеи! Аҩны зегьы ашьапы иқәдыргалаанӡа ашә
илҵуамызт… Исзаазышьҭуагьы сгәылацәа бзиақәа роуп.
– Ԥсыхәак ҟаҵа, уанаџьылбеит, уқәҵ! – лҳҳеит Тата.
– Иахьа-уаҵәы… Адамыр иаара сазыԥшуп…

367

Разан иааркьаҿӡаны Тата иналзеиҭеиҳәеит, иҷкәын
Адамыр дшааз, дигараны дшыҟаз, абра аналбаара ада акгьы
шаҭахымыз, аха ишамуз, изамуз.
– Анцәа срыцҳашьа, изакә тышоузеи узхықәгылоу?! –
лҳәеит Тата. – Амца далԥангьы аӡә дцахьеит, умԥшын! Акы
уннакылеит уара араҟа. Рыцҳарак уаԥхьа ишьҭазар ҟалоит.
Угәы рҭынчны узтәоузеи, мшәан, уара араҟа?!
Тата Разан имахәаргьы днахьысит. Ииҳәо агәхьаа
мкӡакәа, днаимҵасны абрантә ддәықәларц лҭахызшәа,
лҽагьааидылхалеит. Лыжәҩахыр инапы нықәикын, уаҳа
ажәакгьы мҳәаӡакәа, ашырҳәа иара иахь даалыхеит. Тата ари
дазыԥшымызт. Дааганы игәы дааҵаирӷәӷәеит.
– Бара Анцәа бысзааишьҭит, Тата, уаха арахь! – иҳәеит
Разан иажәақәа имҟьаны ицо.
– Иаҭахым, уҽаарҭынч, – лҳәеит лара.
– Сара ҭынчхашьа сымаӡам уаҳа, уахарнахысгьы.
– Уҽуырҭынчуеит. Иҟалазеи уҽузмырҭынчуа?
– Бара сгәышԥы бадкыланы сгылоуп, Тата, иҟоума
ҽырҭынчшьа?
– Унаскьар, унасыдҵыр…
– Тата! Сара сеиԥшҵәҟьа баргьы бҭынчымшәа збоит…
– Угәы уажьоит, – лҳәеит Тата.
– Усгьы акәзааит, бара бзыҳәан зегь акакәзааит, акы
акәзааит бара бзы ара бааигьы даҽаџьара бнеигьы…
– Уи шԥа? Уи ҟалашьас иамоузеи?!
– Акрыздыруоу, бара ус бымҳәеи? Угәы уажьоит бымҳәеи?
Сгәы сажьозар, бара бзыҳәан сара иҟамыз аӡәы сиҩызан. Ус
акәу?
– Уҟамызт уара, Разан, сааигәа уҟамызт, аха уааигәа иҟоу
даныҟам еиҳахаргьы амуеи, иҟам уааигәа дыҟоушәа анубо
аасҭа?
– Уи шԥеилкаатәу?
– Ишиашоу, Разан. Ишуаҳауа, ишуасҳәо. Исымҳәаша
сурҳәар уҭаххеит акәу. Ахаҵа ус дыҟазар акәхап – аԥҳәыс
илымҳәашагьы лирҳәарц далагоит. Уи иаҳа игәы иахәоит

368

иара… Разан ҳзеилибамкаауа аҟынӡа ҳнеихьеит уаргьы
саргьы. Аԥсышәала ҳцәажәоит, аха иаҳҳәо абызшәа хазхазхахьазар?
– Уи ҟалашьа амам! – иҳәеит Разан.
– Иарбан бызшәоу, нас, ҳазлацәажәара?
– Абзиабара абызшәала, – иҳәеит Разан, иаарԥшқаны, игәы
иҭыҩуаз, изымҳәацыз ажәақәа зегьы еишьҭагыланы арахь
рҿаархарашәа. – Абзиабара абызшәа бызшәа ласуп, бызшәа
хаауп. Уи абызшәала иузымҳәо, иузыҟамҵо акгьы ыҟаӡам ари
адунеи аҟны…
Тата Разан дизыӡырҩуа даагылеит.
– Абзиабара абызшәа ззымҵаз роуп ҵара ззымҵаз, уаҩра
злымҵыз, ауаа изрыламгылаз, ишнеи-шнеиуаз агыгшәыгқәа
рахь иианагаз, абџьар шьҭызхыз… Абзиабара абызшәа
еилызкааз изеилымкаауа акгьы ыҟаӡам дгьыли жәҩани
рыбжьара…
– Ацәажәашьа удыруеит уара…
– Ацәажәашьа акәӡам, сара издыруеит абзиабашьа…
Ахысыбжьқәа
еиҭааҩуа
иалагеит.
Тата
Разан
лҽааидлырӷәӷәалеит.
– Ишԥабзиаз бшысгәыҵаршәу мацара абарҭ аҵхқәа
снарызрылсыр!..
Анаҩстәи – еиҿыгәҳәааран, анаҩстәи ажәала еиҭаҳәашьа
змамыз акәын. Ахысыбжьқәа еиқәтәеит, иууаӡа ажәҩан
рхагылан. Адунеи зегьы караханы иҟамыз, дара реиԥш
инҭаҳаны ицәеит. Иӷьазкны, уаҳа алымшо. Ашара адәы
иаанқәлоз амра раԥхьатәи ашәахәақәа нарықәыҷҷеит.
Аха уи макьана иазмырҿыхацызт зҽеикәаршәны ишьҭаз
Ахаҵеи Аԥҳәыси.
Даҽа ҩаха-хаха Адамыр ихабар аныҟамла, ҵхла акәзаргьы,
амҩа дықәларц иӡбеит Разан. Дыршьуазаргьы дыршьааит.
Ауаҩы иаџьал ахьыҟоу днанагоит усгьы: амҩа дықәзаргьы,
аҩны дтәазаргьы. Иаха изылԥхаз аҵх нахыс уахыкгьы
ара дыҟазар иҭахымызт. Мап, ҩаха-хаха изычҳар, Сырма

369

ишыҟалҵаз еиԥш аӡнырцәҟа ихы ирхароуп. Уҭалартә иҟан
усҟан аӡы, уалаҳаргьы уааҭыҵны уҽурбарын, хьҭа улаломызт.
Уажәы иҵааршәха инеиуазар акәхап, иара усгьы, аԥхын
агәҭагьы ихьшәашәаӡа илеиуаз аӡиас.
– Ҳара?! Ҳара ҳаззынужьуада?! – рҳәеит Дадыни Ардеи
еицҿакны. – Ԥаса ҩыџьа ҳакәын иҟаз, ҳцартә алшара анҳамаз,
уажәы хҩык ҳҟалеит: саҳәшьа дааганы, ҳара ҳаиԥш дгәыҭҟьаԥсыҭҟьаха дҳаваҳартәеит…
Ари ҭагылазаашьа уадаҩын: уцар амуа, умцар амуа
уаақәнархон.
– Ҳаԥшып, – иҳәеит Разан.
Иԥшны еиҭаатәахт урҭ ақәыџьмақәа ргәашә илаԥшуа.Еихатә
гәашәқәаны иадыԥшылон уи арантәи. Иааимҟьар – ицарын,
иааимҟьар… Аха еимҟьашьа амазма ани, ианынеидаҳала
аахысгьы иузмырқәацо иаркыз. Уахьынтә иаауазгьы уаҩ
даанашьҭуамызт, арахьынтә ицозгьы. Иџьоушьартә иҟан
Адамыри уи ицызи рҿаԥхьа излаатыз. Имаатыр амуазар
акәхарын: аартышьа змам ҳәа иҟоугьы аазыртуа ҳәа шьоук
ыҟами. Амч иага иӷәӷәазаргьы, уи аиҳа иӷәӷәоу даҽа мчыкгьы
ыҟахуп. Уи амч иазыԥшуп, иақәгәыӷуеит амчдақәа.
Тата длызхәыцуа дахьнықәиаз ацәа иқәҳауа далагеит,
аха дыцәар иҭахымызт зынӡагьы: иахьатәи амш иага
игәгәаӡа инеиуазаргьы, егьырҭ амшқәа реиԥш, иниасны ицон,
днаганы даҽа ҵхык дналанаргылон. Ҽынлатәи уахынлатәи
ианаԥырхагаз ыҟан, ианыцәатәыҵәҟьаз усҟан акәмыз,
уахынла, – удырцәар! – убри дназхәыцны дҩагыланы
даанеиҩеиқәеит, аха нас, хәыцрақәак еиҭааихапапан
деиҭанықәиахт. Дагьамхацәеит.
Дыцәан уи шьыбжьышьҭахьынӡа, аӷьаҩ-чаҩбжьқәа
шиаҳауаз, ишә шьоук шаалаҳауаз, аха ахҩахара илымшо, ацәа
иҽизалымхуа. Даналҵ, аҩы дашьушәа дынкыдҳало, абарҵа
днықәгылеит днеины. Амра ԥхон ихааӡа. Арантәи дыԥшны
иибоз, аштаб аԥхьа игылаз атанкқәа ракәымзар, аибашьра
дшалагылазгьы дназхәыцрымызт. Анҭ атанкқәа ракәымзар,
абжьааԥны еиԥш, игәы каршәны, ақалақь далаланы иҿы-

370

неихарын, аԥшаҳәахьы дкылсрын. Иԥыруа амшын ихыз
аҷнышқәа акрырҿеиҵаларын. Иидыруа аӡә диқәшәаанӡа, ихи
иареи еизынханы, днеиааиуа агаҿа давазаарын. Игәы аԥсы
аиршьарын. Абри ажәҩан аҵаҟа ауаҩытәыҩса дзыргәамҵуа
изакәызаалак акгьы ыҟаӡамшәа, днаскьарын асқьала аҟынӡа.
Уахьгьы иидыруа уаҩ диқәымшәар, аԥсшьаҩцәа рсахьа
иҭаны, инапқәа ишьҭахь иҟаҵаны, ццакыра имаӡамкәа
дхынҳәны иҿааихарын. Аха иабеигоз уажә иаԥхьа ишьҭаз,
дызлархысраны иҟааз иаԥхьа ишьҭаз ақыд дуқәа? Аартышьас
иамоузеи ани ақәыџьмақәа ргәашә?!
Дахьагаз, дахьаанамгаз ҳәа иҟоузеи! Дахьцалакгьы,
цас иауазшәа, иаԥхьа иаацәырҵуан ақәыџьмақәа ргәашә.
Уи илагылан атанк дуқәеи, рԥынҵа ҵәызқәа раԥхьаҟа
ирханы, иадырсызшәа уи илагылан автоматқәа зкыз ауаа,
рыблақәа ашьа рхыҵәало, ирхашеиуаз аҭакар рыԥсы
армаҷуа, аха шәшьырак аҟынӡа анеира азин рымамкәа, арахь
иагьҿажәкуа. Ас игәамҵны иҟоу, иӷьазкны иахьа хәлаанӡа
агәашә илагылоу уаарԥыхьашәар, ақәыџьмақәа реиԥшҵәҟьа
уеимыжәжәа унышьҭарҵарын, уахьынтәаауазгьы уахьцогьы
иазымҵааӡакәа.
Абарҭ ахәыцра цәыршәагақәа дышрылаз амшгьы
наимпыҵӡааит. Дадынраа, уахынлеиԥш, ҽынлагьы рҽырԥсны
итәан. Аҳәса еибырҳәашаз есымшагьы ирыман, иага рҳәаргьы
рҳәатәы нҵәаӡомызт, аха Дадын урҭ ражәа аницәымцхәхалоз
ыҟан, даарылҵны, дшәаԥырҳаԥуа Разан иахь иҿааихон.
Ахәылбыҽха даадгыларашәа иҳәан, аха дыҟам, шьҭа уахала
дмааиуазар акәхап. Дааиуазар, Ҭамаз исасцәа рҿаархаанӡа
дааиуазар акәхап. Урҭ макьана иабаҟоу, аҵх агәахьы инықәлар
ауп. Дара убарҭгьы рхабар ыҟаӡам арҭ аҩаха-ахахагьы.
Иганы џьара иаҿарыжьзар акәхап. Рыгәқәа ҵыблааны џьара
еилажьзаргьы сеидру…
Атыгә-тыгәҳәа ашә абжьы геит. Ари, хымԥада, Дадын
иоуп! Разан дҩаҵҟьан ашә днылагылеит. Ҽазныкгьы иаагеит
ашә асыбжьгьы, иаргьы ҟьаҟьаӡа иаартны даагылазар…
Разан дызлаҳаз изхамҵоз ԥхыӡ бааԥсын: бџьарла еи-

371

қәных, арахь рыҽшааҩнарыжьра, рҽааҩнарыжьыргьы
дшынеимыржәжәара ашә илагылан аруаа. Дышшәара
ашәахагьы дахьымӡакәа, – бзиала шәаабеит, – иҳәеит ибжьы
имҟьаны.
– Ацанбақәа ароума иахьынхо?
Азҵаара аҭак иаҳаанӡа арахь дааҩналахьан раԥхьа игылаз
ахаҵа.
– Ҳнеир ҟалома? – дҵаахт уи ишьҭагыланы иааиуаз.
– Бзиала шәаабеит, – иҳәеит Разан изырҳәаз ихаҭагьы
изымдыруа, ицаз ибжьы мааиуа.
Шаҟаҩ ыҟазгьы ааиԥхьаӡахт Разан, урҭ жәаҩык ыҟазаргьы,
ҩыџьа ыҟазаргьы акы акәмызшәа . Фҩыуаакны иеицын.
Абжьбатәи ашә анкыдҵара иахьымӡацкәа дааҩнаԥалеит.
Дааҩнаԥалеит, дааиасны раԥхьаҟагьы даагылеит. Уи кьаҿк,
хачачак иакәын, аха зегьы дырхыҳәҳәозшәа ихы мҩаԥигон,
тапанчакгьы ҭыганы икын. – Уара уоума, нас, Ацанба? –
дҿыцҳаҳараӡа дҵааит уи, Разан иахь дааскьаӡан.
– С-Цанбоуп, – иҳәеит Разан.
– Ухьӡ?
– Разан, – иҳәеит Разан, ижәла изымхо ихьӡгьы дахьазҵаауа
ааџьашьашәа. Иеицыз еиԥхьытта ауадақәа иаарыҩналахьан.
– Аус ахь ҳаиасып, – иҳәан, Разан иблақәа дырхыԥшыло
даагылеит ашарамша, атапанча кны иааҩнаԥалаз ахаҵа. –
Уабазбахьоу, мшәан, абри уара?
– Анзор уакәӡами? – дҵааит Разан иаразнак.
Атапанча зкыз дааҭрысит, даахьаԥшны иҩызцәа
днарылаԥшит, нас Разан иахь деиҭаахьаԥшит.
– Анзор уҳәоу?!
– Анзор уоуп уара, – иҳәеит Разан. – Иаразнак уздырит.
– Иаразнакҵәҟьа усзымдырызаргьы, уеизгьы уздырит,
ушыздырыз, ари уара шуакәыз агәра сзымгакәашәа сынхан,
аха шьҭа уздыруеит: уара Анзор уоуп!
– Уаангылишь, уаангыл… Саргьы џьара узбахьоушәа
сыҟоуп…
– Џьара акәӡам, акырџьара, акырынтә… Уа., Аполлон

372

Мириан иԥа, ҳара диреқторс дҳаман. Уаргьы ҳара ҳҟны аҵара
умҵоз?!
– Аа, усгәалашәеит, усгәалашәеит! – иҳәеит Анзор. – Зны
скагәангьы аҟәада сҿуххьан…
Арҭ ажәақәа, иқьышә дынҭасызшәа, даадырблаҟьеит Разан.
– Иугәалашәома? – дҵааит Анзор.
Разан даахәыц-хәыцит, еимаҳәах иҿы акы иаакит.
Дахьидырыз деигәырӷьашәа дахьаагылаз, деишьхныԥсыла
дызгарыз азҵаара аҿааирхеит.
– Исгәалашәом, – иҳәеит Разан.
– Сара иугәаласмыршәо… Шәара ишәгылашьоузеи, Гоча,
Како?! Аҩны иҩноу зегьы ааҩнҳаршәшәоит. Ари уажәы,
смыргәаҟкәа, рхьы-мыхьқәа ахьыҟоу сирбоит. Ус ами… Ухьӡ
схамышҭи…
– Разан, – иҳәеит Разан.
– Разан, Разан… Козиол ты абхазски! – иҳәеит Анзор
дааикәашәан. – Ҳара рацәакгьы аамҭа ҳамаӡам… Ахьы!
Аԥара!..
– Ахьгьы сымам, аԥарагьы, – иҳәеит Разан иҽаарҭынчшәа,
ҽаарҭынчшьа ыҟазар араҟа.
– Ахьгьы умоуп, аԥарагьы. Уи ҳара иаадыруеит. Уаалаган,
цқьа уаахәыцны, иаҳа иузеиӷьу алх: ахьи аԥареи ҳауҭоит
иаацәырганы, ҳаргьы умрыгәаҟкәа, ҳандәылибаҳәаны ҳцоит.
Уажәазы.
– Цаԥха зҿоу акгьы ҳзыҩнагылам, шәеимдала. Ижәбо
шәара ишәтәуп, – иҳәеит Разан шьҭа иаҳа иҽаарҭынчны.
Уи иеиликаауан, Анзоргьы асҟак иҽанирда, изымдыруаз
аӡә иеиԥш ихы мҩаԥиго даналага, иаацәдырҳәаанӡа
идәылҵраны ишыҟамыз. Афильм акадрқәа реиԥш уи иаԥхьа
иааиҟьеит акырӡа зхыҵуаз хҭысқәак, дшааиуаз дааннакылеит
урҭ руакы. Уи Анзор Сикәа иԥа Мыза аӡы данаиршьуаз
акәын. Аӡгьы ӡдук ауакәхыз, Кьырӡышьха ҭабарц рацәак
агмызт, аха ианҭадырчы, уҭаӡсартә иҟалеит, даргьы неины уи
рҽынҭарыԥсеит. Цәгьамзар бзиа ҟаиҵозма усҟан Анзор, Мыза
дааизкашәан, дӡааирҟәрыло, деиҭаӡааирҟәрыло, дихәаҽырц

373

далагеит. Аказы игәаӷ иман, уи закәыз иаргьы игәалашәомызт
уажәы, уизҵаар, даҽаӡәгьы. Игәаӷ имаӡамкәа, мышгашақә
иҟаиҵаргьы илшон Анзор уи аҩыза.
– Иазырха, Анзор, иазырха! – игәалашәоит, ибжьы наиргеит
усҟан Разан.
Анзор иаҳагьы даапкит: дихәаҽыҵәҟьарц иҭахызшәа,
уажәы-уажәы Мыза ихы ӡааирҟәрылон, Мызагьы уаҳа ихы
даазамыхәаӡакәа, дхыиаҵәааӡа, аԥаҭхалеира даҿын.
Разан дҩыҵԥан, ашырҳәа аӡы иҽналаижьит. Мыза
дызхәаҽуаз дааимихын, иара ишыҟаиҵоз еиԥш, иара ихаҭа
ихәаҽра дналагеит. Анзор азныказ иҽирӷәӷәашәа иуит,
иҽиимҭарашәа даҿын, аха акырынтә ишьапқәа ааиҵԥааны
ихы ларханы аӡы данынҭаихәаҽ, аԥсра далагеит. «Уаиме-ее,
уаиме-ее!» – иҳәон уи аӡы ихы ааҭирҳҳәацыԥхьаӡа.
– Уилгеит, уара, уилга, иазырха! – ҳәа рыбжьы ааиқәдыргеит
аҟәарахьынтә.
Анзор деиқәаҵәаханы аҟәара иҽанаақәижь, акраамҭа ихы
дызҩахомызт, уажәы-уажә деицәкьысуан.
– Ус адыруеит, – иҳәеит Разан.
Анзор иԥсы анааивига, сара иусырбап иҳәан, Разан
днаиқәмақарны, аҩныҟа иҿынеихеит. Иирбоз закәыз
издыруамызт, аха ҽеик шыҟаимҵашаз аҟара идыруан.
Иагьыҟаиҵеит уи амҽеи имҽеира: иршәахьаз шьоук
ааиргәыбзыӷын, адиректор диԥамыз, ҳаидгылар ҳзеиӷьхап
рҳәоу, Анзор иааидгыланы Разан дидырпҟарц амҩа изыркит.
Иарна лқьаԥҭаҟны унаӡаанӡа акәын. Ианихьӡа, Анзор
дшаагәеиҭаз еиԥшҵәҟьа, даанаԥшы-ааԥшын икәашха ишьҭаз
ҵәҩанк аагәеиҭеит. Уи дазааигәахашәа даагылеит. Анзор
дшааиуаз, ишьҭахьҟа игылаз имч иоуу, ишилшоз дыкшарц
иҿааихеит дызлакшашаз акы авакшәа икызшәагьы ибеит.
Разан ахьышәҭҳәа днышьҭасын, икәашха ишьҭаз аҵәҩан
аашьҭиԥааит, уаҳагь даҽакы даазымхәыцӡакәа, иркалан
Анзор иахь аҿынаирхеит. Уи акәхеит, аҵәҩан Анзор ихагәҭа
илаахан, зыбӷа ԥырҵәаз амаҭ еиԥш дԥаҭԥаҭуа даашьҭахеит,
ицны иааиуаз, зҽыԥхьак-ҽыԥхьакуа ишьҭахьҟа игылаз

374

аҷкәынцәагьы еибарыҩны рҿынархеит. Дарбанзаалак даазыхьӡаз иҟәаҟәа илақәԥиҵәарц иҭахны, дрышьҭаланы акыр
днаскьеит, аха дзырхьымӡеит: ршьамхқәа рҽыддыргахьан.
Анзор дахьышьҭаз аҳәҳәара даҿын, деикәагьежьуан.
Разан дааганы азал агәҭаҵәҟьа даадыргылеит. Уи наҟ-ааҟ
иааивагылеит завтоматқәа харшаланы изкыз ҩыџьа: аӡәы
убас дҳаракын, аҭуан даҵакьысрызшәа ибеит. Уи иавтомат ауп
Разан игәы иааҵаӷәӷәаз.
– Уавтомат наҟ унах, сгәы кылужәарц егьугым, – иҳәеит
Разан.
– Иагькылнажәоит… снаҵхар! – ҿааиҭит ахаккала.
– Ҩыџьагьы шәабаҭаху… Сара хык сызхоит…
– Урӷӷаны ушьҭасҵоит, иааихакы! – иҳәеит ахаккала.
Разан ибеит уи ижәны дшыҟаз. Дахьгылаз маҷк аҟарагьы
даазаза-мазон. «Сгәы кылжәаны сагьышьҭеиҵара дыҟоуп
абнауаҩы! – игәы дааҭацәажәеит Разан. Арҭ ауаҩы ибызшәа
раҳауашәа егьиуашәа рацәажәара салагеит, хыдарак
дысмырҟаҵондаз…»
Рымаҭәақәа реизыҳәҳәара иаҿыз чамаданқәак рыманы
ишындәылҵыз гәеиҭеит Разан, аха ажәакгьы имҳәеит.
Ииҳәаран иҟахыз иимҳәазгьы дақәызшьуаз ауаа рҟны!
Аҿаҳацәа реиԥш дгылазар шеиӷьыз ибон, Анзор акы
наиасҳәақәандаз ҳәы дшыҟазгьы. Уи хьу ԥароу акы иԥшаауан,
рышьҭаларҭа дахьыныҩналаз ашьацҳәа дакызшәа дыҩнахеит.
Разан ихы иқәыжьны завтоматқәа игәыҵакны изкыз ауаа
раԥхьа дгылан. Ихы иҭагьежьуаз хәыцра цәыршәагақәак
ишьапы дықәырҟьар ҳәа дшәеит, аха иҽааирӷәӷәан, иҽаариашашәа даагылеит. Игәыҵәҟьа иадкылаз автомат ахы
дааилнашьааит, унах ҳәа наиеиҳәарц иҭаххеит цәгьала
идхалаз, аха уи иалҵшәахашаз издыруамызт: дааикәашәаны
иабџьар днаҵхар ауан.
Дзиҭаххаз издыруам, Анзор, арахь ихы ааҩнеикыр
иҭаххеит, аха Анзор дыццакуамызт: уи аимдара дшаҿыц
даҿын уахь. Хьгьы ыҟамызт, ԥарагьы!
Анзор арахь иааҩналареи ахаккала иаагарыгаҽареи

375

еиқәшәеит. Разан игәы аакылнаҵәаҵәҟьазшәа ибеит автомат
ахы.
– Анцәа дсыманы суҳәоит, абри сиумыршьын! – иҳәеит
Разан, Анзор ихы наиқәикын.
– Уи уимшьыргьы, сара усшьуеит! – иҳәеит Анзор иблақәа
кылцаны.
– Ишԥа, Анзор, уара зегьы ухашҭма?! Уареи сареи зны
аҵарагьы еицаҳамҵоз…
– Сара зегьы сгәалашәоит! – иҳәеит Анзор дааикәашәаӡаны.
– Иугәаламшәо уааннамкылаӡои маҷк?
– Ииҳәо уаҳауоу, уара! – ахаккала днаиҵаԥшит Анзор.
– Исгәалашәо иснамырҟаҵара иҟоузеи сара иахьа! Сара
зегьы сгәалашәоит. Иахьеиԥш исгәалашәоит… – иҳәан,
иҽааникылеит дышнеиуаз. Уи игәалашәақәоз рылацәажәаха
имамызт араҟа.
Разан даҽакгьы иҳәақәарц иҭахын, аха иҽааникылеит:
иуҳәо заҳауаз ҳәа уаҩ иаԥхьа дгыламызт.
– Ахьы! Аԥара! Ма инаугәыдҵаны усшьуеит снапала! –
Анзор дааскьан, итапанча Разан ихәда иныҵаикит.
– Исымам сымам, сахыушьаауазаргьы, – иҳәеит Разан
иҽырҭынчны.
Иҟаиҵара изымдыруа даанхеит Анзор.
– Тата дабаҟоу? – дҵааит уи иаалырҟьаны.
Разан уи ааџьеишьеит. «Тата иаха ара дыҟан» иҳәахыр!
Иара уаҵәҟьа агәра игеит иаразнак, иара уаҵәҟьа инапала
дышьны днышьҭеиҵон.
– Тата дарбан? – иҽааиргаӡеит Разан.
– Тата дугәалашәахуам! Ешыратәи Тата?!
– Аа, – иҳәеит Разан, иаҳагьы иҽааргаӡашәа.
– Дугәалашәеит. Дахьыҟоугьы удыруазар акәхап.
Иалыздыраауазеи! Тата лакәым, сҭаацәа ахьыҟоугьы
сыздыруам.
– Уҷкәынцәа ахьыҟоугьы уздыруам. Ус акәу?.. Уаангыл,
уаангыл, исыздыруам егьиуам ҳәа иуҳәо сара ихасҵаӡом. Сара
уара иуҳәо изаҟаразаалак акгьы хасҵаӡом. Уара ибзиаӡаны

376

иудыруеит уҷкәынцәа ахьыҟоугьы, Тата дахьыҟоугьы.
Дабаҟалари уи, Ешыра дыҟазар акәхап. Ҳара лассы уа ҳҟалоит.
Уара уаԥхьагьы дсыԥшаауеит сара уи. Усалам лысҭап. Уара
усҟан уахьыҟало умдыруеи?
– Ҳазшаз ҳахьнеиго џьара, – иҳәеит Разан.
– Ҳазшаз џьаҳанымҟа ухы ирхахьеит. Уа уагьыҟалоит уара
уажәыҵәҟьа!.. Амцхәгьы ҳидхалацәеит. Инаигәыдышәҵа
иара абраҟа, азал агәҭа! – адҵа ҟаиҵеит Анзор. – Андәылҵха
ҳашәҭ…
Разан адунеиаҟны зегь ааизеиԥшхеит иаразнак.
Уажәраанӡа игәы акы иҭнарԥсаауазҭгьы, уажәы изаҟаразаалак
акы агәхьаа икӡамкәа, аҟазаарагьы аҟамзаарагьы изеиԥшшәа
даагылеит. Дыршьуеит! Дыршьааит. Иҩны дшыҩнагылоу, абарҭ
аҭыӡқәа шихылаԥшуа. Днышьҭарҵааит деиҵыхәхәа. Алажә
еиԥшгьы адашьма днықәрыжьааит. Дзырҽеиуа шьоук ҟалап.
Иара зегьы изеиԥшуп уажәы. Иааџьеишьеит абас дахьыҟалаз
– зегьы изеиԥшны, шәа-ӡыӡарак имԥынгьы иҟамкәа.
Ашә аҟны инеихьаз Анзор ишьхәа даақәгьежьит.
– Шәҽаанышәкыл! Азал агәҭаны иаҭахым. Алоџьи аҟны
днаганы… Инаигәыдышәҵа! Амала, ҳара ҳшындәылҵлак.
Шәыбӷаӷо ара шәыҩнамхан!
Разан дрыманы алоџьи ахь иниасит. Уахьынтәи, аԥенџьыр
ункылыԥшны, нахьхьи ахәы анаара унаҿаԥшуан, аха уажәы
ижәпаҳаҳараӡа алашьцара аҿажьын. Ибла иаахгылаз
ҽынлатәи асахьоуп: ихааӡа амра аҿаԥхон уи анаара,
аԥсҭазаара угәанарԥхон, уи уаҿыганы аҩада џьара унанагон.
Улаԥш наскьон аиҩхаақәа рахь, ашьха ҳаракқәа рахь…
Дцеит шиҳәоз Анзор арахь деиҭааҩнаҳахит. Уи итапанча
ҭԥааны ишикыц икын.
– Шәаангыл, шәаамыццакын! – иҳәеит уи. – Даҳшьӡом
уажәтәи ала.Ари ҳара уаҵәазгьы даҳҭахуп…Ҳаҷкәынцәа ҭахеит
уаҟа, шьоукгьы тҟәаны иргеит. Аиҭныԥсахларақәа ҳақәшәар
ҟалап. Аԥсцәа еиҭнаҳаԥсахлап, абзацәа еиҭнаҳаԥсахлап...
Уара уанӡа уԥсы ҭаны уаанхаргьы, аиҭныԥсахлараан,
аԥсцәа урыҭнаҳаԥсахлоит: ушьны унараҳҭар, аиҿахысрақәа

377

раан дҭахеит ҳәа урыманы ицап. Снапала усшьуеит
инаугәыданы, абри стапанчала!.. Ухы ндәылурҳәҳәо аабар,
уигьы ҳазымԥшыкәа, егьигьы ҳазымԥшыкәа, ушьны ушә
унылаҳажьуеит. Иумаҳаи?!
Уахьгылоу уеиҭамҵын, ҳара ҵаҟа ҳлалбаанӡа!..
Абригьы иҳәеит, ишьхәа даақәгьежьны ашәахь иҿынеихеит
Анзор. Иласны уи инаишьҭалеит ахаккалеи уи иҩызеи.
Адырхаҽны, ашамҭаз, Адамыр ԥаса дызлааз амашьынала
даакылсын, ԥасатәи иҩызцәа равтоматқәа иҩыҵракны, иара
иикыз автоматгьы сабик иеиԥш игәыдырӷәӷәала, Дадынгьы
Ардагьы, уи лаҳәшьагьы аашьҭыхны, Гәмысҭа ацҳа шыҟаз
рхы рханы рҿынархеит. Амашьына уаанӡагьы шьоукы
ақәдыртәахьан, ианынарылаԥш, издыруада иаадыруа аӡәыр
дыҟазар ҳәа, Разан лаԥшыла зегьы днархысит, аха иидыруаз
ҳәа уаҩ димбеит. Урҭ зегьы гәыҭҟьа-ԥсыҭҟьаха еилатәан.
Ацәажәара аӡәгьы иҭахымызт. Зегь рҽеиқәырԥсны иштәаз
аниба, акы иҳәақәарц иҭахызар ҟаларын, аха, Адамыргьы
иҿы ааихимхит. Уи еиликаауазар ҟаларын, ԥаса ианааз аасҭа,
зегьы шшәарҭахахьаз араҟа. Ацҳаҟны инеиаанӡагьы изныз
амҩа инанблаала иргарашәа игәы иааинаҭеит Разан. Уи иара
игәы иааҭагьежьыз хьаан аӡәгьы иеимҳәеит, иимырдырит.
– Анцәа иџьшьоуп, ацҳа ҳақәсит, шьҭа егьҳахьуам! – иҳәеит
Адамыр, инаскьахьаны, ишьҭахьҟа даахьаԥшын.
Уи иҿаԥхьа итәаз, жәафҟа шықәса зхыҵуаз аҭыԥҳа, илаҳаз
ажәақәа даадыргәырӷьацәан, дахьтәаз акьыжыҳәа аҵәыуара
длалагеит. Уи ргәы аарԥшааит зегьы – ҳәсагьы хацәагьы.
– Не плачь, девчонка, не плачь! – иҳәеит аҵыхәахьшәа
зыҽкыдкыланы итәаз аурыс солдаҭ.
– Бҽаарҭынч, аҭыԥҳа, шьҭа акгьы ҳахьуам, бзыцәшәо акгьы
ыҟам, ҳааит, – иҳәеит уи ивараҿ итәаз аԥсыуа хаҵакгьы.
2009, Аҟәа

АИЛАРС
Ароман
Ҽырцәа ҟаҵашәа сықәиахуп. Сцәеижь сара истәӡамшәа,
аԥша назҵасыз аҵысхә еиԥш, акы иагоит иқәырԥраан.
Харантәи сахәаԥшыхуеит сгыланы. Зны иԥсаатәхоит уи, зны
сара сакәны, сацәажәартә исзааигәаны сахәаԥшуеит. Арахь
адиван сахьнықәиаз сыцәоушәа-сыцәамшәа акы сшалахазгьы
здыруеит. Снаҳәы-ааҳәуа, сгәамҵуа абра санықәхало ыҟоуп,
аха уажәы сраҳаҭуп, уарҳал татак саниаланы ажәҩан ахь
сахьханагало сеигәырӷьахуеит.
Ашҭа аҵыхәан ҽуаҩык сылаԥш наиқәшәоит. Сирҿыхар ҳәа
дшәоушәоуп уи дшааиуа. Сара иԥылара сҽыназыскуеит, аха
амардуан албааха соуаанӡа ихьанҭаӡа, – ацәа акәхап, – акы
насықәҳан, саԥхьаҟа лашьцарак нықәҳауеит. Иеилыскаахуеит
ацәа шысиааиз.
Настәи иаҳа аҵабырг иазааигәоуп. Сцәа сҭазырӡыӡаз акы
ҩасыханы сиарҭа саақәнартәоит. Иаразнак еилыскаауеит
аҩны сшыҟоу, аамҭа шцацәахьоу, аҵх агәы ааиҩнашахьазаргьы
ҟалап ҳәа саахәыцуеит. Сыбла иаахыҷҷалаз алашара
ахьынтәаауа сзеилкаауам. Аԥенџьыр схы ныласкуеит.
Абраҟоуп зегь реиҳа сзыцәшәоз ахьыҟалаз. Иџьоушьаша
сара ари ауадаҟны ахаан акы самыршәацызт, аҵх гацәаны
саб ашҭа данааҭалалоз инаркны иахьа уажәраанӡа. Усҟан,
аҵх гацәаны саб ашҭа данааҭалалоз, сан лакәын зегь
раԥхьаӡа уи ибжьы заҳауаз, лыбжьы мыргаӡакәа, иӡыӷәӡа
аҵх иаларшәыз аҩны мрыҿыхакәа, диԥыларц лҿыналхон. Урҭ
рцәажәабжь уаҩы идырҳауамызт, иага умҳәан, ҵхагәанымыз,
рыбжьқәа ааиқәдыргар, ма машәыршәа акы нарыцәкыдҟьар,
зегьы ҳааибарҿыхаргьы ауан. Уи дара ирҭахымызт. Ҳацәа

379

иахылаԥшгәышьан рыԥсы ҩыҭшәаанӡагьы. Аха сара уи
иааира саанамырԥшыр ауамызт шамахамзар. Сара уаха
смааргьы ҟалап, уара заа ушьҭаланы уцә иҳәалахуан
данынҭыҵуаз, аха уи сара иаҳагьы сгәы сҽаннаҵон: даахынҳәаанӡа схы-сыԥсы зегьы агәашә ахь акәын иахьыҟаз,
иагьыздыруан, уеизгьы-уеизгьы дкыдҿазҳәалоз ак ҟамлазар, уи уаха зны аҩныҟа дшыхынҳәуаз. Иахьанӡагьы
иџьасшьоит, укыдзырхалазеи, уанаџьалбеит, ахәыҷқәагьы
рыблақәа кылырҳәҳәа иузыԥшупеи ҳәа ахьиалымҳәацыз,
ҽыԥныҳәак ахьынаилымҭацыз. Акы унамыцҳакәа ушьҭамлан
ҳәа дааивагьежьуан. Иара иааџьеишьалон, ҵхагәаны, иага
амла дакны дыҟазаргьы, днатәаны ихала акрыфара далагар
ауазшәа ахьылбоз. Амла уакуазар, иахьантәарак ус амҩақәа
урынхалазар, кыр аманы иҟазма днатәаны акрифаргьы, аха
уи иара иҟазшьамызт. Иҟаларын, асҟак данкыдхалалак, џьара
крыфаракгьы дақәшәозар, аҵәыцақәак ыжәны данааиуазгьы
ыҟамыз, асеиԥшқәа раан, уф гәышьа ҳәа днатәаны, иага
аҵх цахьазаргьы крифар ауеит ахаҵа. Саб инапы иқьышә
инадикылон, уаҳа бымҳәан, ахәыҷқәа бырҿыхоит аанарго.Абас
рацәак мҳәаӡакәа ишааицәажәоз, аҩнашә сынкылкәрааны,
санаарыдгылозгьы ыҟан. Саб дышԥааигәырӷьоз уи, дахьынасыҵаҟьара аҭыԥан, сааидкыланы даасацәажәон,
сааиргәыбзыӷуан, нас, гаӡа, аҵх цахьеит, изакәуызеи уаргьы
саргьы ҳазҿу ҳәа симаны ашьҭаларҭахь иҿааихон.
Уажәгьы сылаԥш дааҵашәазшәа сыҟоуп саб. Иҽысцәиӡома,
мшәан, сҳәан, сеимдо аҵх лашә сналалахт. Иагьыздыруеит
сҭаҳаны сшыцәоу. Ус шакәугьы аԥенџьыр схы нкыласкуеит,
адәахьы
андәылҟьара
сылзсыршогьы
сзеилымкаауа.
Сгәы ҭнарӡыӡаауеит снапы неиҵыхны аҵх исзалымго акы
ахьысцәалахаз. Ицаз амш аума, иааиуа аума, саб иоума, сан
лакәу… Акы нхеит уахь, адәахьы. Ҳашҭа ҳара иҳашҭамшәа,
ҳаҩнгьы ҳара иҳаҩнымшәа збо саналага, аԥенџьыр ахьаартыз
сҭахымхакәа иныдысҵеит.
Иара убасҟан, сара уахь снеира аҭахымкәашәа ианааҟала,
иххаӡа лашарак ааҵаҷҷеит ашҭа иқәгылаз ара ҵла ду амҵа.

380

Уи алашара, прожекторк иахылҵуазшәа, ихәхәаӡа ҭыԥк ауп
иаарлашаз. Иара убра, алашара иахьаатәнатәыз, дшызбац
еиԥш, лчыҭ ҵкы лышәҵаны, дкахәхәа дықәиан… Сан! Шаҟа
шықәса ҵуазеи уи дыҟамижьҭеи, шаҟагьы ҵуазеи ԥхыӡ
дсымбеижьҭеи! Ари ԥхыӡым, ари лабҿабахуп. Сҩеиханы
агылара сҽыназыскуеит, лыхьӡ ҳәаны ҿысҭыр сҭахуп,
аха сҿы леимаҳәах акы иакуеит, сгәы сахьааҭауазырыз
саанхоит. Акы аҳәара лҭаххазшәа сыҟоуп лара лхаҭагьы,
аха сара исыхьыз лмыхькәа дыҟам: дшәоу, дгәырӷьацәоу,
уаҩы еиликаартә акы аалҿымшәеит. Амала, игәасҭеит уи
уеизгьы-уеизгьы акы аҳәара шылҭаххаз, сара сеиҳагьы
дшаагәаҟыз, аха ҳалаԥшқәа анааиқәшәашаз аламҭалаз,
дааҳәын, лхы-лҿы сымбартә касшәагьы акы налҿаршәны
днықәиеит. Икылкааны алашара шлықәыҷҷац илықәыҷҷон.
Абри алашара самырҿыхар, самыргыларгьы шамуаз
еилыскаан, сеиҭаҩыҵыззарц сҽы-назыскит, аха иаҭахым ҳәа
аанарго напык ҩышьҭыҵит лханшәа. Уи аалхыкәшаны арахь
иааскьеит. Бзиала ҳәа сеиҳәозшәа иааиҟьеит уи анапы зтәыз.
Иаҳагьы саашәеит. Еилкаашьа амаҵәҟьамызт араҟа иҟаз.
Гәынхәҵысҭала акы еилкаатәын, уи ус иагьымариамхеит.
Агагеиԥш, сан дахьықәиаз инацәыхарамкәа, акы снахьыԥшит.
Уи закәыз сзеилымкааит сара азнык азы. Сан илԥырхагахоз
акы ааскьозшәа збеит. Гыгшәыгызшәа сааҟалеит. Уи зынӡа
сцәа сааҭнарԥсааит.
Сан илықәыҷҷоз алашара аганахьшәа, ихы-иҿы збартә
акәымкәа, аха усгьы иара шиакәыз еилыскаартә саб
снеихьыԥшит. Уи дгаган, хымԥада, уи инаур акәын сан рыцҳа
илышьҭагыланы ашҭа иааҭалаз. Абри анеилыскаа, сгәы
сааҭауазырит, исзымҳәоз ажәақәа зегьы сааимдырххеит.
Еиҭаҳәашьак аман иҟазҭгьы аԥенџьыр скылԥшны сара
урҭ сшырзыԥшуаз! Амала, насшәа, сыԥсы ааиқәнаҳәалеит,
сан лҽырҭынчшәа дааҳәны дахьнықәиаз. Исалҳәарц
илҭахыз ажәадагьы илҳәазшәа дааҟалазар акәхап, рыцҳа.
Дзыргәаҟқәоз саргьы исымдырқәоз, – урҭ сара еиҳа
сзыргәаҟуаз ракәын, – сахьынарызхәыцуаз, лара днаскьаргьы,

381

сара сымч рықәхарашәа лбазар акәхап, анкьа зны, лыԥсы
анлылаз, аха дкараха даныҟаз дышнықәиалоз еиԥш,
днықәиеит уажәгьы. Сара зегь саҳаҵәҟьазшәа, сара зегьы
еилыскаазшәа. Ус игәы инаҭазар акәхап саб рыцҳагьы, иара
убригь игәы раҳаҭӡа аҵх даасымнахит. Иххаӡа иааиуан ани
апрожектор иахылҵуаз алашарагьы иара уаҟа инкацәа ицеит.
Сааԥшит сара сгәы ҭыҵны ицо, уахатәи ари аҵх шьҭа
изласыршогьы сзымдыруа.
Измыцәо аҵх иалахаз ахәыцрақәа наиқәпапоит усгьы.
Ишԥасҭаху сара еснагь урҭ рыцәцара, иаасԥаҳало ахҭысқәа
рцәыбналара, аха иауам, снеины реилашыраҵәҟьа
сналагылоит, алада сцаргьы исҭахым акы аасԥаҳало, аҩада
сҿынасхаргьы сгәы цәызҟьаша акы аасҿагыло. Ацәа ахьсыгу,
сахьгәамҵуа азы акәхап еиҳа исҭахым еишьҭагыланы арахь
рызҿаархо, акәымзар, иубахьоу, уара, аҵыбра зцәымӷу иԥынҵа
иҭиаауеит ҳәа, сызцәыбналаша зегьы ааины саԥхьа иаагылоит.
Даара ибзиоу акы сазхәыцыр сҭахуп сара, снахьыԥшуеит,
снахьынҳалоит акы, аха, лаԥшҵашәарак еиԥш, ишаацәырҟьаз
еиԥш, иныҵашәкәа ицоит, исҭахыми сареи ҳааизныжьны,
ҳааиҿаргыланы, ҳахқәа аҿыгә-сыгәҳәа инеинаҳамҟьар ада
ԥсыхәа ҳамамкәа.
Сшааԥсара сааԥсазар ҟалап абри сара, атәашьа сақәшәом
акәымзар, сызлоу снарылҵны, ԥсеивгарҭак ахьыҟоу џьара
ҭыԥк ааԥшааны снатәахьазаргьы акәын. Иҟаӡами, мшәан,
убас еиԥш иҟоу ҭыԥк, аԥсеивгара ауаҩы иахьизымариоу,
игәы каршәны дахьаатәо? Ари адгьыл ҟьаҟьа дуӡӡаҟны ус
ҭыԥ уаҩы изыԥшаауам ҳәа соуҳәаргьы ихасҵом, аха, сшьы,
исзыԥшаауам сара уи аҭыԥ – акыр шықәса раахысгьы
сзыргәаҟуа аҭыԥ. Иҟалап уи ааҵраҿ џьара иҟазаргьы, иҟалап
сааины саалагылахьазаргьы, аха арыцҳара, аиҭарыцҳара:
исызгәаҭом сара уи аҭыԥ.
Ус акә, егьыс акә, аҵәы сшахаркьакьаз сынхеит. «Анышә
иагаша сара, ҵәык уҽахауркьакьоит ушнеиуа, џьара
уҽаашьақәк!» – лымшын зны сан рыцҳа, санхәыҷыз,
санхбыџхагьы, ашҭа санынҭҟьа нкылашьа ансымамыз, сыҩуа

382

аҟәарақәа санрықәыз, иҳавыҩр инеиуаз аӡиас хагаҟнгьы
саанымгылакәа, сышиашаз амшын ахь санцалоз. Сымацара
сакәмызт уахь ицоз, еицрыԥсса сҩызцәагьы сыцмыз, аха уи
лгәы арҭынчуамызт сан: зегьы рханы игылаз, зегьы арантәи
иҵырҟьаны изгозгьы сара сакәызшәа лбон. Иҟаларын уи
аиаша иацәыхарамзаргьы.
Абарҭқәа зысҳәо: сагьынхеит сара ус, иахьа уажәраанӡагьы,
сшыҟаз, тәамҩахәк сымамкәа, зегьы срыхьӡар сҭахны, зегьы
схьааны, зегьы сгәырҩаны, зегьы срылахәны. Иџьоушьаша,
сызлахәымгьы срылахәушәа, исусымгьы сара исусушәа. Сара
сымацара соума, иҟами ус еиԥш иҟоу даҽа шьоукгьы. Урҭ еиҳа
сеилыркаауеит, рхы рызгәаҭо иҟазар. Схы ахьынӡасызгәаҭо
Анцәа идырааит иара сара схаҭагьы. Схы зызгәаҭо, зегьы шәаны,
изаны измоу ауаагьы аурацәаху, урҭ шыҟоугьы, зны-зынла,
сгәы аныҵкапуа, аҟаҿыҳәа саныцҳауа, ус уаҩ днымхазшәа
сааҟалалоит, аха уи иазаауазеи, сара сшыҟац сыҟоуп, уара
ушыҟац уаанхоит, егьырҭ рыриашарагьы ҳара ҳзалагом уажә
араҟа. Уажәазыҳәа аус злоу аԥсааивгароуп,бзиак сшазхәыцуа
ашара аҟынӡа сыԥсы анагароуп.
Угәы ҵаӷацәахахьазар, узызхәыцырц иуҭаху, аарла
уназхьынҳалаз ани абзиагьы, уеигәырӷьацыԥхьаӡа угәы
архыҭхыҭуеит, уназлаҳало апылҳаҭ ушазмырцәо еиԥш,
иара убригьы уцәа аарҟьалаӡар ауеит. Аҽыршьыгагьы иара
убри ами: арс уҳәан – иауам, анс уҳәан – иауам. Ублақәа
ҭыгга аҭуан уаҵаԥшуеит, аҵхгьы есааира иацлоит акәымзар,
ишарц агәы иҭаӡам макьана. Сара снаскьоит есааира, сара
хынҳәышьа ахьыҟам џьара схынҳәуеит. Снаԥшы-ааԥшуа ашҭа
саақәгылоит. Ари уажә џьара ихы кыдиҵеит, ашҭа данынҭыҵ
– даҳцәыӡуеит ҳәа лгәамхәуа дыҟам, абарҵа дааҵаланы
даасыхәаԥшуеит дхынҳәны наҟ деиҭаныҩналоит сан. Лыбжьы
насықәлыргаргьы цәгьа ишылымбо еилыскаауеит, аха
сызқәа леиарханы уаҩ дахьыҟам џьара сыԥшуеит. Уи аҽны
сзыргәаҭеиуаз цқьа схаҟны исзаагом, аха схаҟны иааиуа
акоуп: амш бзиоуп, ҭагалантәи раԥхьатәи амш хазынақәа
иреиуоуп, сара насыԥ ду сыманы ажәҩан саҵаԥшуеит.

383

Ус, «Еи, уара!» ҳәа бжьык акаҩҳәа иаагоит агәашә шыҟоу.
Инапы ҩышьҭыхны, ихаҭа агәашә аартышьа дақәымшәо уи
дадгьежьылоит арантәи исзымдырыз ауаҩы. Уахь сҿынасхеит
сара иаразнак. Иара убасҟан, аҷараҳәа агәашә ааиртын,
даҽазныкгьы ибжьы аасықәырганы арахь иҿааихеит… Ассир
уҭахызаргьы, Кан иакәын ари! Ссирс иҟазгьы уи акәын, ахаан
дызласымбацыз ала ижакьа иҿачы дааиуан сҩыза. Ҳаҭхәыжәк
изқәа икыдын, харантә дшаауазгьы ааиныԥшуан.
– Уабаҟаз, уара, уабантәаауеи? Ас узеимиааузеи? – сҳәан,
сызҵаарақәа неишьҭасыргылеит. Кан урҭ азҵаарақәа рҭакс
инапқәа рџаџаны сааигәыҵаирӷәӷәеит, сшыгәхьааигаз
иадыргазар акәхарын, сҟәаҟәагьы адыжә аахиргеит уи нас.
– Ашьха сыҟан. Ишудыруа, саб есышықәса ашьха дцоит
арахә иманы. Сынтәа саргьы сиццеит. Сахьцалац – саншьцәа
рахь – сыҟаз џьушьозаргьы ҟаларын уара, аха, ишубо,
даҽаџьара сагеит. Ҳхынҳәны арахь ҳанаақәла, сувсны
сзымцеит, уара амҽеи…
Абарҭқәа анаасеилиркаа ашьҭахь, агәылара џьара дыҟан,
сан даакылсын, лнапқәа ыргьежьны дгәыдылкылеит, хәыҷи
дуи зегьы днаразҵааит. Ҳаиҩызара адагьы, еиуаракгьы ҳаман,
дахьылбаз даара деигәырӷьеит, уаамыццакын ҳәа наиаҳәаны,
даақәгьежьны амаҵурҭа дныҩналеит.
Иҵӡозеи уи аахыс, шаҟа хҭыс ҳархаанхахьоузеи иаргьы
саргьы уи аахыс, иухоумыршҭыша иага бзиа, иага цәгьа
ҟалахьеит иаргьы саргьы ҳаԥсҭазаараҿы, аха уажәы абри
амш аҟны сааины сыҟоуп. Уи иаҳа илашоуп, егьырҭ амшқәа
изларылукааша акы иалаҟазаргьы акәхап абас сааднакылазар,
аекран аҟны ишьақәхаз асахьеиԥш иааины саԥхьа иаагылазар.
Шаҟа ҳабзиақәаз, Кан, уаргьы саргьы усҟан, шаҟа ҳаизыуааз!
Сара ешьцәа гәарҭак сыман, сҭынхадахагьы адәы сықәмызт
ахаан, аха уара уеиԥшҵәҟьа исзааигәаз уаҩ дсымамызт
усҟан, уи ашьҭахь даҽа ԥыҭракгьы. Сан рыцҳа шаҳаҭс дҟасҵар
ауеит, уи илдыруан ҳара ҳацәгьагьы ҳабзиагьы, уи илдыруан
ҳахьынӡеизааигәаз. «Убас шәеибабала, шәан дшәыкәыхшоуп,
убас шәеибабала, еибабароуп, бзиабароуп, аешьцәа еи-

384

дызкыло, шәара шәеишьцәами, ишәхашәмыршҭын, амарџьа,
шәара абри, аишьцәа гәакьақәа реиԥш шәшыҟоу инажәражәга.
Уи зегьы ирылшом, аха шәара уи шәылшәыршароуп. Ус иҟан
шәабацәагьы. Рыгәқәа аацәибамҟьаӡакәа иааит иахьанӡа,
даҽа шәышықәса адәы иқәзаргьы, убас инажәраргоит.
Ишәдырбаз ами, нанраа, ари, шәацныҟәа. Шәацныҟәа ауаҩра,
шәымҩашьан, уи еиԥш шәзырманшәало иҟоузеи ари адунеи
аҟны…! Сахьцалакгьы слымҳа иҭаҩуеит сан арҭ лажәақәа.
Сан лажәақәа шьақәлырӷәӷәарц лҭахызшәа, дгәаҟ-гәаҟуа
даасыдыххылеит уахык Кан иаҳәшьа Сарина. Афилармониа
иҩныҵны иааиуаз ауаа рацәа дрылҟьаны лҿаалхеит уи
арахь, сара сшаагәалҭаз еиԥш. Сара уи дгәасҭахьан иара уаҟа,
афилармониа аҩнуҵҟагьы, аха сҽылзааигәастәыртә сыҟамызт,
убасҟак ауаа рацәаҩын уи ауха уаҟа, шьапыргыларҭа
уаҩы иоуамызт, аҵх шцахьазгьы, ауаа арахь иаднагалон
акәымзар, арантәи ацара уаҩы иҭахымызт. Сарина еиваӷәӷәа
итәаз шьоукы лҽырҩыҵракшәа дтәан. Уи сара дысбарҭан
арантәи, абалкон аҟнытә, аха лара лхы дааҩахеит ҳәа
слызгәаҭараны дыҟамызт. Иара уажәы сахьаагәалҭазгьы
џьоушьартә иҟан: афилармониа идәылҵны зҿаазхаз ӡхыҵрак
иаҩызан, рыцәқәырԥа уаашьҭнахыр, уганы нахьхьи амшын
уналанаршәрын.
Ԥхны мшын, ашоурагьы ыҟан. Ари абжьарак ицәқәырԥо
ақалақь иалаз амитингқәеи аҭакари ҳдыркаран, ԥсааивгарҭак
ҳашьҭан зегьы, аха иузҭагәышьодаз усҟан аԥсеивгарҭа.
Иахьа ҳаилазыргьежьуаз ажәабжь уаха аҟара ахаргыланы
рҿанаархалак, аҩны ҳакуамызт, адәы ҳакуамызт, ақалақь
амҩадуқәа ҳарныланы ҳцон, абжеиҳан ҳахьцоз ҳара ҳхаҭақәаҵәҟьа иаҳзымдырӡо.
Абри ацәқәырԥа даларшәын Сарина рыцҳагьы. Рыцҳа
ҳәа зысҳәо, абарҭ ацәаҳәақәа ақьаад иананысҵо, аԥсра
амҩа дангылоуп, лгәы ыфаны, лыԥсы ыфаны, еибашьра
ҟадыџь илалахәашаз лхаҵа иахь амҩа дықәуп. Ишԥасҭаху
сихьынҳаланы аԥсцәаҳа лымҩа данызгар, лгәы аазырӷәӷәаша
ажәа ҟәандақәак ласҳәар, аха уи сара исымчым, сындәылҵны

385

абарҵа сахьаақәгылалакгьы сылабжышқәа аахаҟәҟәалоит
лынарцәымҩа днықәлахьаҵәҟьоушәа сгәы ааҟаланы, аха,
лара леиԥш, иара сара схаҭагьы исымдыруеи еиқәырхашьа
шлымам, уи сеилнашьаауеит, сыбжа сымнахуеит, аха ицо
нкылашьа имаӡам, Сарина, уахь амҩа ҳақәгылоуп зегьы, бара
быԥсыҽымхан, бара бҟәыбҷами…
Сарина лахь ихоу арҭ ажәақәа шылмаҳауа еиԥш ауп усҟан
зҿаалырхаз ажәақәа шаасмаҳаз, аха лара убас еиԥш акы
даргәаҟуан, исысмырҳар ауамызт.
– Уара сашьа уами, Инал? – лҳәеит Сарина дшааиуаз снапы
даахьынҳалан, уаҳа хәылбзиагьы ыҟамкәа, даҽакгьы.
– Уи бара уажәы аума ианеилыбкааз, Сарина? – сҳәеит
саргьы. – Иҟоузеи, бзиароу?
– Бзиараӡам! – лҳәеит Сарина иаахҵәаны, лхы
дымҩахаӡакәа, смахәар иаҳагьы днахьынҳалашәа.
– Ҟаҳ, иҟалазеи, мшәан, бзиарамкәа?! Бгәы ндырхама,
иакәым рҳәама, ирума?
– Амҩаду уаныргыланы…– Сарина илҳәарц илҭахыз
ацәыргара аалцәыуадаҩхеит.
– Амҩаду зегьы ануп, уажәы ҳара ҳаха уаҩы имаӡам…
– Аҷыт бжьы уаҩы ианиаҩымшәо аамҭа ҳҭагылоуп, Инал, ус
зуҳәозеи уара? Ара, амҩаду аҟны, акәым, аҩны уцәыҵагыланы
иуҳәогьы наҩуеит ауаа рҟынӡа. Убас ргәы рҽануп зегьы,
изакәызаалак акы рлымҳа иаҩдыршәом…
– Биашазаргьы ҟалап… Ҟалап акәым, багьиашоуп зегьрыла.
Аха иага убас иҟазаргьы, ҳара еибаҳҳәо ҳара иаҳусуп, ҳара…
Саринеи сареи апарк ҳаҽнадаҳкылеит, уигьы шазылмырхоз
анызба, ҳҭаланы ҳнаскьеит маҷк аҟара.
– Сашьа уакәзар, акы суазҵаауеит, ишиашоу аҭак
аасуҭароуп. Амц уҳәошәа збар, сахыԥсаауеит, иудыруазааит.
Уажәа иалыҩуа нотак хәанчахар, сара иаразнак еилыскаауеит
иҟаҵәҟьоу.
Ассир уҭахызаргьы! Изакәызеи, мшәан, абри абасҵәҟьа
дзыргәаҟуа, изакәызеи илцәызӡарангьы иҟоу! Иарбан
зҵаароу зҭак узымԥшаауа?

386

– Сара усашьазар, Кангьы уиашьоуп, ус ами? – Сарина
дааскьаны сыблақәа дырхыԥшыларц лҭаххеит. – Уара зашьцәа
ирыгәҭасуа, мыц рыҵазкуа уакәӡам…
– Иахьа ҳаибадырма, мшәан, Сарина? Изакәызеи
абасҟаамҭа ибырххо?
Илымҳәар амуа, арахь лқьышә иқәкны илкын уи илҳәарц
илҭахыз.
– Иахьа Лыхны ашҭаҟны уҟазма? – дҵааит Сарина
дааҭгылашәа лун.
– Мап, сҳәеит сара иаразнак. – Ԥсрак ахь сагеит. Уантәи
уахьгьы сҽахьысыгӡап сҳәан, аха иалымҵит.
– Уи ами, убара даара исҭаххан, сықәгьежьаауа Лыхны
ашҭа сықәын, аха џьаргьы усҿамҳаит. Уҟазар, ма уцәажәарын,
ма џьара усҿаҳарын ҟасҵеит иара уаҟагьы… Сара сыхрааӡраауа ауаа срылан. Аҩны саатәар исыбаргәыз! Ма слымҳа
ацәа ҭарҭәазар…
– Сарина бзиа, – сҳәеит сара иаарԥшқаны, – иҟалазеи,
ибаҳазеи, беилазырӡыӡазеи иахьа Лыхны?
– Сеиланарӡыӡама, сашьит! – лҳәеит Сарина.
– Абар, ҳааины ҳаадгылеит иара уигьы. Изакәызеи,
бызшьызеи бара Лыхны? – зҭак уаҳа иаалзыҟамҵаӡаз азҵаара
еиҭанықәсыргылеит.
– Сааԥсаха сышгылаз, снаҩсшәа игылаз аҷкәынцәа
рҽааидыркылан, уаҩы игәы иамыхәашаз акы иалацәажәо
иалагеит. Уаҩ игәы иахәаша ыҟазар, ажәлар хыҵны инеиуазма
Лыхныҟа, аха…
– Аныҳәақәа раангьы имнеиуеи, – сҳәахит сара, уи
ара зынӡагьы иаҭыԥӡамкәа, Сарина лгәы икылахаз иаҳа
дааунажьуазар аасгәахәын.
– Аныҳәақәа ыҟамижьҭеи акрааҵуеит, Инал, уи уара
иумдыруеи… Ара ҳаизызгало аныҳәақәа раасҭа ирацәахеит…
Ажәа узасыршьуазеи,иҳәатәым ҳәо зҿаазхаз аҷкәынцәа ауаа
рыднагало иалагеит. Урҭгьы арҭ рцәажәара рыҽналадырхәуа,
иумҳәақәашазгьы ааҭдырҟьо иалагеит. Ауаа ӷыӷкны ианыҟоу
иҳәатәугьы рҳәоит, иҳәатәымгьы… Кан уара дызлаузымдыруа

387

ҳәа акрыҟоума? – лҳәан, лашьа иахь даақәгьежьит Сарина.
– Иҟамзароуп.
– Иҟамзароуп, аха иҟазар?
– Иҟамзароуп, – сҳәахт сара еиҭа. – Иҟоузеи, мшәан
уеизгьы-уеизгьы сара Кан дызласзымдыруа? Кан сара схеиԥш
дыздыруеит.
– Ауаҩы ихы анизымдыруа?
– Усгьы ҟалоит, аха ҳаӷоу иаџьал цәгьахеит, схгьы здыруа
џьысымшьои, Саринахеит…
– Кан «аҟаԥшьқәа» рҟны аус иуеит,рҳәеит! –
ааҭлырҟьеит Сарина. Абригьы лҳәеит, дааицәкьысызшәагьы
дагьааихәлахеит. Аҭак дахыццакны даасҿаԥшит.
– Уи закәыхзеи уажәы! – илҳәаз аасыдсымкылеит.
– Ирҳәеит, ус рҳәеит! Слымҳа иаҳаит зныкгьы, ҩынтәгьы.
Лыхны ашҭа дуӡӡа иқәгыланы…
– Кан аус ахьиуа ҳара иҳамдыруеи, изакәызеи уа уажәы
инарыларыжьыз! – Сарина лгәы аасырӷәӷәарц сҭаххеит.
– Акрааҵуеит иуеижьҭеигьы рҳәеит. Арахьгьы дыҟоуп уи,
«аҟаԥшьқәа» рахьгьы дыҟоуп, рҳәеит. Слымҳа иаҳауа, схы
ҭкәаҩӡа сара уа сышрыдгылаз, иҟамхаша сара! Абри иашазар,
Инал?
– Аиаша уаҳар агәра умгои! Ишԥаиашоу, Саринахеит,
ари! Цәгьаршроуп. Иаҳа уахьырбарҭоу уанаагылалак – ус
ауп. Уи ауп араҟа иҟалазгьы. Кангьы зегьы даурҭахыху, акы
наихьыршьырц рҭахызар акәхап. Уҟьашьымзар ҳәынҵәа
удҷаблаӡом. Уи бара бацәымшәан. Гәаҟрас имоузеи
«аҟаԥшьқәа» рҟны аус иуртә!
– Иахьакәым дырԥыхьашәан, ашьацҳәа даҿадырԥалеит,
рҳәеит. Дрыцәцарц далагар, иааилгоит, царҭа имаӡам, аха
арахьгьы ауаа дызрыламгыло дҟаҳҵоит рҳәеит.
– Уи башоуп.
– Ииашахаҭазар? Сҽабасшьуеи, сҽабакнасҳауеи сара
усҟан?! Ақәԥара далагыланы даауеит, иԥсы ҭыхны икуп ҳәа
ҳшыԥшуа, иакәым ак иаҳазшәа, изқәа нареиарханы, ашә
нкыдҟьаны дцарызу?

388

Адыхҳәа акы сааннакылеит сара абраҟа. Иаасгәалашәеит
афилармониаҟны иҟаз даҽа хҭыск. Иара убасҟангьы, уажәеиԥш, уимоу еиҳагьы амца аркӡаны еилан. Акаҷабаа-ԥҳа лхы
каткато уажәы-уажә ажәлар раԥхьа данаақәԥалалоз акәын.
Уи длышьҭахх даацәырҵуа далагахьан Кангьы.
– Дызусҭада, уара, ани Акаҷабаа-ԥҳа лҵыхәа иахьынҳалоу?
– дҵааит зны аӡәы саргьы ишсаҳауаз.
– Кан ихьӡуп, Саратовынтәи дааит, рҳәеит, – аҭак ҟаиҵеит
ҷкәына хахак, урҭ реицәажәара ихы наламырхәкәашәа
дахьгылаз.
– Даурысума, уара, Кангьы ихьӡны?
– Дышԥаурысу, ихы аҵәы иахаркьакьаны, иԥаҵа хәыҷқәа
иҿаркьакьашәа, ишьапқәа еихҳәа-еихҳәо, иныҟәашәагьы
иуанаҳәоитеи дызусҭоу!
– Иныҟәашәалагьы дызусҭоу удырхуеит!
– Иумдыркәа! Ауаҩы дызусҭоу, дызлыху иныҟәашәалагьы
иудыруеит.
– Кәатара иԥа иакәымзааит, уара!
– Иамоузеи Кәатара иԥа иакәзар?! – иҽыргәаашәа дҵааит
арҭ реицәажәара заҳауаз аӡәы.
– Акрамоума Кәатара иԥа иакәзаргьы, Хапара иԥагьы
иакәзааит!
– Кәатара иԥа иоуп уи, Кәатара. Сықаблагьы иӡахьан…
– Абри аҷкәыну, уара?
– Мамоу, џьушьҭ, Кәатара.
– Иумҳәан, уара, Кәатара, ареволиуциа ҟазҵаз иоуп
рымҳәаз, ақабла аӡаха изҭадаз!
– Ареволиуционерцәа роуп ҳәа сыҟоуп ақаблақәагьы
зӡоз, цәиккрас иҟаз зегьы ҟазҵоз. Ацәиккқәа роуп инеины
иқәтәо ҳәа, уареи сареи џьаракыр ҳазнеираны ҳаҟоума, уаха
аҩнынӡа ҳазцандаз!
Сара сакәын Кан ибзианы дыздыруаз, аха арҭ рцәажәара
сҽабаласырхәуаз, ашоура сзымчҳауа саналага, адәахьы
сындәылҵит.
Сара сеиԥш иԥсылмыткуа ааҵрақәа ирываз ауаа рацәаҩын.

389

Аӡәи-аӡәи аԥсшәа рзеибымҳәо, икараха инеивыс-ааивысуан,
иахьантәарак сымхы иҭагыланы арашәара иаҿыз џьушьап.
– Инал уоума? – ибжьы аасықәиргеит сышьҭахьҟашәа аӡәы.
Санаахьаԥш, Сасран сааиҿагылеит. Сааицәыԥхашьеит. Уи
усҟан амаҵура дуқәа акыр ныҟәигахьан, иара уажә имазгьы
маҷмызт, аха уаанӡатәиқәа еиҳан. Ихы ианырымҟьацыз
акгьы ыҟамызт, аха макьана иӷәӷәаӡа ихагылан, уи цқьан,
хара дарԥшуан. Ажәакала, макьана аҭыԥ аҟны иҟан. Убас рхы
аҭыԥ аҟны иҟазар иҭахын егьырҭгьы, Акаҷабаа-ԥҳа аԥхьа
днаргыланы. Лара аԥша дақәтәагәышьан. Дызҿыз аус бзиан,
аха дшаҿыз игәаԥхомызт Сасран. «Аҷкәынцәа ахнаԥаацәоит,
рҽааныркылааит», – аниҳәалак, «Убас ауп шәшыҟоу шәара
ажәытәтәиқәа зегьы, – наиҿалыжьқәахьан. – Арҭ абыржәы
рҽы рышьхәа адмырбозар, ицәыҵатәаны аԥшра иалагозар,
нас акыр ҳзырҽеираны ҳаҟоума?!» Сасран ари игәы
иналакьакьон. Ганкахьала игәы иахәон Акаҷабааԥҳагьы
илышьҭакәаруазгьы акаҿы рҽааныркыларц ахьырҭахымыз,
аха урҭ раԥхьа адәеиужьқәа шьҭамызт. Уҽыхәа унасны,
адәеиужьгьы цәырҵәаны иахьуҭаху уцар ауа иҟахындаз!
Иахьа уажәраанӡагьы аусқәа зегьы рҭыԥ иқәырҵахьазаарын
дара, сасранраа, иааиҵагылаз арҭ аҷкәынцәагьы асҟатәи
ԥынгыла ирхыԥараны иҟазма! Шаҟаџьара икаҳазеи,
шаҟаџьара
игылазеи, егьызлаӡам
азы
шаҟаџьара
иқәдыргьежьаазеи! Иара Сасран ихаҭагьы дқәыԥшмыз,
игәы иҵамслоз уажәы-уажә, аха заа уи иеиликааз иреиуан
ианакәызаалак, иахьакәызаалак аццакра шаҭахымыз.
Аҽынкылашьа иақәшәаз, зыҽхәызымжәаз ракәын рхы
зқәыркыз аҟны инеиуаз. Егьырҭ зегьы канаҟьҟьон аамҭа
аҽура.
Сасран ибон афилармониа аҟны иҟаз иахьатәи аилыхара
иагызгьы. Дрылатәазшәа ибон ашьҭахьтәи уи ауадақәа
руакы аҟны иҩнеибагәаны, иеибаршны аицәажәара
иаҿыз ахьымҩахнагоз. Адәеиужь иқәырҵаз аҽура аӷәра
ааҿарххлатәын.

390

– Унеины Кан исызиоуҳәара удыруама… – иҳәан, акы
дацәшәозшәа ишьҭахьҟагьы даахьаԥшны, даасыдгылеит
Сасран. Сара сеиқәлымҳаха сааԥшит. Ииҭахыз ааркьаҿӡаны
исеиҳәеит уи.
– Уадак ҳҽыҩнаҳкит ҳәа ирҳәо уаҩы имаҳауа
џьырымшьааит. Кан арахь дахьаацәырҵуагьы иҳәатәу аиҳа
иҳәатәым иманы иҿааихоит. Аус иаԥырхагахашт уи. Аус
зҽеихозар ҳәа ами зегьы ҳзеибаргәаҟуа, иара иаақәԥаларала…
Ажәакала, аус акырџьара иԥхасҭеитәхьеит. Иҟалозар, сара
уахь снеир сҭахым, даалбааит аранӡа. Ҩбаҟа ажәа иасҳәоит…
Сасран иажәақәа еиҭасҳәоит ҳәа афилармониа
снахыкәшаны иахьатәи ареволиуционерцәа ахьтәаз шыҟаз
сҿынасхеит. Ауада ашә аркын, аха уи аӡә дылагылан. Ихахәы
еилажәжәа, ацәа шигыз мҩашьо, аха унаигәҭасны иҭыԥ
днаузахымго. Усшәа збеит сара сахьынаихәаԥшыз. Ашә
ихьчоит ҳәа схахьы имааикәа, амаа кны саахарц сҿынасхеит.
– Иҟалом! – ааихәылгеит уи сышнеиуаз. Ахаҳә ыршәны
аӡыжь иналауршәыр аҟылԥ шаахәылго еиԥш, «Иҟалом!»
аагеит даҽазныкгьы.
– Кан дырҭахын анаҟа, – харак сыдушәа сышьҭахьҟа
снапгьы насырххеит.
– Кан дахьырҭаху араҟоуп, – иҳәеит ацәалдыз.
– Анаҟагь дырҭахуп. Даахынҳәып уажәыҵәҟьа.
– Дызҭахыхда?
– Сасран.
– Сасран дызусҭахда? – иқьышә сынҭасызшәа
даасыхәаԥшит. – Сасран-масран сыздыруам, аха арахь уаҩ
дааумышьҭын рҳәеит. Схаҭагьы сзымнеиуа ашә сылагылоуп.
Умбо, ашә ыҵарҟаца иаркуп.
– Иаадыртып ҳнас-насыр.
– Акаҷабаа-ԥҳа схы лырҿыгәуеит.
– Сара Акаҷабаа-ԥҳа лакәӡам исҭаху, сара исҭаху Кан иоуп.
– Иеилысымкаауеи, аха Акаҷабаа-ԥҳа лоуп зегь раԥхьаӡа
ахухуҳәа ашра иалаго. Уи уара дуздырӡом.
– Дыздыруеит.

391

– Дудыруазар, лҿаалхар – уара даанкыл.
– Дааныскылоит.
– Изла?

Аҭак шыҟасҵарыз сзымдырит. Ацәылдыз дынцәыҵаччеит.
– Убри ауп иуҳәаша! Нкылашьа лымаӡам. Ани нкылашьа
лыман дыҟанда, иахьа уажәраанӡа днырымкылоз уара! Уареи
сареи, арыцҳақәа, дааҳмыргәааит акәымзар, ҳԥыххаааса
ҳақәылҵоит.
– Кан ҳиԥхьап, ҳара иаҳҭаху Кан иами, Акаҷабаа-ԥҳа усс
илымоузеи.
– Араҟа зегьы зхагьежьуа Акаҷабаа-ԥҳа лнацәоуп. Иара
Кан ихаҭагьы. Иҽыркәаӷшәа длывагылоуп, аха, даагәаар,
машәыршәа лшьапы нкыдҟьар, ддәылууаан уи Мазран иаԥхьа
дышгылоу убап. Мазран умҳәаӡеи, мшәан?
– Сасран. Иеицырдыруа уаҩуп, сицәыԥхашьоит, Кан абранӡа
дысзылбаамгеит ҳәа снеир… Иара Кан изгьы иҽеим уи.
– Ҳаи ҳзықәшәазеи, дыз-Сасран-масранда, ухаҵкы сцеит,
даазымбар амуа!.. Дысзаагозар збапи, нас…
Аҿыгә-ҿыгә нахгеит ашә. Ацәажәабжьқәа ааҩуан, аха ашә
аӡәгьы иааимыртит.
– Чахәыт соуп, Кан, Чахәыт!
Чахәыт аҳәеиԥш дыӡрыҩуа ашә дылагылан. Уи аатуамызт,
Иҭахшәа-иҭахымшәа Чахәыт даҽазныкгьы ашә днас-насит –
зны иаармаҷшәа, нас, арахь уаҩ дшымааскьоз игәы назҩаны,
ирӷәӷәаӡаны аҿыгә-ҿыгә нахиргеит. Кан ашырҳәа ашә
ааимиԥааит. Апақ-апақҳәа дахо ҭаҭынкгьы иҿакын уи.
–Иҟалахзеи? –дҵааит уи сара зынӡагьы ибла самырбаӡакәа.
– Сасран сузааишьҭит… Мшыбзиа, усымбеижьҭеи, ушԥаҟоу?
– уигьы нацысҵахт.
– Сшубо сыҟоуп, хар сымаӡам… Сасран ацҳаражәҳәаҩцәа
сзааишьҭуа далагама?!
– Акы науеиҳәақәарц иҭахуп…
– Дмааиуеи, нас, арахь… Сара уажәы уахь албааха сымам.
Иахагь сымам, аиаша уашьҭазар… Изакәыхзеи уи уажә уа

392

дзыргәамҵуа?! Ахшыҩ ҳаиҭо далагозар акәхап. Сара сыхшыҩ
хәыҷ макьана сара сныҟәнагартә сыҟоуп. Уҭахызар убасгьы
сызиаҳәа…
– Сара акгьы сҭахӡам, – сҳәеит сара.
– Ҳаибабап, нас, абзиара умазааит. Сара сцеит!
«Уахьымаара уцеит!» ҳәа наишьҭасҳәарц акы аасыгымхеит.
Сасран ҵаҟа дыԥшны дгылан. Иҟаз аниасҳәа. Зны
дааԥышәырччашәа иуит, нас илахь ааимаирџахәит.
– Уигьы акгьы илымҵуазаап, – иҳәеит данынасԥырҵуаз.
– Сара сахьымӡаргьы, иухоумыршҭын, уи ицашьа бзиарак
аҟны дкылнагом. Ихазы иҟаиҵаша сыздыруам, аха ауаа рзы
акгьы даԥсахом. Арахь дмылбааит азыҳәан исҳәом сара
уи. Сара стәы усым. Сара дысхамҵгыларгьы ауеит. Аха уи
ахаан ауаа дырхаҵгыло, рымаҵ иуа дзыҟалом, Изхысҳәаауа
сара издыруеит. Уара уҟны исымҳәаргьы ауан, аха исҳәоит:
иалагашьа ҽеим. Уалагашьа узмырҽеир, ушалагашагьы
Анцәа идырааит… Анцәа срыцҳашьа, Анцәа! – иҳәеит Сасран
аҵыхәтәаны.
Сара амҩа ааихысҵәан, афилармониаҟны ареволиуциа
аҽазыҟаҵаразы ицоз аусқәа уаҳа схахьы иаамгакәа, Кан схы
дахьҭызгара сашьҭаланы ақалақь сналалеит.
Анкьатәи ҳаиҩызара адацқәа ыҵҩаахьан уии сареи.
Акаҷабаа-ԥҳаи иареи рыхқәа еибаршны, жәлары рлахьынҵа
дара заҵәык рнапы ианызшәа рҽыҟаҵаны ақалақь ианалаз
сыблақәа хҩаны снараҩсуан. Ус ҟасҵо салагеит сара зны
ишакәым иҽанынасышьклаижьыз ашьҭахь. Уи даҽа ҭоурыхуп,
аха араҟагьы ахьышәшәа-ԥышәшәақәак цәырсымгар ауам,
избан акәзар, уи азнык азы ишакәым сгәы иасит. Угәы абас
иузырхьыз, иага умҳәан, саргьы суаҩыми, иумбазшәа,
иумҳазшәа уҽыҟаҵаны хара узцом, иахьа уаазхьамԥшыргьы,
уаҵәы уазхьаԥшуеит, аҵәыршеиԥш иахьакәым аҿынаурхаргьы
ауеит, аха ҳара уанӡаҵәҟьа ҳамнеиит. Ҳара акраамҭа
ахәмарра ҳалшеит: иаргьы дызлашаҵәҟьаз цәыригомызт,
саргьы иасҳәараны иҟаз иҿамыжькәа сааиуан. Аха уи аҵәахра
егьымариамхеит, сара сзы аиҳагьы иара изы. Иҩасыханы

393

саргьы џьара санаадыргалақәа, иара дахьыҟаз дамкуа далагеит, Уи хьаас ишимаз иныԥшит ӷәӷәала ҭагаланк, иаргьы
ари дазыԥшымкәа саргьы сазыԥшымкәа, ԥсшьарҭа ҩнык аҟны
ҳанаиқәшәа.Уи аламҭалаз уа даасылаҳахьан «аҟаԥшьқәа» рҟны
акыр шықәса аус зухьаз, иара иахьагьы уахь дшадыԥхьаӡалаз
здыруаз иаҳәшьаԥак. Аеҳәшьаԥа иоуп аԥхьа арахь иқәнагалаз.
Уи саниба, даара дсеигәырӷьазшәа шыҟаиҵазгьы, амца икит:
амҩаду даныргыланы, зегьы ишраҳауаз иасҳәахьан дызусҭаз,
«аҟаԥшьқәа» рҟны иибахьаз аџьабаагьы убрахь инадкыланы.
Ауаҩы ихаиршҭуа ҳәа акы ыҟоуп, ахаан ихамышҭуа ҳәагьы
даҽакы ыҟоуп. Ихашҭраны дыҟазма, нас, уи, ауаа ирдыруаз,
аха иҿаҿы ахаан иарымҳәацыз, иарҳәарангьы иҟамыз, ахаҳә
еиԥш инаганы иахьынаиҿасыжьыз. Уи заманала игәалашәон
Кани иареи еидызҳәалоз аусқәа. Реиуара ас еиԥш иҟаз
аусқәагьы анынарыцла, реиҟәыҭхара уалагаӡаргьы, ахаан
иузеиҟәымҭхо иҟан. Аҩыџьагьы уажәы ара санааргәыдҳала,
иқәҵны ицар иаҳа еиӷьны рбеит, аха цашьагьы рзыҟаҵомызт,
рҽамариашашәа агаҿа инавалар акәын.
Ус егьыҟарҵеит дара. Ҳара ҳаалеиҩеиуеит, уара уԥсы
шьа ҳәа уахь инҭыҵит дара, аԥшаҳәахьы, сааԥсаны сыҟоуп
ҳәа расҳәаз џьушьап, мамзаргьы рыцныҟәара даара
сеилаҳауазшәа.
Иимбашаз баны дыҟан усҟан Кан: жәашықәсала
дыззыԥшыз аҭыԥ наганы инаирҭан, иҟаиҵара изымдыруа,
нап зиркра ускгьы дақәымшәо, дгьежьы-хынҳәуа икабинет
дыҩнан. Мышрақә иааиз уажәтәи аиҳабыра убасҟак
дрышьҭагьежьхьан, убасҟак рыгәгьы ҟаиҵахьан, зны иҭахшәа,
зынгьы зынӡа иҭахӡамкәа убасҟак дыҩхьан, иԥсы игәы
икылаханы дыԥсырц егьигмызт Жагәа иԥа имаҵура даамҳәаны
днаганы иара убра днадыртәаанӡа. Жагәа иԥа ҳәа иҟазгьы
ус аламала уназыгәҭасуаз иакәмызт, аха иааиз дыртәымызт,
акыргьы даарҿаӷаӷеит, дандыргәаа – изусҭцәазгьы
нареиҳәеит. Уеиҳабы дызусҭоу иоуҳәар ҟалома! Уи бзианы
идыруан Кан. Ирҭахыз акәын ираҳәатәыз, уара иуҭаху
акәымкәа. Абри деиқәнархеит, абри аӡӷьы далнаԥааит. Иага

394

ӡӷьы дрылҵәраа даауан Кан, аха уажәтәи реицәазар ҟаларын:
уанага – уагаӡон, узеиқәхагәышьар – ԥыҭк унаскьон. Уи акәын
иара дзышьҭазгьы, даҽа ԥыҭк анаскьара. Дызхадыргылоз
иааџьаршьеит дара рахь дрыманы рҿанынарха, ибла иабом,
илымҳа иаҳауам, дабатәи маҵура уаҩу иажәымҭыҽха рҳәеит,
аха уи хыхь аӡәгьы иимырҳаит: ҳара иаҳҭаху убас еиԥш
иҟоу ауаҩ иоуп рҳәазар акәхап, днаганы дзеиԥхыӡуаз аҭыԥ
днахадыртәеит.
Кан иаҳәшьаԥеи иареи злацәажәоз схаҟны иаазгар сылшон
сара уажәы. Ицахьаз, аха зны иҟаз акы иаламцәажәақәар
руазма. Уахь иаҵанакуан Кан дыҩуа сара сҭыԥ данашьҭалазтәи
ахҭысгьы.
Иԥҳәыс ахыҭкәаҩ лакәын уи атәы зны иааҳалазыжьыз.
Сара снахыкәша-аахыкәшашәа акы сҳәақәалон, аха, аха
ас, ишшапаӡа, аҵәҩан еиԥш иааганы иааҳалазыргылаз, –
уҭахызаргьы, иааҳалазыжьыз, – ҳәарада, иԥҳәыс ҟадыџь
лакәын. Уи илыҵаҵәахқәаз рацәан, аха имҵәахӡакәа арахь
зҿаалырхақәоз еиҳагьы еиҳан, еиҳаракгьы урҭ Кан изкызар.
Лара илызкыз лафшақә ианаацәырлгалозгьы убарын, аха уи
лгәы анкыдгылаӡалак акәхарын: асҟак ауаҩы иҵәахыр ҟалома,
иуҵәахуа арбаӷь аҵыхәа еиԥш арахь икылыҳәҳәо иалагоит ҳәа,
итәазаалакгьы игәхьаа мкӡакәа, ицәҳәы ҟьантазӡа иааганы
уаԥхьа иаашьҭалҵон.Кан уи дыҵнарҟьон,даргәаауан бааԥсыла,
сара ианысымҳәах, банаџьалбеит, быԥҳәысми, бызлажьузеи
ҳәа дааҵыбгалон, аӷьаҩҳәа астол инапы аннықәикшозгьы
убарын, аха лара уи даршәомызт, акыркырҳәа данарччозгьы
ыҟан. «Аа, уара, аилага дахьсымоу! Абриа лхы аҭыԥ аҟны иҟоуп
ҳәа аӡәы иҳәару, уара?» Иҳәаӡагәышьомызт, уи дызлашақәаз
иара иеиҳагьы ҳара иаадыруан, аха Ахан-иԥацәа раҳәшьа
заҵәы ҳәа лныҳәаҿа аннаҳкылалоз иаҳҳәоз иара акәҵәҟьаз
џьишьон, даалеигәырӷьалон. Усҟан, Ахан иԥацәа ҳәа иҟаз
лашьцәа ҽадабаӷьқәа ҳрыцәшәаны мацара ианҳарҽхәозгьы
убарын. Иара ихаҭагьы урҭ дрыцәшәаны акәзар ҟаларын
иахьа уажәраанӡа ихьӡ лыхҵашәа дзааигоз акәымзар, ауаа
ирҳәоз абеиҭахыз. Иара ииҳәарц ииҭахыз зегьы наганы

395

иналгәыдижьлар, ддәылрыууааны иагарааны дагахьааарын,
аха урҭ иҟарҵоз аилкаара уадаҩын. Раҳәшьа хьымӡӷ лырганы,
акгьы баԥсам, бхыркәкәуп ҳәа дындәылирҟьар – ихы
ааиҩыхны инышьҭарҵон. Уи бзиаӡаны идыруан иара. Иара
имацара иоума, лара лхаҭагьы уи дақәгәыӷны дааиуан, бӷас
илымаӡазгьы иара акәын. Агыруак ихырҟьаны дысшьыҵәҟьоит
ҳәа иҽазикхьан, аха лашьеиҵыб ихьӡ анаалҿаха, дшәаны
аԥхыӡ бааԥс еиԥш даалҵит дызлаз. Уи аиҵбы иакәын
аишьцәа зегь раасҭа имыждаз. Ауаҩытәыҩса ибызшәа аӡәыр
имаҳауазар, ҳәарада, иара иакәын. Ауаҩшьразгьы дҭаркхьан,
аха рацәак дҭамхеит уи уаҟа: шықәсқәак ҳаԥсқәа ҳшьап ҳәа
ишыԥшыз,ицәазна аҩы ыжәны, акькьыҳәа ашәа ҳәо ашҭа
дааҭалеит. Ари зыгәра агара уадаҩыз ԥхыӡын.
Убри аахыс зынӡа игәы цаны дыҟан Кан. Ахан иԥацәа
раҳәшьа заҵәы ажәа наак лоуҳәаргьы унақәхәаша уцар ҟалон,
илбааидаз иага игәырхынҳәыгазаргьы арахә еиԥш дтәаны
ижаҳәалар акәын, ма, Лапаӷә иԥа Мыдга иеиԥш, иҽзхирҟьаз
уаҩы изымдырӡо, дкәалкәало иҽыкнаҳаны иҽишьыр акәын.
Кан уи изымгәаӷьит. Илақәа хҩаны ихы мацара дашьҭаларц
иақәикит. Уажәраанӡагьы ихы мацара акәымкәа даҽаӡәы
дишьҭазшәа!
Ихы иалнарҟьақәоз рацәан уи уиадагьы, аха сара
смаҵурақәа зегь реиҳа игәырҩацәгьаны изыҟалеит,
аԥсҭҳәысҭра еиԥш ак иқәрыԥсеит. Аҩныргылара анџьныр
хада ҳәа санаақәдыргыла, ишьапқәа лаиҵаҟәаҿит азнык азы,
аха, ихы аҭыԥ аҟны ианааи, ани маҵуроума, сара сахьнанаго
ибара дыҟоуп ҳәа, дсывакәаруа иҿааихеит. «Аҟаԥшьқәа» рус
злам ҳәа акрыҟоума, абраҟагьы урҭ рыла анышә сыҵижаауа
иҿааихеит. Сықәҵып сҳәо аҟынӡа снеигахьан еиԥш, Жорес
ҳәа Андарбуак даахадыргылан, ақдеиԥш днаиԥаҳалеит.
Жорес унаиаҩсны сара сҟынӡа ааӡара уадаҩхеит. Жора ҳәа
зны зегь ҳзышьҭаз, ашьҭахьы и-Жоресха иаақәгылаз уи ахаҵа
ҳауацәа дуқәа рхыԥхьаӡараҿ дыҟан, иҟазшьа зеиԥшраз ала,
ауаа ракәым, агыгшәыг срылԥааны саақәиргылон. Аха Жорес
иеиҳабацәан, мыч ду змаз ҳәа даҽа шьоукгьы ыҟахымыз, урҭ

396

рахь амҩа дықәлеит иҵабгаша Кан. Иахьа уажәраанӡагьы
уии сареи ҳаиҩызцәоуп ҳәа акәын ауаа ишырдыруаз. Акгьы
шаҳзеилам еилызкаахьазгьы ауҟахымыз, аха урҭ раасҭа
ирацәаҩын анкьатәи ҳаиҩызара еиқәырханы иҳамазшәа
згәы иаанагоз. Ауаа урылаланы иҟоу зегьы узраҳәом. Ираҳәо
уҿыноухаргьы ушеилыркааша Анцәа идырааит. Уеилызкаауа
иара ус уеиликаароуп, уззеилымкаауа иага ҟауҵаргьы
уизеилкаауам усгьы.
Кан узыхирҟьаз узымдырӡо шьапҿаршә узиурц далагон.
Аҵыхәтәаны иареи сареи ҳаивазгалаз ҳәа издыруаз
иаҳәшьаԥа иҷкәын заҵәы сара сҟны аусура дахьаҟәыҵыз
акәын. Аус изуамызт аҷкәын. Сара уи уеизгьы-уеизгьы уусура
ааныжьны уқәҵ ҳәа иасымҳәеит. Иахьеиԥш исгәалашәоит
иаб дицны скабинет данааҩналаз. Аусура даҳзаларга ҳәа
сазҳәазгьы цқьа дысгәалашәом, аха ибзианы исгәалашәо,
иблақәа ҭҟыҟ дысҿаԥшуа дахьаагылаз ус дынхеит. Сара
сџьеишьозу, акабинет ду изымбатәбаразу, иблақәа ҭыҵны
ицон, уажәы-уажәы ибзгьы иқьышә иаақәишьуан.
– Иухьӡузеи, арԥыс? – сҵааит сара,абгьы ԥагьы мчылашәа
ианаасыртәа. Аԥа иеиҳа аб иртәара уадаҩхеит. Аԥа
исҳәаанӡагьы аҟәаҿыҳәа днатәарц шиҭаххаз гәасҭеит.
– Како, - иҳәеит аҷкәын, инаиҿҟьаз ихьӡ иҳәаанӡагьы аӡәы
ицәигарашәа дааҭрысны.
– Како?! – иааџьасшьахт сара.
– Акакь, – иҳәан уи ааириашашәа, аԥсыуацәак
нахаҵашәа даатәеит аб, аха, изыхҟьа сыздыруам, абри
даарҳәыҵәыҳәыҵәит иара акыр.
– Ахьӡ хьӡуп, Како ухьӡгьы, Гьадлач ухьӡгьы, зегь акоуп,
ахьӡ хьарԥшгоуп, – сҳәеит, аха ахьӡгьы, уи зтәызгьы ааины
сыхәда иаакылагылеит. Уи гәеиҭазар ҟалап аб ҟадыџь, уи ауп
иаразнак аҳәыҵәыҳәыҵәра дзалагаз.
– Џьара акы далаҳаргап, исарҳәахьеит аҷкәынцәа, Кан
иаҳаҭыр мацаразгьы ҳицымхраауеи, аус злоу иара иоуп,
наҟ-наҟ дшыҟало ауп аус злоу, уажәы, аналагамҭаз, зегьы
бзиақәоуп, – сҳәеит сара ргәы ааиқәысҳәаларц.

397

Аҷкәын ҿамӷьар даалахҿыххеит. Их ҟәазгьы инапы
нықәишьит. Данааҩналаҵәҟьа игәасҭеит уи ихы шҟәазцәаз,
аха асҵәҟьа ишҟәазыз уажәоуп иангәасҭаз.
«Зхы ҟәазу ахшыҩ ду изҭоуп, – лҳәалон сан рыцҳа. –
Зхы каканӡа изхагылоу дгаӡахоит, иага ҵара иҵаргьы, ихы
хшыҩла изырҭәуам, иҭоугьы ҭышәшәаны ацара иалагоит
днықәлар…» Уигьы аӡәы ак леиҳәан, иааҳалҳәалон, зхы
ҟәазцәаха иааҳалахаз аӡәы иҿыхраз акәзаргьы. Зыхқәа
ҟәазӡа, арахь иҭышша шаҟаҩы срыниахьада, аха сан
лажәақәа анаасгәалашәалак, ахҟәаз иаҳа ахшыҩ имоушәа
сгәы иааснаҭалоит иара иахьа уажәраанӡагьы.
Како ҟадыџь, ԥыҭрак аус иухьан еиԥш, ари сара сахәом,
схы сақәиҭышәтә ҳәа арзаҳал иҩит. Сара уи аасҭахымхеит.
Акы, аусура далагеижьҭеи рацәак ҵуамызт, ҩбагьы, иргәыӷны
ақыҭахь амҩа иқәысҵаз иаб ичеиџьыкакгьы сҽасырҟьашьхьан
уи абжьарак, исфаз схамҳарашәа збеит. Кангьы иасҳәараны
иҟоузеи шьҭа. Иара арзаҳал иҩит, аха уара думышьҭыр акәын
ҳәа игәы иаанагашт, имҳәаӡаргьы. Абарҭқәа снарызхәыцны,
иарзаҳал ԥыжәжәаны иаԥхьа инықәысҵеит.
– Уара макьана уҷкәыноуп, – сҳәеит дааганы саԥхьа
даасыртәан. Уара ушалагаз еиԥш ауп зегьы аусура ҳшалагаз.
Иахьа ак угзаргьы, уи уҿазырхьуа аӡәгьы ҳаҟам ара,
уаҵәызны ҳара ҳаасҭагьы уеиӷьны аусура уалагоит, сықәҵны
сабадәықәлаз, мшәан, сара усҟан ҳәа ухгьы ааџьоушьо убап…
Уи аасҭа, уарзаҳал ааухаршҭны, ишууц аусура уалага…
Харак идушәа, ихы иқәыжьны дгылан Акакь. Сара Акакь
сҳәоит, аха иара Како ҳәа ашәҟәы данын. Ҳы, Како! Ихы
аҟәазра апҟаҩ аақәсыргар сҭаххеит, аха изауҳәода!
Аҩынтә раангьы арзаҳал иҩыхит Како ҟадыџь. Уи кны,
ихы ҟәазӡа данааҩнала, издырит шьҭа нкылашьа шимамыз.
Инкыларагьы сауашьҭахыз, аха, исҭаххаҵәҟьар, уи шсылшоз
аҟарагьы идыруазар акәхарын Кан, сҿаҿы имҳәаргьы, игәы
иааҭиҳәаашаз сназхәыцит.
– Дуԥыругеит иуулак, – иҳәеит Кан, акрааҵхьаны,
исгәалашәом исҿазгалаз, аха Како ихьӡ анаасҿанагала.

398

– Дысԥырызгоу, дысԥырҵу? Уи уара иуздырхуам!
– Издыруеит, издыр, – иҳәеит Кан. – Уи аус ахьиуша ҳәа ҭыԥ

ыҟоума, аха, уԥшыр, иара иеиԥш иҟоу аҟамлақәа роуп зҭыԥ
аалхны инеины инатәало. Урҭ нас уаҩы изырқәацарангьы
иҟаӡам. Уи уара угәы ишаанаго еиԥшҵәҟьа ихы дзамыхәо
дыҟоу џьушьома, уԥшлеи, уаҵәызны уаргьы саргьы ҳаасҭа
дшыманшәалахо убап…
Ӡык дӡааԥшылозаарын Кан. Иара дитәымыз, ибзианы
димдыруаз, дзызкылсшазгьы ибарҭазаарын. Насшәоуп саргьы уи анеилыскаа, Акакь ихы ҟәазӡа кабинетк данааҩнатәа,
уи деигәырӷьаны ианаҭахугьы ианаҭахымгьы аччара даналага.
Змаҵура еигәырӷьоз ауаа збақәахьан, аха ари иеиԥшҵәҟьа
аныҳәа змаз уаҩы сиқәымшәацызт. Акаҳуа ыжәуа, ишьамхы
еиқәыршәны данаатәалоз ачча уакрын.
Кан иҟны акәын сара аус ахьсымаз, Како иахь машәыршәа
сианагеит акәымзар. Имашәырҵәҟьангьы иҟам уи, аиаша
уашьҭазар. Кан идҳәалам иара иахь рацәак дықәижьлом, иара
саргьы уи илацәажәарагьы сҭахым уажәтәи ала.
Аӡы дагеит, Како иҟны ҳаҟоума, Кан иеиԥш иҟоу ауаа
анҳамоу! Урҭ ҳара ҳашьҭа ихыланы иаауеит, бжьы-мшынк
урырыргьы, ара уара уабаанагеи ҳәа уахьырзыԥшӡам џьара
иаауҿагылоит. Ҳзеиҿамԥшуа, аха ҳаиҿамԥшыр амуа қалақьк
ҳаналаз, сҽицәыԥхьаскуеит ҳәа салагаргьы, ҽыԥхьакырҭа
соуамызт, аҩны сҽыҩнаскыргьы, акы дашьҭаланы, дхысхысуа
даакылсуан. Сышьҭа дхылт уи маҷ-маҷ аҩеира саналага.
Маҵурак нышьҭаҵаны егьи ахь сааиаргацыԥхьаӡа амца ҩаихыддуан. Уи сбарҭан сара сахьгылазаалакгьы.
– Акы сазҵаашан,– иҳәеит уи зны Рамшьыхә иԥа Лад
амшын аԥшаҳәа даныланы дышнеиуаз днаихьӡан, – Шаҭ
иԥацәа роума, мшәан, уажәы Аԥсны ахы-аҵыхәа зегьы
амаҵурақәа зышәҭо?
– Шаҭ-иԥацәа зусҭцәада, мшәан?! – иџьашьашәа
дааҵааит Лад. Атәыла аидеологиа зегьы знапы ианыз
ауаҩы амҩаду дангәаланы ас еиԥш иҟоу азҵаарақәа
иҭара рацәакгьы иԥшӡамызт, аха иԥҳәыс хыҭкәаҩ акала

399

длыуан азы, ҳара ҳтәы уами уара ҳәа, ԥуҭк аџьыка
еицырфахьазшәа, иҟәаҟәагьы днас-насуашәа дааиуан Кан.
Рамшьыхә иԥа уи шигәамԥхоз ааинирԥшқәахьан акырынтә,
иара уажәгьы иааинирԥшзар ҟалап, аха Кан игәеиҭарц
ииҭахымыз гәеиҭаӡомызт усгьы, имахәаргьы инапы
ааҵидашәа иуит. Рамшьыхә иԥа Лад дааҭгылеит, иахьада
димбацызшәа днаихәаԥшит, узлажьузеи, аҷкәын, умҩала
умцо ҳәа аанарго, изҵаарагьы днавсырц иҭаххеит. Кан уи
гәеиҭеит, аха иҽааиргаӡеит. Ус ҽыргаӡарақәакгьы идыруан
иара. «Хшыҩла иузыҟамҵо уҽыргаӡашәа иҟауҵалароуп,
убригьы хшыҩуп» ҳәа иҳәалон иара, иара саргьы
сыргаӡара иҽаныназикқәоз. Сара сыргаӡараҟны иусқәа
рацәак иманшәалахаломызт, сҟәышны егьины акәмызт аха
ибзиацәаны дыздыруан, ибзиацәаны иудыруа уацәажәара
ицәыуадаҩуп есымша, еиҳаракгьы – уиргаӡарц даналаго.
«Ушаҟәыҵра!» – анысҳәалак, дџыџӡа уа даангылон.
Дыззыԥшымыз ауалыр рбылгьаны игәыдсыжьлар шауаз
еилимкаауаз, ахьышәҭҳәа даҽаџьара днымҩахыҵуан.
Ус ҟаимҵеит уажәы Рамшьыхә иԥа Лад иҟны. Азҵаара
ззырҳарц зҭахымхаз ахаҵа дҿарбаӷьа дааникылеит, ԥскы
дикит, аҭак иаҳаанӡагьы диԥырымҵуаны иирбеит.
– Ишәзеимакыроузеи, уара, Шаҭ-иԥацәеи уареи? – Азҵаара
аҭакс даҽа зҵаарак нықәиргылеит уи.
– Аимак ҳамоуп аусҳәах, сара ус сҵаауеит аҟароуп. Шаҭиԥацәа рацәаҩцәахеит усгьы, шәаргьы маҵурас иааҟоу зегьы
дара изрышәҭозеи, арахь аҷкәынцәа бзиақәа шҳамоу? Абри
ауп сара исзеилымкаауа.
Рамшьыхә иԥа Лад блаҵыхәалашәа Кан днаихәаԥшит.
– Хыла уара уажәы иузышьҭымхуа иӡбахә аасаҳәишь, нас
егьырҭ ртәгьы ҳналацәажәап.
– Хыла аӡәгьы иӡбахә сҳәарц сҭахӡам.
– Инал иакәзар, уара, уи? Ааигәа уи иоуп Ашаҭ-иԥацәа
рахьтә змаҵура ҿыц инахагылаз. Ашьа шәыбжьоума?
– Ҳара ҳаиҩызцәоуп.
– Аиҩызцәа роуп зкәыкәылах ықәибахырц иалагалогьы.

400

– Мап, мап, уара сузеилымкааит, Рамшьыхә иԥа. Инали
сареи ҳаиҩызцәаҵәҟьоуп, аха ақыҭаҟны – дара, араион
аҟны – дара, Аҟәа усҳәарҭацыԥхьаӡа – дара… Иҟалазеи ҳәа
иҵаар ҟалоит егьырҭгьы.
Уи шәара изышәҭахузеи?
– Уара изуҭаху азы акәӡам, Кан… Инал дыҷкәына бзиоуп,
уи уара акгьы дуԥырхагам…
– Уԥши, уара, сшузеилымкааз! – иҳәан, Кан дааицрашәеит. –
Уара утәала, сара Инал иҵашьыцуа, цәгьамзар бзиа изызымуа
уаҩуп. Ус акәу?
– Ус акәӡам.
– Ус акәӡам, – иҳәеит Кангьы. – Сара Инал изы ацәгьа
сҭахызар, уи ахьизызушаз аҭыԥқәа рацәаны иҟан, аха
изызымуит. Иуасымҳәеи, иареи сареи ҳаиҩызцәан,
ҳаиҩызцәоуп, аринахысгьы…
Аринахыстәиқәа Рамшьыхә иԥа Лад дырхаанымхеит.
Имаҵура ныжьны, днықәгыла-аақәгыло аԥшаҳәа дшаваз
иагарааны сақәшәақәахьан саргьы. Ауаа хыҵны ишә
ианылагылаз, ииҳәоз акыр ԥхылнадо ианыҟаз аамҭақәа
игәаламыршәакәа, снаидтәаланы ашахмат асра салагалон
иара уаҟа, аԥшаҳәаҟны.
– Аԥсҭазаара атәы бзианы издыруаз роуп ари ашахматгьы
зхәыцыз, удыруоу, – иҳәалон Лад. – Аԥсҭазаара зегьы
хәмарроуп, аха ари ахәмарра даҽа хәмаррак иеиԥшым.
Ухы утәызароуп еснагь, ухы ианнықәсуа уздырӡом. Хшыҩ
мацароуп араҟа хшыҩс иҟоу. Ахшыҩ ҟадыџь! Уи абарҭиуеи,
иабаархәои? Унадгыланы иааухәар ауа иҟазҭгьы?
– Иаҳзаахәарызу? – сҵаахуан сара.
– Уареи сареи иааҳхәоз башан, аха уи зыҽнақәыжьны
иаазхәоз шаҟаҩ ҟалоз удыруоу! Ахшыҩқәа зегьы
еизыркәкәаны ҳара иаагоит ҳәа иалагон. Уареи сареи абри
аӷәыцәмаҟьа ада акгьы ҳзаанрыжьуамызт.
– Анцәа иџьшьоуп уи ахьырымҭиуа, иахьаарымхәо, –
сҳәахт саргьы.

401

Рамшьыхә иԥа Лад дфилософхаргьы ҟаларын, дызланагалақәаз дрыланамгалазҭгьы. Уаҟагьы иҟан рхатәы
философиа рыманы, аха афилософиаҳәа изышьҭаҵәҟьоу
иадкыланы уахәаԥшуазар, уи акгьы иаԥсамызт.
– Иаԥсам ҳшырҿыз ҳаԥсы ааҭырхит, иаԥсоуи ҳареи
ҳанааидхала, иҟаҳҵара ҳзымдыруа аԥшаҳәа ҳаавахеит. Ус ауп
ишадыруа, аханатә умҩа анузылымх…
Рамшьыхә иԥа ииҳәаҵәҟьарц ииҭахыз нагӡаны иҳәаӡомызт
ианакәызаалак. Уи уара гәнхәҵысҭала уазнеир акәын.
Сҿынасхалон саргьы уахь, иҳәам, аха иҳәатәу аҳәарахьы,
ибам, аха ибатәу агәаҭаразы. Амҩа сшықәу, зыжәҩа ҭҟьаны
абнатоура илахаз иеиԥш, схьагәгәа сҿаасхон.
Рамшьыхә иԥа Лад ашахмат асрахь ихы ыҟаӡамшәа,
дԥышәырччо ҵаҟа дышьҭаԥшуан. Иаргьы саргьы ҳаҟаӡамкәа
ҳаҟан ҳара араҟа. Иара амшын аԥшаҳәаҟынгьы.
«Иууазеи, нан, уара ара уҟаӡамзаап», – лымҳәалоз
сан, дагьиашан уи. Ауаҩы дахьыҟоу акәӡам абжеиҳан
дахьыҟаҵәҟьоу. Изыхҟьа сыздыруам, абри еилыскаауан
аҟнытә, ауаҩы дахьыҟаҵәҟьоу аилкаара сашьҭаланы сцон
сара есымша.
Кан дахьыҟазаалакгьы сара сзыҳәан зегь акакәхо иалагеит.
Иҟалап иара ихаҭагьы уи гәеиҭазар. Анкьа зны, ауаа рашәа
ҳанеизыҟаз ишыҟаиҵалоз еиԥш, сышә даалагыло далагеит.
Сара сгәы иҭоу, сҿы иасмырҳәаргьы, асаркьеиԥш схаҿы
ианыԥшуеит.
– Уаҳзаазгазеи?! – сҳәан, иааџьасшьеит уахык, аҵх акыр
инықәлахьаны еиԥш, агәашә данаалагыла. Ала ахухуҳәа ашра
иалагеит.
– Кан соуп, Инал, Кан! – ҿааиҭит уи агәашә дшаалагылаз
еиԥш. – Қәылара сааит, снашәмышьҭуазаргьы снеиуеит…
Изызҳәаз акы ыҟазар акәхарын, аха усҟан рацәак схахьы
исзаамгеит уи иааира. Избац иакәызшәа иҽыҟаҵаны, лаф
бааԥсқәакгьы ҳәо дааины дааҳалатәеит.
– Уаҳзаазгазеи, бзиароу? – сҵааит сара, иаҳҳәоз ҳмоушәа
ҳанааидхала.

402

– Аҩны сахьнеиз иҵарҟаца ашәқәа аркын, адәы савахеит,
– иҳәеит Кан. – Ари схыҭкәаҩ лҭаацәа рахь дцараны дшыҟаз

схашҭит, сцаԥхақәагьы аҩны иаансыжьзаап…
Рыгәра згар сҭахын, иагьызгомызт Кан иажәақәа. Ауаҩы
знык игәра умго уанааидхала, иага аиаша иҳәозаргьы, уи
мцызар ҟалап ҳәа ахәыцра уалагоит. Ауаҩы игәы ҭыӷьӷьа
дуацәажәозар ҟалоит, ҵабыргны, зынтәи имцҳәарақәа
каиԥсахьазаргьы ауеит, аха уара уимжьақәахьеи, игәрагара
уцәымӡқәахьеи, иага уургьы иааиҳәо зегьы амц иалаҟаутәуеит.
Уи сара исхарам, нас, ихы иавибалааит. Иаҩсҭаарақәа абаҭахыз
ҳара ҳабжьара, иага иашазаргьы аиаша иманы дааиуазҭгьы,
еилибакаашьа ахьыҟамгьы ҳаилибакаарын, ҿымҭ даатәаргьы
ажәадагьы деилыскаақәарын џьара.
Иара дцәажәон, сара сӡырҩуан, сара акы сҳәақәошәа
саҿын, иара акы наԥишьуан. Ари збаз аԥшәмаԥҳәысгьы
ҳаахьалыршшақәарц акы наҳԥылшьуан, аха убригьы
акгьы иаҳмыхәеит. Абасҟаамҭа еидтәалахьаз, еидгылахьаз,
еицныҟәахьаз ҳаицәтәымуааны ҳааидхалеит иаалырҟьаны.
Иаалырҟьану? Уи ус шакәмыз иаргьы идыруан, саргьы. Аӡы
ахьышьҭра анаԥсахуа иаалырҟьаны иаԥсахуам. Жәашықәсала
аԥаҩқәа ҵнашәаауеит уи, иахьыкҿасуа адгьыл ҭарффаланы
иланашьҭуеит, ианхыҵлак, иара убри иаҳа иахьаркәадаз
аҭыԥ ала амҩа ылнахӡарц иалагоит. Уи уадаҩхоит азнык азы:
аӡы ианаагхалак, ишцац аҿынанахоит, зынӡа ианагхалак,
арахь ахаан икҿамсыцызшәа, аҟәара егьи аганахьшәа
инаскьаны ахьхьаҳәа аҿынанахоит. Иҭабаӡазар ҟалап ҳәа
инхыԥшылалоит аӡиас. Аха уи аԥсы ҭоуп, ишлеиц ажәытәтәи
аӡышьҭра аҽҭаршәны ԥхьаҟа инеиуеит. Ус иаакылсуеит ааԥын,
иааскьоит аԥхынра. Ихышхыҵәаны аҿаанахоит аӡиас – ҩаԥхьа
аԥаҩқәа ирыкҿасуа, ахаҳә-мҿыхә еизыҳәҳәа. Иаркәадахьоу
адгьыл ҿыбганы идәықәлоит, ҿыц илнахуа амҩахь иаҳа
икшоит.
«Уԥши, уара, иаалырҟьаны аӡышьҭра аԥсахит, аԥсабара
уҳәеит ҳәа!» – ҿааиҭуеит аӡәы. Уи издыруам иаалырҟьаны
ара акгьы шыҟамлаз. Шамахамзар иаалырҟьаны акгьы

403

шыҟамло аԥсабараҿы. Ҳаизыҟазаашьақәа рҟынгьы иаалырҟьаны акгьы ҟалаӡом, дадраа! Уазыԥшымшәа иҟаз
гәынхәҵысҭала уазыԥшуижьҭеи акрааҵуеит, уи уара ухаҭа
агәра угарц уҭахым.
Зыгәрагара уцәыӡыз имбара уеилаҳауа ушнеиуа даауҿаҳар
ауӡом. Кан иакәым, даҽаӡәы ибаргьы сҭахымкәашәа
снеиуан сара агаҿа саваланы. Ауаа рыжәпара уалагыланы,
ауаагьы узгәамҭо уаныҟала, ара уҟаӡам ауп. Сџьашьашәа
иаасышьклаԥшуазар ҟаларын сышшапаӡа сназаҩысуаз,
аԥсышәак аҳәарагьы ҳаԥсамхеи ҳәа иаахьаԥшуаз, аха ус
иагараангьы сырбахьеит.
– Приветик, друг, – иҵаӷаӡа бжьык слымҳа иааҭаҩит амшын
иӡаагылаз ажәытәӡатәи абаа хыжәжәара сазааигәахон еиԥш.
Кан иакәын. Апақ-апақҳәа иҭаҭын дахо, инацәақәа рӷаӷаны
акы рзеиҭеиҳәон уи заԥхьа дгыланы дааиуаз шьоукы.
– Аа, – сҳәеит сара саахьаԥшшәа, – ари уара уоума?
– Ҳаицәыӡит, аҩыза, ҳаицәыӡит, уи ауп ари уара уоума ҳәа
узсазҵаауа. – Сара сакәымкәа, дызусҭада, цқьа уаасыхәаԥши,
судыруазар убап…
– Ицәгьоуп,– сҳәеит, – уара удырра. Иахьа зынӡа даҽакала
уҟоуп. Избахьац уакәуушь?
– Уи зхыуҳәаауа?
– Акагьы. Ус баша. Уажәы ауаа лассы-лассы рҽырԥсахуеит.
Ибӷьыжәха иҿышәшәаны иандәықәлалак…
–
Упоетушәа
ацәажәарақәа
удыруеит.
Анкьа
жәеинраалақәакгьы ҳмыҩуаз уаргьы саргьы, издыруада еиҭа
урзыхынҳәызар?
Кан заԥхьа дгыланы дааиуаз наҳаҩсны рҿынархеит.
– Москватәи сҩызцәақәак роуп, шәеибасырдырып?
– Ухы ауадаҩ иалоумҵан.
– Сара сакәым, аха иахьа зынӡа даҽакалашәа иҟоу уара
уоуп, Инал, – иҳәеит Кан, исасцәа иҽынархьигӡаргьы цәгьа
имбошәа илаԥш нархьигӡан.
– Сара сшубац сыҟоуп, уаҳа сааиӷьхап ҳәагьы умгәыӷын
шьҭа.

404

Еибыҳәатә ҳамамызт уии сареи. Ҳаибыҳәатәқәа шынҵәахьаз имдыруаз, аха абас зны данаасыхьӡалак џьара,
иаҳҭахӡамкәа ҳанааидгылалак лапҟьақәак ааимаадалон.
Атәымуаҩ изгәамҭоз лапҟьақәан уажә иааимаадазгьы.
Анҭ исасцәа ҳәа шьоукы дысԥырыргоит акәымзар, аҵәҩан
дахарҩаҩаны дышьҭысхыргьы ҟаларын, алапҟьа сыздыруам
аха. Шьагә иԥа Рудики сареи ҳаицәажәара ашьҭахь лакҭа
хаагьы исмырбацызт. Усгьы сгәы иҭоу схы-сҿы иаақәымлар
шԥамуеи сара! Исзымҵәахуаз акы сшааргәаҭеиз гәеиҭазар
ҟалап уи уажәы. Убри наигәыдсыжьлаанӡа ишьамхы
иҽаиргеит. Ахаан игәыдсыжьларцгьы сгәы иҭаӡамызт, аиаша
уҭахызар, иара имур ҟалон акәымзар.
Иара абри аҭыԥ азааигәароуп Рудики сареи усҟан
ҳахьааиқәшәазгьы Шьагә иԥа иами Рудик гәыраз,
сибацыԥхьаӡа
даасгәыдхахалоит,
дсыханы
аҩныҟа
сдәықәигалоит рыҩны ааигәара ҳаҟазар, даҽаџьара акәзар,
ӡык, каҳуак шиҳәо, сара истәым мҩакы сананигалогьы убап.
Аха Рудик уирааԥсаӡом. Уаарыдгылаанӡагьы узыркарақәо
ыҟами, Рудик иахьа хәлаанӡа уицзаргьы уԥсы злаҭеиҵара
ада акгьы изыԥшааӡом. Аԥшаарагьы далагаӡом уи.
Дыҟоуп Анцәа дшишаз, – игәы ҭбааӡа, дразӡа, ихәыҷра
даазалымҵӡазшәа, ахьырхьыр дыччо. Зааигәара аҟазаара
бзиоу ҳәа шьоукы ыҟами, ажәакала, убарҭ дреиуоуп Шьагә
иԥа. Шьагәгьы даасгәаласыршәоит иааигәара аҟазаара
бзиан убри ахаҵагьы. Еиуаракгьы ҳаман дареи ҳареи,
убри азакәхап, лассы-лассы дымҩахыҵлон ҳара ҳахь.
Ҳаб рыцҳа, Нхыҵынтә асас дахь дизаазшәа, акы нкажьны
изишьыргьы илшон. Ус егьыҟаиҵеит иара зны, ӡынрак
азы, ашьыбжьышьҭахь, еимагыланы аҳәалыҳәа асаура
ишаҿыз Шьагә иҽы иҵакәашо ашҭа данааҭала. Схәыҷымыз,
аҳәылыҳәа илеиуаз уи асы далубаауа аҽыуаҩ ааскьара
дахьаҿыз асахьа сыблақәа ирхымҵуа ирыххалеит. Шьагә
ауаа дырхашҭхьеит, аха сара уи аҟны мшы сгәалашәоит,
исаҳауеит саб ииҳәоз ажәақәа, иара Шьагә иҟаиҵоз аҭакқәа.
Иеицәыӡны иҟаз шьоукы абыржәы иааибабеит уҳәарын.

405

«Уннан!» – ахьылҳәаз дшанханы даанхеит сан рыцҳагьы.
«Уннан!» – араҟа агәырӷьара иазҳәан, асас иааира иацыз
насыԥын.
Саби сани еиқәҟьашо асас ианыниԥыла, ҳаибарыҩны
адәахьы ҳандәылҟьеит ҳара ахәыҷқәагьы. Сажәабжь ахы
аныскуаз сызлаз аԥхыӡ аҟны сани саби сахьынархьыԥшыз
аҭыԥ аҟны игылан дара усҟангьы. Рыԥсқәа ҭаны, иааиз рысас
дахьыргара рзымдыруа, иеигәырӷьаҵәа, ихаҵкы ицо, ҳаиасп,
икыдҳа илеиуа абри асы ҳлалаӡ ҳцап ҳәа рхахьы ирзаамгаӡо.
Рудики сареи ҳаиқәлацәоуп. Иҟалап ҩба-хԥа шықәса
рыла дсеиҳабызаргьы, аха уигьы ҳаиқәлацәоуп ауп иаанаго.
Ӡҭалара ҳцалон дара рахь, Рудикраахь. Амшын ахь акәымкәа,
уахь ҳҿанынаҳхалак, иаҳа лыԥсы ааивылгон ҳан рыцҳа.
Аӡы ҳагар ҳәа дышшәозгьы. Рудикраа рааигәа ҳашҭалоз
ахьылдыруаз даарҭынчуан. «Шәагьынарыдҵаал, рыгәқәа
бзиоумашь?» лҳәахуан ҳара, урҭ уа аӡы ҳашҭоу рдыруазар
иааҳхылаԥшлап ҳәа дгәыӷауазар акәхарын.
Ҳаиқәшәацыԥхьаӡа, ҳацәиккрақәак ааигәалаиршәон
Рудик. «Уеиқәа аӡы ианагаз угәалашәома?» иҳәаларын, «Аца
уанықәхаз ухашҭхьоума?» ҳәа дҵааларын. Иага схашҭхьеит,
иага схаҿы исзаагом иахьа хәлаанӡа схәыцуа стәазаргьы, аха
аца санықәхаз атәы схашҭуам. Уи иаҳа исхашҭыхуам, изыхҟьо
уара еилкаа.
Уи иаҟароу аца ҵла усҟангьы, иара иахьа уажәраанӡагьы
исымбац. Анаара иаҿагылан. Аца аҿассы. Иҟаланы. Ҳара
ҳхәыҷқәан, ҳара аҵәы ҳахан. Ҳара ацафара ҳҭахын. Зегьы
ирҭахын, аха сара иаҳа исҭаххазар акәхап, сықәлоит ҳәа
салагеит. Исымадырҽхәеит. Ҳара ҳбашақәоуп, абри дхаҵоуп
рҳәеит. Уажә издыруеит зегь реиҳа сышгаӡаз, аха усҟан
ражәақәакгьы сааибадыркит, афырхаҵарахь инасыԥхьеит.
– Уара уеилагоуп, – иҳәеит, – дыԥсхьеит, аха даасгәалашәеит
уажәы, – Ҷыка ҳәа иҳацыз аӡәы. – Махә амаӡамкәа иҩызӡа
иҩашьҭу абри аца ухаланы улбаап ҳәа угәы иаанагома?
– Дмылбаакәа, уа дықәтәаӡоума?!

406

– Уара уеиԥш, дшәаны иеиқәа дҭачхәырлоит ҳәа аума
ишудыруа?!
– Алаҳа ада ҵлакы узықәымлагәышьозар…
– Уара уқәымло, усҟак ухаҵазар!
Аца ҩыџьараны аҽашон: азганк ахәы аҽадкылашәа иҟан,
егьи аган, аца аҿассы, ҳҿы аӡы аауа зегь ҳазҵаԥшуаз, амахә,
хазы инаганы иргылазар, ҵлакы иаҟаран ахалагьы. Убри
аҟны акәын сара уажәы аус ахьсымаз. Сахьынԥашаланы
аҩеира салагеит. Исыҵагылаз аибарҳәҳәарахь ианиас,
шәҽаанышәкыл ҳәа аанарго, сызнапык ҩышьҭыхны идсырбеит. Уи иаанагоз зегьы еилыркаазар акәхап, шәыҿқәа
еихашәк ҳәа аӡәгьы данынарылаҳәҳәа, ашьҭыбжьқәа зегьы
ааиԥхьбан, саддырҷаблазшәа аца амахә ду саадхалеит. Нас,
шьҭа усгьы аца ахьаҿаз аҟынӡа сҩеир акәын иҟасҵалакгьы,
сымгәацәа ықәырҳәазо, сдаӷьха аҩеира салагеит. Сыҵаҟа
игоз абыжьқәа сԥырхагахазшәа шызбо, урҭ анааиԥхьба,
ианааҭынчраха, зегьы рыблақәа ҭырхаха ишсыҵаԥшуаз
санаазхәыц, иаҳагьы саашәеит. Абжьқәа зласԥырхагазгьы
ыҟан, аха изласԥырхагамызгьы ыҟазаарын.Бла иамбоз мчык
сыҵгәошәа сыҟан, аха иаалырҟьаны уи сымпыҵшәеит. Схыи
сареи ҳааизынхеит.
Ауаҩы ихыи иареи еизныжьлатәызаап зны-зынла,
еиҳаракгьы – абас «ацаҟьа» данаҿагылоу. Ухы уамыхәар ада
ԥсыхәа аныҟам, ес иҟауҵалакгьы, ухы уахәоит, аҽыхацәа
анумоу, уқәшьуа рҿанынарха – ушьапқәа аауҵухуеит. Уажәоуп
сара ари саназхәыцуа, усҟан ари азхәыцха сызҭадаз, сылахь
аԥхӡы аауа аҩеира саҿын.
Сызхара аца сфеит, исыҵагылазгьы ирзынасышьҭит сара уи
аҽны. Ишәыра ыргьало Кан данаасыҵагыла, ишилшоз атрышә
дасит. Ус идырлон уи абжьааԥынгьы: ашколахь уцома, уахьынтә
уаауама, даҽаџьара дыҟоума, харантә уанаагәеиҭалак,
ишилшоз атрышә дасуан. Ибжьы умаҳаӡаргьы иудыруан уи
Кан шиакәыз. Кан ацәикк, зегь ҳцәиккқәамыз ҳара усҟан аха.
– Сызхара аца сфеит, аха шьҭа лбаашьагьы сымамзар
ҟалап, аҷкәынцәа, – сҳәахт сара аҵыхәтәаны лафшәа, аха

407

уи ианыԥшуан сара сшәа-ӡыӡарагьы. Изыхҟьа сыздыруам,
санҩеиуаз, сылахь аԥхӡы шаазгьы, уиаҟара сымшәеит, уажә
сышшәаз аҟара.
– Уа уҟаз уаха, уа, сахьнеиуа иҟалаз нарасҳәап. Абгақәа
урфар ҳәа ушәома ургәы рҭынчны уқәтәаз. Шаанӡа уԥсы
шԥауламлари. Ҳаргьы ҳауҭахӡам, ухала, ушҩеиз еиԥш,
улалбаап. Амала, – иҳәеит, Кан, – сара сагханы сааит, схәы
лбааугар акәхоит. Мап анакәха… Алапҟьеиԥш дышԥакақәхеи,
уара! – иҳәан, иаалырҟьаны Кан аччара далагеит.
Ирцәымыӷханы исыҵаԥшуан аҷкәынцәа.
– Уҿааха, уҿааха, – иҳәеит Рудик имырхьаакәа. – Аҩеира
акәын иуадаҩыз ҳәа, албаара акраҭахума, уҿааха…
Рудик иажәақәа ссырҳан, аца амахә ссахьҳәазаны
сылҭалеит.
Сара сеиԥш, Рудикгьы иахьа уажәраанӡагьы ихашҭӡом ари
ахҭыс.
Кан исасцәеи иареи сԥырҵны ианца, Рудики сареи
ҳаицәажәарак сазхәыцуа сҿынасхеит.
Исеиҳәарц ииҭахыз сеиҳәарызу исеимҳәарызу изымдыруа
дгылан уи акраамҭа. «Дабаҟоу, уара, абри Кан дызбаӡомеи,
дҩаганы џьара дықәдыртәазар саҳарын, дзаҳцәыӡзеи?»
аниҳәа нахысгьы машәыршәа ихьӡ иҿамшәазар ҟалап уажәы
ари абраҟа ҳәа аасыхҭашәеит.
– Кан дызургахуазеи, дыҟоуп, хар имаӡамкәангьы дыҟоуп,
аха иара игәы наӡам, еснагь еиԥш, – сҳәеит саргьы.
– Дладыҟәыхма?! – иааџьеишьеит Рудик, Кан дладырҟәыр
амуашәа.
– Дладырҟәыма, дҩыҳараркшәагьы руитеи…
– Ииҭахузеи, нас, уаҳа! Дцәыхьцәыхьуа дахьцәыҵатәаз
даԥырыргазааит, дахьҩаргазаалакгьы. Даауԥылацыԥхьаӡа,
жәаха шықәса ҵуеит ҭыԥк аҟны стәоуижьҭеи ҳәа дашшуан.
Ианеиҵаха хы-шықәсаҟа инеиԥынкыланы абри акәын сара
исеиҳәоз даасԥылацыԥхьаӡа. Жәаха-шықәса анҭ ахышықәса
зрыцимҵоз сыздыруам.
– Даҽа хԥаҟа нарыцҵаны иҳәо далагон, абыржәы

408

дааиарымгазҭгьы. Жәохәҟа шықәса ичҳазаргьы ҟалап уи
ҭыԥк аҟны, аха иҟәнишьартәгьы иҟаӡамызт, иара изиҭахымыз
здырхуада…
– Жәаха шықәса… иага иссирзаргьы… Игәы ақәыԥҵәеит…
уи акәхап. Абаа абахызжәари ҳәа даугылаху, еиҳа иабафеидоу
ҳәа ауп дзықәарқәашьеиуаз…
– Феида изалоу, нас, уажәтәи иҭыԥ?
– Акәхап…
– Уҭыԥ акәӡамыз, мшәан, уи дзышьҭаз? – дҵааит Рудик
дышнеиуаз.
– Акрыздыруоу.
– Иудыруаҭгьы. Уахьнеилакгьы ахәша нықәыршьуазу
сыздыруам, дхыс-хысуа убри днашьҭалон насыԥда.
Аиҳабыреи «аҟаԥшьқәеи» дыҩуа дрыбжьан… Уи ус акәмызт
ҳәа соуҳәару уара уажәы?.. Кани уареи шәысзымдыруанда
сара абри ажәҩан аҵаҟа, еиҳаракгьы – Кан. Иџьоумшьаӡан,
уара уеиҳагьы дыздыруеит сара Кан. Уара уиаҟара иаха
умамзар ҟалап, акырџьара ублақәа хуҩоит. Убригьы бзианы
издыруеит сара. Сара сымацарагьы сакәу џьумшьааит… Урҭқәа
ирзаауазеи… Кан иӡбахә анцәыраагах. Анкьа иубахьаз Кан
иакәу џьушьозар уара Кан?! – дҵааит Рудик дышнеиуаз.
– Ихьӡ иԥсахма, ижәла иԥсахма?
– Ицәа! – иҳәеит Рудик.
– Цәа ихам рымҳәаз…
– Ауаа ирҳәаз сыздыруам, аха сара исҳәо бзианы
издыруеит. Кан бжь-цәак ракәӡам ихоу, иҵегь еиҳауп…
– Кан Кан иоуп, ҩцәак ихазаргьы, бжь-цәак ихазаргьы,
еиҳазаргьы. Кан, Америка еиԥш, уажә ҿыц даасыртуеит ҳәа
салагом. Сара издыруагьы ыҟами, Рудик, уи сызхоуп…
– Иузымхозар ҳәа сшәоит, – иҳәеит Рудик.
«Даҽа гмыгракгьы сзыҟаиҵахт! Ари идыруеит…»
– Уара аҩызцәа рацәаҩны ишумоу здыруеит, Инал. Уара,
сара иахьынӡаздыруа ӷа думаӡам. Уара ууаҩы цқьоуп. Аха аӷа
бааԥс дышумаз еилыскааит.
– Ианба? Дарбан иара?

409

– Ааигәа. Иара ихаҭа-ԥсаҭа – Кан!

Рудик иажәақәа саадырхәыцит. Иҳәашьоуп саазырхәыцыз
еиҳаракгьы. Ари акы идыруеит. Сара исзымдыруа, иҿыцу акы
идыруеит, хымԥада. Исыҵеигалазеишь Кан гәықәха? Ааигәа
аҭыԥ ирҭазар, сара сҭыԥ дашьҭаларымызт, дашьҭазаргьы
схы иаакәыхшаны исҭоит, имазааит! Сахӡыӡо сахагылоума.
Иара иаасҭа еицәоу ҽадҳәыск дрыманы рҿаархахьан арахь,
шәеилагоума, уара, Инал иҭыԥан ани аилымга днаганы уа
дышԥашәыртәо ҳәа шьоукы рҽаҿарыжьхьан, ажәабжь аԥсы
аланы сара сҟынӡа иааҩаанӡа инкаба ицеит. Иара уажәгьы
уи акәхап иҟало: сықәгара аӡәыр дашьҭазар, уи ахыбжа инаҭо
ибозар, ихы ианиҟьааит, сџьыба снапқәа нҭакны сықәҵны
сцоит арантәи, иахьаҵәҟьагьы! Ирымаз! Ирыхәларыжьхьоу
рацәами, инарыхәларыжьааит аригьы! Дара ртәык иааихааит.
Ҳара ҳтәқәа ҳәа ами уажәы зегьы ирыханы ишрыдыркыло.
Ирымҵакәашо аӡәы иааихааит. Аҩы рызнеигалап, аӡы
рызнеигалап, аџьмақәа рзишьлап. Аҟаб бзиа илбоит ҳәа
аӡәы иԥҳәыс лзы аҳәысҭақәа дырҭазаап, акарпыжәқәа
рызирҳәазалап. Кангьы уи далагама, ахәылак?!
– Иуарҳәаз здыруазароуп, Рудик, ианцәыругах, – сҳәеит
сара Рудик ииҳәо саҳаргьы исмаҳаргьы сзеиԥшшәа.
– Исарҳәаз уасымҳәеи, иацысҵо акгьы сымаӡам – уара аӷа
бааԥс думоуп уҽицәыхьчала, амарџьа.
– Сишьырц игәы иҭоума, уара?!
– Илшом акәымзар, иара иахьаҵәҟьагьы аҟәҟәаҳәа
инаугәыдҵаны уишьуеит. Уи агәра згеит сара, Инал.
Инамцхәны акгьы усмазҵаан. Сҿы иааҭыхны уаҳа ажәакгьы
уасҳәом. Иаҭахым.
Иаҭахымзар иаҭахым ҳәа снапы наҟьаны снаиԥырҵит
сара усҟан Рудик, Кан уажә дызбама, уи изкны иҿыцу
уеизгьы-уеизгьы иҟаларызеи ҳәа нақәҵаны. Ауаҩы дшузыҟоу
анудыруа, ишәыбжьарҳәо угәы ақәыԥҵәозар акәхап,
иҟазаарагьы иҟамзаарагьы узеиԥшхашәа уаақәхоит. Дыԥсны
дыԥсымызт уи сара сзы, аха дыбзангьы дыбзамызт.

410

Иԥсымкәа-ибзамкәа уи имацара иоума иҳалоу, уеимдо
уҿынаухар, уи духазыршҭуагьы аацәырҵуан. Убарҭ, иара
ихаҭа духызыршҭуаз рахь иҽадкыланы дааиуан уажәы Кан.
Гыд иԥа Лаврент идагьы ииҭахыдаз! Уи иааишьа бзиан иахьа
уажәраанӡагьы. Азнык азы, аҵара далганы, арахь данақәла,
иааидыслақәеит, абаҩ зымҵадыршәыз алақәа реиԥш
иааиҿаӷыӷит, аха уи ишизаԥсамыз аҟара еиликааит Кан. Ари,
иага умҳәан, Калистрат иԥа Чемо имаҳә иоуп, Калистрат иԥа
ҳәа иҟаз
усгьы ладагьы ҩадагьы зегь ирхыџхыџуан
усҟан, дара анааидыслақәаз. Абхәа ҟадыџь иакәымзар, иара
иҟны мацара аус имазар, ҩраԥагьы днаишьҭумызт, иара
итәқәагьы ықәтәамыз усҟан хыхь, дара убарҭ рылагьы, иара
рацәак иҽаламгалакәа, диҿаҟәон, днаигәҭасуан, дааилгон,
иҟоугьы иҟамгьы рызнеигарын уаҟа, алымҳа ҭажьцәарҭаҟны,
аха узлаивсрызеи абхәа ҟадыџь.
Уи ҽырчча ҟаҵашәа адәы дықәын, аха дааузымыждахар,
иара убас, дшыччоз, дшыхәмаруаз мацара анышә унаҭаны
днаухысуан. Имаҳә шьапҿаршә иуҭоит ҳәа аниаҳа,
уааишаҭараны дауҟахыз! Кан арҭқәа бзианы еиликааит
ианеилкаатәыз, дагымхакәа, ес иҟаиҵалакгьы иара иҟны
аусура дзалагазгьы уи азоуп. Аусҳәарҭа усҳәарҭа думызт, аха
Калистрат иԥа иеиԥш иҟаз ауаҩ ду данахадыргыла, иусҳәарҭа
духеит. Иара ихаҭыԥан рыцҳак днаганы дахадыргылазҭгьы,
ус еиԥш иҟаз аусҳәарҭа шыҟаз зынӡа ирхашҭыргьы
ҟаларын аиҳабыра рҟны. Аусҳәарҭа зладухаз даҽакгьы:
Калистрат иԥа Чемо абӷа иман, ара мацарагьы акәымкәа,
наҟ, зегьы ахьырыӡбоз, иахьырҳасабуаз, иахьеилдыргоз
ма иахьыԥхасҭартәуаз аҭыԥ аҟны. Имереҭ дганы идырҵаз
абызшәа даҵаҽырбо, ихьӡгьы иара итәӡамкәа ихьнырҳаланы
арахь данаақәлаз ицәшәози ихьынҳалази рацәаҩхахьан.
Ицәшәоз шицәшәоз рындырԥшуамызт, ихьынҳалазгьы
шихьынҳалазгьы. Аха урҭгьы егьырҭгьы ҽыҵәахырҭа
рымамызт, уажәы-уажәы ана-ара иаацәыҵыҳәҳәон.
Иҽирӷәӷәаанӡа ихьӡ иазҵаауаз рацәаҩын. Аԥсыуа ихьӡны

411

абоубахьоу уара Чемо? Сара стәы ҳәа ами иаанаго иара
имереҭаа рбызшәала?
– Уаҩы иахьихьӡым иаҳагьы еиӷьуп, ихьӡзааит,
ҳашьцылеит, – рҳәахт шьоукы, ирҭахымхазар иааихьыӡхны
инкаиршәуазшәа. – Ҳара ҳтәыҵәҟьаҳәа ирԥхьаӡо аӡәгьы
дҳалазар ами уахьынтә ианааиуа. Уи ҳара бӷас даҳзыҟаҵар,
иааиуагьы дыртәушәа рбар, ҳусқәа ҳара ишаҳҭаху
имҩақәаҳҵоит… Уҿаҿгьы иааиуа хьӡуп иара, шәыԥшлеи,
ҳашнеи-шнеиуа шаҟаҩы ирыхьӡырҵо жәбап уи ахьӡ. Иан
ихьӡылҵазар, иаб мап имкызар, ҳара уамашәа изаабозеи!
Насгьы, ахьӡ усгьы ихьарԥшгоуп, иамоузеи ҳара иаҳтәымшәа
иҟазаргьы…
– Ахьӡ аума аус злоу, уи зыхьӡу игәаҭа шыҟоу ауп. Игәы
ҳара иаҳтәызааит, ихьӡ зтәызаалакгьы.
– Уара иутәу ихьӡгьы уара иутәызароуп, ижәлагьы.
– Игәы ҳара иаҳтәызааит, сҳәеит сара…
– Калистрат иԥа ҳара иаҳтәу иоуп, иҟаиҵаз шәымбаӡеи,
уара, жәаха аизараҟны даақәгыланы?
– Иаба, изакә еизароузеи?
– Аҟәа, аҵарауаа реилацәажәараҟны. Ҳахьӡқәа зегьы
ахҳәаны икажьуа шәааиуеит, шәышнеи-шнеиуа Аԥсны ахьӡгьы
ахышәхра шәыҟоуп ҳәа иаақәымгылеи шьоукы, иумаҳаӡаци?
– Рқәақәра сцааит, усгьы шьоукы ҳзынханы иҟоума?!
– Иҟоуп, рҽырӷәӷәангьы иҟоуп! – иҳәеит аӡәы.
– Рқәақәра сцааит!.. Ииҳәазеи зуҳәа уа Калистрат иԥа?
– Аҵарауаа дрыдгыланы даақәымгылеи, уара! Дрыдгыла
моу, раԥхьа дгылангьы.
– Сыхьӡгьы наҟ ишьҭасҵоит имҳәоз, уара!
– Ихьӡ уара иуԥырхагахт уажәы! Ауаҩы ихы хҵәо
дҳадгылоуп, уара ихьӡ уахьынҳаланы иукит!
– Шәцаны сеиҭашәҳәа шәҭахызаргьы, уи ахьӡ даҵаланы
днеиуанаҵы сара рацәак игәра сызгом, шәара абзиара
шәзыҟалааит аха. Изакәызеи, уара, Чемо, Чемо ҳәа идгыланы,
ҳара ҳтәы ҳәа уажәы-уажә иарҳәо, ҳара даҳтәны ҟалашьас
имоузеи?! Илымҳа аҟынӡагьы инеиааит аҭахызаргьы…

412

– Инеихьеит ҳәа ԥхьаӡа. Уара иузҳәонда, уи илымҳа аҟынӡа
ишнеирыз! Даргәаауеит, дыҵнарҟьоит, ус-ус, ижәмуӡозар ҳәа,
дара дрылагыланы иҿынаихаргьы ауеит.
– Дара зусҭцәада?
– Ахьӡ изҭаз. Ахьӡҵәҟьа ирҭарцгьы иаҿуп уи, излазбо ала.
Имур, акрахдырҵуама, ихьӡгьы аадырцәоит. Иара уи иҭаххару?
– Ахаангьы.
– Убри ауп иуҳәаша!.. Шәара баша шәхы шәыргәаҟуеит,
иара иара итәы идыруеит. Ицашьа ырманшәало дааиуеит.
– Ирылаижьыз закәызеи, нас?
– Ус аҭахызар ҟалоит уажәазы. Уара утәқәагьы угәра
ргар ами. Иаҳтәым хьӡык шихьынҳалоугьы, аԥсуаразы ҳара
ҳаиҳагьы ихы ақды инықәҵаны ихиҵәоит ҳәа агәаанагара
риҭар, ихьӡгьы рԥырхагахаӡом, дара ихьӡырҵазшәа рбо
иалагоит.
Ари иалацәажәеижьҭеи акрааҵуан, аха ауаа ирхашҭӡомызт.
– Саргьы уа сыҟан, уи аизараҟны, – иҳәеит уажә ааигәа
сдырк. – Ҳаҷкәынцәамыз, еиҿыхарак ҟалоит ҳәа ахьҳаҳаз,
иеиҿыхараны иҟаз уахь инеиаанӡагьы ҳаибарыҩны
ҳанкылсуан. Ҳанрыдрымкылоз ыҟан, ҳаныԥхадырсуазгьы, аха
усҟан ҳара аӡәгьы ҳаԥхаимырсит… Калистрат иԥа иқәгылара
аӡәгьы дазыԥшымызт. Уи иаԥхьа иқәгылаз ҳара ҳтәқәа
ракәын ҳаблақәа ҭырхаха ҳаззыԥшыз. Урҭ еилыҷҷақәак
ракәын, ирҳәоз рдыруан, аҳәашьагьы иақәшәеит. Уахьыҟоу
анузымдыруа, изоуҳәогьы зусҭцәоу цқьа еилкааны ианумам,
иага удыруазаргьы акырџьара уеилаԥаҭоит. Арҭ зегьы
рдыруан. Амҵәыжәҩа ҳарҭан, ҳӡыӷә-ӡыӷәӡа ҳшырзыԥшуаз,
иааин егьырҭ рыцәқәырԥа аашьҭырхит. Угәы кыдызшьаауаз
ада акгьы рҳәомызт. Иааургәааӡар, Аҟәаҵәҟьагьы ахьӡ
ахыхны инышьҭарҵарашәа иаацәырҵит. Уи иаҳагьы
иараапкит ҳара ҳтәқәа. Аапкразы, егьырҭ реиԥш, рыблақәа
ҭыҵны ицо ицәажәомызт, аҽынкылара ду рыман, аха ирҳәоз
ианыԥшуан ахаан изнымшәаран иҟаз акы ишаҿагылаз. Урҭ
аӡәырҩы хьыдырҳәеит ашьҭахьы. Ала шәарыцақәа реиԥш
инарышьҭалеит.Днықәрыкшеит Чемо ихаҭагьы.Уи иаацәырҵра

413

акалашәа иҟалаҵәҟьеит усҟан. Аӡәгьы дазыԥшымызт. Дара
ртәқәагьы, ҳара ҳтәқәагьы. Иага умҳәан, Калистрат бзиа иԥа
иакәмыз, игәы мбылуаз, абарҭ зегь ҳаиԥш иҟазгьы имбоз,
изымычҳазт – дҩагылеит ажәа даҳәаны.
– Калистрат иԥа Чемо ажәа иаҳҭап, – анырҳәа, азал аҟны
ааҭынчрахеит.
Ари ҳара даҳтәуп усгьы, ихьӡ мацараҟынгьы дыҟам
рҳәан, рыԥсы ааивыгашәа инаизыԥшит аԥхьаҟа ииасны,
зҽырӷәӷәаны итәаз. Егьырҭ аҵарауаа рус ахь ус змамызгьы,
дара аҵарауаагьы, ҳара ҳтәқәа роуп сызҿу, – анаџьалбеит,
иакәымк ааҳалаимыжьында ҳәа инаизхьаԥшит. Иара
даақәгылеит иҽеихарԥсны, ашәыта иҿатәаны, ииҳәарц
ииҭахыз ацәыргара рацәак дахымццакуашәа.
–Ара итәоу зегьы ҵарақәак ҳрылгахьеит,аҵарауаа еимаркуа
ахы ахьцо, аҵыхәа ахьыҟоу еилаҳкаартә ҳаҟоуп. Ҵара
змам шьоук тәазаргьы еилыркааша рацәоуп. Ус иҟоуп иара
ҳазлацәажәо ахаҭа, удырра азымхозаргьы, ианалацәажәалак,
инықәҵа-аақәҵаны ианахәаԥшлак, ара еимактәыс иҟоузеи,
зегьы еилкааупеи ҳәа агәаанагара узцәырҵуеит…
Иажәа ахы ахьцоз еилкаашьа амамызт макьана. «Ҳара
иҳамҳәаз, мшәан, ара еимактәы ыҟаӡам, ари адгьыл зтәу,
зыхьӡ аху, зыхьӡқәа анпыҟҟала иныжьтәу аадыруеит» ҳәа
иԥшуан зпапкақәа лазырха-ҩазырхоз, уи иагәылышәшәаз
бӷьыцқәакгьы ааидкыланы, зшьамхы иқәкны итәаз шьоукы,
егьырҭ амца зкыз, аха иаҳагьы изынзмырԥшуаз, «Ауаҩы
дудырырц уҭахызар, абасеиԥшқәа раан ауп данудыруа» ҳәа
инеихәаԥшы-ааихәаԥшуан, аха рҿы иааҭыхны ажәакгьы
рҳәомызт.
– Сара сгәаанагара злашьақәсырӷәӷәо афактқәа ааганы,
иахьанӡа зыгәра шәзымгац акы агәра шәсыргоит ҳәа
салагом уажәтәи ала, амала, снаԥыҩланы исҳәо, ус аҭахны
иҟалар, сара аҵарауаа рахь сшыҟамгьы, шәызлацәажәо
аҭҵаара иаҿу шсакәымгьы, ҳахьынтәаауа ҽеишәа издыруа
аӡә иаҳасбала, сҩагыланы исҳәоит, еиҭасҳәоит иҳәатәу –
узхымԥаша, иумырҩашьаша атәы. Изакәызеи уи? Адунеи

414

ааршазар аахыс абри адгьыл иқәнагалаз, шәышықәсала,
зқьышықәсала зыхьӡқәа нахҵо, згәы иадырҷабланы иаазго
ажәлар, ахьшь еиԥш унарыласны, инеимырбӷьыжәааны,
излатәаз аҳаблақәагьы ԥсахуа уҿынаухар, иааԥшуа ухнарччап
акәымзар, уаҳа акы унаҭо иҟам. Иҟалап сацралашәа исҳәозар,
иҟалап аусқәа убранӡаҵәҟьа имнеицзар, аха уахь рхы хазар,
уи ауаа еилазыкшо акоуп, иаанкылатәуп…
Рыԥсы ааиҟәыҷҷеит шьоукы, рыԥсы ааивыргеит егьырҭ.
Ара даҽакгьы ҟаланы иҟан. Аизара ашьҭахь ауп уи
аиҳараҩык ианаарылаҩыз: аԥарда иҽнавакшәа, аложаҟны
дтәаны дырзыӡырҩуан Сосо Хәырмелаӡе. Илымҳа аҟынӡа
инарымгоз иарбан ажәабжьыз, иназгозгьы аӡәы-ҩыџьа
ауракәхыз, аха, изиҭаххаз уара идыр, абра иаарҳәаз шаарҳәаз
илымҳала иаҳар иҭаххеит. Аизара иалагахьан уи арахь
данааиз, имҩаԥызгозгьы уаҩ диԥымлеит. Дааины дыҟоуп
ҳәа аӡәы инаиҿҟьаз ажәагьы агәра рзымгеит: иаанаԥшааԥшқәеит, инаҵаа-ааҵааит, аха, иаҭахны иара ианимԥхьаӡа,
издыруазгьы иаҭахны изларыԥхьаӡоз, лымҳаҭаҩны ишыҟаз ус
инхеит, иара аԥарда иҽавакны ԥшьаала дтәан. Ихылаԥшуаз
ҩыџьа аҷкәынцәа наҟшәа акаридор иныбжьыс-аабжьысуан,
аха урҭгьы уаҩытәыҩса дразымҵааит.
Сосо гәныхәҵысҭала идыруан ара иҟалашаз, даҽаџьара
иҟалашазгьы. Иагаџьара иага еизара мҩаԥигахьан, аха убарҭ
аизарақәагьы шеилгашаз заа идырны иман, аӡхыҵреиԥш
аҿынанахаргьы иуамызт, инҭыкәкәаны ацахагьы аиҭомызт.
Араҟа иара даԥшәымамызт, араҟа аизара мҩаԥызгоз аҵарауаа
ракәын, дара иарҭар акәын уи ахырхарҭагьы. Ирзаҭар – абзиа,
ирзамҭар – настәи иара иусын, даҽаӡәы иусын, зегь акакәын
акы аҟны икылыргон.
Чемо иаақәгылара ауп уи дааилазыԥсаз. Егьырҭ
рықәгыларақәагьы дааиларыкшахьан, аха урҭ макьана ичҳартә
дыҟан. Чемо итәы ҿыцын, Чемо итәы џьбаран, дыззыԥшымыз
акәын. Ааигәаӡа акәмыз, мшәан, иҩаиханы данҩықәдыртәаз,
иҟәардә иҵарбаӷьа икыр акәӡамыз. Хәырмелаӡе шамахамзар
дҩашьомызт акадр рықәыргылараҟны. Илымҳа иҭарҳәоз

415

иаҳауан есымша, дазхәыцуан, иқәиҵон, иқәихуан, аха,
аҵыхәтәаны, зегь акоуп, иара итәы аҟны дааиуан. Ида ԥсыхәа
ҳамамҳәа инаидырбаз, диацәажәо, днаго-дааго дышимаз,
иаалырҟьаны уаҳа арахь дықәымло дҟаиҵон, ма, даҽаӡәых,
ара сара ҭыԥ смоуазаап ҳәа игәы цаны дышихәаԥшуаз,
ишьҭаргыланы иааргоз зегьы аанкыланы, иара иҟны
иҽааникылон.
«Хәырмелаӡе уицәынхар – ахаан акгьы ухьуам, – рҳәеит
Чемо уахь данындәықәыргалоз. – Узлашоу уалашоуп, ушалашоу
унхааит, сыхәмаруеит, даҽакала сҽыҟасҵоит ҳәа уаналага –
уусқәа еицәоутәуеит, еицәоутә акәым, уагьаарылгоит».
– Сыцәгьа-сыбзиа, сшыҟоу сыҟоуп, сара уаҟагьы
даҽаџьарагьы ахәмарра сзалагом, – иҳәеит Чемо.
– Уигьы рацәак иухәо џьушьома, Чемо, – иҳәеит иацәажәоз,
дызлаҩеиран дыҟаз амҩа данырԥшыло игылаз ахаҵа. –
Ахәмаршьа узақәшәозар, уагьаахәмарлароуп. Аԥсҭазаара
хәмарроуп рымҳәеи, уи уареи сареи ҳала иаламгеит,
иагьалагом, аха, сыхәмаруеит ҳәа, зынӡа уанаҩнагалак,
уи ауаҩы илаԥш иҵашәоит, Хәырмелаӡе иакәым, сара
сеиԥш иҟоугьы иаразнак игәеиҭоит, убри аҟнытә, излауала
уҽаарманшәал, ухы-угәаҿы иҟам уманы удәықәымлан, уи
уцәааԥшуеит.
– Исцәааԥшуа ҳәа акгьы ҵәыҵаҵәахны исымам сара
џьаргьы, Хәырмелаӡе иҟынгьы, уара уҟынгьы, даҽаџьарагьы.
– Уи бзиоуп, Чемо, уи бзиоуп…
Убас ауп дышиашаз Сосо Хәырмелаӡе икабинет аҟны
дышнанагаз. Акыр дқәыԥшын уи усҟан. Иара уажәгьы
акрихыҵуама, аха усҟан Сосо дуӡӡа иҟны даннанагаз,
идыргалоз амаҵура иқәра зықәраз аӡәгьы идрымгалацызт
араҟа. Сосо дтәан дԥышәырччо, дгәыбзыӷӡа, абри арԥыс
иааира дыззыԥшымыз бзиара дук аанагарызшәа, абри иҩыза
дахьиԥшааз хаҭала иара ибзоуразшәа.
Деибархханы акы дшакыз, Хәырмелаӡе дызхатәаз
астол хәхәа дахыҵны, дгәыбзыӷӡа иара иахь иҿанааиха,
иԥсы ааилалеит Чемо. Уажәадагьы ара дааиқәахьазшәа,

416

иҽамаратәны, иԥылоз иеиԥш иаргьы даагәыбзыӷхан, маҷк
иаарццакшәа днаиԥылеит.
Хәырмелаӡе џьаргьы дыццакӡомызт. Хәырмелаӡе Чемо
инаҩс ус имамкәа икабинет дыҩнатәан.
– Абызшәақәа рацәаны издыруа ауаҩы адунеи зегь
итәуп, – иҳәахт Сосо ианаатәа. – Уи аганахьала сара адунеи
сызлалыхәдаау рацәоуп. Егьырҭ абызшәақәа ирзууазеи,
аԥсшәа сзымҵеит! – иҳәеит иара игәы иаланы. – Ушыхәыҷу
иумҵаз иарбан бызшәазаалакгьы аҵара уадаҩуп, аха аԥсшәак
аҵара цәгьаӡоуп. Ус акәӡами?
– Сара зегь реиҳа исзымариоу иароуп.
– Уаԥсыуами! Уара иузымариазароуп. Аха сара сеиԥш иҟоу,
ажәак злымҳа иҭамкәацыз, уахгьы ҽынгьы аԥсуаа срыцзаргьы
исызҵом.
– Ицқьаӡаны акәымзаргьы, уаҩы иҵартә иҟоуп.
– Ҳҽазаҳкып. Уаргьы уаасыцымхраари… Амала, аԥсуаа
шәмаҷыҩцәоуп, уи иахароугьы рацәоуп. Уи адагьы, уи адагьы…
Аха уажәы абызшәа азҵаара акәым иаҳзықәгылоу, аус ахь
ҳаиасыпишь, – иҳәеит Сосо Хәырмелаӡе дышнеиуаз.
Усҟантәи реицәажәараҟны иҳәаз ажәа заҵәыкгьы
бжьамыжькәа игәалашәон Калистрат иԥа Чемо. Дыџьбароуп,
уигәамԥхар укәакәылах аақәихуеит егьиуеит ҳәа Хәырмелаӡе
изы ирҳәоз иашамзаргьы ҟалап ҳәа дназхәыцит иара арантәи
дындәылҵны даннеиуаз. Ицәшәаны мацарагьы иҟарымҵаша
ҟарҵоит ауаа ҳәа излацәажәозгьы аиаша иацәыхаразшәа
ибеит. Ауаҩы зегьрыла дуаҩны уаԥхьа даагылеит, иҿабызшәа
хаауп, иҭыԥ аҿы дбаӷьаӡа дгылоуп, изакәызеи, нас, иҟамчы
уҵихрашәа ирҳәақәо! Уҿи унапи еиқәыԥсаны утәарц
уҭахызар, ухы инаркны ушьапаҟынӡа мцла уеибаркызар, иааг
ада узымдыруазар, ҭәа збаз ҭәа иҳәҳәеит ҳәа адәы уқәзар, ари
иакәым, иара саргьы қәаҵа уҵасыргыларым ҳәа дышхәыцуаз
аҩны даакылсит.
Ашьҭахь, иара ихаҭа днеины аиҳабыра данынарлагыла,
ибеит заамҭа иатәыз иара иеиԥшыз уаҩ дшыҟамыз. Аамҭа
абзиареи ацәгьареи ртәы араҟа ҳаламцәажәозаргьы, иеиԥш

417

зеиԥшыз ауаа аҭахгәышьан усҟан. Ус дҟамлар ауазма
хыхьынтәи иқәыӷәӷәоз, хьӡы згарц зҭахыз, аха хьӡы
змауаз акы. Чемо усҟан дшахәаԥшуаз ала, ус уаныҟамла,
уҽыргәыбзыӷ-ҽырхаашәа
уҿанынауха, аӡәи
ҩыџьеи
ирыдамхаргьы ухы ианаақәтәа, иуқәыӷәӷәоз ани амч бааԥс
улышьҭарҟьыцны инаухысуан, уара ухаҭыԥангьы дааганы
даҽаӡә дааргылон. Уи уара уаасҭа деиӷьхап ҳәа угәы
иаанагозма? Аԥхьатәи ихьыз – дахьынышьҭанарҟьыцыз –
ихаҟны иааганы, анаҩстәи убас дырзымыждахап дызхагылоу,
иара рыԥсқәа ҭимхӡаргьы, дара рхаҭақәа рҽыршьыр рҭахны.
Уанӡа изнагатәузеи аус, ари даачҳалатәуп, иааивагылатәуп.
Узвагыланы унеиуа иҭыԥ уиҭаргьы ауеит наҟ-наҟ. Иара
уи аҭыԥ дшашьҭамызгьы, иҟамло акгьы ыҟам усгьы ҳәа
данаазхәыцлак, дызлаҟоу иҵегь дааиӷьхарц иҭаххон Чемо.
Ауаа ргәы иахәашагьы ҟаҵатәын араҟа, аха Сосо игәы
иахәаша иаҳагьы иашьҭалатәын. Иувагылоу ушьҭырымхыр,
ушьҭызхуада уара усгьы? Ушьҭырхуазаргьы – дара роуп,
анышә уарҭозаргьы – дара роуп. Убасҟак аҵанакуеит
иувагылоуи уареи шәеизыҟазаашьа.
Чемо ари цқьа еиликааижьҭеи ирбахьоу иакәӡамызт.
Зҿы уамыгәӡыша итәарҭа агәыӡра ануқәшәогьы ыҟами. Уи
акыр иааицәыцәгьахеит Чемо азнык азы. Деибархханы акы
дааннакылеит. Иблақәа хиҩар акәхеит иахьыхҩатәымыз.
Иабыкәу иара уи, аблақәа ахьыхҩатәу? Аиакәым ахьыҟоу,
иҟаумҵаша
ахьудырҟаҵо,
илбааумдаша
лбаадатәыс
иахьуоуа… Мап, мап, ари иара дызмыхәо усуп! Илбаарымдаша
лбаардалааит илбааздац, иҟарымҵаша ҟарҵалааит иҟазҵалац.
Аӡә зегьы инаалошәа ибоит, егьи – акгьы инымаалошәа.
Иунымаалогьы унаалошәа уанашьцыло ыҟами, ухьӡ еиԥш,
аха иара убри ухьӡгьы унымаалошәа убар – уабацо? Иара
ишитәымыз идыруан ихьӡгьы, аха шьҭа агарҭа имамызт.
Чам зҳәозгьы дубарын «о» наҟ инкажьны, аха иҿахҵәаӡа
иааимпыҵахон уи. Данеиҵаз зны, иугәамԥхозар «дан» ацҵа,
ибзиахоит ҳәа аҵәы наилеиҵахьан аӡәгьы. Чемо-дан! Чемодан
бзиа иирҟаҵарын уи, аха егьызлам азы данеисуаз, данықәԥоз

418

аамҭа цахьан, иимырҳазшәа ҟаиҵар акәын. Иара ихьыз
Ели лҟынгьы ихьит уи рацәак ишиҭахымыз, инаганы Елисо
ҳәа налыхьӡиҵеит. Зегьы зхараҵәҟьоу усҟан зхы дҭарԥаны
игәараз Елисо лакәын, ашьҭахьшәоуп иара уи анеиликаазгьы,
аха усҟан, иҽи икәадыри еиқәҵаны Елисо лышьҭа данхыз,
Елисо еиӷьу хьӡы ыҟоуп ҳәа дыҟамызт адунеи аҟны.
– Елисо лыхьӡзааит ахәыҷы, сара илыхьӡысҵоит,
еилышәшәо акалашәа иҟоуп, уҿаҿы иааиуеит, угәаҿы
иааиуеит…
– Ибзиоуп, ибзиа, уара ус уҭаххазар, уаҳәшьа хәыҷ лоуп,
илыхьӡзааит, – рҳәеит.
Абас иаармарианы ахьӡ лзиԥшааит иашьеиҳаб иԥҳа заҵәы.
Ахьӡ ахьлиҭаз акәуу, иара дитәызшәа игәы дадыршәланы
дааигон иҟалаз арыцҳара аҽнынӡагьы. Елисо лани лаби
лкыдхәашала ицаанӡа. Анцәа урҭ зларыцҳаишьаз – рхәыҷы
заҵәгьы дрыманы амҩа иқәмызт.
Елисо дышьҭԥааны дызгашаз ауаа цәырҵит иаразнак, аха
урҭ аӡәгьы димырцәажәеит иара – ари шьҭа иара дихәыҷын,
иашьа ишәҭыц хәыҷы, иԥсы изалымхуаз, ахьӡгьы зиҭахьаз
Ели. Абас иҿахҵәашәа иҳәон уи лыхьӡ данҭыԥҳахагьы, хаҵа
данишьҭгьы.
Ели дышҩыҵшәаз еиԥш шәы-блакы налышьҭагьежьит. Кан
илаԥш аума уи раԥхьаӡа даазҵазкыз? Иахьа игәалаиршәо
агәра узгозар, ус акәзаргьы ҟалап. «Раԥхьатәи срыцҳара», –
ҳәа дашьҭоуп уи раԥхьатәи ибзиабара. Ибзиабараҵәҟьазу
Анцәа идырааит, аха ус ахьӡҵаны дааиуан уи акраамҭа
– Лаврент гәықәха даарыбжьаҳаанӡа. Кан даргәааит уи,
Лаврент иаацәырҵра. Дышиеиҳабызгьы, амҩа ааизкны, ицәа
аӡы аанамго дҟаиҵарц иҭаххеит. Ус еиԥш иага уҭаххап уара,
уанақәшәалак, уҽаназуклак, акы уҽузеиԥштәуазар. Кан араҟа
акгьы илымшарашәа ибеит. Уи иаҳагьы даргәааит, лара Елисо
ҳәа иҟазгьы даҽа цәак лхикаауа далагеит.
– Дызусҭада, бара, инеины баб иҽхьынтәалаз ани
ахахәеилажәа?! Дҵааит зны аинститут агәашә даалаирхан.
– Иҽхьнылада? Уи закәыхзеи, мшәан?! – лҳәеит лара.

419

– Имашьына дааҭыҵлоит, дынҭалалоит. Жәаха зны,
игәасҭеит, ишеицәажәоз шәара шәҟынӡа еиццеит шьапыла.
– Аа, Лаврент иакәзар узҿу?
– Лаврент иакәу, Лавренти Павел иԥа иакәу сыздыруам,
аха даара игәы иамыхәаша аӡәи иареи еиқәшәо иалагеит.
Шәара шәахьгьы дымҩахыҵлоит.
– Еиҩызцәоуп урҭ.
– Ишԥеиҩызцәоу, аби ԥеи реиԥш иеицупеи! – иааџьеишьеит
Кан.
– Аиҩызцәа зегь еиқәлацәоума, акрыздыруоу, иеидтәаланы
акраамҭа еицәажәалоит. Ирзеилоу акрыҟазар акәхап.
– Чарак аҟынгьы иҟан. Бара брыцны. Лаврент ҳәа иҟоу
бара быда уаҩ ила дабомызт.
– Уи закәыхзеи!
– Сара уи гәасҭеит иаразнак. Сара сымацарагьы сакәхарым.
Бара ибызгәамҭаӡеи, нас, уи, бара быда ибла уаҩ дшамбоз?
– Ухәмаруеит.
– Усгьы акәындаз!
– Уи сара сыԥсы ҭоуп ҳәагьы дыҟам.
– Ус бара бымсааит, аҩсҭаа! – иҳәеит Кан.
Иҟалашаз идыруазҭгьы усҟан Кан! Ихьуаз изымдырит
Лаврент ахәылакгьы. Чемо димаҳәхараны дшыҟаз ихахьы
изаамгаӡо, зны-ҩынтә раҟара анаҩс иимбацыз Ели дагьаалаԥшықәимҵацкәа днымҩахыҵит иара иидыруаз, аха
иагьизымдыруаз ԥхьаҟатәи иабхәа иахь. Уи уахь имҩахыҵра
Кан ахыкәалаа еиԥш иқәшәеит. Акы иҵанаҳәеит убри аҽны
инаркны Елисо дшицәыӡуаз. Лабгьы, Лаврентгьы ларгьы
амашьына ишааицҭыҵуаз аниба ауха дмыцәаӡакәа иааршеит.
«Амаҳә бзиа диҭаххазаап, убама, – иҳәеит уи игәы
дааҭацәажәан. – Аҵара ду далганы дмааи, аԥхьаҟатәи зыда
ԥсыхәа дрымам кадруп, Чемо иеиԥш иҟоу абхәа даниоу,
дҩышьҭԥааны џьара днықәимыртәаргьы иуӡом. Иара Чемо
ҳәа иҟоу дларышьҭуа, дҩышьҭырхуа, деиҭаларышьҭуа
дмааиуаз, иааиҵагылашаз аӡә ишьапы даақәимыргылар,
дышнеи-шнеиуа аԥсшәа иарымҳәо аҟынӡа днеиргьы ауеит.

420

Уи еиликааит иара уажәы. Уажәгьы акәхарым ани абгалаџ
иаԥхьаҟатәи иԥеиԥш дазхәыцуа даналагаз. Елигьы лымҩақәа
ааиртышан, аха уи, иага, умҳәан, дыԥҳәысуп, дахьынӡазҩеиуа
аилкаара уадаҩуп. Лаврент иеиԥш аперспектива бзиа змоу
уара рацәак уимыцхрааӡаргьы, иаалырҟьаны дҩеиргьы ауеит.
Уи уара уцхыраарала иҟалар, иара ихаҭагьы уара думаҳәны
даацәырҵыр, ахазына абри ами! Абри азы аусура аҭахуп,
аҿар ырманшәалатәуп…»
Чемо игәы дҭатәазшәаҵәҟьа ибеит Кан. Лаврент ҳәа
иҟоугьы, ихахә еиԥш дџьыԥхьӡа деилагылоуп, ихы унапы
нықәшьны ус дааузыриашо дыҟаӡам, Чемо иҩыза зынӡа
диламҳәыргьы ауеит. Ирзеилоузеи, нас, ухәыцыр, кылҳарас
иҟоу зегьы иркылсны иаауа Чемои акада даҽакы ыҟоуп
ҳәа зхахьы иаазгарц зҭахым Лавренти. Дырзыӡырҩызшәа
дыҟанда џьара дкылатәаны. Лаврент иацәажәашьақәеи
ихәыцшьеи бзианы идыруан шьҭа Кан. Уи иидыруа Лаврент
иакәҵәҟьазар, аԥхьатәи реимак иааилнаргар акәын.
Абри акыр даақәгәыӷит Кан.
Дзықәгәыӷуаз даҽакгьы имақәан Чемо. Уи маҵурада
Лаврент дааины Аҟәа дахьаалагылаз мацарагьы акәмызт.
Иҟазшьа злаҟаз ала, даадыргәаар, Аҟәа даламгылаӡаргьы
ҟаларын иара. Иҵара дахьалгаз, дахьынтәааз ыҟамыз, уа
дахьаднакылашаз изырыԥшаахьан, дагьааиҽырбахьан, аха
арахь, Аҟәаҟа, аҩныҟа, иԥхьоз, иаҳа зымчыз еиҳахеит. Аҟәагьы
акәымкәа, ақыҭахь дцаны, убра ԥыҭк даарылагылар бзиазшәа
дааҟалеит. Данаахынҳә, мызкгьы аамҵыцкәа, чарак аҟны
днанаган, игәы зызцаз ԥҳәызбак лафқәакгьы налеиҳәеит.
Ақыҭа рыцҳа, дзааӡаз ақыҭа! Дналӡаа дцеижьҭеи шаҟа
ҵуазеи, аха дахьыҟазаалакгьы игәы икыдырҷабланы
иман. Аҵара ахьиҵоз, зжьы ужәыр зтәан еиламгылоз ауаа
ахьеилагьежьуаз, ухы иҭаз зегьы ҭыркәкәаны иахьыргоз, ак
урҭошәа урбаны, шәкы ахьуцәдырӡуаз, ааигәа-сигәа иара
ида уаҩ дыҟамшәа, хәы ҳаракык дықәгыланы, гәаныла иқыҭа
далаԥшуан. Игәы иааҵалоз иԥсы ҭнахырц ианалагозгьы
ыҟан. Гәхьаагаран, ара дықәзмыргылоз акы акәын уи. Иш-

421

ԥаиҭаххалоз усҟан, ус ауа иҟазҭгьы, дызҿыз, дызшьаҳауаз,
арантәи ашәи-ҭышәи дназмышьҭуаз зегьы нышьҭаҵаны,
аҩныҟа иҿааихар. Иани иаби рыԥсы ҭан усҟан, иахьеи уахеи
агәашә илагыланы изыԥшын. Иаҳәшьцәа зегьы хаҵа ицахьан,
аха иани иаби рыԥсы ҭамыз, аҩнаҭа уаҩ дагымхацшәа, зегьы
ахьхьа-аџьџьаҳәа иахызшәа дааҟалон, игәы ааҭгәырӷьон,
иара уаҵәыҵәҟьа амҩа днықәларашәа ихы ижьон. Уи ус
мариамызт, уи, иага иҭаххаргьы, изалмыршоз акәын. Ашықәсан
знык дахьаабжьҟьоз азирхалар акәын, аԥхын мызкы-мызки
бжаки раҟара дахьаақәлалоз алаимҵозар. Абри аамҭа зегьы
уи ақыҭаҟны ихигон, иани иаби рҟны.
Иан дынкаҳаны даныԥсы, дықәыхәхәа дахьаакылсыз
иабгьы хара дымцарашәа ибеит. Аҭаҳмада иблақәа ҭраа
дышишьклаԥшуаз агәашә данынҭыҵуаз, иан дыԥсны
дахьықәыз аҳәҳәыҳәа дышҵәыуоз еиԥш аҵәыуара далагарц
егьааигымхеит.
– Уҽаарӷәӷәа, сара лассы схынҳәуеит, – иҳәеит иара нас,
игәы ааиқәҳәаланы. Аб уи аҭак ҟаимҵеит. Абжьааԥны, агәашә
аҟнынӡа акәым, амҩаду аҟынӡа дкылигон, дышиабжьоз, знык
ииҳәахьаз ҩынтә ишиҳәоз, жәантә ишиҳәоз, иҽидирхалон.
Иара изы макьана дхәыҷымыз, изхара димбацызт, даҽа
мышқәак дааидтәалар иҭахын, аха нгылашьа имамызт аҷкәын,
дыццакуан. Уи есымшагьы дыццакуан, аҩны дааицыԥхьаӡа.
Даамыццакыр акәын ма уажәы, аха иамуит иара уажәгьы,
аԥсы анышә даҭаны ианаахынҳә, ахымш рыҽны амҩа
днықәымгылар амуит. Акгьы ахимҳәааит иара ари, аха
аԥсра еиԥшҵәҟьа ибеит. Аӡӷабцәа аԥша иагахьеит, рхәыҷқәа
ирыдтәалоуп, урҭ иара иаха рацәак ишрымам изымдыруазар
акәхап,
уажәы-уажәы
иааидыххылало
џьишьозаргьы
ҟалап, аха иара ибзианы имдыруеи, зегьы анааилыҵ нахыс
иара ихала агәысакара дшаақәхоз. Иагьаалааит урҭ арахь
иналаршә-ҩаларшәқәаны. Уи амацара уԥсы еивнагом.
Дахьааиз ақыҭа дахадыргыларц рҭаххахт шьоукы. Џьуџьа
ҳәа Аҟәа ицаны иқәтәаз аӡәы, Лаврент дшааибаз еиԥш
днаилаҵәа дцеит.

422

– Уда ԥсыхәа ҳамаӡам, – иҳәеит уи, Лаврент днавагалашәа.
– Ауаа ргәы кыдгылеит, имԥсуа-ибзамхо иаҳхахаз ахәырҭлаӷь

акы дықәнагароуп шьҭа. Уара уажәа ҳамазар…
– Сара даҽаџьара схы хоуп, сара исҵаз излатәу ала
сҿынасхароуп, – иҳәагәышьеит Лаврент, аха Џьуџьа акы
иирҳарц иҭахымызт.
– Уара ус ануҳәа, егьи ус аниҳәа, ахәырҭлаӷьи ҳареи
ҳаиҭааизынхахт!.. Ақыҭа шыҵаирбгаз шәымбаӡои, уара…
– Уи збаша шәара шәоуп, аҭыԥ иқәызҵашагьы.
– Уи ами исҳәо сзырҳәогьы. Лаврент бзиа, уара узылгаз
аҵара ухы ахьархо сыздыруам, аха абрахь иархар иаҳа еиӷьуп.
Ауаа рзы, иара уара узгьы иаҳа еиӷьхоит ушнеи-шнеиуа.
Азнык азы иаамариамхаргьы ауеит, аха уи – азнык азы. Нас,
уара уеиԥш иҟоу аҷкәын ҟәыбҷа ианиҭахха, зегьы ршьапы
иаақәгылоит. Ажәларгьы уара иудгылоит, иудыруазааит…
– Ажәлар зыдгыло дрыманы иаауеит иахьанӡа.
Идымгылаҵәҟьозар, ҩраԥагьы днарышьҭуамызт.
– Идгылом ҳәа уасҳәеит сара! – ибжьгьы ҩышьҭихит Џьуџьа.
– Идгылозар ицәа ихыхны абасҵәҟьа ицәажәаӡаломызт.
– Иаба уи, ицәа ахьихырхуа?
– Ана, ара, иахьабалакгьы…
– Ааҵрақәа рҟны, ааҵраҟны ацәажәаразы ируҭозеи ауаа!
Аус злоу иаахтны ацәажәароуп. Уи шамахамзар аӡәгьы
илшаӡом, игәасҭақәахьеит. Араҟагьы, даҽаџьарагьы.
– Мап, мап, – иҳәеит Џьуџьа. – Ҳаизарақәа рҟынгьы
акырынтә дкыдырцалақәахьеит, аха иаргьы лаԥшьк иоуп, акы
дырзаҿархо егьиуа дыҟоу џьушьома. Агәыр аҵа дкылԥоит.
Насгьы, – убригьы удыруазар сҭахуп, – абӷа ҟадыџьгьы имоуп.
Абӷа ӷәӷәа змоу ибӷа алаԥҵәаргьы, ишудыруа еиԥш, усҵәҟьа
имариам. Ибӷа ылаԥысҵәоит ҳәа ушаҿу уара убӷа ылаԥҵәаны
унышьҭеиҵаргьы ауеит.
– Уи бӷас имоугьы дыздыруеит, Џьуџьахеит. Сара ара
акраамҭа сыҟамызт ҳәа, зегьы схашҭхьоу џьушьома! Уи абӷа
изҭоз ибӷа ылаԥҵәаны днышьҭарҵахьан арантәи сцаанӡагьы.

423

– Нас абӷа изҭоз даҽа шьоукгьы имырҳаи! Аӡә
имацараҵәҟьагьы
димаз
џьушьома.
Абӷа
изҭоз
дларышьҭзаргьы, иара итәқәа нымхеи. Урҭ дырзымыхьчо
иҟазма. Иахьанӡа дааргеит. Аха шьҭа иазхоуп! Уара уажәа
ҳамазар… – ииҳәац иҳәон Џьуџьа.
Чемо идигалоз аҭыԥгьы дназхәыцит Лаврент. Дзеилаҳауаз
акы акәмызт иара, аха уажәазы уҽалоугӡартә иҟан. Уҵара
ушаалгаз еиԥш унаганы инструкторс унадмыртәаргьы
ауан,Чемо иеиԥш аӡәы дааузкамшәар. «Сара ара сыҟанаҵ ауп,
нас иаҳа ицәгьахоит», – иҳәеит иара, зымахәҭақәа еиҵыхны,
макьаназ иџарџаруа игылаз Чемо.
Усгьы акы далагар ами, иҵара далганы дахьааиз, идырбаз
аҭыԥ аҟынгьы акәзааит, џьара иҽаақәикыр, нас иара
ихаҭагьы иҵегь даанаԥшы-ааԥшрын, уажә изгәамҭо акы
аагәеиҭақәарын, цхыраара дук имаӡамкәангьы даҽа шьаҿак
ныҟаиҵарын.
– Уара ароуп уахьаҭаху! – иуамызт Џьуџьа.
– Аус узуазар, уахьаҭахым ҳәа џьаргьы ыҟаӡам, Џьуџьахеит.
Арахьгьы ишәҭаху аӡә даақәнагалап…
– Абри еибыҳәаны шәыҟоума, уара, зегьы! – даагәааит
Џьуџьа. – Убри ауп ииҳәаз Кангьы зны.
– Аа, Кан уҳәоу! Убри иаҳа дшәыхәар ҟалап, – иҳәахт
Лаврент.
– Уиҟәаҵ, уара уигьы! Ихы укыр, иҵыхәа узкуам.
Ҳнаишьҭаԥшқәан, тышак ҳҭаижьрашәа аабеит.
– Ҵаара ԥхашьарам, уара узҿузеи, Џьуџьа? – дҵааит
Лаврент.
– Аҟәа сыҟами! – аҭак ҟаиҵеит Џьуџьа дгәырӷьаҵәа.
– Узҿузеи?
– Абазар аҟны аус зуеит. Зныкгьы срылахысхьеит.
– Уи шԥа? Абазар ушалагылаз агәыз ҳәа урылахысма?!
– Урылахыс акәым, абомба рылаԥужәап! Сгәы ԥыржәалоит
сара уаҟа. Сықәырцарц зҭаху шьоукгьы ыҟоуп, аха
ҳақәибагошәа збоит, сара инасыцәхасны сықәырцаанӡа.

424

– Иҟоузеи, уара, уа, абазар аҟны, ахәаҩ-саҩҳәа
шәеишьклахысуа?
– Аԥара ыҟоуп, – иҳәеит Џьуџьа.
– Аԥара узырҳар, араҟагьы иҟами, – иҳәахт Лаврент.
– Нышәуп араҟа иҟоу!
– Саурхоит ауп, нас, саргьы снаганы?
– Уара утәы хазуп. Сара сеиԥш иҟоу ара ԥарак изырҳауа
иҟалом ахаангьы. Анышә уасла, уеиҭасла, угәы кыджәаны
ишьҭаҵала. Уи акәмыз, уара, саб рыцҳагьы дызҿыз! Ирҳазеи?
Аҳампал!
– Ирацәаны иурҳауама уара уа, абазар аҟны?
– Сныҟәнагоит. Машьына хәархәаркгьы сақәнартәеит. Ара
сара амаланыҟәагьы сзаахәом.
– Ицырцыруа амашьынақәагьы ирықәтәоупеи шьоукы…
– Урҭ анышә рфоит, – иҳәеит Џьуџьа. – Сара анышә
сзыфагәышьом. Сҽазыскыргьы баша слықәкьакьа сцоит ауп,
уаҳа акы аасзыҟаҵом. Изылшо абзиара рзыҟалааит…
– Ибзиоуп ауаҩы илымшо анидыруа.
– Арахь, ирылымшогьы рылшошәа рбахуеит зегьы…
Аҿар сара ишәзысааӡоит ҳәа дгыламыз Мажарагьы, ашкол
адиректор. Имааӡеи, нас, ҳҿар! Ус ихәыҷқәагьы иааӡалааит!
Ииааӡозеи, ус уҳәаргьы, уи шьҭа: инаганы аџьар ихадырсхьеит.
Уара уҟамызт усҟан, даныԥсыз, ажәагьы сыдмырҳәеи сара
уаҟа, аԥсраҿы!
– Ибзиами, нас, рыцҳа, ажәақәак ихуҳәаазар…
– Ибзиоу закәызеи, уара, исымҳәаша акәнеи ажәлар
срылагыланы исҳәоз!
– Иҳәатәыз умҳәоз, нас!
– Иҳәатәыз уҳәар – ушьны, ухәхәаӡа иара унаиварымҵоз,
уара абзиара збаша!
– Избан, уара?!
– Мажара дузымдырӡоз уара цқьа? Аҩыжәҩы, ацәаԥҽыга,
аҳәсеибацәа ркалҭ иахьынҳалаз, иавагалангьы изныкымкәа
ирдыққәахьаз Мажара! Убри иҭоурыхқәа зегьы сара
исызҳәараны сыҟазу убраҟа!

425

– Ихьаршшатәугьы аахьоуршшароуп-тәа, уаҳа ишԥаҟауҵо,
уанақәшәа?!
– Сақәшәеит ҳәа ами сгыланы акакара сзаҿыз.
– Акакараҵәҟьа аҭахымзар ҟаларын.
– Иаҭахымзар ҟалап, ара уаарылахааитишь! Амци аиашеи
реилыргаразы даҽа хышә шықәса уҟазароуп араҟа.
– Иаба иара араҟа?
– Ҳара ҳҟны. Ҳара ҳҟны мацарагьы акәым-тәа, иара адгьыл
зегьы аҟны, сгәахәуеит.
– Хышә шықәса рыла зегьы еилырганы инарзықәҵонда,
шаҟаҩ адынҵәалахьоу удыруама, аха акы аарызмыриашаӡеит.
– Ус убахьоу! – иҳәахт Џьуџьа.
– Сыхәмаруеит, – нациҵеит Лаврент, Џьуџьа иасҳәагьы,
аӡы сҭахысгьы акоуп ааигәахәын. – Исыриашаҵәҟьоит ҳәа
уалагар, иуриашақәо рацәоуп, ари адунеи аҟны, ҳара маҷк
ҳаашьоит акәымзар.
– Убра суқәшаҳаҭуп. Риашашьа змам убахьоу, уара!..
Ҳабла ҭызхуа, зегь еицаабо, ҳаашьаны ҳавамтәар акаҿы
икылаагоит… Абри уара иуҭаххаргьы шаҟа риашахо удыруоу
ҳқыҭан. Уаахагыл, угәы надкыл. Ауаа рхы иалԥшхьеит, изҭаху
ауаҩы иқәшәар – идгылоит. Уара уеиԥш изыдгылаша уаҩ
даҳмоургьы ҟалап ҳара ааигәа-сигәа.
– Сара сеиԥш шаҟаҩ ыҟоу удыруоу. Џьуџьахеит, абазар
иалахеит акәымзар…
– Салҵуеит иара саргьы абазар, ҳааины абраҟа
ҳааидгылозар!
– Уалырцаанӡа уалаз, – иҳәан, дааччеит Лаврент.
– Сара салырцоу, дара уа иаласҟәаҟәоу уаҳахра уҟоуп
ааигәа!
Џьуџьа ижәынгьы дшыҟаз аҟара ибон Лаврент, аха
иԥырҵшьа дақәымшәо, ихы наздикылара даҽаӡә димоушәа
дгылан. Сценак иқәнагаланы ахәмарра иаҿызшәа ибон иара
дзацәажәози иареи. Аԥарда леир акәын шьҭа, иаргьы Аҟәаҟа
дыццакуан.

426

Ҟәарашынӡа даазгоз диоуит. Уи акәын аус злазгьы:
Ҟәарашынӡа уанызнеи, нас Аҟәаҟа узгоз амашьынақәа
ҟалон. Хара дук идушәа дцәажәон уи, Ҟәарашынӡа даазгаз
ахаҵа. Џьалоу сыҟазароуп уаха, исзыԥшуп, акәымзар,
акрахсырҵуазма, Аҟәанӡагьы узгон ҳәа даԥсышәа мацараха
ацәажәара даҿын иара.
Иагарааны
амашьынақәа
дырзыԥшын
агылара
иқәшәақәахьан иара Ҟәараш. Қәоурак иалагаргьы ухы
аазҵоукша уоуан араҟа. Уажәгьы амш аашәшьын, қәоурак
иналагарашәа иҟан, аха уи хьаагатәымызт: амш макьана акыр
ыҟан, иаргьы дааины Ҟәараш дгылан.
Икаауа инеиуаз амашьына ласқәа аангыломызт, знык
ианынаивууаалакгьы
илаԥш
нарышьҭаиргьежьуамызт,
иааиуаз автобусқәа рахь ихы наирхон. Дара автобусқәагьы,
ара иааҭыҵуаз уаҩ дырҭамзар акәхарын, иаанымҿасӡакәа
инаиаҩсқәеит.
Дышгылаз
игәы
ааԥҵәахьан
еиԥш,
инаиаҩҟьаз
машьына ласк аангылан, шьҭахьла аҿаанахеит. Ргалстукқәа
ҟьаҟьаӡа,абра дааизаргьы, иара иеиԥш изымцо игылаз
ҩыџьа ахацәа, ҳыздыруаз, ҳаԥсы иаԥшәмахаз аӡә дҟалеит
рҳәан, иҩеибарҭрсқәеит, аха иназышьҭаххыз амашьына,
дара иаарывсны ишааиуаз, ивараҿыҵәҟьа аҽааннакылеит.
Иеиликааит амашьына ззааиуаз иара шиакәыз.
Ашьҭахьтәи ашә аатын, амашьына дааҭыҵит… Чемо!
Дааџьеишьеит, мшыбзиаҳәа
аԥсышәак шиҳәашазгьы
изымдырит.
– Арахь уааи, арԥыс, арахь, – иҳәеит Чемо дҿаԥха-ҿаччо.
Чемо маҷк аҟарагьы дааԥсаны дшыҟаз иныԥшуан.
Дахьынтәаауаз дазымҵааит, аха уи харантә даауазар ҟалап
ҳәа нақәиҵеит. Амашьынаныҟәцаҩи иареи ракәын иҟаз. Чемо
ашьҭахь дҭатәан дкыдиаалашәа. Ус даатәеит иара уажәгьы.
Аизарақәа ҳдыркареит, аиаша уасҳәап, – иҳәеит Чемо,
рҿанынарха. – Еизара мацарала аусқәа зегьы узыҟаҵару,
уара?! Ҽага зкуа дыҟамкәа, зегьы аизарақәа рҟны итәоушәа
сгәы иааснаҭалоит. Еибыҳәатәыс иҳамоузеи, ухаҵкы сцеит!

427

Аибыҳәатәқәа ыҟоуп аҟазааразы, аха ҳаи ахьырҳәо зегьы
аҩрагьы рацәак уаҩы ихәом. Иҳахәом ҳәа злароуҳәозеи,
урҭ аиԥыларақәа, урҭ аизарақәа рымҩаԥгара зуалу уара
уакәзар. Араион анапхгаҩцәа ҳәа жәларык ықәыртәаны
иҳамоуп, ршьапы нкыдҟьар, уаргьы уа џьара урыдгылазар
рҭахуп. Ааигәаӡа акәын жәларык еизганы ҳашрацәажәоз
ианҳархәлаз. Иахьа ҳаиҭааизыҩҩыхит. Аизара ашьҭахьтәи
аусқәа роуп, аиаша уҭахызар, ҳара ҳзыркараз.
– Аизара ашьҭахь… – иҳәеит Лаврент, џьара ак ҳәатәуп ҳәа.
– Аиеи, нас, ишеилукаауа еиԥш, аизара ашьҭахь аҵәыцак
наумыркыкәагьы уоурышьҭуам. Аҩыжәрақәа рҵыхәа ԥҵәатәуп
ҳәа ҳаилацәажәон жәаха, ҳанааилгақәа, ҳнеидтәалан,
ишаажәуаз ҳаблақәа ааҭаҳхит. Абри акыр иаԥсоу, уара?
– Иаԥсамзар ҟалап,– иҳәеит Лаврент.
– Иаԥсамзар ҟалап аума, изаҟаразаалак акы иаԥсам,
акапеи кылҵәа иаԥсам, аха ҳзаҟәыҵуам. Шәаҟәыҵ ҳәа
ҳнеины ҳрыдгылоуп, ҳрыдтәаланы, ҳҽаҭаӡаны иаажәуеит,
иаҳфоит. Иарбан, нас, ҳара араҟа иҟаҳҵараны иҟоу! Ӡык
ҳадмыргашеи зны даргьы ҳаргьы ҳнеидгәаланы аха уанӡа
ҳаибажьо, ҳаибаргәыбзыӷуа ҳааиуеит… Исҳәоит ҳәа уалагар,
ҳаи, шаҟа ҳәатә ыҟоузеи! Сара ашәҟәыҩҩыха сызымҭаз
сыгәнаҳа рықәшәааит. Уи сҽазкыҵәҟьаны сҿаасхан, аха
ари аӡыблара салашәеит. Мышкы зны, сзалҵгәышьар, сара
ара сызлагылаз атәы сызҩыргьы, уаҳа исҭахузеи! Уаргьы ак
уҩқәон ҳәа сыҟоуп.
– Ажәеинраалақәак.
– Уи алоуп зегьы шалаго… Исгәалашәоит, исгәалашәоит…
Сымҩашьозар, уқәгылангьы џьара уаԥхьақәахьан…
– Сангаӡаз зны… Уажәгьы даара сҟәышхазшәа…
– Икаужьма, нас, сара сеиԥш? – дҵааит Чемо.
– Иара сканажьит.
– Уара макьана уҷкәыноуп, уазыхынҳәыр ауеит, аха сара
стәоуп иаҳа иуадаҩу. Ус уҳәаргьы, иҟало уаҩы издырӡом…
Уахынла, санызмыцәо убас еиԥш иҟоу хҭысқәак сгәалашәоит,
убас еиԥш иҟоу еиҿыхарақәак срылаҳауеит, ақьаад иа-

428

нысҵанда ҳәа сааҟалоит, аха аҵх агәазы угыланы ақьаад
иануҵараны иҟоузеи, иааулоу зегьы амш иумнаххьазар, уаҵәы
ашьыжь шаанӡагьы уҩагыланы, ухы цқьа, угәы цқьа, аусурахь
уҿынаухараны уҟазар!.. Уи иазаауазеи, ҵаара ԥхашьарам,
уара арахь уабаҟаз? – дҵааит Чемо дышнеиуаз.
– Ақыҭан нхарак ҳамоуп, снықәыԥшып ҟасҵан…
– Иҟада уа? – дҵааит Чемо.
– Уаҩ дыҟаӡам.
– Ишԥа, зынӡа уаҩ дахымкәоу?!
– Уаҩ дахгәышьам… Сани саби ԥсхьеит усгьы. Саб уажә
ааигәоуп иԥсҭазаара даналҵыз. Саҳәшьцәа зегьы хаҵа
ицахьеит усгьы. Ақьаԥҭа сааххалеит.
– Уи ҽеим, – иҳәеит Чемо. – Исыздыруамызт.
– Анапы агхаӡеит анхара. Аԥсы аҭаҵара уадаҩхахьеит.
Сзыхынҳәыр…
– Иабыкәу, џьушьҭ, уара шьҭа уахь уахьыхынҳәуа! Арахь
уаҳҭахуп… Нас-нас џьара ак ҟалап, цхырааракгьы уаҳҭап, –
нациҵеит Чемо. – Аҟәа уазааигәазар бзиан, аха ухарахеит.
Ара ааигәа афазендақәа рымоуп уажәы аӡәырҩы. Ҳара
ҳтәқәа маҷҩуп, аха урҭгьы аақәгалалатәуп арахь. Саргьы
хкыдкыларҭак сымоуп араҟа, амшын ахықәан.
– Ҟаи, џьушьҭ! – иҳәан, дааигәырӷьахт Лаврент.
– Даара иԥсеивгагоуп уи, иаҳаракгьы Аҟәа иахьазааигәоу
азы. Сҭакәажә абра дықәтәаӡазар лҭахуп. Ус луам, ҳәыс луам,
дықәтәазааит илҭахызаргьы. Амшын ахықәан қьафурами
ахәыҷы лзгьы…
Уаҟа иҽааникылан, ихәыцрақәа днарылалеит Чемо.
Иҽырҭынчшәа
дышкыдиаалазгьы,
акы
дааргәамҵит,
дааибанарфеит уи. Даазқәылаз, абас ихы данаазынхалак,
даазыруалыуашалоз, ҳәашьа изамҭо, имҳәаргьы амуашәа
иҟаз Ели илыдҳәалан. Кан лышьҭа дхыланы дааскьоит ҳәа
ахьиарҳәаз аума, даҽакызу изеилкаауамызт, иҟалаз ма
ҟалашьа змам акы дааргәаҭеиуан.
Ели ԥшӡа, Ели хазына иҩны дыҩнагыламкәа ԥсҭазаара
ҟалап ҳәа ихахьы изаагомызт. Илышьҭанагалаз, – ари

429

иакә, егьи иакә, – ахьшь еиԥш даашьҭиԥаар ҳәа шәаӡыӡарак данааимнадалак, уи ахьшь арахь аахылаха
амҭакәа илаишьҭрашәа иҽааирӷәӷәон, даныхәыҷыз еиԥш
дааигәыҵаирӷәӷәон, лҟәаҟәа инапы нықәишьуан, лоуразоуроу
дааиԥхьишьшьаар иҭаххон. Игәалашәон аванна дҭаргыланы
даникәабоз.
– Ари дҭыԥҳауп шьҭа, дуцәыԥхашьоит, – лҳәон иҭакәажә,
Кыҷына ҳәа дзышьҭаз Зулита ҟадыџь. Џьулетта ҳәа
лыхьӡырҵарц рҭаххазар ҟаларын уи зны, аха лыхьӡ рцәыбрын,
Зулита аҟны инанагеит, иара, уаҟагьы даанымгылакәа, Кыҷына
аҟны дынкылнагеит. Бааԥсыла илыгын дкыҷхьан Зулита, убри
азакәхарын иаҳа илықәнагоны изибоз иара иналыхьнирҳалаз
ахьӡ. Азнык азы дааргәаақәеит Зулита ари ахьӡ, уара уҟны
скыҷрын, уаҳа сышԥаҟалоз ҳәа даагәамҵқәеит, аха дышнеишнеиуаз, Кыҷынагьы Хәыҷынагьы лзеиԥшханы аҩны
дныҩналеит. Ели лакәын уи зны-зынла Хәыҷына ҳәа зеиҳәалоз,
лара ахәыҷгьы уи дашьцыло далагеит, аха Ели иацназгоз хьӡы
ыҟамызшәа имбоз иахьа уажәраанӡа,Хәыҷына наҟ инкаршәны,
иаашьҭиԥаауан. Игәы дааҵалалон иара усҟангьы Елисо.
Уи арантәи дықәызгаз аԥша еиқәтәахьан, дахьнанагазгьы
аҳҭынра хазына ззырҳәоз акәын, илымҳа аҟынӡа иааҩуаз
ажәабжьқәа ҵабыргызар, иара уа, дахьнанагаз, лара леиԥш
насыԥ змаз уаҩ дыҟамызт. Чемо иԥсы шҭоу лхалыршҭхьан
уи. Убри акәын амца изыркуаз иахьанӡагьы. Урҭ шьҭа акы
еиднагалап ҳәа гәыӷра имамызт, аха ирзеилаз аиуак нхашәа
иҟазар, иаҳа иԥсеивгаганы, ихьаа-хҽыган иара изыҳәан,
аха инагӡаны бзиа иузымбаз аԥҳәыс, иахьа акәымзаргьы,
уаҵәызны уара уахь ахьаԥшра даҟәымҵыр ауӡом.
Елисо дышлызхәыцуаз Ели лахь дааианагеит. Аҩнынӡа
снаӡаны ллакҭа сынҭаԥшында ҳәа дааҟалеит. Амардуан
дылбааҟьаны лҿаалхарын ларгьы. Дшааиуаз, ихәда
данаахьынԥашалалак, иԥсы ааҭалон, иага дааԥсаны
дыҟазаргьы, дааихыкканы лацәажәара, лахәмарра далагон.
– Шәеибамбеижьҭеи акрааҵуан, – лҳәон Кыҷына – Зулита,
лара ус дызҭахыз ари адунеи уаҩ дахьылзықәымыз аахьааганы.

430

– Шьҭа аҩны амца акызаргьы ижәбараны шәыҟаӡам. Ахәыҷы

аҵара лҵоит, уара уааиаанӡа хҩаха лымамызт, уажәы, уара
уанааи, аԥшеиԥш уааҩнасын, дызҿыз зегьы ақьаад бӷьыцқәа
реиԥш инеилаургьежьит. Улԥырхагамхан ахәыҷы!
– Ари дхәыҷума шьҭа, иҟалҵо лара илдыруеит, сара
сшылԥырхагамхарыз, бара былԥырхагамхани…
Нас ихәы дырхиарц иалагон аҩыџьагьы. Зулита илыманы
зҿаалхоз афактқәа, дналԥыххыланы, арахь иаалымылԥаауан
Ели. Уи лнапала иааганы аишәа ианаақәлыргылалак,
иҟазҵазгьы лара лакәызшәа лбон, дааскьаны дахьааиҿатәоз,
акрыфахаҵәҟьагьы илымҭарашәа, аҷҷаҳәа иацәажәара
далагон.
– Ҳабанӡааихьоу? – иҳәеит Чемо даахықәтәалашәа,
Лавренти иареи реицәажәара ааиԥхьбаны, дасу иара ихы
иҭагьежьуаз дазхәыцуа акыр иааскьахьан еиԥш.
– Кьалашәыр,– иҳәеит Лаврент, азҵаара ззырхаз
амашьынарныҟәцаҩ иакәзар ҟалап ҳәа ихы ишааҭашәазгьы,
аҭак аҟаҵара иара ихәҭаны ааиԥхьаӡан.
– Ҳаазаап, – иҳәеит Чемо. Уи ақалақь агәҭаныҵәҟьа
дынхон, аха «ҳаазап» аниҳәа, Кьалашәыргьы нхарак имазшәа
дааҟалеит. Иҟаларын уи араҟагьы анхара имазар, аха
амашьына аанымгылакәа ишнеиц амҩа анынанагӡа, Лаврент
иеиликааит, ибжьоузеи, шьҭа Аҟәа ҳаҟазаап ҳәа шакәыз уи
иаанагоз.
Лаврент уажәы ибазма Чемо дахьынхаҵәҟьоз, аха, аҩны
ианазааигәаха, абри аума ҳәа даанаԥшы-ааԥшит.
– Иҟоу уасҳәап, арԥыс бзиа, Лаврент ахаҵа,– иҳәеит Чемо
амашьына анаангыла, аха, иџьоушьаша, акыр иҽаадирхалеит
уи, иҟоу ҳәа дызҿыз, нас, дааччашәа, – ҳнымҩахыҵны уараш
хьшәашәак еицаажәып…
– Иҭабуп, иҭабуп, абзиаразы ҳаицныҟәалааит, – иҳәан,
дааццакит Лаврент, ахьышәҭҳәа амашьына дҭыҵынгьы
даагылеит. Иҽизышьҭымхуа, маҷк аҟара дааԥсангьы дшыҟоу
иныԥшуа, атротуар даақәгылеит Чемогьы.

431

– Уара умыццаклан, – нациҵеит уи. – Иузыԥшу дсыздыруам,
аха уи џьаргьы дуцәцом. Мап зцәыскуа рыжәтә ыҟам
уеизгьы-уеизгьы аха абри ауараш сазгагоуп. Ихьшәашәаӡа
исызҭагылоуп уанааилакгьы.
Ауараши уареи шәышԥеизыҟоу?
– Ауараш бзиа изымбо хаҵа дыҟаӡам. Ахацәа роума,
аҳәсагьы аҵашьшь иржәуеит. Иумбақәахьеи?
– Акәхап, – иҳәеит Лаврент.
– Акәхап акәым, аха акәҵәҟьоуп. Ауараш еиӷьу рыжәтә
ыҟаӡам. Иуҭахызар – ажьаӷь уаткагьы сымоуп, даҽакгьы.
Аха, умбо, сара иаҳа исҭаху атәы сҳәеит. Ауаҩы иаҳа ииҭаху,
иԥсы зхьыхәхәо дамҵасынгьы игароуп, игар амуазаргьы. Уи
уажәы угәы иаҭахуп, уԥсы иаҭахуп, ига иара абыржәыҵәҟьа,
иҭыркәкәаны ижә…
Ауараш мацара акәымзар ҟаларын уи уажәы дызлацәажәоз.
Лаврент игәеиҭахьан Чемо иҟазшьақәа руакы: акы далацәажәо,
даҽакы атәгьы уеилиркаауан. Уи зегьы ирзеилкаауамызт,
аха иреилиркааҵәҟьарц иҭахызар, иаҳа иаармарианы даҽа
ҳәашьак неиҭон, даҽа вариантк аҟны даангылон.
Ели дгәалҭеит иаразнак, абарҵа дахьаақәԥалаз. Илҳәаз
изеилымкааит, аха иаразнак еиликааит акы. Агәырӷьара ду
лыман ахәыҷы. Уажә акәын абарҵа данықәгылаз шырҳәоз
дааины раԥхьа даакаԥеит, лаб днаихьынԥашалеит.
Ахәыҷы ҳәа ззырҳәо дхәыҷымызт шьҭа, аҭыԥҳа наӡа
лакәын, аха лхымҩаԥгашьаҟны инханы иҟан хәыҷрак. Уи
џьара даргыломызт, дартәомызт, амҵәыжәҩақәа лыҭаны,
дырԥыруа ажәҩан ахь дханагалон. Игәы ааҭлыргәырӷьааит,
днасыԥ лашаха дааихьыӡсеит Лаврент дахьлыхәаԥшуаз.
Лылаԥш дааҵакәымпылшәа, рацәакгьы иҭахымкәа ацара
иҽыназикит.
– Ҳара ус ҳмеицәажәаӡеит, – иҳәеит Чемо, абри
аҵыхәала еицәажәарак рымаҵәҟьазшәа, – ҳара ҳаиманы
ҳнымҩахыҵуеит, уараш хьшәашәак аажәуеит, ҳаԥсы
ааиҭаҳкуеит, насгьы нас иаабап. Ус акәӡами, сыхазына?

432

– Шәаала, – лҳәеит Ели, арантә иубарҭаз, аҩнеихагылахь
уҩазгоз амардуан ахь лнапгьы налырххан.
Ахәыҷы лгәы нҳархарым, ҳнашьҭы, – иҳәеит Чемо, нас, уаҳа
цәажәарас иаҭахузеи араҟа ҳәа нақәҵаны, аԥхьа дгыланы
иҿынеихеит.
Абри ауаҩ иеиԥш зҳәатәаҟны иаразнак уназгарц зылшоз
ауаҩы диқәымшәацызт Лаврент. Иааиҭаххаҵәҟьар, аӡсашьа
узымдыруазаргьы, уиманы амшын дхылон.
Убри аҽны дызхылаз амшын акәзар иара иахьа
уажәраанӡагьы дызху? Дылхыӡла дцахьоу? Иӡаҟәрылоу,
иҟоу, мшәан, дзықәдыртәаз анышь? Игәалашәон раԥхьатәи
амшқәа ирыцыз агәырӷьара, анасыԥ, игәы ҭыԥсаауа агаҿа
данаваз, имшаӡоз аҵх ауқәа дрылыхәхәа данрылаз. Ихаҿы
иааиуан длываӷәӷәа даныналыватәаз, лара лҽанылмырҵысыз,
иаргьы ларгьы еиҭаҳәашьа змам акы ианазыԥшыз, уи есааира
ианааигәахоз, иаалырҟьаны ианыхарахоз, нас, еикәшаны,
дырҩышьны, еиҭа арахь аҿанаанахоз. Убарҭ амшқәа џьара
днарылахәаша дцар, дызлаз аԥхыӡ хаа уаҳа дзаалымҵӡар,
насыԥ ду ари адгьыл аҟны изоухьаз иара дреиӷьхаргьы
ҟаларын. Икыдбо иалагаз игәы уи аамҭа хәшаха игәы
ишкыдаз икыдхалаӡоз џьишьон, аха уи аҩыза анасыԥ иара
изгьы ишамызт, даҽаӡәы изгьы. Уи усҟан еилкаашьа ауамахыз,
уи аилкаараз иаҭахыз аамҭа иаԥхьаҟа ишьҭан, игәыфаганы,
иԥсыфаганы, ихыԥҽыганы.
Лаврент игәалашәон аԥшәмеи иареи еиманы ианыҩхала,
– даамҩахимгар усгьы имуит Чемо, – рхәы-рыԥхь ҟалҵарц
Зулита аҩны дшааҩнагьежьыз. Маҵуҩԥҳәыск лсахьақәа лыман
уи, усҟангьы, уи ишьҭахьгьы, изыхҟьаз издыруам абри Чемо
иԥҳәыс лакәҵәҟьоуп ҳәа дзыналыхәамԥшит. Иара ларгьы, аф
лысыртә, Чемо иԥҳәыс лакәӡамшәа, рымаҵ ауразы мацаразы
абрахь даанагазшәа лхы мҩаԥылгон. Иара дааӡа-дыхьча,
дпашәӡа дгыланы, лара лыԥсы шаалыхшәара дахьааиԥылаз
ааиҭахымхеит, ари аҩнаҭаҟны зегьы зхагьежьуа лоуп ари
ҳәа иааиҳәаз ажәақәа имаҳазҭгьы, нас-нас еиликаашан, аха
уажәазы уи агәрагара ааицәыуадаҩхон.

433

– Баақәгьежь, Кыҷына, баақәгьежь, асас дахь даҳҭоуп,
– иҳәеит аԥшәма, Лаврент ижәҩахыр инапы нықәкшәа,

нас днаганы азал агәы ашашараҿы днаиртәеит. Лаврент
ихы ахьигара издыруамызт. Бзиа иахьыҟаз џьара-ҩыџьара
днанагақәахьан, аха ас еиԥшҵәҟьа еиқәышәшәа иахьыҩнатәаз
даарыламтәацызт. Уи иаразнак игәеиҭеит аҩнымаҭәа ссир
шыҩнагылаз араҟа, илаԥш аҭыӡқәа инаркыдхалеит. Урҭ
рҟны икыдын амузеи дуқәа рҟны иибахьаз сахьақәак
игәалазыршәоз усумҭақәак. Урҭ араҟатәи асахьаҭыхыҩцәа
иртәхарымызт, ас еиԥш иҟоу асахьақәа ҭызхуа ара акәым,
уажәы даҽаџьарагьы иҟамзар ҟалап ҳәа игәы иааҭашәеит.
Ели дсахьаҭыхҩхар сҭахын, лара иалылхуа сыздыруам
аха, – иҳәеит Лаврент илаԥш аҭыӡқәа ишынаркыдхалаз
гәазҭаз Чемо. – Акгьы злымҵыз сара асахьаҭыхра бзиа избон
зны, иахьа хәлаанӡа ашәыгақәа сырххон. Иамуашәа анызба,
апипи арҳәарахьы сиасит! – иҳәеит Чемо инақәырӷәӷәаны,
дагьааччеит… Пипиарҳәароуп иахьа уажәраанӡагьы ҳазҿу
ҳара, акгьы злымҵыз, – даҽа шьоукгьы наидикылеит. – Апипи
азырҳәо ҳрылагылоуп, аха аҭамӷьар асыҩцәа рацәаҩхеит,
ҳхы ааҭырҟьеит, аиаша уасҳәап, урҭ аҭамӷьарасыҩцәа. Акалаҭ
иҭаркыз акәҷарақәа реиԥш ҳаилагьежьуеит, ҳаибарыҩны
дәык ҳнықәлар ҳҭахуп, аха ҳзышьҭуада?! – дызлацәажәоз
иара ихаҭагьы изеилымкаауашәа, иара иеиликаанӡа Лаврент
иажәақәа рхы ахьхаз еилиргазшәа, акалақәашәа ацәажәара
даҿын Чемо.
Ели уажәы-уажә дааҩналон, дындәылҵуан, деиҭааҩналон,
лаб илымҳа акы нҭалҳәон, иара дарччарц акәхарын илҳәоз
зылҳәозгьы, аха Чемо уи дарччомызт, ус баша ҽырчча
ааҟаиҵаргьы, иҽааиқәирԥшьыхаауан, иччоз, еиҭаччоз лара
Ели лакәын.
Ус, шәара шәааицәажәалеи иҳәахын, Чемо дындәылҵит.
Ахәыҷы днеины апианино днаҿатәахьан. Ахәыҷы ҳәа
шларҳәозгьы,
уи
дышхәыҷымыз
уажәоуп
Лаврент
ианаагәеиҭаз. Даҽа блакала дналыхәаԥшит, уажәраанӡа ара
итәаз Чемо ишибоз, ишиҭахыҵәҟьаз дахьызлыхәамԥшызгьы

434

ааџьеишьеит. Уажәы ԥырхага имамызт, лаԥшыла мацара
дааиԥхьишьшьааит, цәгьарак ҟаиҵазшәагьы ашә ахь
дынхьаԥшит.
Амузикеи иареи рацәак рзеиламызт, аха Ели иалырҳәоз
игәы ааҟанаҵеит. Ажәала акгьы наламҳәакәа, гәаныла
илымарҽхәо, иҽынкыдҵашәа дтәан. Лара аҩысҭаагьы
иеилылкааит асас лыхәмаршьа шигәаԥхаз, уи иаҳагьы даазыҟанаҵан, дааҭгылан, уажәраанӡа иалырҳәоз аасҭагьы
ухызхшаз даҽакы арҳәо лҿыналхеит.
Абри лҩыза ахазына думаны, Анцәа ишиҳәара абасгьы
унхо уҟазар закә насыԥыз дназхәыцит Лаврент. Иҵара далганы
дааит аҟароуп, уаҳа џьара ишьаҿа ааихимгац, изҭагәышьода
ари аҩыза аԥсҭазаара, иԥхыӡ иаламшәаӡаргьы ҟаларын,
заҵа аӡыжь еиԥш дналамгыларыз. Иудыруеи мышкы зны акы
дазкылсыргьы, имгәыӷкәа иԥсхьада рымҳәеи. Изырхианы
иаурымахыз иара Чемогьы ари аҩыза анхара, маҷ-маҷ
дазааизар акәхап, инасыԥ хышәҭны иауигәыдҳалах. Анасыԥ
анакәха… Зулита ҳәа иҟоу дабаиԥшааи, уара! Иаԥхьа итәаз
аӡәы иеиҳәозшәа абри ааџьашьаны дназҵааит. Зулита лакәны
абри лҩыза ахазына дзыхшазгьы?! Уи иаҳагьы иџьашьатәын,
уи еилкаашьа змамызгьы акы акәын. Иҟаҵәҟьаз еиликаанӡа,
абри даргәаҭеиуан, ианеиликаа, уи иара инаҭоз еилкаамызт,
аха иԥсы ааивигеит.
Кыҷына ҳәа дыхәмаршәа илеиҳәо лара илтәуп, илнаалоит.
Дкаҷны, дрыцҳахәха дгылоуп аԥҳәыс. Ухаҿы иузаамгоз
даҽакгьы ыҟан абраҟа: хыбрак аҵаҟа излеицыҟоузеи иахьа
уажәраанӡа иаргьы ларгьы? Лҟазшьа дыхнахуама, даҽакы
дыхнахуама, данбзиаз ҳәа аамҭакы ыҟан, убри аамҭаҟны
дыргыланы длыхәаԥшуоу иахьа уажәраанӡагьы? Уигьы рацәак ухаҟны иаанукылартә иҟамызт: Зулита данбзиаз ҳәа
аамҭакы ыҟаны, уи даларгыланы иага улыхәаԥшуазаргьы,
аҵәымыӷ еиԥш даалмыҳәҳәар ауӡомызт. Иҟоузеи, нас, араҟа,
Чемо Зулита дидҳәаланы дызку?
Уи аилкаарагьы рацәак дадымхалеит Лаврент. Абра
дшындәылҵыз еиԥш дазҵааит, иаразнакгьы иаҳаит аҭак. Уи

435

зегьы ирдыруан ақалақь аҟны. Зулита лашьа ду инапы ианын
Чемо ԥхьаҟатәи иԥеиԥш. Зны дларышьҭӡаргьы, Кыҷына
аналыгәҭасра ицәыуадаҩхон уи: иабхәында идацԥашә
убасҟак иҳахьан, шьҭа акгьы даԥсамкәа деиқәԥах адауцәа
днышьҭарҵаргьы, иаразнак дааԥзыртлашаз аҩсҭаацәа икәыршаны иртәахьан. Урҭ зегьы зныкҟьарала уаҩы изықәгомызт,
ԥсҭазааракгьы азхомызт урҭ ркәакәылах ақәгара. Узлалиааираны иҟоузеи, нас, Зулита?… Зда ԥсыхәа имамызгьы,
иҟаиҵазгьы абри акәын: иааигәара дшыҟаз ихаршҭшәа адәы
дықәын. Ԥсеивгаганы изыҟалеит Ели лааӡара дахьаҵагылаз.
Уи убас еиԥш длышьцылеит, убас еиԥш длылаҵәеит,
мышкы шьыбжьаанӡа аҩны даныҟамла деилагарашәа ибеит.
«Абри лакәгәышьоуп сыԥсы ҭакны изку» – иҳәон иара
Ели данаалаԥшықәырҵалак. Ус иҳәеит иара уажәгьы, Ели
дыҩнаԥырԥыруа аҩны данааҩнала.
Аԥшәмаԥҳәыс ахәыҟаҵара дшаҿыз игәы назҩеит Лаврент,
аха дгыланы дыздәықәымлеит. Индәылҵыз аԥшәмагьы
дааиуамызт макьана. Ели иаалырҟьаны апианино арҳәара
дшалагаз еиԥш, иаалырҟьаны дааҟәыҵын, егьырҭ ахьыҟаз
џьара дцеит. Лаврент еиликаауан ара ауадақәа рацәаны
ишыҟаз, урҭ инарыҩнаӡызгьы рыԥшаара мариамхеит.
Абарҵа уахьаақәгылоз иккаӡа ақалақь уалаԥшуан.
Амашьынақәа рацәан уахь, ауаа ахьеилаҩеиласуаз, амҩақәа
ахьааихырҵәоз,
атротуарқәа
ирныланы
иахьнеиуаз.
Иӡхыҵраха атротуарқәа ауаа анырнугьы ыҟами, аха уажәы
урҭ еиҳа имаҷҩызшәа ибеит. Ауаа иаҳа ианырацәаҩу усура
ианцо ма уахьынтәи ианаауа ауп. Усгьы, нахьхьи, иара аҵара
ахьиҵоз еиԥш, аметро иҭыппны рҿауаархахуаз, ԥыҭҩык
еицны иааиуазар, арантәи цқьа унарылаԥшыр, уара иудыруа
аӡәыр дрыцзаргьы даарылукаауан. Днарылаԥшуа иҿынеихеит.
Иидыруаз аӡәы даалаԥшықәиҵан, дишьҭагылазшәа арахь
иҿааихеит. Дагьидырҵәҟьеит уи – Како иакәын. Акакь.
Кани иареи ахьеицыз ааџьеишьахт, Кани Акакьи еицызар
амуазшәа. Аҩыџьагь абзиақәа рами, еидҳәылацәаломызт,
рҳәеит, аха уажә иаазқәылаз, ирзеиԥшыз раӷак даацәырҵны,

436

иааиднакылеит. Ус зҽааидызкыло, абас мҩакы ианыланы хара
изеиццо уааӡам, иеидызкылаз иагьааиднагоит, аха макьаназы
иеиваԥало ицалоит, иаӷа дыцҟьа дышьҭарҵаанӡа. Уи дыцҟьа
дышьҭарҵаҵәҟьошәа ргәы иабозар ҟалап ахыдараа, аха
инеилааит ус, рхы ргәыӷуа, иеибажьо. Иус зламыз акы
азхәыцра дахьаланагалаз ааиҭахымхеит, аха уара иуҭаху аума
узланагало, еиҳа иуҭахым ами зны-зынла узланагало. Како ихы
ҟәазӡа днаихьыԥшыцыԥхьаӡа, изыхҟьа издыруамызт, иқьышә
ачча аақәыххуан Лаврент. Ус дааԥышәырччеит уажәгьы.
Аҩысҭаарак наиҵасын, Ели лбарҵа дшықәгылаз ибарц
иҭаххеит Кан, аха уи ихы дымҩахеит: дидшылаӡаны Акакь ак
иеиҳәон.
– Еи, уара! – цасгьы ибжьы наиргеит Лаврент. Цәгьарак
злам аӡәгьы ҳаҟаӡамзаап ҳәагьы ааҭиҳәааит игәы. Цәгьараны
ибеит уи, Ели лбарҵа дықәгыланы Кан арахь дхьаирԥшырц
ахьааиҭаххаз. Кан игәы ԥнажәашан уи, уахьынтәи
зҿааирхозгьы Анцәа идырааит. Ажәа бааԥс ахаҳә еиԥш
иуркаларгьы ҟамлои, уи ахаҳә аасҭагьы еицәоуп, улахь ада
ԥнаҵәаргьы ауеит.
Илахь ада ԥызҵәоз ҳәа акгьы имамызт иара макьана.
– Аԥшәмацәа ҳҽанаҳҵәах, уаргьы уҳацәцаз џьысшьан, –
ҳәа даацәырҵит Чемо. Уи халаҭ дук ишәын, дҿыҟаԥшьааӡа
дыҟан. – Саҭоумҵан, аванна сынҭаԥалан, ӡык насыхьсыршеит.
Ус ҟасҵалоит сара саахынҳәыцыԥхьаӡа. Сашьцылеит.
Шьцыларами иҟоу, аванна акәым, хыҵакырҭак ансымамызгьы
зны ыҟан, аҽа уи ҳаҩаагеит. Шьҭа ҳаԥсыртә ҳаҟам.
– Анцәа ишиҳәара шәыҟоуп! – иҳәахт Лаврент.
– Анцәа ишиҳәараҵәҟьа ҳаҟамзаргьы, хар ҳамаӡам, хар, –
иҳәеит Чемо, иуҳәаз иашоуп, ҳара иахьа Анцәа ишиҳәараҵәҟьа
ҳаҟоуп, уаҳа иаҳҭахузеи ҳәа аанарго.
Нас иаарласӡаны аус ахь ииасит: аҵыс хшы агымкәа
идырхиаз аишәа инахатәеит.
Лаврент иахьанӡагьы еилкааны имам уи ауха Калистрат
иԥа Чемои иареи арыжәтә илӡааԥсыла изцаз.
Рымаҵ зуаз Зулита ишахдырҟьацәоз лбон, аха акгьы

437

лымҳәеит. Аҳәара дақәиҭымзар ҟалап ҳәа ааҭиҳәааит Лаврент
игәы.
– Кан, џьушьҭ! – иҳәон иара уажәы-уажә, имаҳацыз,
ицәыргатәымыз акы анаацәыригалак Чемо.
Каҷына ак ҟалаз џьшьа арахь даҩнанагалон уи. Нас, лаврент
иџьеишьаз лзеилымкааӡакәа, аилкаарагьы лҭахымкәа, дахьааз
лҿыналхон. Елигьы даархагылалон. Ԥыҭк анааҵ, ианаарылс,
ара дыҟаӡазар иҭаххеит, аха ҳәашьа изамҭеит. Иара ииҳәашаз
Чемо иҳәо далагеит.
– Ели, арахь бааскьеи, сыхазына, бара быда ԥсыхәа
ҳамаӡам ҳасасгьы саргьы. Былаԥш ҳагхар, аҩы ҳабцәашьуеит,
арахь бааскьа, ацәашьеиԥш баҳхагыл… Дҳамныҳәахьеи, уара,
Ели?
Даҳныҳәахьеит, – иҳәеит Лаврент.
– Уааи, деиҭаҳныҳәап!
– Азамана, деиҭаҳныҳәап! – иҳәеит Лаврентгьы.
Ели ари аалгәаԥхеит, акыркырҳәа даарччеит. Лыччаԥшь
аҩеиԥш иааилсит Лаврент. Лныҳәаҿа кны дахьгылаз
инахырҟьацәаны акы иҳәар ҳәа дшәон, аха иҳәаҵәҟьар
иҭахын. Чемо иоуп ҳәа, убас ажәа бзиақәак иԥшаарын, убас
диргәыбзыӷрын, дхихрын, урҭ ажәақәа ааины иқьышә иқәкын,
аха иҽникылар акәын. Амала, усгьы, иажәа ироуит.
– Угыланы аума, уара, ари асаби дшуныҳәо! – иажәа
далгарц рацәак игымкәа ҿааиҭит Калистрат иԥа.
– Стәану?! Иааџьеишьахт Лаврент… – Уажәоуп ари игыланы
данныҳәатәу иаҳагьы. Изуазеи… Ус ами, Ели?
Лыхьӡ наиҿаӡыҭит. Иахьааҭирҟьаз дааилнарбзааит, иҵегь
сҳәанда ҳәа дааҟанаҵеит, аха, илхьыӡсаны инеиуаз илаԥш
ҵаҟа инышьҭаикын, ахҩахара ицәыуадаҩхазшәа даагылеит.
– Ари ажәеинраалақәагьы лыҩуеит, удыруоу? – иҳәеит
Чемо.
– Ҟаи, џьушьҭ!
– Асахьақәа шҭылхуеиԥш, ажәеинраалақәагьы лыҩуеит.
Ажәеинраалак баҳзамыԥхьо, Ели…
Ели уи лҭахымхеит.

438

– Дыԥхашьоит… Даҽазны ирхианы ибымаз. Лаврент арахь
дшаамҩахыҵлак иаацәырыбгар акәхоит. Идырны ибымаз…
Ели уи акгьы ахылымҳәааит.
– Арахь бааскьа, сыхазына, – аниҳәа, Ели лаб лҽааивалырӷәӷәеит. – Абри лоуп сара сыԥсҭазаара. Ус ами, Ели?
Лаврент дицәыԥхашьаны лхы аалалырҟәит Ели.
– Иазууазеи, дыԥшӡацәахеит, аӡәы дысцәымҵаирсыр ҳәа
сшәоит, нациҵеит Калистрат иԥа. – Иеибарыҩуа илышьҭоуп.
Сара исызгәамҭо џьылшьоит, аха сара зегь гәасҭоит. Сара уи
баҩ-баҩы сеиҿнаршәшәоит.
– Избан? – иҳәеит Лаврент. – Ели леиԥш иҟоу илышьҭоу
ҟамларгьы ауам. Амала, дааццакыр…
Излацәажәоз
аалҭахымхеит,
дхәацыхәаԥшьха
даақәнархеит Ели. Ижәны иҟамыз, ԥыҭрак днарԥырҵыр
лҭаххеит. Ус иагьыҟалҵеит лара данырныҳәа ашьҭахь.
– Лара лҟны исҳәом, аха илықәнагоу аӡәы димазаргьы
мап сҳәаӡом, – иҳәеит Чемо, Лавренти иареи анааизынха. –
Абжьысқәа ыҟоуп. Аӡәы даашьҭиԥаар – иҟауҵозеи?.. Кан ҳәа
аӡә ҳашә дылахан, дысрырҳашәа сааиуеит, аха уаҵәызны
иҟаиҵо уздырӡом уигьы.
– Кан уҳәоу?! – иааџьеишьеит Лаврент.
– Дудыруама?
Лаврент иидыруаз иакәын Калистрат иԥагьы дызлацәажәоз.
– Снаишьҭаҵаақәеит. Иҿаҿы усҵәҟьа сызиамҳәеит, аха
иназгәыдҵаны ишьтәу аӡә иоуп…
– Усҵәҟьа дыҟоу сыздыруам, аха Ели лыхьӡгьы
иҿаимыршәуазароуп ҳәа сыҟоуп. Ели дабаҟоу, иара дабаҟоу!
– Убри ауп иуҳәаша!.. Аҽада архәасҭа иқәлараҳа
арахь дықәымло дҟасҵаз џьысшьоит, аха, ларгьы дгаӡами,
диргәыбзыӷыр ҳәа сшәоит.
– Ели ус дгаӡахарым, – иҳәахт Лаврент.
– Арҭ зегь гаӡақәоуп, уара, рҽахьҭарыжьуа уздырӡом.
Дхырқәақәо убас аӡәы дтәоуп абра сааҵраҿ, иҟалҵаз агаӡара
аҩыза ҟалҵап ҳәа сгәы иаанагомызт. Агәылацәа аӡәгьы игәы
иаанагомызт уи, аха дхыиԥааит хаҵак. Иҷкәынрагьы абаҟаз уи,

439

аха лыргәыбзыӷшьа дақәшәеит, баҩлашалагьы бсырчалоит ҳәа
леиҳәазар акәхап, Агәра лгеит рыцҳа. Машьынажәк дақәтәаны
дхәархәаруа ақалақь далоуп уажәы. Усҟан, акәҷышь еиԥш лхы
ҭысҟьоит ҳәа данлышьҭакәаруаз, ицырцыруа машьынакгьы
дақәтәаны иҿааихеит, иара итәӡамызт ҳәа сыҟоуп, хыла-гәыла
ианааилала нахыс, уаҳа дақәтәаны дсымбеит. Дызҿыԥсаауаз
ауаҩы диԥырҟьаны, дааны дтәоуп абраҟа, илықәшәацәгьаны,
лхы знылҟьара арагәаԥшь лзымԥшаауа… Лхы зыхлырҟьазеи,
ухаҵкы сцеит! Даанаԥш-ааԥшындаз цқьа, наунагӡа ҳәа лхы
здылкыларц иақәылкыз ахаҵа дызлыхыз еилылмкаауаз зны…
Дгаӡахеит!.. Уи ауп уажәы еиҳаракгьы зегь гаӡақәоуп ҳәа
сзырҳәо, аха абжьааԥны, урыхәаԥшыр, ахацәа раасҭагьы рхы
аҭыԥ аҟны иҟоуп аҳәса. Аԥхьатәи ршьаҿа неихыргаанӡа акыр
шықәса раԥхьаҟа иҟалараны иҟоу гәарҭоит. Ҩ-ԥсҭазаарак
аӡәгьы имаӡам, аками зегьы иҳамоу, убри иахылаԥшлатәуп...
Аԥсҭазаараз! – иҳәеит Чемо дышнеиуаз.
– Аԥсҭазаараз! – иҳәеит Лаврентгьы.
– Урҭқәа бзиоуп, аха абри уара Лаврент ухьӡызҵада?!
Иааџьашьашәа, иаалырҟьаны дҵааит Калистрат иԥа. –
Лавренти ҳәа сара издыруаз аӡәы заҵәык иакәын – Лавренти
Павел-иԥа. Уи ихьӡ уара рацәак иунаалом, удыруоу?
– Акрыздыруоу, – иҳәеит Лаврент, исыхьӡырҵан, саҵаланы
саауеит, сара схаҭагьы даҽа хьӡык сымазар еиӷьысшьоит, аха
шьҭа риашашьа амам.
– Риашашьа змам шаҟа ыҟоузеи, анаџьалбеит! – иҳәеит
Чемо. – Иара сара схаҭагьы шаҟа риашатәыс исымоу удыруоу,
аха,ухаҵоуп,уаақәгьежьааны иуриашозар! Ириашатәыми иара
сара сыхьӡгьы? Ириашатәуп. Исыхьӡызҵаз рхы инанҟьаны, аха
уабаихьӡо уара шьҭа уигьы,Чемо ҳәа сыхьӡызҵаз. Сышәҟқәа
зегьы ус иҟоуп, сыздыруа зегьы ус сырдыруеит. Иабааугеи
рҳәалап, иаанагозеи ҳәа иҵаалап, иқәырҵалап, иқәырхлап,
аҵәы иаахаркьакьаны агәарабжьарақәа ирыбжьалап.
Изыҟамлазеи абри сара сзы аԥсыуа хьӡык?
– Сара сызгьы?
– Ухьӡ ҽеимхар, хьӡыда-цәада адәы уаақәхаргьы ауеит.Абри
зырзымдырзеи, ҳагәнаҳа рықәшәааит уаргьы саргьы!? Аха, ус

440

сҳәеит ҳәа, ухьӡ уара иурԥшӡароуп, иага иманшәаламзаргьы,
уара иурманшәалароуп, ауаа рҿаҿы иааиртә иҟауҵароуп.
Уи анузыҟамҵа, иага ихьӡы хазыназаргьы узҵоу, уареи
сареи ҳахьыӡқәа раасҭагьы еицәахоит. Иара абраҟагьы
усықәшаҳаҭхароуп, Лаврент.
– Сақәшаҳаҭуп, иара саргьы сақәшаҳаҭуп, ииашахаҭоуп! –
иҳәеит дназҵарҵаз аидара иаалырҟьаны дааҵызхыз акеиԥш
Чемо иажәақәа ааидикылан.
Абри аҩнаҭа дашьцылахьазшәа, уажәадагьы иҽеимыртаӷа
абра
даатәахьазшәа
дааҟалеит
Лаврент.
Аԥшәма
ихымҩаԥгашьа акәзу даҽакызу изеилкаауамызт, аха
иахьцалакгьы игәы аԥсы ахьаиршьоз ҭыԥк аҟны дааизшәа
ибон. Иара итәала дааԥсаны дыҟан Лаврентгьы, ԥсааивгарак
иҭахыуижьҭеи акрааҵуан, аха иманшәаламызт ихкыдкыларҭа.
Ауа дыҟан, аҭахы дыҟан, ҩызцәақәакгьы иман иара ара
макьана, дахьаадмырбуаз абыкәыз, аха уи иара ииҭахыз
акәмызт. Иара ииҭахыз иара ихаҭа ианизымдыруазгьы
ыҟан. Ақыҭа ишьклаҳәуа ианалагалак даазхьаԥшуан, уи
игәаланаршәон рацәан, игәы азыбылуан, днықәхәаша ҩаԥхьа
џьара дацәцар ҳәа ишәозшәа ицрыхон.
Дхьазырԥшуаз раԥхьа дгылан зыхьӡ иҿаимыршәуаз
ԥҳәызбакгьы. Ашкол аҟны аус зуаз егьырҭ аҳәсахәыҷқәа
зегьы днареиԥштәшәа дааиуан, даарылганы дналыхәаԥшыр
зегьы иааицгәарҭарашәа дыҟан. Акрамазма уи, зегьы
иааицгәарҭаргьы, аха уи лара илҭахымхар ҟалон. Иара,
дшааиз еиԥш, даахынҳәны дцар ауан, лара лхы қәацәӡа уа
даарылахон.
Чарак аҟнытә аҩнынӡа днаскьеигахьан зны. Мҩабжара
дынрыжьит дызцыз. Ишеимҩалацәаз анырдыр днаскьазгаран
иҟаз, инапы днанырҵан, рымҩахь рҿынархеит, даагәаҟит,
ижәуазеи, ҳаицаазар, мҩабжара сышԥаншәыжьуеи, аҩнынӡа
снашәымгои ҳәа днарышьҭаххшәагьы луит, аха ачарахьтә
иаауаз рқьаф ҭаҵаны иҟан, ашәа хьырвыркгьы аацәырырган,
агәаҩа иҭаланы рҿынархеит.

441

Дара аауан ахәы иқәланы, имаганаха ажәҩан иаакыдлаз
амза иазыԥшуа, ҵакы змамыз ажәақәак неимда-ааимдо.
Лаврент ццакыра имамызт, иццакуаз лара лакәын, Амина.
Иаԥхьа дгыланы деиханы дыздәықәымлеит. Иара уаҳа
иныҟәашәа иаацимҵеит. Иаарласны илеихашәӡаны ихәларц
иҭахызшәа лбеит. Уи иаҳа изеиӷьаишьазеи иара усҟан?
Игьамгьамуа амза анкыдыз акәзар, акы иамусын, илаԥш
дыҵакны, амза ашәахәа ссирқәа лхаԥхо днеигарын аҩнынӡа,
аха ани амза кьагәа лашара ахылҵуамызт, Рашьыҭ иқьаԥҭа
анаҩс даргьы агәаҩа ҭыстәыс ирыман, инкаҳауа убра ишҭаз аҵх
иаҳагьы иааихаӷәӷәон. Уи дацәшәеит лара. Лҿы иалмырҳәеит,
аха усгьы дацәшәеит. Лаврент ибзиаӡаны иеиликаауан Амина
дзызхәыцуаз, дшәаҟьаны дшыҟазгьы ибон, аха, цас иуазшәа,
амра ашәахәа хаақәа рықәыҷҷо аԥшаҳәала инеиуазшәа
дыццакуамызт. Дзықәшәаз акәын, дивагылашәа днеиуан
ларгьы. Инеимырда-ааимырдоз ажәақәагьы нҵәеит ишнеиуаз.
– Знымзар-зны абрахь схынҳәуазар, бара бзы схынҳәуеит,
Амина, – иҳәеит иара акыр инаскьахьаны – Рашьыҭ иқьаԥҭа
инаҩсны агәаҩа инҭагылон еиԥш.
– Сара сзы ушԥахынҳәуеи, ухынҳәуазар… уара
уззыхынҳәыша умоуп… – дакуа-дашьҭуа аҭакгьы наилҭеит.
– Уаҩытәыҩса дсымаӡам. Исымоу бара заҵәык боуп!
– Ассир уҭахызаргьы!
– Иссируп ари – бара бзы мацара сахьыхынҳәуа, уи бара
иахьа уажәраанӡа иахьыбзымдыруа…
– Инамцхәны ижәжәит ҳәа сыҟоуп иахьа зегьы ачараҟны…
– Сашьны исҳәом, Амина, сара исҳәо.
– Ухы утәынгьы иуҳәом.
– Иҟалап уажәы схы стәымкәа сыҟаҵәҟьазаргьы.
– Ухы анутәу зны иуҳәап, нас, иуҳәарц иуҭаху. Уажәы
ҳаарццаки, агәаҩа аҭысшьа ҳақәшәом.
– Сыбзеилымкааит, Амина… Исҳәарц исҭаху ббырҳарц
бҭахымшәа збоит. Сара исҳәарц исҭаху…
Иижәыз илсҵәҟьаны лбеит лара усҟан, хымԥада. Ҽырччагьы
ааҟалҵақәеит, аха ицәажәашьа дааршәеит.

442

– Уеилыскааит, иуҳәарц иуҭахызгьы уҳәеит, аха сара уажә
уара уахьагаз ахь сыҟаӡам.
– Бабаҟоу? – дҵааит Лаврент иаразнак.
– Зхы аҭыԥ аҟны иҟоу дахьыҟоу сыҟоуп. Ишәымакны аҩы
зжәыз џьушьома, Лаврент. Сара ҿамҩакгьы лбаазымдеит.
Шәара абзиара шәзыҟалааит, ахацәа шәхымҩаԥгашьа
даҽакалашәа иҟоуп. Ачара иахатәаз аҩгьы ижәыроуп-тәа.
Мап зҳәада, ижәжәызааит, аха уи ашьҭахь уажә узланагалаз
ахь ииастәым.
– Уажә акәӡам сара уи саналанагалаз. Акрааҵуеит, Амина.
– Уабаҟаз, нас, уара иахьа уажәраанӡа?
– Сабаҟаз бҳәоу, ажәҩан салакнаҳан!
– Уаҩы ибартәгьы иҟоуп, уи уалакнаҳауп ҳәа сыҟоуп иара
уажәгьы. Уаалбаа арахь, адгьыл ахь.
– Адгьыл заза-мазоит, уқәнаргылом.
– Ижәны уҟоуп сымҳәаз, уи ауп иҟалаз, Лаврент. Уаха исҳәо
ауп сара уаҵәгьы исҳәо, ибымбари.
– Ԥшӡала уанӡа Анцәа ҳнашьҭы. Уа ҳаицәажәап.
Абри дааннакылашәа иҿынеихеит. Агәаҩа иҭыганы
игаз амҩа рацәак уақәгәыӷыртәгьы иҟамызт аҟнытә, џьара
дсыцәкамҳааит ҟаиҵан, лмахәар днахьысит.
– Лаврент! – лҳәеит Амина дааҭгылан.
Ихьӡ заҵәык азлырхеит, иара убри иагьиеилнаркааит
зегьы.
Иқьышә
дынҭасызшәа,
даахьаҵит,
дааибарххеит,
даауалыуашеит.
Ҵакы змамыз даҽа ажәақәак иҳәон иара нас, амҩа
иахьықәыз.
«Иҟаз ыҟан, иҟаз цеит, даҽакы уазхәыцла…» Иаҳахьаз
цәаҳәақәак ихы иааҭагьежьит уажәы Лаврент. Изтәыда
абарҭ ацәаҳәақәа? Ирзымдыруа аӡәы итәызаргьы ҟалап.
Уажә зегьы тәаны ажәеинраалақәа рыҩра иалагеит усгьы,
ма ажәеинраалақәа иаҳа иануҩыша аамҭак ҳҭагыландаз.
Инаудҷабла ицо сара соуп ҳәа иаақәгылаз итәымзаргьы ауеит.
Мчылашәа иуддырҷабло акгьы удҷаблаӡом, убла ихкыланы

443

ирку акгьы убаӡом, улымҳа иҭаҳәҳәаны иуарҳәо уаҳаӡом. Ус
иҟоуп аԥсабара азакәанқәа, аԥсҭазаара азакәанқәа. Уи иаҳа
ииашазаргьы ҟалап. Аԥсҭазаара азакәанқәа ҳариааиуеит
ҳәа зҿаазхаз акырџьара иарԥхашьахьеит. Убас акы
ҳамырԥхашьондаз, анаџьалбеит.
Лаврент ифилософиа иаҭыԥымызт уажәы араҟа.
Изеиҳәодаз ма измеикуада уи? Ели уара уфилософиа аҟны
дыҟан, лара лтәы лыманы лҿаалхахьеит, Чемо афилософиахь
дыҟаӡам зынӡагьы, аха, ус уҳәаргьы, уара иахьӡуҵалакгьы,
зегьы рхатәык ыршо иааргоит, акаҭеиԥш иалаханы
иаатәеит. Чемо дызлахаз акаҭагьы даҽакы иеиԥшымзар
ҟалап. Лаврент уи еиликаауан гәынхәыҵысҭалашәа. Ҳара
иеилаҳкаауа еиҳарак гәынхәҵысҭалоуп ишеилаҳкаауа, аиаша
уҭахызар. Гәынхәҵысҭала узнымлаз амҩа џьаргьы уагаӡом.
Гәынхәҵысҭала узнылаз, уанырцозаргьы узнымҵыз, уи акахьы
укылнагоит.
– Ари адунеи ҳаԥсахуеит ҳәа иалагеит шьоукы, – иҳәон
усҟан ижәны итәаз Чемо. – Уи рыԥсахырц иаҿуижьҭеи шаҟа
ҵуа удыруоу уара, Лаврент? Уи ахьӡала иҟәаҟәаса иҭеибаҵеит,
аха иара шыҟац иҟоуп, дунеи ҟадыџь. Уи уареи сареи
иаҳзыԥсахуам…
– Иҳаԥсахуеит ҳәагьы ҳаҿымеи, – ныбжьаиргылеит,
ишыҟаиҵалац еиԥш, ак ҳәатәыхуп ҳәа, Лаврент.
– Ҳаҿымкәа! Иаҳҳәом, аха уи зегьы ҳаҿуп! – ииҳәоз
даҿагыланы даацәажәеит Чемо. – Иахьҳалымшо, ҳамч
ахьақәымхо, уи даҽа зҵаароуп. Иҳалшозар ҳахьӡқәа рыԥсахра
ҳаламгоз уаргьы саргьы? Ҳалагон, ҳалагақәахьеит, аха иамуит
ҳәа ҳааскьаны ҳаатәеит… Чам ҳәа салҳәоит сара санлду
лаҳәшьа ԥҳак. Иабаргәузеи Чамгьы. Уи сара сызҵоу аасҭа
еиӷьуп. Иабаргәыз иара уаргьы, иаҳҳәап, Лаврент акәымкәа,
Лад ухьӡзар.
– Ахьӡ бзиа, – днақәшаҳаҭхеит Лаврент.
– Рамшьыхә иԥа Лад бзиагьы убри ахьӡ иманы дааиуеит.
Иҽеим ҳәа аӡәыр игәы иаанагама? Ладикәа зҳәазгьы дубап,
аха иара иааникылеит ианаамҭаз – «Ладикәа акәым, аха Лад!»

444

Лад акәзар, Лад ауп ҳәа рҿынархеит. Ишыхәыҷу рыхьӡқәа
ԥхасҭартәуеит, нас иахьхәуеит, уареи сареи ҳаиԥш, аха иааг!
– Сара скыдхалацәеит, – иҳәеит рцәажәара шьҭа ҵак
амамшәа аазбаз Лаврент. – Исзыманшәалахеит сҳәан,
сшьапқәа еиҵыхны саатәеит.
– Ауаҩы иахьизыманшәалахаз иҽникылароуп, – иҳәахт
Калистрат иԥа. – Ус акәӡами, Кыҷына? – абарҭ шԥеидхалацәеи
ҳәа иааҩналаз Зулита дналазҵааит иара. – Хкыдкыларҭа змам
хкыдкыларҭа ахьиоуа дынхоит. Саргьы бара саабывахеит,
ақыдуахәеиԥш, – иҳәан, дагьааччеит Чемо. – Иарбан ӡхыҵроу
иара абри сара арахь саазгаз? Аӡхыҵрақәа рацәамыз
есымшагьы. Саргьы убас еиԥш ӡхыҵрак салашәазар акәхап,
Лаврент, убри ауп иҟалаз. Аӡхыҵра уахьаго уҽаноуҭа,
уахьымаара уагоит. Сахьымаара сагар аасҭа, абри бара
бзықәгылаз аҟәарахьы сеихеит. Ҳа-ҳа-ҳа! Сзамыбхызеи бара
аӡыхәашь?
– Аӡыхәашь уанаанахәаз уажәоуп ҳәа сыҟоуп, – лҳәеит –
Зулита, лҽаанымкылакәа дызлааиз ашә ахь лҿыналхан.
– О, уа бҩашьеит, саҳкәажә… Сара аӡыхәашь санаанахәаз
усҟан ауп. Башьа хазына иакәымзар, сзамҵраны сыҟаӡамызт.
Ихаҵкы сцааит. Уи сыԥсы даԥшәмахеит. Исхашҭыз џьишьалоит,
аха сара изакәызаалак акгьы схашҭӡом. Сара сеиԥш
изҭабылгьахьоу аӡыхәашьқәа ргәалашәо иҟандаз зегьы,
исҳәогьы сыцырҳәаларын.
Иаҳауазгьы,
имаҳауазгьы,
имаҳаӡарц
ииҭахызгьы
дырзыӡырҩуашәа,
дзықәшаҳаҭымгьы
днақәшаҳаҭхо,
Калистрат иԥа диҽхьынтәалашәа дшаанхацәаз ибон Лаврент
абраҟа, аха арантә ацашьа дақәзмыршәоз акы ыҟан.
Ели шлакәыз анеиликааз ашьҭахьшәоуп. Инеихьымсӡакәа
инеихьысызшәа дыҟан, илеимҳәацыз акы леиҳәахьазшәа,
уи лара илаҳаны дааруалыуашахьазшәа акы дарҩашьон.
Арыжәтәгьы иара атәы ҟанаҵон, аха иеиликаауан араҟа
арыжәтә мацарагьы шакәмыз иҟаз. Иагаџьара, иагараан
арыжәтә илсны аԥшӡақәа дрыланагалахьан, аха усҟан
дшыҟалақәози уажәтәии зынӡагьы еиԥшымызт. Днызкыло

445

изакәызаалак џьара акы ыҟаӡамшәа, ихы иамхабзиацәаханы
урҭ рӡыблара иагараан иҽеиҭақәахьан, дшалҵуазгьы цқьа
дназымхәыцкәа, уимоу рацәак хьаасгьы имкыкәа. Хәмаррак,
лҵшәа змам хәмаррак дышьҭнахуан уи, дахьагоз даццон,
дахьымҩахнагоз дымҩахыҵуан, иахьамуаз иҽааникылон,
иахьауаз иаҳагьы иҽирхагон. Дархагаҵҟьоны имбеит
уи зны заҵәыкгьы, иҽирхагон аҟароуп. Убри заҭахызгьы
изеилкаауамызт, аха зегь реилкаарагьы дзашьҭаларызеи
ауаҩы, акгьы узеилымкааӡошәа ахәмарра уҽалоугалар – уи
иаҳа иԥсыршьаган, зегьы ирзеиԥшыз хәмарран, иаргьы урҭ
ахәмарцәа дыруаӡәкын.
Уажәы ус еиԥш иҟаз ахәмарра иҽизаҭомызт. Иара иаасҭа
хараӡа деиҵбын Ели, аха уи зегьы еилылкаауашәа ибеит –
ахәмарра иатәызгьы ахәмаррахь иҟамызгьы. Дахьыхәмаршаз
дәгьы шьҭамызт уажәы иҿаԥхьа, уи дааннакылозаргьы ауан.
Амала, зны-зынла, арахь дааҩнаԥаланы иааибырҳәақәози
лара лхы шымҩаԥылгози иарҳәон ари макьана аҩны ирааӡо
ашәҭ дшаҩызаз, адәахь иҟаҵәҟьоу еилкааны ишлымамыз,
уахь, адәахьы иԥеиԥеиуа иқәыз аҭакар ԥхӡы шлылнамхыцыз,
деимыжәжәа
дызгоз
ԥша
шлыцрымхацыз,
хьҭакы
дшеиҵанамцалацыз.
Дыԥшаӷьны дааҩнамсит иара арахь. Иааишьа злаҟаз ала,
дааҩнаргалеит аҟароуп, ихалаҵәҟьагьы дмааиӡеит. Иааишьа
излақәнагоз ала ихы мҩаԥигон иара уажәы. Илсыз арыжәтә
дарҩашьарҳәагьы дшәон, аха ихы аҭыԥ аҟны иҟан макьана.
Иара убас, ихы аҭыԥ аҟны ишыҟаз, дышнықәгыла-аақәгылоз
днарылҵит уи ауха. Ели ҵаҟанӡа дылбаалгеит, уи зыҟалҵазгьы,
– ашьҭахьоуп ианеиликааз, – амардуан ахьаанҵәоз иҿаз аихатә гәашә ду арктәын. Ианышьҭалашаз аламҭалаз акәын уи
агәашә анадыркуаз, аха уаха заа ишарктәыз аҟара еилылкааит
Ели: лаб дхьыхәхәа арыжәтә дагахьан, лан абжьааԥынгьы уи
агәашә алырклаӡомызт, уаха арахь иаарылаҳараны иҟадаз
шьҭа. Лаврент игәы иахәеит аӡӷаб дишьҭагылашәа ҵаҟанӡа
дахьицылбааз. Уи уажәы-уажәы лышьҭахьҟагьы дынхьаԥшуан,
лара дхьаԥшцыԥхьаӡа иаргьы, акы ицәынхазшәа, уахь илаԥш

446

ҩаиршәуан. Ус мацара илалбааны аихатә гәашә инадгылеит.
Уи хьанҭан, мчылашәа иааханы инкыдҵатәын.
Лаврент ацашьа дақәымшәошәа даагылеит. Ели ашә
ныдысҵоит ҳәа даахашәа луит, аха уи шылцәыхьанҭаз гәеиҭан,
иаргьы даалыцхрааит. Ишааицхырааз еиԥш иааицхыраашәа
иааныркылеит акәымзар, уи аихатә гәашә шааиуаз аӷьаҩҳәа
инкыдҳалашан, ицәахьаз ыҟазаргьы ирҿыхо, аҩны зегьы
ааҩнырцәажәо. Аха насыԥшәа иааныркылеит ашә, аха дара
ахьгылаз иааидыӷәӷәалеит.
Абра иҟалеит иаргьы ларгьы ззыԥшымыз. Ирышьҭаланы
иааиуаз, дааигәыҵазкыз ашә изнапык ала инкылашәа дшааиуаз,
дналылаҵәан, али-ԥси рыбжьара дааигәыҵаирӷәӷәацәеит,
нас, иҟанаҵалакгьы ҟанаҵааит шәы ҟадыџь иҳәан, егьи
инапгьы аауишьҭын, лара дшыҳәыԥыӡыԥуаз, дааилагәаны
лқьышә иҽналаирԥсит. Аӡы дналаҳазшәа, уи дахәаҽуазшәа
бжьык аалыргеит, аха аҩынтә раан иара убригьы лызмырго,
иҽлыларԥсны дшикыз аҵәах-аҵәахҳәа лыгәыӡра далагеит.
Ели деилышшазшәа ибеит иара, аха еилышшаҵәҟьаз иара
иакәзар ҟаларын. Арыжәтә аасҭа еицәаны ихы иасыз дахьыҟаз
ааиханаршҭит.
-Ҳарбоит, – лҳәеит лара аарла, лыбжьы лызҭымкаауа,
димпыҵыҵшәа аалун.
– Ели-и-и, – иҳәеит иара аҭакс…
Аҵх далаланы дахьнеиуаз, ицаз амш зегьы наҵарӡны, Ели
иареи реиԥырҵра аҟны дшьақәнархон аамҭа.
– Уаргьы, сара сеиԥш, усда-ҳәысда аҟәара иавахаз
уреиуоуп, – иҳәеит Лаврент данаасыдгыла. Аус зуҵәҟьомызт
сара усҟан, аха уи здыруазгьы рацәаҩымызт: сеилаҳәансеилацан, ауаа ахьнеиуаз сара сыҟан, урҭ срыдтәалан. Ашьыжь
субар – аусурахь иццакуаз исахьа сыман, ашьыбжьышьҭахь –
уахьынтә иаахынҳәыз. Усурҭада сықәхеит ҳәагьы аӡәы иҟны
смашшыцызт. Иазҳәада, нас, Лаврент сара усурҭада сшыҟаз?
– Сара зегьы здыруеит, Инал, – нациҵеит Лаврент ииҳәаз
анааџьасшьа. – Сара издыруеит аус шумуа мацара акәым,
изумуагьы. Акакь-ахҟәаз изы акәӡами?

447

Алакә уҭахызаргьы!
– Лакәӡам уи, иахьатәи ҳаԥсҭазаара иалху ажәабжьуп.
Рыҽкаршәны
иаԥхьалааит
иҟоу
зызгәамҭо. Урҭгьы
шԥарацәаҩхеи, уара, иҟоу зызгәамҭо!
– Изызгәамҭо ракәу, игәаҭаны иҟамшәа иавсуа ракәу?
– Убарҭ ракәзаргьы ҟалап, аиаша уҳәеит! Иҟоу
рызгәамҭаҵәҟьо иҟаларым ауаа, аха ирызгәамҭошәа ҟарҵоит.
Абри ауп арыцҳара! Арыцҳара, аиҭарыцҳара! Адунеи шааҳәыз
умбо, уара!
– Адунеи есымшагьы ус иҟан, – сҳәеит сара сҽаарҭынчны.
– Иааршазар аахысгьу?
– Иааршазар аахысгьы. Акакь-ахҟәаз иакәу џьушьо
раԥхьаӡа ирзымычҳауа иалагаз?
– Иабгьы иара диеиԥшын, рҳәеит.
– Убри ауп иуҳәаша… Уааи, ани аевкалипт ду амҵан
ҳаатәапи.
Уи
иҳанаҳәогьы
рацәоуп.
Анаџьалбеит,
иабаӡахьоузеи евкалипт ҟадыџь, – иҳәахт Лаврент.
– Како ҳәа акәзу уи уара ушәхымс данаахыҵыз ишиарҳәоз?
– Ари зегьы идыруеит, – сҳәеит сара, Лавренти сареи ҳнаҩс
ара даҽаӡәгьы дыҟазшәа.
– Изуазеи ара иҟоу сзымдыркәа! Ара иҟоу мацара акәым
сара издыруа. Сара издыруеит уахьынтәаауа, уа иҟаз, иҟоу,
сара издыруеит уахьцогьы?
– Сабацо, уара, аҩсҭаацәа ирықәтәоу?! – иҽыргәаашәа
даасыхәаԥшит Лаврент.
– Уахьцо бзиоуп, аха узыццо дыбзиам.
– Сзыццо?!
– Жәаха ашьыжь узвагыланы унеиуаз. Аусура уалаиргахьаз
џьысшьан, саауеигәырӷьеит, аха иара уахьицыз сгәамԥхеит.
Сара сиашаҳәаҩыми, иааҭырҟьаны аиаша уасҳәоит.
– Уара аӡәы уихҩашьалоит, Инал.
– Уара уакәӡамыз, мшәан, Чемо ивагыланы инеиуаз?
Уцырцыруагьы уеилаҳәан. Уеилеиҳәахьазар?
Лаврент ииҳәо иҿамшәо ари дааннакылеит.
– Иҟоу умбо…

448

– Избоит, изба. Сара сымацара сакәугьы џьушьома шәызбаз. Иамоузеи, нас, шәеивагылангьы шәнеилааит амаҵура
уаҩ дуи уареи. Иаалырҟьаны абри абас ишԥаҟалеи ҳәа ауаа
неизҵаа-ааизҵаақәарым ҳәа уҟоума?
– Акрыздыруоу…
– Иудыруазароуп. Уара уҟәышми, Лаврент. Уара уеиԥш
аҵара ду иалганы аперспектива дуқәагьы зманы ақалақь
иаалагылаз ауаа маҷҩуп. Уи сара иуасымҳәаӡаргьы, ухаҭагьы
ибзианы иудыруазароуп.
– Аперспектива дуқәа сымамкәа, уахьаагара ҳаздыруам
ҳәа исывагылоуп! – Ана акы снамадыркьакьашәа ҟарҵеит, аха
уи сара исыхәоит ҳәагьы сыҟам.
– Амардуан унаҿадыргылеит, Лаврент… Суҵашьыцуашәа
ҟамлааит, уареи сареи ҳаиҩызцәоуп, ҳаибааӡахьеит… –
сҳәахит сара.
– Сназыдҵаалаз аӡә даасхамҵгылеит, Калистрат иԥа
иоуп, снаидымҵаалаӡакәангьы, аиаша уҭахызар, сара истәым
ани ахыбра ду сыҩназгалаз. Ахыбра дуны, смаҵура акгьы
ыҟаӡамкәа.
– Уи аҽардууеит, – сҳәеит сара. Иахьа ихәыҷшәа убоит, аха
уаҵәы изаҟарахо убап.
– Аҽарчуама? Изакә маҵуроу уара уазхәыц зыҽзырчыр
ауа? Амаҵура змоу иҽирчыр ҟалоит, аха иара амаҵура ахаҭа
акгьы иаԥсамзар, ус инхоит. Уаҩ ииҭахым ак сыдыргалазшәа
збоит, есҽныҵәҟьагьы саҭахымшәа, сныдгылалар азхошәа. Ус
еиԥш иҟоу маҵурак аӡбахә уаҳахьоу уара?
– Маҵура хкыс иҟам ҳәа иҟоузеи! Кан зны инаиҿҟьахьоу
удыруоу. Уи аус ахьиуа уаҩы изымдырӡозшәа ақалақь далан
акраамҭа.
– Иахьиуц имуеи уажәы?
– Аиеи, иахьиуц… Даакылсны акаҳуажәырҭаҟны
атәара ҵигеит зны. Иахьа рҳәеит, уаҵәы рҳәеит, аха абри
акаҳуажәырҭа дырзаԥырымгеит. Дагьзаԥыругозеи, ауаҩы
дааины акаҳуа ижәуеит, аҵәыцақәакгьы нациҵалоит.
Дабоуԥырхагоу. «Абри уара џьаргьы аус умуӡои?» ҳәа иаз-

449

ҵаазаап ишнеиуаз. Иаба?! – рҳәан, еиҭанаиазҵааит. «Сара
сусураҟны сыҟоуп», – иҳәеит Кан.
– Уи зегьы ирымдыруеи, «аҟаԥшьқәа» рҟны аус иуан.
Уажәгьы уаҟа аус иуама?
– Аԥырҵшьас иҟоузеи, мшәан?! Уи уа дкыдҿарҳәалахьеит.
Мап икааит, изаарцо убап.
– Ишԥа, уара, Кан уажәгьы «аҟаԥшьқәа» дыртәума?
– Иҟаԥшьқәоу, урҭ даҽа ԥштәык аархәоу сыздыруам, аха
дара рыкаҭа далатәоуп.
Уи Лаврентгьы саргьы иаадыруаз акәын. Уи рдыруан
егьырҭгьы, уи рдыруан ивагылаз, игәылацәаз, ачараҟны
дзыдтәалаз, аԥсрахьы дзыцнеиуаз, аха акгьы рзымдырӡозшәа
рҽыҟаҵаны иааиуан.
– Кангьы днаганы «аҟаԥшьқәа» дрылазыжьыз аӡә диман.
Имҩақәа аасыртуеит, наҟ-наҟ саргьы џьара акы даасыхәап
ҳәа… Гаӡарак умыхьын, – сҳәеит сара сажәа аахыркәшо.
– «Аҟаԥшьқәа» рҟны аусура салагар ҳәа ушәома? – исҳәаз
даргәааны даасҿаԥшит Лаврент.
– Сара акгьы сацәшәаӡом, уара ушәаԥырҳаԥуа уқәымхааит,
Кан иеиԥш. Кангьы ҳара ҳтәы иами, аиаша уашьҭазар, аха
иахьакәым џара дҭаҳаит. Дҭарыжьит уҳәаргьы ауеит, ихала
иҽҭаижьит ҳәа уахәаԥшыргьы ауеит. Усгьы егьысгьы ҽеи
аҟны днанамгеит. Ауаа изырҳәо идыруашәа, изымдыруашәа,
дшәаԥырҳаԥуа адәы дықәуп. Игәааз иуҿаижьуа уацәшәо адәы
уқәзар аасҭа уқәӡамзар еиӷьуп… Амала, аԥҳа бзиа димами
Калистрат-иԥа?
– Ассир лоуп! – иҳәеит Лаврент иаразнак.
– Улыхьнымҳалан. Бзиара лыгӡам уи,аха… улыхьнымҳалан.
– Сылхьынҳалеит ҳәа уазҳәада?
– Ус аӡәгьы исеимҳәеит, аха ауаҩы гәынхәҵысҭала
иеиликаауа ҳәа акы ыҟами, угәы аҭра иҭыԥаны ишдәықәлаз
аҟара гәасҭоит. Угәы
ҭазыргылогьы лакәым, нас,
иџьасымшьаӡеит, аха уареи сареи ҳаиҩызцәами, ҽынкыларак
умазар еиҳа еиӷьушәа збоит.
– Исзеилымкаауа акы уалацәажәоит. Илыхьзеи, уара, Ели?

450

– Илыхьуаз, акгьы лмыхьӡеит, аха усгьы уи уара дутәымзар
ҟалап.
– Дыстәы егьи ҳәа! Дсызҭада, лааигәа сназышьҭуада ма?
– Улзааигәахацәахьеит. Убри ауп исҳәо сзырҳәогьы… Иҟоу
уасҳәап, Лаврент…
Сшааццакцәаз здырит, сҽааныскылеит, сажәа насмыгӡеит,
уи иара даархәыцит, исҳәарц исҭахыз, аха исымҳәоз иаҳагьы
днахьынҳалеит.
– Исцәуӡо баша исцәуӡоит, уара иуӡаргьы, аҵыс иаҳәоит,
аҳәыҳә иаҳәоит, исмаҳар ауӡом…
– Ҳәарада, ҳәарада, – сҳәеит сара, – аха иахьатәи ала уаҳа
акгьы сызуаҳәом. Уҳәан-сҳәанқәак гәароуп, аха сара ауҳәансҳәан салацәажәар сҭахым. Агәнаҳа сзаҵалом…
Изакә уҳәан-сҳәанузеи, изакә гәнаҳаузеи, Инал?! –
сажәақәа дааикәадыргьежьит Лаврент. – Акрылхыҩхьоума,
уара, Ели?!
– Изакәызеи Ели илхыҩуаз! – сҳәеит сара. – Аха дыссирми,
Чемо иааӡамҭа хазына лами, иара ихҟьа, даҽакы иахҟьа, акы
налышькларыжьқәоит, аха ҽырдагәа ҟаҵатәуп. Ублала иумбаз,
улымҳала иумҳаз уаламцәажәароуп.
– Аха усгьы, Инал, аха усгьы… – дааӷьаҵәыӷьаҵәит Лаврент.
Уара акы удыруеит, иуҳәан-сҳәанынгьы акәымкәа, ублала
иубаҵәҟьахьазшәагьы агәра ганы уҟоуп.
– Сара сыблала акгьы сымбаӡеит.
– Улымҳа иамаҳаи?
– Иаҩсыжьит…
– Ели бзиа дсамхабазарҳәагьы сшәоит, Лаврент…
– Иумбашагьы лоума! Ели дмаалықьуп.
– Дмаалықьымзар?
– Ели дмаалықьуп,– сҳәеит сара даҽазныкгьы. – Абри ажәа
сымҳәар акы длеиҟәнажәарашәа збеит. Аҭак убас даазыԥшит,
иара ииҭахыз акәымкәа даҽакы аҿынасырхар, иара убраҵәҟьа
ишьамхқәа лаиҵаҟәаларашәа дгылан.
– Улыхьнымҳалан ҳәа зуҳәазеи, нас, уара? – дысҟәаҵуамызт
Лаврент. Сынҿаирӷәӷәар, смышьҭуа-саамышьҭуа даасҿагылар,

451

акы насирҳәарашәа ибеит, аха сара араҟа уаҳа ҳәатә
сымамызт.
Лаврент
иԥҳәысаагашьа
акалашәа
иҟалеит.
Аԥҳәысаагарахьгьы ихы кыдмызт иара усҟан, аха иҟалаз
ашьҭахь даҽа мҩакгьы ыҟамызт.
Иҟалаз уи ауп… Иҟалаз даназхәыцлак, иара уажәгьы
арыжәтә илсны дгылоушәа даахызазоит. Дагьыныҩнаԥшуеит
Калистрат иԥа Чемо иаҳҭынра. Арахь иаауаз амҩахәасҭа
еималашьа шамамыз аҟара еиликаахьан. Дыԥсҭаҵагаԥсҭыхгаха дыԥшны уи амҩа дангылан лара. Ели.
– Уабаӡыз? – ҳәа дҵаауа далагеит лара мышқәак
данаалымбалак. Мызкы инеиҳаны дкыдхалан – даргәааит.
Игәы иахәон иара ари, Ели иааира дахьазыԥшыз, абас
аҽыԥныҳәақәагьы ахьилҭоз.
– Ақыҭахь саган, ацәаӷәара саҿын, – иҳәеит ҽнак
дахьаакылсыз. Сымцәаӷәеижьҭеи акрааҵуан. Ҳанхара
қьаԥҭахарц егьагым, аҷкәынцәа аасыкәшан, ҳаргьы
ҳуцхраауеит,
ауаҩы
дшахылаз
аҟара
еилукаартә
иҟаҳҵароуп анырҳәа, мап сзымкит. Схаҭагьы исҭахын
уаҟа акы сҽыназыскқәар, аха аӡәы дувагылаӡамкәа акы
аҟаҵара уадаҩуп. Инапқәа ишьҭахь иҟаҵаны дгылазаргьы,
уааигәара аӡә дыҟазароуп. Бара уа ашәшьыраҟны быртәаны
бсымазҭгьы… – дналҿаччеит Лаврент.
– Иҟауҵарыз? – лҽыргызмалшәа дҵааит Ели.
– Ҳадгьылқәа зегьы аарҳәны ишьҭасҵон, аҩн ҿыц
сыргыларц салагон, ақәаҵа еилысхуан, аҵәақәа еихасҳауан…
Иарбан иҟасымҵоз, Ели!
– Усшәа убеит…
– Анцәа-ауаа, ишыҟасҵоз! Ибымбари! – иҳәахт Лаврент
иажәа дшаалгаз еиԥш Ели дҩагыланы уахь амҩа дықәлозшәа.
– Уара ақыҭа уацәыӡхьазар ҟалап…
– Ақалақьгьы саднамкылац… Абасшәоуп сшыҟоу… Бара
биашазаргьы ҟалап… Аха уеизгьы ақыҭа сацәыӡӡаҵәҟьаргьы
сҭахым. Ҳахьынхо закә ҭыԥ ссиру ббандаз!

452

Адгьыл иқәиааз адгьыл иаԥыргара цәгьоуп, акаҭран
иқәиааз дзықәӷьацом. Ари бзианы идыруан Лаврент, аха
уахьгьы дыҟамкәа, арахьгьы иҽизаадымкылакәа, абжьара
дахьаабжьахаз даргәамҵуан. Иҵара далганы данаахгьы иҭыԥ
шԥаизымԥшаауеи абри ажәҩан аҵаҟа! Ана дназмадыркьакьаз
иара ишиҭыԥмыз еиликааит иаразнак, аха далазыргаз иаҳаҭыр
аҟнытә иҽамарҩызшәа дааиуан, ас дахьынӡацашазгьы
издыруамызт.
– Иҟалаз уаҳаит! – иҳәеит Кан ихы аҵәы иахаркьакьаны
дшааиуаз, санаагәеиҭа. Шьыжьбзиа ыҟам, мшыбзиа ыҟам,
иҟоу… иҟалаз ауп. Иҟалахзеи уажәы? Абри ақалақь аҟны
иааҟало зегьы раԥхьаӡа изаҳауа Шоренеи иареи роуп усгьы.
Шорена уи аҟара ацҵаны илыманы аусураҟны даатәоит,
иааҩнало зегьы инарзеиҭаҳәо, аҟара нацҵо. Илҳәо агәрагара
иаҟәымҵқәахьоугьы ыҟоуп, ишылзымӡырҩуагьы лбозар ҟалап,
аха лара усҟан, – ишылзымӡрыҩуа анылбалак, – иаҳагьы амца
аҵалырцеиуеит, ҩбаны еихалыргылоит, хԥаны еихалыргылоит,
иахьазеиҟароу џьара ҵәык лалылҳәоит, уазымӡырҩын, нас,
ухаҵоуп, Шорена иаагәаралгалаз ажәабжь! Лара лыда уаҩы
имаҳац, лара лыдагьы уаҩы ихаҿы изаагом уи ажәабжь,
аха лнацәа иахаргьежьуа илкуп, хәмаргак еиԥш, лқьышә
зыреицаҟьаша акы налҿажьны даанумкылозар, дықәланы
дцалоит, дцалоит аанҿасшьак лымаӡамкәа.
Убри лҩыза иоуп, аиаша уҭахызар, Кангьы. Иахьынтәааиго
уара идыр, есымша ажәабжь ҿыцк, ажәабжь ҿыцк иманы
архәара даавҵуеит, ашә даалагылоит, иԥси иԥси еихьымӡо
днаушьклаҳауеит. Даара угәы казыжьуа ажәабжьзаргьы,
деигәырӷьаҵәа иманы ақалақь далсуеит, абираҟ еиԥш
ихаргыланы.
– Иуаҳаит, ҳәарада, – иҳәахт Кан дыццакуашәа, иаҳазгьы
дналацәажәарц иҭахшәа даасхагылан.
– Утәа, – сҳәеит сара, сҩыҵыззан.
– Узыдтәалоузеи, мшәан, уара ара, ухала, ухагахама?
– Ухагахацәап.

453

– Акыр ҟалама? – Иара иааигаз ажәабжь иаԥызгалоз даҽа
ажәабжьк сымазшәа даасыхәаԥшит.
– Иҟалаз уи ауп – акгьы ҟамлаӡеит, – сҳәеит сара.
– Ухы уқәыжьны утәоуп, уи азоуп акгьы зыҟамлаз, ухы
уҩаханы уаанаԥшы-ааԥши, улымҳақәа нкыдҵеи, шаҟа ҟалаз
убап! – иҳәан, арымӡ иҽаақәикит. Исзааигаз ажәабжь уаҳа
сагьахьыназымҵааз ааџьеишьеит.
– Уара зегьы узеиԥшуп ҳәа сыҟоуп ари адунеи аҟны: иҟалаз
уазҵаауам, иуарҳәар иууырҳауам.
– Зегьы ззеиԥшхахьоу иҟам иоуп, сара макьана сыҟоу
џьысшьоит.
– Ԥшӡала Анцәа уҟаиҵааит, – иҳәеит Кан. – Иҟамхаша роуп
аҳәатәы ҳазҭо есымшагьы. Ԥҳәыс дидмыргеи, уара, аҷкәын!
– Дарбан уи, иигада? Уабантәаауеи, ачараҟны уҟазма?
– Ачараҿ сыҟамкәа, ура-саса ҳәа иахатәоуп! Димгар
ауамызт азы дидыргеит!
– Даҽазныкгьы сҵаапи, нас: дызусҭада?
– Лаврент! Гыд хазына иԥа Лаврент! Гыдгьы
дахьынӡахазыназ сыздыруам аха… Аҷкәынцәа ахьшь еиԥш
инышьҭасны аҳәса ааргоит, ари ауарбажә еиԥш илаиқәбаџны
ԥҳәыс дидыргеит.
– Идырго? – сҵааит сара даҽазныкгьы.
– Ели! Калистрат дуӡӡа иԥҳа, – дагьиԥҳанда ма, – Ели! Уара
Калистрат ибзианы думдыруеи, Инал?
– Калистрат иԥа Чемо дыззымдыруада, – сҳәахт саргьы. –
Нхыҵи Аахыҵи иеицырдыруа ауаҩы.
– Ани иҩыза ауаҩ дыр иԥҳа, дудмыргаӡаргьы, уара
улеилаҳаны дзумгарызеи! Ибзиоуп, зынӡа ибзиоуп
дахьигаз, дахьидыргаз ауп рацәак иԥшӡам… Саргьы
сналышьҭашәарыцақәахьан, аиаша уасҳәап, аха ажәҩан
икыду аеҵәеиԥш дшысцәыхараз даанхеит. Ари днеины рыҩны
иҽыҩнаижьт. Ауаҩ ду маҵура дукгьы сзиԥшаап ҳәа акәхап.
– Ус уара умсааит!
– Ус акә, егьыс акә, усшәа алҵуеит. Иҟоу еилсыргоит ҳәа
иалагаз уи дазкылсуеит.

454

– Сара схы рацәак ԥнаҟом, Кан, уажәы, ишаасоуҳәара,
уаналагах, дымцхәны дрымазшәа, иналыгәаны дышԥаирҭеи
рыӡӷаб хазына…
– Иҟалаз уи ауп… Аинформациа сызҭаз иҟалаз
шыҟалаҵәҟьаз здыруа иоуп… Иҟалаз уи ауп… Калистрат иԥа
афазенда бзиа имоуп…
– Изакәызеи, уара, имоу? – сҽааргаӡашәа сҵааит сара.
– Афазенда, Адача. Аԥсшьарҭа ҩны. Ишԥауасҳәари уаҳа!
Алԥхынрак зегьы уаҟа ирхыргоит. Ҳара акгьы ҳалабзам ҳәа,
ауаа қьаф рымуеи! Иаарҭаху зегьы рымоуп рааҵраҿ.
– Иаарҭаху зегьы Аҟәагьы ирымоуп, рыҩнгьы, – сҳәеит, –
алԥхынрак зегьы уа ицаны итәамзаргьы ауеит аха…
– Алакә уҳәоит уара! Аҭакар зыншыло аҟәатәи амҩадуқәеи
ахәхәаҳәа аԥша зықәсуа агаҿеи еиԥшума! Аԥхынра аума,
абжьааԥынгьы ицаны раамҭа уаҟа ирхыргалозаап. Сара
сеиԥш автобус хәархәарқәа ирҭаланы амҩа иқәлап ҳәа
уҟоума, ирыҵԥраауа аҳәынҭқар имашьына рыҵагылоуп.
Дҳәынҭқарымхахьеи иара Чемо ихаҭагьы. Азхарамфа иԥа
Чемогьы дҳәынҭқархеит, нас аамҭа еиӷьымхеит ҳәала уара!
Уи иазаауазеи, алакә еиԥш еиҭоуҳәаша иҟалаз шыҟалаз ауп…
Уи абас иҟан, Кан игәра уаҩы изгозар, анаҩс
исаҳақәахьазгьы уи инаԥушьуазар.
Калистрат иԥа Чемо асасцәа дахьқәа иҭан. Акраамҭа
дыззыԥшыз,
иаԥхьаҟа
ихәашаз
асасцәа.
Рԥылара
иҽазыҟаҵаны дыҟеижьҭеи акрааҵуан. Икаууа иҟаз амшқәеи
икеикеиуа дызхыԥшылоз амшыни агәаҳәара ду ирҭеит абарҭ
асасцәа иманы ифазендахь ацаразы. Зулита лчымазарақәа
лиааины дышьҭан, сасгьы аԥшәымагьы лыбла иабо дыҟамызт.
Аҳәара акәын иаҭахыз акәымзар, уа инаганы аишәа-чара
ду аҟаҵара акрахдырҵуазма иҵыхәакцәа. Иагараангьы
ддырманшәалахьан, аха уажәы зынӡа ддырманшәалар акәын,
ддырԥшӡар акәын. Шьыбжьаанӡа аилагьежьра иалагеит урҭ,
ашьыбжьышьҭахь ҿыки бзыки ирзеиҭамҳәашаз аишәа рхианы
инадыргылахьан Чемо ифазендаҟны. Ели дԥырԥыруа абаҳча
дыҵан, аишәа архиара иаҿыз даарыдыххыланы уажәы-уажә

455

акака ралҳәон, нас днарыдҟьаны еиҭа абаҳчахь лҿыналхон.
Лгәы анҿыӷь акәхап,дцаны амшын дынхықәтәалеит.Дҭамлакәа,
аӡәы иааира дазыԥшызшәа дахьаатәаз ааџьаршьеит аҟәара
иқәыз аӡәы-ҩыџьа, аха урҭ ԥсшьаҩцәамыз, аратәқәахарын,
амшын рҽааҭшьны ицон, нас еиҭаауан, дара ракәугьы Анцәа
идырааит, ҩаԥхьа амшын рыҽналарыжьуан. Ели ахаҳәқәа
еизылгон. Ахаҳә ԥшӡақәа.
Абарҭ ахаҳә ԥшӡақәа реизгара дшаҿыз ауп Лаврент аҟәара
дшаақәгылаз. Инап илахь иаԥыракшәа дааԥшуан уи арахь,
амшын ахь. Дахьыҟаз иарҳәазар акәхап, илаԥш иааҵашәаз
лара шлакәҵәҟьаз агәра анига, ахаҳәра дылаланы арахь
иҿааихеит.
Ели ахәыҷқәа реиԥш деигәырӷьеит Лаврент иааира. Илкыз
хаҳәқәак нкаԥсаны иара иахь шьаҿақәакгьы неихылгеит,
аха днеиԥыххыларгьы ааԥхалшьан, лҽаанылкылеит. Иара
дааскьон ачча иҿықәыхх, лбара деигәырӷьо. Деигәырӷьон
иареи лареи рыда уаҩ дыҟамкәа аҟәара ахьааҭацәыз.
Уажәааны, абжьааԥынгьы, шьыбжьхьа рфарц акәу иныҵаба
ицалон арҭ афазендақәа рыԥшәмацәа, аҟәара иаақәхозар
иаақәхоз урҭ рысасцәа ракәын. Дара реиԥшҵәҟьа асасцәа
рзаауан егьырҭгьы, иааны ацашьа иақәымшәақәозгьы шьоук
ыҟан. Урҭ сынтәа имаҷхоу, кьоушәоуқәак ракәымзар, уаҩ
дубомызт. Аԥхынрагьы ԥхынра еиԥшымызт аҽааҩнашаанӡа:
лассы-лассы ақәа леиуан, аӡхыҵрақәа ыҟан. Аҽараапкӡеит ҳәа
ицәажәон Кәыдры.Уи иҟанаҵашаз лхаҿы иаалгон инахарамкәа
ара амшын иалалоз акәара аҽанарцәгьалак. Ихәхәаӡа ацәаҳәа
налнадон амшын, иаархәашьуан. Амш ааихыккар, амшынгьы
лассы аҽарыцқьон, аха усгьы, амш еиҭааиҭасыр, Кәыдырҭа
иҭадыдуа ақәаршаҩы аҽанаарӷәӷәалак, амшцәгьа аԥшагьы
анаҵалалак, амшын ахьыхәашьыз анаҩсангьы, ацәқәырԥара
иалагон. Ели илҭахымызт усҟан амшын аҭалара. Бзиа илбон
лара ашьыжь, амра ҩыҵхахаанӡагьы, арахь, аҟәарахьы лҿанаалхоз. Данашьцыла, уаҩы дизыԥшӡомызт, аҟәара дықәууаа
дшааиуаз, лыҽналалыршәуан, даагәыҵанакуан амшын.
Ишԥаԥсыршьагоу, ишԥаԥсҭаҵагоу уи усҟан!

456

Лаврент инапқәа еиҵыхшәа дааскьон, даалыдгылар, дашьҭԥааны дааиргьежьрашәа, ахәыҷқәа реиԥш акыркырҳәа
дааирччарашәа. Аха уи иаԥхьа дгылан аҭыԥҳа наӡа-ааӡа,
аҿара ацәа лхьыкәкәа, дышьҭызԥаалакгьы даццарашәа,
дласӡа, дхааӡа, дгәыкӡа. Лымала абас аҟәара данаақәибаа,
иаҳагьы дыссирхеит, иаҳагьы иԥсы налылаҵәеит Ели.
Ицон урҭ нас аҟәара иаваланы, ирҳәоз аӡәы иаҳар ҳәа
ишәозшәа, иахьынӡанаскьаз рызгәамҭаӡо. Ели лыччабжь
ааҩуан харантәи, уи ҿыпны ахьхьаҳәа аҟәара илаԥсон. Акыр
дшеиҳабызгьы, зынӡа лара длықәлаханы днеиуан Лаврент.
Деиҳабымыз, иаҳа дагьҟәышмыз, иара иоуп игәазҭаз иеицны
ишынаскьацәаз. Аԥшәма исасцәа иманы даакылсыр уахь
шәабагеи ҳәа дҵаашан, игәы иаанагозгьы Анцәа идырааит,
уи аасҭа, аҭацаагацәа реиԥш иеишьҭагыланы иаакылсаанӡа
рышьҭахьҟа ихынҳәыр акәын. Идыруан асасцәагьы
рмашьынақәа рыла ишыҟаз, – ҩба-хԥа машьына иҳәеит Чемо,
– арантәи рымҩа нарыгӡараны ишыҟаз мрагылара шыҟоу.
Иахьынтәаауа, изусҭцәоу ҳәа аҵаара даламгеит Лаврент, унеи,
сузыԥшуп аниҳәа, иҿааихеит. Уахык зны дымҩахигахьан,
даҩнагар ҳәагьы дшәеит, аха даашьҭызхыз аҷкәын дааганы
ашә даалаиргылеит. Чемо дышиҵкарыз аҟара идырын,
ҟәрышьқәак наииҭаргьы имуит.
– Сара ушаазгаз наиоуҳәар – иазхоит, уаҳа акгьы аҭахӡам,
– иҳәеит ауаҩаԥшь. Уи даара зхы иахлафуаз, зыбз цәгьаз
аӡә иакәын. «Уҿыҟаԥшьааӡа уҟоуп, ижәны уҟоуп, хымԥада»
ҳәа амҩан данааныркыла , «Уара, ианбыкәу сыхцәышааӡа
саныжәбахьаз» ҳәа амашьына дааҭыҵит. Дахьцоз азы акәу,
илафҳәарақәа рзы акәу, умҩа бзиазааит, машәыр уқәымзааит,
амарџьа, уццакцәоит ҳәагьы наиаҳәаны даурышьҭит. Убри
нахысгьы алаф шиҳәоз мацара дааит абранӡа.
Ели лассы-лассы ихыҵлоз ани акәара аҟынӡа инаскьар
лҭаххеит, аха Лаврент уи даҽазнахьы ииаигеит.
– Ҳара ахаҳәҟәшәара ҳшаҿу ҳасасцәа аакылсыр
ԥхашьароуп, – иҳәахт уи.

457

Асасцәа кыдхалацәеит, аха ахәыҟаҵаҩцәа гәамҵуамызт:
ахәы ҟарҵаанӡа иаарылагылар акәын иаҳа иангәамҵшаз,
уажәы, зегьы рхианы, рынартәарада ус рымамкәа
ианаатәа, даҽа ԥыҭрак иагхаргьы егьамамызт: зегь акоуп,
иԥхаҵәаҵәараӡа
рхәы-рыԥхь
раԥхьа
инықәырҵон.
Ахәыҟаҵаҩцәа ҳәа иааганы иқәдыргылаз инарыцхраауашәа
ирыцын араҟатәи гәылаҳәсақәак, аха урҭ ахәыҟаҵара аасҭа
ҽырбаран изҿыз изеиҽырбоз ҳәа ара уаҩ дшыҟамызгьы.
Аԥшразы иаашьҭырхыз рԥыраҳәақәа наҟ инышьҭаҵаны,
ирымбацыз, аха аԥшәмацәа реиԥшҵәҟьа иззыԥшыз рысасцәа
иаарзыԥшит, рааира иаахыццакит. Зны даныҟаз иибахьаз
дреиуан урҭ руаӡәы, аха Лаврент рацәак илаԥш дааҵаимкит
уи, лара уи даара ишаалҭаххаз аалныԥшит – илаԥш дааҵеикыр.
Қәрала акыр дышиеиҳабызгьы, диеиҵбызшәа лҽыҟаҵаны,
рацәак дамарамкәа, лҽыргызмалшәа дихәаԥшуан. Ибла
данамбаӡа, иумуазар иахьумуа уҟаз лҳәан, лызқәа
наиеиарханы даагылеит, нас, дгәаазар акәхап, сыбла Анцәа
уаимырбааит лҳәоу, длалбааны дцеит.
Уажәааны, шамахаӡак акәымзар, аҟәара ас иҭацәны уаҩы
ибомызт. Сынтәа аԥсшьаҩцәа рацәаҩӡаны иҳалаҳауеит
ҳәа рҳәалон есышықәсагьы, аха уажәы иаҳагьы ицоиаауа уи иалацәажәалон. Аԥсшьаҩцәа ҳәа иҟаз раара
иеигәырӷьаҵәҟьоз дубарын, рацәак згәы иамыхәозгьы ыҟан. Згәы иамыхәоз рыкәша-мыкәша зегьы аҭагылазаашьа
аҽаԥсахуашәа рбон, иҟаларын уи ус акәзаргьы, аха уи дара
уеизгьы-уеизгьы иахашшаартәҵәҟьа иҟамызт. Уҽеиужьны
ашәшьыра ушыҵаиоу дааины аӡәы дааудҳалар, уи иҭыԥ
ашәшьыраҟны иага иҟазаргьы, шәҩыџьагьы шәыҵамӡарашәа
убозар акәхап. Ауаҩы акалақәашәа дшами: изышьҭыхуагьы
изышьҭымхуагьы дрыҵоуп зны, изхашагьы изымхашагьы иара
иахь дрыхоит аҽырманшәалашьа дақәшәом. Ауарҳал дуқәа
хәба-фба нышьҭаҵаны уԥсы ахьушьаша ашәшьыраҟны, даҽа
ҩыџьа-хҩы руарҳалқәа нышьҭарҵаргьы иамоузеи, аха, уара
иумун, уи зхы зыхнахуа аӡә даацәырымҵыр ауамызт. Уи акәын
араҟагьы иҟаз. Аԥсшьаҩцәа аауазар, миллионҩылагьы иааит,

458

уара, аҟәара зегьы ирызхоит, уи зегьы ықәӡоит, изҭабылгьо
амшын рзымхар ҳәа ушәоу?!
Абри аҟара ықәырҭәаа ауаа ықәжьызар аасҭа, уажә
еиԥш иҭыкка иҟазар ааиӷьишьеит Лаврент. Акыр иаԥсоума
узҿахәыҭхәыҭуа илоуҳәо ддырҳарц рҭахшәа, рлымҳақәа
кыдҵаны увараҿ шьоук аԥслымӡра ианылабылгьо. Акы
нароуҳәарц шуҭахугьы, урҭ урылацәажәаӡом, зынӡагьы ухы
рылаугалаӡом уара: шьоукы рыԥсы ршьарц иааит, ишырҭаху
еиԥш рҽоужьӡаны амра цара рҽаҭаны аҟәара иқәиоуп,
узыдтәалоуи уареи шәеиҿахәыҭхәыҭуа еибышәҳәо усс
ирымоума, ироуҳәозаргьы ираҳар рҭахума, дара рхаҭақәа
еиҿахәыҭхәыҭуеит, еибарыҩны ицаны амшын рҽаларыжьуеит,
уара ара, аҟәараҟны, ухьаԥш-кәаԥшуашәа уахьтәоу зынӡа
рхахьы иаамгаӡо.
Иара иеиҳагьы, Ели лакәхарын, уи иаргәамҵшаз, рывараҿы
унацәа узрыламҵо ауаа ахьеилаиаз, насгьы, уи аиҳа
еицәаз, адунеи аҵыхәантәи иааз ауаа рыҽрыларҩашьашәа,
рҽыргызмалшәа амшын еицҭазар, уи иаанагозеи? Ирҳәозеи,
ихәыҟаҵаҩцәашәа, икылԥш-кылӡырҩуашәа нахьхьи еилагьежьуа аҳәса? Еилагьежьрасгьы ирымаз егьыҟамызт урҭ, аиаша
уашьҭазар. Дара рзыҳәангьы, аԥшәмацәа рзыҳәангьы амаҵ
зуаз хазын: урҭ арахь иааԥхьан, ари аишәа-чара изаҟаразаалак
акы агымхарц азы. Иҽирԥхашьозма Чемо! Иара дара рҟынгьы
даннеилак ишиԥылақәоз игәаламшәоз! Урҭ еиҭаҳәашьа
рымамызт. Абарҭ ауаа, афара-ажәра асасцәа рынаскьагара,
рааскьагара ада абри ажәҩан аҵаҟа изакәызаалак даҽакы
иазкым угәахәрын. Рҽоужьӡаны, имыццакӡо ишԥанеидтәалоз.
Ражәақәа зегьы акы ианҵаны имазар, игәы анаабжьыслоз
деиҭанарзыӡрыҩларын: ашәа хаак иаҩызан урҭ, ажәҩан
аҟынӡа ухазгалоз музикан. Убасҟак агәы рыҵан, ахы рыман,
агаӡа изеилымкаауазаргьы – аҟәыш дызлаҟәышыз аҟара ҩынтә
ддырҟәышуан. Амала, зны дышрылаԥшыз еиԥш дрылаԥшыр
иҭахымызт иара даҽазныкгьы. Уи акыр зхыҵуаз хҭысхахьан,
ихаиршҭхьазар акәын, аха ихамышҭит, изыхҟьазаалакгьы ихы
инҭыкәкәа имцеит.

459

Ишыҟарҵалац еиԥш, еикәшаны қьаф уа еидтәалан ақалақь
иналгашәа иҟаз ҭыԥ ссирк аҟны. Уахь днаргақәахьан уи усҟан
адагьы. Ари аҭыԥ злассирқәаз рацәан, аха изларылукаашаз:
ауаа маҷҩын араҟа. Хаха-хымш утәазаргьы, уаҩытәыҩса уара
дуԥырхагамызт, аӡәгьы уирццакуамызт арантәи, иҟьаҟьаӡа
иаауршозаргьы… Аҳәса анрыцыз ыҟан, ианрыцмызгьы. Аҳәса
анрыцыз, аҵәыцақәак аныржәлак, уаҩытәыҩса излеимбацыз
ала иаацәырҵуан ахацәа. Урҭ кәашаҩцәан, урҭ шәаҳәаҩцәан,
дубарын аскрипка аашьҭызхуаз, ачамгәыр аанызкылоз. Дара
аҳәса ҳәа иҟазгьы, иалԥшааны иааргазшәа, иаарыламыз акы
ыҟамызт. Асценаҟны ихәмаруазар акәын дара, абас еиԥш
иԥхьаку ҭыԥк аҟны излашақәаз зегьы цәырырго акәымкәа.
Арыжәтәгьы иара атәы ҟанаҵон, ҳәарада, ирыцхраауан,
иарԥыруан, иқәнаргьежьаауан, аха акгьы злам, арыжәтә
ахала дышьҭԥааны џьаргьы дагаӡом, ус акы иҽазикыргьы,
дарԥхашьоит акәымзар, дыршанхагаха, дшәаҳәаҩха,
дкәашаҩха, уаԥхьа дазаацәыргом.
Аҵх ргеит уи аухагьы. Амра лҭагьалахьаноуп иззыԥшымыз
асас дрыманы ианаакылҟьаз. Уи уаҩы еинаалак иакәын. Шәа
имҳәаӡаргьы, жәа имҳәаӡаргьы, дыргыланы сихәаԥшланда
ааугәахәрын. Анцәа иџьшьоуп усҟан уи аҳәса шыҟамыз
акәымзар, уажәраанӡа ара изыдҽырбалоз аархашҭны, анцәаауаа, еибарыҩны иара иахь рыҿшынархоз. Гәыбӷансгьы
ируҭаран иҟахыз ари аҩыза акьалантар инаигәыдыԥшылаз
аҳәса. Урҭ маҷк аҟарагьы ыжәны иҟамлоз, рхы аԥша
ааҭагьежьрын иаразнак.
Ижәны иааилатәахьан асас изыԥшыз ахацәа. Азыԥшразы
иагьизыԥшымызшәа ибеит уи ашьҭахьы. Изыԥшызҭгьы, уа
рҽааныркыларын, ақалақь аҟны, дааиаанӡа ҳәа, рацәак
аубжьысх арахь рааиреи иара иҽахьаархьигӡази.
– Шәысцәыбналарц иақәышәкит акәу? – иҳәеит уи
амашьына дҭыҵны арахь иҿшааихаҵәҟьаз еиԥш. – Адунеи
ҭшәацәоуп, уи егьалымҵит…
Инапқәа еиҵыхӡаны икын уи, абра еидтәалаз зегьы
зныкҟьарала иааидкыланы, иааигәыҵаиҳәҳәарц иҭахызшәа.

460

– Уара аҩсҭаа, уара аԥша иақәтәоу, иабыкәу ҳауцәыбналаны
ҳахьцо! – ҿааиҭит раԥхьа аишәа инахҟьаз. Уи иакәын ҭамадас
араҟа иҟазгьы. – Аҷкәынцәа ирасҳәеит сара уа, иахьа дааргьы
ҟалап, дааны дҟалозар, абригьы-абригьы аҭыԥ аҟны ҳҟалоит
ҳәа. Ҳабналеит ахьӡу, уара ари? Ҳаузыԥшын. Анцәа-ауаа,
ҳаузыԥшын. Ус акәӡам, ирҳәааит, аҷкәынцәа.
– Ҳаузыԥшын, ҳаузыԥшын! – ааилдыргеит аҷкәынцәа ҳәа
аҭамада дызҿыз ахацәа. Саарылаԥшын, урҭ реиҳараҩык
рхахәы ашла ааланаԥсахьан, аха аҷкәынцәа реиԥшҵәҟьа
акәын рхы шымҩаԥыргоз. Анҭ аҳәса анрылатәаз, –
саргьы саарықәымшәақәахьаз ус еиԥшқәа раан, – зынӡа
рыҽдырҷкәынӡон, мҵәыжәҩада ажәҩан ихаларц иалагон,
рышлара акәымзар абарҭ егьҷкәынцәаҵәҟьоуп уҳәарын.
Асас иааиз Ролик ҳәа иарҳәон. Сымҩашьозар, знык
аҟара, Роланд Евстаф иԥа ҳәа ихы наиқәикит аҭамада, аха
уи уа иагьазирхеит, аиаша ҟаиҵазаргьы ҳәа сыҟоуп: ихьӡгьы
иабхьӡгьы рацәак аҿаҿы иааиуамызт, иагьузгәынкыломызт.
Днамҵасны икит иаргьы иааиаҳаз ахьӡ. Иџьасымшьаӡеит.
Иџьеимшьаӡеит уи Чемо ихьӡгьы. Рқьышә иқәкыз ажәан.
Рқьышә иқәку ажәа хьӡыс иурҭазар, уи ами зынӡа ахазынаҳәа
ақәимҵакәа дыҟам.
Ролик дахьынӡадырҽхәоз, дахьынӡаҳаракыз атәы
еиҭаҳәашьа амам. Аҵәыцақәак аныржә ашьҭахь, – аҩы ҳәа
араҟа ассир ықәгылан, аха иара кониакымзар акгьы ижәуамызт,
– Ролик, иҽаарманшәалашәа даатәан, иааирӡырҩит:
– Сара абри атәыла убас избоит, сара абраҟатәи ауаа убас
сырзааигәахахьеит, иааигәаӡаны сгәы иадыскылахьеит…
– Иаадыруеит, иаадыруеит, Ролик, – ааилдыргеит ахацәа.
– Иҟоуп ижәдыруа, иҟоуп ишәзымдыруа…
– Уи арбанушь? – дҵааит иаразнак аҭамада.
– Ишәасымҳәо… Сара саагылазаргьы ажәеинраалақәа
зыҩуан,аха ицәырганы аӡәгьы исырбомызт. Ара, шәара шәҟны,
зегьы ахьпоетцәоу споетны схы збо салагеит сара араҟа…
Иеидтәалаз ахацәа, ажәакгьы мҳәаӡакәа, заа уи рҽазыҟаҵаны иҟазшәа, адыхҳәа рнапқәа ааинырҟьеит.

461

– Асцена саақәлазшәа… – иҳәеит Ролик, анапеинҟьарақәа
маҷк аҟара даарцәыԥхашьан.
– Уара асцена иаҳцәықәлаз аӡәырҩы уреиӷьуп… Уара
унапы злаку зегьы поезиоуп.
– Сара снапы злаку… ԥарарҳароуп, – иҳәеит Ролик.
– Убраҟоуп апоезиа ахьалагогьы, - нациҵахт Чемо ивараҿ
итәаз, иааҟәымҵӡакәа аҭаҭын иахоз, алҩа зхыбыб ицоз
аҿамӷьар ду.
Ацәҳәыҟьантазқәа роуп, аиаша шәҭахызар, ажәеинраала
бзиақәа зыҩуа, амал зку ракәымкәа. Малс сара уеизгьыуеизгьы искузеи, аха иара убри сара иску амалгьы
апоезиаҵәҟьа аҟынӡа аҩеиразы акыр исԥырхагоушәа збоит,
аха усгьы акы ацәызыҩлоит… Абри атәыла акәзар ҟалап сара
ицәыҵагәаны исымоу цәырызгарц зҭаххазгьы. Шәҟәы хәыҷык
ҭсыжьын, асасааирҭаҟны инсыжьит, шәыхьӡала акака уаҟа
ишьҭоуп, аха уанӡа, схаҟны иҟоу, сгәаҟны иҟоу, абри адгьыл
иазку, шәара ишәызку цәаҳәақәак… Иҟалома? – дҵаахт Ролик.
– Ҳарзыԥшуп, ҳарзыԥшуп. Рҿаарха! – ааиларыԥсеит
ахацәа.
Ролик иажәеинраалақәа ҿырҳәала идыруан. Анаҩстәи
раамҭа аиҳарак уи ирҽхәара иазыркит. Ҳхаҭақәа ҳаҩуам,
аха ажәеинраалақәа ҿырҳәала ҳаргьы иаадыруеит рҳәан,
инеимда-ааимдо, инагӡаны ирдыруазгьы ирзымдыруазгьы
рыманы рҿаархеит ахацәа.
– Ара упоетымхар ҟалаӡом, – иҳәеит урҭ ирзыӡырҩуаз
Ролик.
– Уихәаԥш, уара, иаргьы дпоетхаз џьишьеит, иҳәан, Чемо
илымҳа дынҭацәажәеит ивараҿы итәаз, иааҟәымҵӡакәа
аҭаҭын иахоз аҿамӷьар.
– Дзеицәам рацәаҩуп…
– Ус уалагар, саргьы споетуп! Иҳәахт аҿамӷьар. – Ианаамҭаз
саангылеит акәымзар…
– Уаангылоу, уааныркылоу? – изырҳәаз игәалашәом,
аҿамӷьар днаихәаԥшит Чемо.
– Аиаша уҳәеит, сааныркылеит! – дааицрашәеит аҿамӷьар.

462

– Сара сҵаауеит аҟароуп… Ухы дырны уҽаанукылазар
еиӷьуп, уааныркылазар аасҭа.
– Сааныркылеит! – днацралеит ицәажәоз. – Аӡәы амц
иҳәап, сара сааныркылеит. Умҩа ахьхоу уахь акәӡам, аҷкәын,
ианаамҭоу уҽаанукылар еиӷьуп, ари уара иуусӡам, – иҳәеит
сымҩа иаанаҳалаз.
– Насыԥшәа…
– Исылҵшаз иалудыраауаз… Иудыруеи иахьатәиқәа зегьы
ираԥызго саақәгыларгьы…
– Ус ргәы иаанагеит, ус иҩашьеит азами, еибарҟаауа
изеилоу зегьы – изыҩуагьы измыҩуагьы.
– Иалудыраауазеи уара уи, изыҩуеи, изымҩуеи…
Сзымҩызаргьы, саԥхьаҩ бзиахеит сара, удыруоу…
– Исыздырӡом.
– Иузымдыруазар иуасҳәоит. Сара саҟара ацәгьеи абзиеи
ахьыҟоу уаҩытәыҩса издырӡом. Харантә снахәаԥшит, ма
слымҳа иааҭаҩит, иаразнак издыруеит…
– Иудыруа закәызеи зуҳәа? – ԥыҭкгьы имжәхьаз,
иҽыргаӡашәа дҵааит Чыма. Ара акәын иаҳарак Чемо ҳәа
иахьишьҭаз ҳәа, аҩны шамахамзар Чыма ҳәа иарҳәон. Чемо
рҿаҿы изымааиуаз уара идыр…
– Ацәгьеи абзиеи.
Ус ауп зегьы ҳгәы ишаанаго. Ацәгьеи абзиеи еилырфаҷа
иааганы ҳаԥхьа иаақәаҳҵоит, абри цәгьоума, абри бзиоума
ҳәа аӡәгьы ҳаимазҵааӡакәа.
– Умҵаакәа – иуарҳәап!
– Уи азоума узымҵаауа. Уагьызҵаарызеи, уара иумдыруеи.
Сара сеиԥш, ани иеиԥш, даҽаӡәы иеиԥш…
Чемо ицәажәашьақәа ааигәамԥхеит, аҿамӷьар, аха
ичҳашәа даатәеит. Аригьы дсасуп ааигәахәзар акәхап. Ролик
иеиԥшҵәҟьа дсасымзаргьы. Дсасы акәым, уара уакәҵәҟьоуп
араҟа аԥшәма ҳәа иарҳәалон, уажәы усасуп ҳәа злаиарҳәарыз.
Амала, иҽеимызт Чыма иватәаз аҿамӷьар ҳәа дахьихәаԥшуаз,
ихьӡ ааиҿамыршәӡакәа. Ихьӡҵәҟьа уашьҭазар… Дундик
ами! Ассир уҭахызар, Ролик еиԥш, араҟагьы Дундик ҳәа акы

463

ықәдыргьежьаауеит. Ее, ахьӡ хьарԥшгами, усгьы акәзааит,
егьысгьы акәзааит. Ауаҩы дыҟазааит, ихьӡ иара ирԥшӡоит,
ахьыӡқәа иреиӷьны иҟаиҵоит, ахьӡ хазына ԥхасҭоутәыргьы
амуеи. Ролик ихьӡ рыбз иахагьежьуеит макьана. Абри абра
дмааиргьы излацәажәараны иҟааз, уара, абарҭ ауаа?!
Адырҩаҽны деиханы дахьааз иҿынеихеит Ролик. Аамҭа
шимам, ишизыԥшу хырԥашьа змам усқәак дышдырццакуа
дналацәажәеит уи ара иахьааидтәалазгьы.
– Абас ауп уара есымша ишыҟауҵогьы, – игәы иаалирсит
аҭамада. – Уаакылҟьоит, ҳазхара ҳнаудтәалаанӡа, ԥшак
науҵасны, уаашьҭнаԥаауеит. Аусқәа зегьы уара иузыҟаҵарым,
Ролик! Уара иҟауҵаша зегьы ҟауҵахьеит. Уара узыхьӡаз
жәларык ашьҭоуҵаргьы изахьӡагәышьом, баша рхы дыргәаҟуеит ауп. Уааҳалатәа. Егьырҭқәа-егьырҭқәа зегьы ракәым,
ҳазхара ҳаицәажәап. Араҟатәи аҭыԥ ссирқәа рацәаны
иумыдруеи, иуҳарбап иузымдыруагьы. Мчыбжьык аҟара
умазар, Аԥсныҟагьы ҳнықәларын…
– Ааигәа сыҟан сара уаҟа…
– Ҳара ҳадоу?! – иааџьеишьахт аҭамада. – Ҳара уҳацны уа
иубо еиҳахоит, сыгәра га…
– Избаша збахьеит ҳәа сыҟоуп сара уа…
– Ахаангьы! Уара уа иубараны иҟоу дунеи дуӡӡак иазноуп.
Аԥсны хәыҷуп, аха уи иаҵанакуа заҟароу удыруоу? Уиазҵаа
Чемо, ҳашьа…
– Издыруеит, издыруеит, – иҳәеит Ролик.
– Амала, идырны иумаз даҽазназы, арахь уанаақәла, ҳара
ҳада уҿынаумхан Аԥсныҟа. Сыгәра га, ҳара иузхаҳарҭәаауеит
уи адунеи хәыҷ, адунеи ду.
– Уи уаҵәтәи усуп. Уаҵәтәи амш абзиара ҳзаанагааит –
ҳаргьы иҳахәо, даҽаӡәгьы ихәо…
– Нас, уаҵәы умцар ҟалом акәу?
– Мцашьа сымам, – иҳәеит Ролик.
Уаҵәы захьӡыз, амра ныҩхашлон еиԥш, асасааирҭа
аресторан аҟны Ролик ҳидтәалан.
–Шәҟазшьақәа шыҟоу иахьа исымбеит,шәҽаашәырххақәар,

464

уажәыҵәҟьа сҩагыланы сҿынасхоит, ижәдыруазаргьы сҭахуп:
ари аишәа ԥшәымас иамоу сара соуп, сара садгылоуп…
– Ишԥа, иажәоуп ҳәа уи шԥоуҳәеи, Ролик ҳашьа…
– Уи ҟалашьа змам акоуп…
– Ус анакәха…
– Уаламцәажәан! Ҳаԥшәмара пату узақәзар, ҳауаҩра пату
узақәзар… Абасҟатәи жәеинраала ссир ззукыз атәыла бзиа
иубаҵәҟьозар…
Анаҩстәи ажәақәа зегьы мцхәын. Аибарххарақәа
иаарҟәаҵын, инеидтәалан аҩыжәра иалагеит. Ролик усгьы
кониакын иижәуаз. Даара акыр злаӡоз уаҩын уи ауаҩ. Аҩ
иархагаз акониак акгьы изнамуӡакәа, деилыкка дрылаԥшуан
реиԥырҵымҭаз.
– Иаҳҳәашаз зегь ҳазҳәашам, иаажәша зегьы ҳзыжәшам
иахьала… Сара саамҭа нҵәеит. Аҳаирплан ҳҽагҳархарым, –
иҳәан, агылара иҽыназикит асас.
– Аҩныҟа унымҩахымгаӡакәа, асасааирҭа уҩнатәаны
ҳнауԥырҵуеит. Ари иашам, ари ҳара ҳҵас иатәым, ҳара
ҳқьабз иатәым, Ролик. Урҭқәа уара ибзиаӡаны иудыруеит, аха
иҟаҳҵарызеи, уццакуеит. Уаанаҳкылом. Амала, сызлауҳәо,
иаха узыԥхьоз ажәеинраала ссирқәа уҳазрыԥхьа даҽазнык.
Акык-ҩбак ирыдамхаргьы… Иага уццакуазаргьы, Ролик…
– Гәахәара дула, – иҳәеит Ролик иаразнак. – Араҟеиԥш,
сахьнеиуагьы исзыӡырҩуа ауаа сымандаз, сусқәа зегь кажьны,
амҩадуқәа срынгыланы, сааҟәымҵӡакәа ажәеинраалақәа
сышрыԥхьоз жәбарын. Уаҟа ауаа ажәеинраалақәа раха
рымамшәа зызбозеи? Иҟалап сҩашьозаргьы аха уаҟа чахыки
ажәеинраалаки еиҩырхуазаргьы ҟалап…
Ари иаарччахт иеилатәаз. Аҩагылара зҽыназызкыз
Роликгьы ддыртәахьан.
Сгылан санаԥхьо иаҳа сманшәалоуп, – иҳәеит асас-апоет. –
Сантәоу, изыхҟьо сыздыруам аха, акы сҿанаҳәоит.
– Диашоуп, дгыланы даԥхьозар – иаҳа аԥсгарҭа иоуеит…
– Ҳәарада, ажәеинраала уқәиангьы узаԥхьом, – иажәа
ҟәыш нарылеиҵеит иахьа ара ирыднагалаз ԥаҵа хахак.

465

– Даԥхьалааит. Акгьы, ҩбагьы… хәлаанӡагьы.
– Аҳаирплан сагхаанӡоу?
– Иаҭаххар, аҳаирплан ҿыцгьы уақәҳартәап. Уара узыгхо

аҳаирплан, уахьӡаанӡа шьҭыԥраашьа амаӡам.
– Ҳаргьы ҳахаҵгылоит ажәеинраала, – рҳәан, иҩеибаргылақәеит.
Ролик ажәеинраалақәа дрыԥхьо иҿааихеит. Иџьоушьартә
иҟан, ҵабыргны, ари абасҟатәи ажәеинраала ҿырҳәала
иахьидыруаз.
– Сызмыԥхьаз реиҳарак ишәысҭаз ашәҟәы иануп, – иҳәеит
Ролик ԥыҭрак ашьҭахь ацара иҽыназкуа.
Ахацәа напеинҟьарала днаскьаргон рысас.
– Ари иаҳҭаху уаҩуп, аеропорт аҟынӡа днаскьагатәуп…
Изҳәаз иакәым, ииҳәаз акәын аус злаз, иҩеибаргыланы
аеропорт ахь рҿынархеит. Чыма иахьа уажәраанӡагьы
ихашҭуамызт,зеиԥш атәыла дамбацыз уаҩ дук днаскьаргозшәа,
– уи дпрезидентзаргьы ауан, – амашьынақәа еишьҭахәхәа
аеропорт ахь амҩа ишықәыз.
Ролик арантәи ацара шиҭахымыз иныԥшуа дҟарҵеит.
– Мышкызны, аԥсра саналагалак, шәара шәахь сеихоит,
сҩызцәа, ижәдыруаз: шәара ауаҩы деиқәшәырхоит. Адамра
зшьапы ҭазыргылахьоу арахь дшәырхынҳәуеит. Сара сцеит
ахьӡӡам арантәи. Сара гәыла-ԥсыла шәара шәҟны саанхоит.
Ас еиԥш иҟаз ажәақәа рышьҭахь, днатәаны акьыжыҳәа
аҵәыуара далагар илшон ахаҵа, аха иара ус ҟаимҵеит:
дааҭгылан, дара рзынгьы, изаҳауаз егьырҭ рзынгьы даҽа
ажәеинраалак даԥхьеит. Агәгәаҳәа анапеинҟьара иалагеит
анаскьагаҩцәа. Ари збаз, изаҳауаз егьырҭгьы аҟьаԥ-чаԥ
ааилдыргақәеит. Ролик ари игәы шьҭнахӡеит, иарԥшаацәеит.
– Сахьаахынҳәыз, иахатәи ҳаиԥылара самырцәеит. Аа, аҵх
иалызгаз даҽа цәаҳәақәакгьы…
Ролик дзыԥхьаз ажәеинраала Чыма даара игәаԥхеит.
Егьырҭгьы иргәаԥхазар акәхап, иргәаԥхазшәа ҟарҵоу, аха иара
уаанӡа дзыԥхьахьаз ажәеинраалақәа раасҭагьы игәаԥәхеит.

466

– Уи дцеит, шәаала, шьҭа ӡык ҳшәыржә, – иҳәеит Аҭамада,
раԥхьа дгыланы иҿанааиха.
– Алакә збоит, уара абри изхара ҩыжәра шԥаҟамло! –
иааџьеишьеит аӡәы, ишьҭахьҟа дхынҳәрашәа дагьааҭгылеит
уи.
– Аҩы сымҳәеит сара, ӡык аажәып ҳәоуп исҳәаз…
– Ус ауп есымшагьы ишаҳҳәо, нас, ҳахьынатәо, уаҩытәыҩса
ҳизмыргылаӡо, ҳнеидыԥсыла ҳцоит.
– Агрофоман ҳидыԥсыла ҳцахьан, уара, ҳара-ҳара
ҳаидыԥсылар иамоузеи! – иҳәеит Аҭамада. – Ажәеинраалақәа
рыҩрагьы салагеит ҳәа даакылсыхт.
– Ицәгьаӡамызт урҭ ажәеинраалақәа…
– Уаҟәыҵ, уара! Чемо уоума ари зҳәо?! Ацәгьеи абзиеи
ззымдыруа уоума абри уара?
– Анцәа-ауаа, ажәеинраала бзиақәа дышрыԥхьаз! –
ныбжьаиргылеит Дундик. – Анс еиԥш иҟоу ажәеинраалақәа
сзыҩуа сыҟандаз ара, жәлар рпоет ҳәа ахьӡ шсымаз убарын!
– Уԥши, уара, абригьы жәлар рпоет ҳәа хьӡык дазхәыцуеит.
Ус сҳәаргьы, уара уеиԥш ирызнымкылаз рами уажәы жәлар
рпоет ҳәа ахьӡқәа ирышьҭоу. Иқәақәра згааит сара уи, згәы
иҭоу зҿы иззарҳәо, ианаамҭоу иаанкылатәу даанызкыло.
Ианаамҭоу ирзаанымкылаз спрезидентхароуп ҳәа амҩақәа
дырныларгьы ҟалоит. Умбо, уара, ари иҟаиҵо, Ролик ҳәа
иҟоу агәықәха: – ииӷьычхьоу анизымха, данақәыдмырӡ, уаҳа
иҟаиҵара анизымдыр, споетхоит ҳәа даацәырҵыргьы цәгьа
ибом.
– Дцәырымҵи, иаха аахыс иаабо иара иами!
– Дцәырымҵкәа, уажәраанӡа дабаҟаз ҳәа иеилагылоуп
ажәлар. Иику амал ауп акәымзар, алапҟьақәа ишькларҵо
убахьазаарын иахьанӡагьы. Иахьа шьҭа аламала узилакьысуа
дыҟам. Ипоетхара атәы ауп иуҳәо, уаҵәы зны аҳәынҭқарра
сахагылоит ҳәа даақәгылар иҟауҵараны иҟоузеи?!
– Ролику?!
– Ролик егьи ҳәа дџьашьала уара! Иара зегьы ираԥигар
ҟалоит.

467

– Изла, уара?
– Имал ала. Дыӡсо амал далажьуп ҳәа акәӡами, уара, ида

ԥсыхәа анумоу, уқәыхәхәа иҩны уанцаз. Иахаахыс унапқәа
шизеинуҟьозгьы аӡаӷьа зыҟарҵазеи?
«Срыдтәаланаҵ ирҳәо бзиоуп сара сызгьы, аха ирҳәозеишь
арҭ, снарԥыршәар? Ирҳәараны иҟоузеи, Анцәа иумҳәан, аха
аказы ҳагәқәа ааизынханы снарԥырҵыр? Иаарымҳәо акгьы
ыҟамзаап! Иҟоу анырҳәо ухы иқәкып, – игәы дҭахәыцуан
Чыма усҟан, ашьҭахьы, Лавренти иареи анааизааигәаха,
дааганы иҩны данааҩнаиргылагьы иааигәалаиршәалон, –
иҟам-ианым ыршо рҿанынархалак ауп амыхьтә аныҟало.
Иашьҭаԥшуа иашьҭагылада, изырҽеиуада уи? Иагарыла
уқәгьежьаауа уҿааухаргьы, уҽаԥыражьны иагаџьара аанкылара уҽазукыргьы. Ирҳәеит – ицеит, иҟам иҟоу аасҭагьы
аԥсы ахарҵоит. Уи сара саҟара иақәшәахьада, сара саҟара
иарххахьада, иеибанаркхьада!..»
Дацыҵҟьалон изыцҵҟьатәымыз, ирххон ирххатәыз,
иҿаԥысҽуеит ҳәа дашьҭаланы иҿынеихон ҿаԥҽышьа змамыз.
Ауаа акалақәашәа ишами, иухарам, узлаҟам уацыҵҟьо
уалагар, уи удызкылаз рхы иануҟьарц уашьҭалар, абри абасҟак
дыҵнарҟьазар, хымԥада, изырҳәаз акы далаҟамзар ауӡом ҳәа
дара ргәы иааҭаркыз аҟны рҽааныркылоит, уара уцаны ухы
арагәаԥшьгьы ианҟьала уҭахызар.
Рацәак агәра изымго акәын Лаврентгьы Чыма
дышишьклаԥшуаз. Дишьклаҳаанӡа. Аҩны ианааидтәала,
ианааибаргәыбзыӷ, дҟәатаӡа дааҟалеит иара, Лаврент.
«Игәра ргозар акәын иҵегь», – Чыма дааизхәыцит Лаврент.
– Уеизгьы-уеизгьы иҿаркша ҳәа ирымоузеи? Иаб иҭаца егьи
ҳәа акы рҳәалоит, аха уи абанӡаиашоу? Избада, изаҳада?
Аҳаразы ауаа акы раҳақәахьан, аха иуаҳауа зегьы иашоума?
Изҳәо изиҳәо ҳәа акы ыҟами! Игәарарҵаз аԥхьа игәаразҵаз
иҟынӡа узнеир, ишырҳәо еиԥш, ала ахы ахьжугьы уԥшаауеит,
аха узымнеир? Унеизшәа удырбар ҟамлои, уахьнеиша
унеиаанӡа амҩан џьара уааныркылар? Узҭамлаша ашҭахь
умҩахыргоит ацәикқәа, пату уқәырҵоит, иахьа хәлаанӡа

468

ургыланы урныҳәоит, нас, уаха шаанӡа, алаҳарҭ еиԥш, уккаӡа уцәа ааухырхуеит. Иҟарҵо зегьы иреицәоу – аиаша
ахьыҟоу сыԥшаауеит, иҟаз шыҟаз еилсыргоит ҳәа ушнеиуа,
иухьыз ухаҭагьы еилукаанӡа, умахцә уанкны даҽаџьара
унымҩахыргоит. Нас уара аиаша ахьыҟоу убраҟоуп ҳәа утәаз.
Иага уҟәышзаргьы, иагарыла зегь нықәуҵа-аақәуҵалозаргьы, иаҩысҭаацәами узлагылоу, иухьыз узымдырӡакәа
уаақәдырхоит, ушдырҩашьара удырҩашьоит.
Убас идырҩашьақәаз ракәхап Чыма дахьынтәаауаз
аилкаара иашьҭалаз ахьнеишаз иназмышьҭыз. Иудыруеи
иара ихаҭа днеир. Амҩасцәа зегьы ҩнеигалом Чыма иҩны.
Уи баагәарак иаҩызоуп. Баҩлашала дырчо, уи дыҩнартәаны
димоуп Елисогьы. Ели ԥшӡа, Ели хазына! Уи игәы дааҵалацәо
ибеит уи иахьагьы. Чымагьы Чыма иакәын, сасцәақәак
сзаауеит, уҟазар сҭахуп аниҳәа, дышԥамаауаз аранӡа, аха
иаара цқьа даназхәыц, ара зегь раԥхьа игылаз Ели лакәын.
Лара агаӡа хәыҷгьы иааира шаҟа дааигәырӷьазеи! Уи зегьы
дреигәырӷьошәа адәы дықәын, адунеиаҿ изаҟаразаалк
цәгьарак ыҟоуп ҳәа лгәы иаанагомызт, иара убри азакәхарын
дыҩны зегьы дзынаргәыдхахалоз.
Иара дшиԥылаз атәы еиҭаҳәашьа амамызт: агәылацәа
рыгәхьаа лымкит, амаҵуцәа дрызхьамԥшит, еиҳаб дҟамлеит,
еиҵбы длызгәамҭеит, зегьы днархыуааны, днарылкәрааны,
дааины иаԥхьа даагылеит, «аа, саргьы ара сахьыҟоу!»
лҳәарашәа.
«Издыруан издыр, бара ара бшыҟалоз. Ара бҟамлар
шамуа. Ара иҟало сыздыруам, аха иҟоугьы, иҟаларны иҟоугьы
зегьы бырхыҳәҳәоит, брылыҷҷоит бара. Ибымдыруеи, уи
ауп сара арахь саазгазгьы…» Игәы иҭиҳәаауаз лаҳазшәа,
дахьааидԥалаз идҵшьа дақәымшәо дгылан ԥыҭрак аҟара.
«Сара акгьы сыздырӡом, – лҳәозшәа иаҳауан иара. –
Сара издыруа – уара ҳаузыԥшын, уааит! Саб дааиргьы
шаҟа дуеигәырӷьо умбари! Ҳааигәа уҟазар шиҭаху
еилыскаауеижьҭеи акрааҵуеит. Ицәажәашьала. Иҿымҭрала.
Зегь рыла. Сара урҭқәа еилыскаауеит ҳәа зынӡа ихахьгьы

469

иааигар иҭахым, аха сара зегьы еилыскаауеит. Зегьы здыруеит.
Уара иуҳәогьы, иумҳәогьы. Иуҳәо аасҭа иумҳәо еиҳаӡами
уара?»
Абасҵәҟьа дҵаауоушь абри ахәыҷы? Ҳы, ахәыҷы! Ари
илаҟароу ахәыҷқәа хаҵа ицахьеит, рхәыҷқәа ыҟоуп. Дхәыҷуп
ҳәа дышлыхәаԥшуа, ахьшь анышьҭасуеиԥш, лҩызцәа
даарылырԥаара иҟоуп!
Ихы иааҭашәаз издыруамызт ари, аха иҭашәеит,
дагьааруалыуашеит. Лгәы зызцахьоу аӡә дыҟахзаргьы
ҳәа даанаԥшы-ааԥшит. Уахьынаԥш-ааԥшуа џьара аӡәы
даацәырҵыр аухуазшәа уажәы. Араҟагьы дыҟаӡамзааит, аха
џьара дыҟаҵәҟьазар. Ихы иҭамшәацыз, иаԥхьа иқәымгылацыз
зҵаараны иаацәырҵит уи. Иааиуа асасцәа дрылазар уи
агәықәха? Аратәушәа дшыҟоу, зынӡа аратәымзар? Димангьы
дынҭымҵқәахьеи, иагаџьара иагаҩы рылаԥш дааҵаркхьеит!
Ԥсшьара данцозгьы дигақәо далагахьан. «Аҭыԥҳа ҟьантаз
думаны ушԥацо!..» – уаҳа акагьы нацымҵакәа, уаҟа
лҽаанылкылалон иԥҳәыс.
Ари хыбааран. Ашьҭахьоуп уаҩҵас даныназхәыцыз, аха
ари, ҳәарада, ихыбааран. Макьанатә ас узхыбаауа уалагаз,
нас…
Настәи ихаҟны изаагомызт Лаврент.
Ражәақәа рымпыҵабашәа Елисои иареи аҟәара ианаақәха,
иара акы иҳәақәаргьы, лара ҿылымҭуашәа аниба, џьара ак
ҳәатәуп ҳәа акәу, ус иҭаххаҵәҟьоу сеидру, гаӡарак налаижьит:
– Бааи, амшын ҳҭалап…
– Амшын?! Угаӡоума, мшәан, амшын ҳашԥаҭало?! –
Иџьашьашәа ҿаалҭит Ели, угаӡоума ҳәа ахьылҳәазгьы
аалцәымыӷханы.
Гаӡаран ари, гаӡаран, иамоукуа иҟамызт. Асасцәа уажәыуашьҭан иааираны иҟан, дара аҟьаԥ-чаԥҳәа ахәыҷқәа реиԥш
амшын инҭатәозма! Уа данаанкылатәыз даанылкылеит,
илџьушьартәгьы иҟан. Иаргьы, иҳәеит аҟароуп ҳәа, агәызҳәа
амшын иҽналажьны аҽыкәабара далагомызт уажәы.
Асасцәа ааит ианаашаз, ианырзыԥшыз аамҭа иахмырԥакәа.

470

Амашьынақәа шаангылаз еиԥшҵәҟьа, егьырҭ аӡәгьы
аҽырҵысыха имҭакәа, аԥхьа игылаз дааҭыԥеит Чыма. Уи
инапы дҩахашәа иааикит, сасгьы аԥшәымагьы шәааиԥылақәа,
шәааивагьежьқәа ҳәа аанаргашәа акәхап, Асасцәа уаа
хьанҭақәан, ашьҭахь игылаз амашьына ашьҭахьтәи атәарҭақәа
рҟнытә иааҭыԥаз ида. Амшын ада уи иблақәа акгьы рымбеит
азнык азы.
– Анцәа итәарҭа! Ассир! – иҳәеит уи, ибжьы зегьы ираҳартә,
асеиԥшҵәҟьа дзеигәырӷьаша ааигәа акгьы иԥымлацкәа. Уахь
иҟоу сыздыруам, аха арахьтәи ауп иҟаҵәҟьоу ҳәа амшын ахь
шьаҿақәак неихигеит уи, аха аҩныҟа ҳәа аԥшәма инапқәа
рџаџаны иҿанааиха, еиха-еигәо амашьына аҭыҵра иналагаз
иҩызцәа рахь иҽнадикылт.
– Амшынгьы мшынуп, аха арахьгьы ахьхьаҳәа аӡыхь
ҳзааиуеит, ӡык ааҳҿаҳҭәақәап. Амшын аӡәыр иуцәигар ҳәа
ушәома, Лаша! – ҿааиҭит Чемо.
– Ари ацәқәырԥақәа шәара шәҟынӡа иааиуазар акәхап,
зынӡа шәхықәтәалоуп, – иҳәахт Лаша ҳәа иҟаз.
– Ҳара ҳҟынӡа имааиуа акгьы ыҟаӡам: аӡгьы аԥшгьы.
Амшын аҽаарыцәгьар, аԥсуа иҟазшьа аанахәоит: ҽынкылашьа
амаӡам.
– Амшын хьаҵуеит, иага аҽарцәгьаргьы, аха аԥсуа
ишԥаҟаиҵо? – иҽыргызмалшәа дҵаахт ахаҵа шәпа-жәпа,
арҭ иааибырҳәаз илымҳа инаҩмыжькәкәа. – Амшын мшынуп,
уагәыдлар уамго…
Иагараангьы дагахьеит, дықәнаӡәӡәаахьеит аԥсуа, аха
макьана иҭыԥ аҟны дыҟоуп аԥсуа. Макьана иага хырзаман
азыԥшуп, рҳәоит аԥсуаа, иага рыцҳара ықәҳашт арахь иааины,
аха, ес иҟалалакгьы, Аԥсни аԥсуеи наунагӡа еизынхоит. Ари
ажәлар зыгәра ганы ирҳәо акоуп. Ажәлар зыгәра ргаз дара
ишырҳәо еиԥш иагьыҟалоит… Анцәа абзиара ҟаҵа! – иҳәеит
Чемо.
– Анцәа абзиара ҟаҵа, абзиара ҟаҵа, – инеиларыԥсеит
асасцәагьы.

471

Аилыхара иаҿыз амаҵуцәа, асасцәа ааит ҳәа анраҳа,
иркыз зегьы нышьҭаҵаны, урҭ ирԥыларц рҿаархеит.
Рҽырԥшӡо, рҽеиҿкаауа. Атеатр ахь ицошәа рҽеилаҳәаны
иҟан шьоукы, егьырҭ, змахәар ҵаркәакәа зҿаазхазгьы
џьабаак рбахьеит ҳәа угәы иаанагомызт, иахьатәи
рмаҵураҟны мацара акәымкәа, аԥсҭазаараҿгьы. Аҳәсаааӡақәа наскьа-ааскьан, иаҳа иахьырбашаз аҭыԥқәа рҟны
иаагылеит. Ели лакәын инкылкәыр-аакылкәыруа ирылаз.
Аԥхьаҟа иааиасыз ракәымкәа, убри лакәхап иаҳа рылаԥш
назыдхалазгьы. Улаԥш зыдумырхалашазгьы лакәызма
лара, лыҵкы ӷраҷкәын дагәылыԥхаауа, дааскьацәар акы
дацәшәошәа, дмааскьаргьы анҭ аҳәса-ааӡақәа рган давахар
лҭахымкәа, рыбла даахгылеит.
Ари ахазына дызусҭада? – дҵааит Лаша.
– Ари сара стәы лоуп, – иҳәеит Чемо, уаҳа акгьы ацымҵакәа.
– Ахазына! – иҳәахт ҩаԥхьа Лаша. – Ибыхьӡузеи?
– Ели, – лҳәеит лара лыбжьы лызҭымкаауашәа.
– Иҿахҵәашәа ибҳәоит, инагӡаны ишԥаҟоушь?
– Елисо лоуп ари, Елисо! – лҳәеит агәылаԥҳәыс, азҵаара
лгәы ннархазшәа, изҭиз аԥырҳәа ахаҳә еиԥш лажәақәа
наигәыдлыжьлан.
Чемо иааигәамԥхеит, Лашагьы иааиҭахымхеит.
Лаврент дахьгылаз иаҳагьы дааиланаргьежьит ахәыҷы
дахьаахҭаркыз, аха акгьы имҳәеит, акгьы инимырԥшит.
– Ари аҩыза аҭыԥ азы аибашьра иалагар ҟалоит удыруоу?!
– иҳәеит уажәраанӡа ажәакгьы зымҳәацыз, зегь рышьҭахьшәа
амашьына иааҭыҵыз ахаҵа.
– Иагарааны еибашьхьеит, иагаҩгьы рхы ақәырҵахьеит.
Иҟоу аума, иҟамгьы ҳамдыруеи, – ныбжьаиргылеит Чемо. –
Анцәа абзиара ҟаҵа, – иҳәеит иара ҽазныкгьы. – Шәшыццакуа
аадыруеит – рацәак аамҭа шәымам. Шәара шәҩызцәа аамҭа
рымагәышьам есымшагьы. Убри аҟнытә, ҳаибамырххакәа
ҳнатәаны какал ҳкып, ӡы хьшәашәак ҳнаҿыхәап, ҳааицәажәақәап. Аамҭа шәымазар акәын абзиаҵәҟьа, уаха ара
шәыҟазаргьы ҳҭахуп, аха, ишәҳәахьеит, издыруеит, ҳгәы-

472

лацәагьы ирдыруазар сҭахуп: ҳасасцәа даара иццакуеит. Ус
аума, сара шәсырццакуоу?
– Ус ауп, ус ауп! – иҳәеит зегь раԥхьаҟа иааиасшәа игылаз
ицыз зегьы рыхьӡала.
– Ус анакәха, аус ахь!..
Анатәара рацәак иадымхалеит. Ели иаҳа дахьибарҭаз аҭыԥ
аҟны иҽырманшәала даатәеит Лаша. Лаврент уи згәеиҭаз
лгәы иахәашаз даҽа ажәақәакгьы налхьигӡеит уи, рнапқәа
ӡәӡәаны аишәахь рҿанынархоз.
«Убла аҵәыршы ҭасааит, уаҳа наԥшы-ааԥшырҭа умаӡами?!
– гәаныла уи дааизаӷьит Лаврент. – Аҽырбара икны иагоит ара
ҳәса гәарҭак, иухәаша аӡәы уналыхәыԥшлар. Акы уҳәаанӡа
жәаба уалҳәоит, дыԥхашьа-ԥхаҵо даагылап ҳәа уҟоума!
Дааины дагьааувамтәааит…»
Ари изырҳәоз ыҟан Лаврент, аха уи бнарак иаҩызан,
дылхо уи абнара далалар иҭахымхеит. Дылалозар, иара дылхо
дылазааит уахь!
Иццакуа
рҟны
аныҳәаҿақәагьы
аарлас-аарласны
иаанкылатәын. Уи аԥшәма ихахьы игеит.
Амла шәакынгьы шәыҟоуп, акрыфаха шәысымҭазар ҟалап,
саӷәра аасҿашәырххла, – иҳәеит Чыма дааччашәа. – Иара
абжьааԥынгьы, сара сеиԥш иҟоу аишәа мҩаԥимгозароуп:
акрыфаха рымҭакәа ауаа аҩы иааиршьуеит. Сара иахьа
аӡәгьы арыжәтә идысцаларц сгәы иҭаӡам…
Уи зегьы иргәаԥхеит. Ҩыжәрамызт, ԥсааиҭакран ара иҟаз.
Асасцәа алыхәхәа иахьынтәаауаз рымдыруаз, иахьцогьы
харан, убри аҟнытә, ажәала иҳәаны аус аилагара аӡәгьы
иҽазимкит.
Аԥшәма асасцәа иныҳәеит, аӡәаӡәала акәымкәа,
иааидкылашәа.
– Аԥшәма ихәҭоу ҟаҵа, Чыма ухаҵкы сцеит, – иҳәеит Гамажла
даацәажәан. Уи дгәылан, арахь дықәнагалеижьҭеи рацәакгьы
ҵуамызт, аха Чыма иаԥхьагьы ара даԥшәымахахьазшәа
акәын ихы шымҩаԥигоз. Уи гәеиҭақәахьан Чыма уажәадагьы,
ианааигәамԥхалоз ыҟан, аха ажәа имеикуамызт. «Қәралагьы

473

дсеиҳабуп, иџьабаақәагьы рацәоуп атәылаҟны, имаскыр акгьы
снаҭом, иара игәы ааҟанаҵоит, еиҳабык исҳәаз иаразнак
дахаҵгылеит ҳәа даҽакалаӡа ихы ибо далагоит… Ихы ибалааит
уи ишиҭаху, ииҳәо аассырҳар, уи азы сара акгьы сыхьӡом…»
Абас игәы дааҭацәажәан, Гамажла ихы наиқәикит Чыма.
– Зегьрыла уиашоуп, Гамажла, зегьрыла, – иҳәеит аԥшәма
зегьы иаараҳартә. – Арҭ даара ишааԥсахьоу здыруеит ари
абжьарак, уи ауп исыхьыз, сзаареиҷаҳаз…
– Рҽаҭаны аҩыжәра иалагааит ҳәа акәым саргьы исҳәо,
аха рыхьӡ зху ныҳәаҿак аанаҳкылап. Дара ирымжәуазаргьы,
ҳара иаажәыр ҟамло?
– Иҟамлакәа! Ус ауп ишаҭахугьы, Гамажла. Иаҭаху шаҭаху
уара уаҟара сара издыруама…
– Уара инеиҳангьы иудыруеит, Чыма ухаҵкы, уи ҳасасцәа
бзиақәагьы еилыркаауазар ҳәа сыҟоуп… Аамҭоуп арҭ ирзымхо,
рааԥсара адагьы. Аамҭа рцәаагарым, иҳәатәугьы ҳарҳәа…
Гамажла
иацәажәашьақәа
асасцәагьы иргәаԥхеит,
аԥшәмацәагьы. Чыма, абри дазыԥшны дтәазшәа, иара
иидыруаз амҩала акәатаҳәа иҿынеихеит. Уи иахьакәым
икылнагаргьы ауан: аҩы ӡым, ианааурмцхәлак, иара иаҳәо
шыҟоу удәықәнагалоит. Иагарааны ирыхьқәахьеит ус,
араҟагьы, даҽаџьарагьы. Ус рмыхьи жәаха Чыма ицны
иааиз ахацәагьы: нахьхьи џьара агара иадтәалазшәа
ацәажәара иналаган, ианнықәла, иаарҳәаз зегьы рхашҭны,
еибаргәыбзыӷны, ҳаԥсуазаргьы абра ҳаԥсааит ҳәа иаатәеит.
Иҟаларын урҭ ауха ара иаанҿасыргьы, аха, ижәӡаны дшыҟазгьы, аӡәы деиханы аҩныҟа ддәықәымлар имуит. Уи
инаишьҭалеит егьырҭгьы. Аҵх акыр инықәлахьан. Арыжәтә
иаҳа иархагаз дцаны амшын иҽааҭимшьыр имуит. Уи аԥшәма
иааиҭахымхеит: Ахаҵа бааԥсыла ижәны дыҟан, иудыруазеи
бааԥсыла ижәны иҟоу ихьуа. Дыӡсаны мацара мшын нырцә
дагар ауеит. Уихьӡаны дузырхынҳәру? Иара иеиԥш, уаргьы
уашьызар, уахьыҟоу уцәеилаго уалагахьазар. Чыма ҿыҭуа
аҟәара днықәлеит. Дизгәааит амшын изҭымгоз.
Ара уи аҩыза дазыԥшымызт аԥшәма, аха, ухәыцыр, зегьы

474

урзыԥшызар ауп ари адунеи аҟнытә. Убри аҟнытә… егьи
аҟнытә…
Зегьы еидхәыцло, еидыҳасабло, иҽырманшәалаӡаны
дааиуан аԥшәма. Гамажла иҟнытә уи уаҳа ҽыԥныҳәа имоуит.
Иара Гамажла ҳәа иҟаз, қәралагьы дмаҷмызт шьҭа, аха,
Чыма иҩқәа зеиԥшраз имдыруаз, дынӡаашьшьыла дцарц
егьааигымхеит.
– Ҳаибаныҳәақәеит зегьы, аха абраҟа высшьа змам
ныҳәаҿак ыҟоуп, – иҳәеит уи аҵәыхәтәаншәа. – Уажәраанӡагьы иныскылар ауан, аха ари авариантгьы цәгьамызшәа
збеит: зны ҳара ҳара ҳааибаныҳәақәар, асасцәа ираҳәатәу
ажәақәа ҳаилыкка ҳшыҟоу инараҳҳәар, нас ари аныҳәаҿагьы
ҳаадгылон усгьы. Иарала ихҳаркәшаргьы зынӡа абзиа.
– Излахҳаркәшо ҳазхатәоу ачеиџьыкалоуп, иумдыруеи,
Чыма, ухаҵкы сцеит, – Гамажла абригьы наихьигӡеит аԥшәма.
Уи шәара ишәусуп – сасгьы аԥшәымагьы. Сара сакәзар, зда
ԥсыхәа ыҟам аныҳәаҿаҟны сҽааныскылоит…
Ииҳәарызеишь ҳәа иԥшны иаамтәеит сасгьы ԥшәымагьы.
Урҭ ибзиаӡаны ирдыруан Чыма дыззааиуаз аныҳәаҿа.
– Иаҳныҳәап абри адгьыл, ҳадгьыл хазына! – ибжьы
ҩҭицеит аԥшәма. – Гәаҟҵәаҟрас иҟоу зегьы зхызгахьоу,
иқәрыблаахьоу, аха ирзымбылӡаз згәы ҭадырҷаҷахьоу,
аха згәы камҳаз, ихыршьаахьоу аха ирызцәыҳәырамтәыз,
абасҟаҩык рхы зқәырҵахьоу…
– Ҳадгьыл рыцҳа! – иҳәеит асасцәа реиҳабы.
Лаврент дахьтәаз дҩыҵԥашәа иуит. «Уара ианбаудгьылыз
уара, ари адгьыл?..» Иациҵарц ииҭахыз акгьы мҳәакәа,
иҽеихагәашәа даатәеит Лаврент. Ҿымҭ аҵәыцақәак ижәхьеит
иаргьы, иаӷәра наимпыҵҟьар ауп алакә! Аха ичҳатәуп, зегьы
чҳатәуп, аԥшәма иаҳаҭыр азы, агәылацәа раҳаҭыр азы…
Аиакәымқәа ааибырҳәар – дышԥаҟалари Елигьы? Даанаԥшыааԥшқәеит, аха уи џьаргьы дибомызт. Данаархагылалак, Лаша
илаԥш налылаирҟацон. Уи Лаврент иаҩижьуа дыҟахызма.
Аԥырқьҳәа амца ҩаихыдыдуан. Абри еилылкаазар ҟалап
Елигьы: Лаша илаԥш данааҵахалак, акы лхашҭызшәа лышьҭахьҟа днықәгьежьаауан.

475

Акы наихьиҳәақәар иҭаххеит Лаврент иватәаз. Дмыргәаацәакәа, аха усгьы инаихьиҳәар иҭаххеит. Уи изырҟаҵаз
аиҳабы иажәақәа иаргьы иахьа иеиҭеиҳәаз ауп. Уаҟагьы
дынгыланда, аҭоурых ишаҳәо ала егьи ҳәа иидыруаз –
изымдыруаз акы иҽналаижьқәан, иахьакәым џьара даакылсит.
– Ари ҳара ҳаԥсадгьыл ауп, иеицаҳахьчаз ауп. Иҟалап
шәара шәеиҳа ҳара иаҳтәызаргьы…
– Уи шԥа, уара?! – иҭаҷкәым нымҩаниҵарашәа Лаша иахь
дынхьаԥшит Лаврент. – Ирзеилоу ԥсадгьыл ҳәа џьаракыр
иуаҳахьоу, уара?!
– Аа, иахьыҟоу, – иҳәахт Лаша.
–Уашьымзааит,аҷкәын,–Лаврент дшааикәашәаӡаз гәеиҭеит
Лаша. – Ауаҩы дахьыҟазаалакгьы, дахьықәнагалазаалакгьы
ԥсадгьылк ауп имоу…
– Лаврент, уа ҳасасцәа пату аарықәҵалеи, – иҳәеит Чемо,
ари иааимаркыз аҟнытә ацыԥжәахақәак илымҳа аҟынӡа
иааӡон.
– Уи аупеи ҳаатәазаргьы ҳазҿӡоу…
– Ҳаагылазаргьы, – ныбжьаиргылеит Гамажла. Уи имаҳакәа,
еилимкаакәа дыҟам араҟа иҟалаз, иҟаларцгьы ауаз, аха
иҽиргаӡеит, акгьы имаҳаӡозшәа, егьырҭ акы нараҳәо, акы
нарымакуашәа иҿынеихеит.
– Абри уара ухьӡ аԥсышәала иаанаго удыруоу? – дҵааит
Лаврент, Лаша уаҳа иеиҳәарыз изымдыркәа. Адырразы
ишԥеизымдыруаз, аха игәы иҽанызҵаз аԥшәма изхәыцра
аҭахын. Уеизгьы-уеизгьы.
Ишаԥсыуахьӡу аҟара здыруеит, егьыс… – иҳәан уа
дааҿахеит Лаша. Даахәыцхәыцит. Иаҳахьазаргьы ҟаларын, аха
уажәы игәаламшәеит. Арыжәтә акәхап изхароу ҳәа нақәиҵеит.
Арыжәтә иаҳагьы иааигәаланаршәар ҟалон, уи адагьы, даҽа
ԥыҭ-чыҭқәакгьы, аха уажәы ари арыжәтә иахареиҵеит. Усгьы
акәзааит.
– Ауаа лашақәа аныҟаз зны, иахьынтәаауазгьы дырны
иухьӡырҵеит ари ахьӡ. Хаҭала уара уакәымзаргьы, уабацәа
рабацәа, урҭ рабацәа ибзиаӡаны ирдыруан уи ахьынтәаауаз.

476

Уара иухауршҭит. Иуџьысымшьеит! Ахьӡ хьарԥшгоуп ҳәа
рҳәоит, аха ахьӡ егьҭоурыхуп.
– Ҳзеиԥш ҭоурых исзаанагазар акәхап…
– Ҳзеиԥш ԥсадгьыл ҳәагьы нацуҵар уҭахызар акәхап…
– Иудырит! Сгәы уҭатәоушәа зегьы удырит!.. Уара иухьӡузеи,
ҵаара ԥхашьарам?
– Лаврент! – иҳәеит Лаврент днақәыӷәӷәан.
– Уагыруоума?
Уагыруастәып ҳәа сыҟоуп! – дааҵҟьеит Лаврент.
– Иабааугеи, нас ари ахьӡ?
–Кавказ ԥшӡа аԥа хазына иҟнытә! Уи арахь иааҳалеимыжьыз
акрыҟоума, ихьӡгьы ааганы сгәы инықәижьит.
– Ишьҭумхындаз.
– Исмазҵааит, умбо… Иахьа цәгьала исымпыҵаханы
сыҟоуп, аха иахьызго ҳәа акы аасыздыруам. Уааи, нас, ҳахьӡқәа
еиҭнаҳаԥсахлап. Иснымаало хьӡык саҵаланы саауеит, уаргьы
иутәым ахьӡ удырҳәалеит. Иаанагоҵәҟьагьы уздыруам.
– Шьҭарнахыс исымдыруеи…
– Иухашҭуеит.
– Ус угәы изаанагозеи? Иҟамло егьыҟам, ушнеиуа зны,
иухадыршҭыргьы ауеит.
– Ахаангьы. Уи сыхьӡызҵаз сан лоуп. Убри лаҳаҭыр азы
мацрагьы. Сан лгәы дасмыргацызт лыԥсы ахьынӡаҭаз, лгәы
лзырхьша ҟасҵараны сыҟоума лара даныҟам!
– Уан… – иҳәан, даанаԥшы-ааԥшит Лаврент. Уажәоуп уи
Лашагьы иаргьы еиманы аишәа ишынахыҵхьаз анаагәеиҭаз.
– Уангьы уан лоуп, аха уабгьы игәамԥхакәа дыҟам уи ахьӡ.
Иҟалап иара иакәзар иухьӡызҵазгьы.
– Мап, сан лоуп! – днақәыӷәӷәеит Лаша.
– Уаб иԥсы ҭоумашь?
– Дыԥсхьеит.
– Аԥсцәа ыҵаҳмыргыло ҳалагеит, ҳашьызаргьы ҟалап.
– Уара укеикеиуа угылоуп, аха сара сыхшыҩ ааилархәашьит…

477

– Зыхшыҩ еиланархәашьыз ана даҽаӡгьы ацәажәара
даҿуп, ҳнаизыӡырҩыпи… Аха уи ҳара иҳахәо акгьы имҳәозшәа
саҳауеит. Уигьы, уара уеиԥш, егьырҭ реиԥш, сыԥсадгьыл рыцҳа
ҳәа игәы дааҭасуа дгылоуп… Имҟьалеи, уара, ауаа! Рыԥсадгьыл
ахьыҟоу рыздыруам, иахьынтәаауа рхашҭхьеит…
– Ус ауп адунеи зегьы аҟны ишыҟоу…
– Ус џьаргьы иҟаӡам адунеи аҟны! Абри шәара шәҟны ада…
– Усыдызцалазеи, мшәан, Лаврент, – иҳәеит Лаша
иҽааргәыбзыӷны… Сара сзыҳәан зегь акоуп сыԥсадгьыл
ахьыҟазаалакгьы.
– Уи шԥа, уара?!
– Ишԥа умбо, убас… Иаҳа иахьсзеиӷьу, иаҳа сахьныҟәнаго
сыԥсадгьыл ҳәа сашьҭоуп.
– Анҭ уҩызцәагьы ус иҟами?
– Иҟалап ус иҟазаргьы.
– Жәларык ус иҟалар ауоу, уара?
– Акрыздыруоу, – иҳәахт Лаша.
– Иудыруазароуп. Иудыруа ухадыршҭаанӡа иҟоу еилкааны
иумазароуп. Иҟоу анухадыршҭлак уабацо.
– Уара уахь саауеит, – иҳәан, дааччеит Лаша, Иижәыз
шилсхьаз аҟара уажәоуп иаҳа ианиба.
– Сыԥсадгьыл ахь схынҳәит ҳәа уҿааухозар акәхап уаргьы.
– Схынҳәит зысҳәозеи, сара ара сыҟоупеи.
– Абри сара сабаҟоу?
– Уаргьы ара уҟоуп.
– Уԥсадгьыл аҟны?
– Уи уаргьы иуԥсадгьылуп ус акәу?.. Уара уан… лнаҩс ан
думоума?
– Ҩыџьа анацәа зоухьада?! Иааџьеишьеит Лаша.
– Ҩ-ԥсадгьылкгьы уаҩы имоуӡац. Иҟоу уасҳәап, уахатәи ала
уаргьы саргьы еилҳарго ҳәа егьыҟам. Уаала уи аасҭа еиӷьми,
ҳцаны амшын ҳҭалап. Арҭ аҩыжәрахь иианагеит, ишубо еиԥш.
Ҳара ҳанцәыҵышьшьып…
«Днаган наҟ амшын днаҭазар, – ааигәахәит Лаврент. –

478

Иԥсадгьыл ахьыҟоу иԥшааларын… Еибарҳәҳәо ишьҭаларгьы,
уахатәи ала аӡәыр дауиԥшаахрыз…»
Ауаҩы ихы иааҭамшәо акрыҟоума акәымзар, ас убахьоу,
уара, изакәызеи ихы иааҭашәаз! Амшын иаҭатәу зегьы
асҭоит ҳәа уалагаргьы, узлахәараны иҟоузеи! Адәы иқәзааит,
рыцҳақәа, ихибарҵәо, инибарҵәо, рыдгьылқәа еимакуа,
иҟаз рхаршҭуа, иҟало иазымхәыцуа, ирахәқәаханы. Ус иаҳа
еиӷьушәа рбозар. Ус анакәымха, иаақәыргьежьааны зегьы
рҭыԥқәа рҟны инагатәуп.
Уи ус мариамызт.
Амшын ҟәандашьшьыраӡа иҭаиан. Иԥсы ааҭанаҵеит. Иҟаз
ашоура анаҩсангьы, иахьантәарак акы дахәаҽуан Лаврент,
адгьыл дықәымӡо, ажәҩан далакнаҳашәа даанханы дыҟан.
Ус дҟалалон иара зны-зынла. Игәы бжьызхуаз ак ҟалахьан
ма иҟалараны иҟан усҟан. Гәныхәҵысҭала еиликаауа
далагон, – иҟалараны иҟаз ҟамлацзар, – изааигәахоз закәыз.
Иҟан изцәыбналатәыз, аха иҟан, уацәыбналарц уалагаргьы
изымуаз, ушиашоу унаганы уаҿазыжьуаз. Иҟалараны иҟоу
усгьы иҟалоит, хырԥашьа змам аҟны уаннанагаша унанагоит
рымҳәои, убри акәын араҟа иҟазгьы. Иахьатәи аиқәшәара
зынӡа ихахьгьы иҟамызт, игәахьгьы, даҽаџьара акәын ихы
ахьхаз, аха, аа, умбо, иара дшазыԥшымыз ала ахҭысқәа ааҳәын,
дааганы абраҟа дааргылеит. Уагыруоума ҳәа иазҳәази иареи
мшынк еицҭанаҵеит. Амшын дуцәоуп, аԥсҭазаара иаҩызоуп
уззыԥшым ауаа урыванаргылоит, ухахьы иааумгацыз аманы
иаакылсуеит, аҟәара уқәыргыланы уарԥшуеит хара, хараӡа.
Алаԥш ахьынӡанаӡо иааҟоу зегьы узгәаҭар, гәныхәҵысҭала
уи анаҩс иҟоугьы умбар ауӡом. Иумбагәышьозар – улашәуп,
уаԥхьа ишьҭоугьы узгәамҭар ҟалоит. Адунеи аҵыхәан иҟоу
аилкаара ҳашьҭами абжеиҳан, ҳаԥхьа ишьҭоу ҳнахҟьашо.
Лаврент бзиа ибон ихала дцаны, Кьалашәыр аганахьшәа
џьара амшын данҭалоз. Уа шамахамзар ауаа маҷҩын.
Уаҩ данықәыршәӡамызгьы ыҟан. Изакә ԥсеивгараз усҟан
иара иоуаз! Дааҟәымҵӡакәа амшын дхыԥшыло аҟәара
дықәтәан. Илаԥш ацҳа аиԥш амшын ихыриалан. Уи дықә-

479

ланы иҿынеихон, уахынла игьамгьамуа амза амшын
ихнаршәлаз ацҳа дықәлаҵәҟьаны днеиуазшәа. Уажәгьы
усҟангьы акы днаскьанагон иара наҟ, изымдыруа, иимбацыз
акы дазааигәанатәуан. Ибла иаахгылон аӡы ихыхәхәала
инеиуаз аӷбақәа. Урҭ ӡыхгылан зны араҟа, Кьалашәыр
аӡиас азааигәара, еилауаҭыруаз ауаа ргәыҵамӡо. Иҟалашаз
ҟалахьан акәымзар, урҭ рырхынҳәышьак ыҟазар, зегь зымчу
Анцәа ду даарзылыԥхазҭгьы…
Амшын унырыргьы, уаарыргьы, унеины ус унхықәтәаларгьы
арҭ ахҭысқәа рахь уагоит. Иҵӡозеи уи аахыс, аха
рыцәцашьак зыҟамлеит. Иагьзыҟамлозаап аринахысгьы,
арантәи аӡәызаҵәык идамхаргьы аҟәара дықәгыланы уахь
дыԥшуанаҵы, уахь иагазгьы игәы иҭоу игәы иҭаԥсны, дхаҳәха,
дбаҟаха, Трабзон азааигәара акәзаргьы џьара, амшын
дхыԥшыло, арахь, ҳара ҳахь дааԥшуанаҵы.
Мшынҭалара ицаз шынхацәаз анырба, рыбжьқәа ааҩуа
иалагеит уахьынтәи. Ижәны иҟоуп, аӡы иаҳцәамгазааит ҳәа
лафқәакгьы аарҳәазар акәхап, аха арахь уи арыцҳара аҟынӡа
инанагоз уаҩ дыҟамызт. Лаша иӡааҟәрылоз исахьа имамызт,
ақдеиԥш дыхәхәаӡа амшын дхыжьлан. Лаврент ибзианы
аӡсашьа идыруан. Амшын аҟны мацарагьы акәымкәа.
Иааҩуаз абжьқәа рҭак аныҟарымҵа, амашьынақәа
ааибарҳәҳәеит. Лаша идырит иҟалаз.
– Арҭ амҩа иқәлеит, скажьны ицара иҟоуп! – иҳәеит Лаша
аҽеилаҳәара дахьаҿыз.
– Уеиԥш зеиԥшу дахьынкарыжьлакгьы ауама! – нациҵеит
Лаврент. Ари шҵәылаҵараз аҟара еиликааит Лаша, аха акгьы
ахимҳәааит. Ажәжәаҳәа аҽеилаҳәара даҿын.
– Иашьны иҟоу ауаа иҟарҵо иудыруазеи, ушрыцыз
рхашҭыргьы ауеит.
– Ушрыцу зхашҭуа ауаа урыцымлалан.
– Саргьы рацәак исҭахыз џьушьо, аха срыцнагалт.
Уақәымшәақәахьеи, урыцнагала акәым, рымбараз иумоу
зегьы уҭиуа, аха арахь, уанақәшәа, шәара шәеиԥш иҟоу ауаа

480

бзиақәа срыцнамгаларгьы срыцҳамыз ҳәа, уҿы акы арҳәо,
угәы ҽакы аанаго…
– Уи акгьы иаԥсам, уи ԥсроуп! – иҳәеит Лаврент.
– Уақәымшәац азы…
–Еицәоугьы акы сақәшәақәахьеит,аха,срыцнагалаӡазаргьы,
ираҳәатәугьы расҳәоит.
– Арҭи сареи акы ааимаҳамкыцкәа ҳааиуа џьушьома?!
– Иага узрымакуазаргьы ирымакла, ирымоукыртә уҟазар,
уиашоуша убозар. Уаниашам уцаны унцәыҵышьшьны… ма
амшын уҭалала.
Абри шеибырҳәоз ахуҳәа инеины амашьына аҭалара
иаҿыз иаарыдгылеит.
– Саӡ ҩызара ҳзыжәуит, – иҳәеит Чемо, Лаша иаасҭа
Лаврент ихы наизырханы. – Иаажәрым ҳҳәан, аха иамуит.
Иаажәгәышьеит шәара шәызгьы, ҳара ҳзгьы.
Лаврент ари акгьы ахимҳәааит.
– Иҟоу уасҳәап, Лаврент, – днавагалашәа ихы наиқәикит
Чемо. Сара арҭ срыцымцар ада ԥсыхәа сымаӡам Уаҵәыҵәҟьа
схынҳәуеит. Амш анҵәамҭаз…
– Акыр ҟалама? – дҵааит Лаврент.
– Уахь акгьы ҟамлаӡеит…
– Арахь иҟалазеи? – изҵаара азҵаара нашьҭаирххит
Лаврент.
– Арахь иҟалац ҟалеит… Еиҭаасыдгылеит… Аха уи
иааилажәжәашәа иузеиҭасҳәо ажәабжьым. Саар, аха уоуны
уҟалозар иузеиҭасҳәап. Уажәы сҩызцәақәак рҟынӡа сцароуп.
Уахьтәиқәа иаҳа срықәгәыӷуа салагеит. Уи уара ухаҭагьы
иудыруазар акәхап.
– Сара акгьы сыздырӡом.
– Уи иаҳагьы еиӷьуп, иахьузымдыруа. Ара иҟоу зегьы
удыруазар, уқәҵны, ухы ахьынахоу уцап.
– Усҵәҟьоу?! – иааџьеишьеит Лаврент.
– Иуасымҳәашеи зны… Усҟан иҟақәоу иаҳагьы иџьоушьашт.
Ус сҳәеит ҳәа, иара уара ухаҭагьы уаарыддыргылар ҟалоит…
– Сзыдгыло?

481

– Изыдгылатәым. Урҭ аҩсҭаацәа ишрыдгылатәым
рхаҭақәагьы ирдыруеит, убри азоуп, ес иҟарҵалакгьы,
ирыдымгылашагьы ирыдгылашагьы рыдгылартә изыҟарҵо.
– Изусҭцәадашь? Исзеилкаауам…
– Уара иузеилымкаауа рацәаны иҟоуп, Лаврент, араҟа.
Гәыбӷан узҭода, уажәоуп уанааҳалагылаз… Уҵара уҭалаанӡа
иҟаз ыҟоу џьушьоит иахьа уажәраанӡагьы… Урҭқәа – нас…
Уажәы амҩа ҳамоуп. Уаасзырхылаԥш. Уахак ара уаанхеит ҳәа
акыр ҟалару?
– Иҟалозеи! – иҳәеит Лаврент днақәыӷәӷәаны.
Сҭакәажәгьы даазгаша ргәы инықәысшьит. Уи уажәыҵәҟьа
дырхысхысуа ара дааргашт. Лгәы бзиам ҳәа акәын Аҟәа
дзынсыжьыз, аха, ара лыҟазаара анаҭахха, ара дҟалароуп.
Агәылацәагьы срықәгәыӷуеит. Урҭ ара саныҟамгьы ҳфазенда
иахылаԥшуа роуп. Сара стәқәа уиаҟара срықәгәыӷуам, дара
шаҟа срықәгәыӷуа аҟара… Сажәа сроуцәеит. Инавалақәазгьы
ааихьеит. Ҳара ҳцеит.
Акы еиликаақәон, аха инагӡаны иҟаз ҳәа акгьы
изеилымкааит Лаврент. Иҟалазеи иара усгьы, иаалырҟьаны,
иааиз асасцәа днарҽхьныланы амҩа дықәымлар амуа?!
Изусҭцәада уаҟатәи сҩызцәа ҳәа дызҿу. Уаҟагьы аҩызцәа
имахашт уи, даҽаџьарагьы, аха уажәыҵәҟьа иҽынархьимыгӡар
амуа…
Иаҭахны ибозар, даахынҳәыр зегьы изеиҭеиҳәап.
Иагьзиҭахӡоузеи Лаврент изымдыруа Чыма иҩызцәа. Изеилымкаауаз – урҭ араҟатәи иҩызцәа излареиӷьхазеи? Уааигәа
игылоу иаҳа анышә ануҵижаауа ыҟагәышьоуп, аха урҭ аӡәыкҩыџьак ракәхап, ари иҩызцәа зегьы неибаргашәа дцәажәоит.
Адәахьала акы инубаауа дыҟаӡам, аха аригьы иԥжәо акы
дақәтәазаап ҳәа ныҟаиҵеит Лаврент.
Еилкаашьа змамыз акы ыҟан уажә араҟа: згәы бзиамкәа
ишьҭаз Чыма иԥҳәыс, Елисо лхала даанхеит ҳәа дҩыҵԥаны
арахь лҿаалхарызма? Агәылацәа ыҟоуп, шәаалхылаԥш
иҳәазар, уи иаанагоз иара ихаҭагьы уаха араҟа иаанхара
акәын. Елисо ақалақь аҟны аҟазаара аасҭа ара аҟазаара

482

злеиӷьылшьоз ала, уажәадагьы дынхақәахьазар акәын лымала, лымалаҵәҟьа акәым, лымала ахьӡми шьҭа, агәылацәа
лхылаԥшуа. Ишьқьыруа ара иҩназ аҳәсақәа, аҭыԥҳацәа,
рысасцәа анца, аҩны анааилдыргақәа, иныҵыҵ-ааҵыҵзаргьы,
иааиуазар акәхап. Иеидтәалоуп усгьы, иагьаанхозар акәхап
Елисо лҟны. Иара ара иҟазаара иаанагозеи, иԥшӡоума?
Арахь, ацара иҽыназикыргьы, аамҭа игацәахьан, дгәеигәеиуа
амҩадуқәа дабанарныларыз. Чыма ифазенда еиӷрыкка, иара
иеиԥш иагаҩ ҩнаӡап.
Иааигәалашәеит Чыма ииҳәахьаз ажәақәакгьы:
– Аԥхын ақалақь уаҩ далагыло иҟам рацәак, уԥхамшьан,
уара аҩтәы умоуп, аԥхьатә, зҳәаз еиԥш, аԥсшьарагьы
акраҵанамкуеи, унеила ҳфазендахь. Ҳара уа есмыша ҳтәоу
џьушьома, ахыбра ҭыкка игылоуп. Шаҟаҩ аԥсшьаҩцәа адҵаало
удыруоу, аха ҳара атәым уаа ҳзыҩнаҵом уаҟа. Иаадыруа,
ҳаздыруа изы ҳгәашәқәа ҟьаҟьаӡа иаартуп…
Ижәынгьы дыҟан Чыма арҭ ажәақәа аниҳәоз, иара
арыжәтә акәзаргьы ҟалап изырҳәаз, аха, ишиҳәазаалакгьы,
изырҳәазаалакгьы, иҳәеит. Даҽаӡәызар уи адырҩаҽныҵәҟьа
ихы иаирхәон: ихы кәаҩӡа Чыма ифазенда аҿаԥхьа аҟәара
дшықәтәоу убарын, аха Лаврент уи ихы изаҭәашьомызт. Ас
аниҳәах, ажәа аҟнытә, гәыкала ишиҳәаҵәҟьаз еилкааны,
даазхәыцит. Уажә уи анааигәалашәа, уаҳа араҟа иаанхаргьы
егьамамызшәа ибеит. Изеилымкаауаз аԥҳәыс чмазаҩ дызманы
арахь зҿаазхоз иакәын. Ауаа имами Чыма, иара изҳәонда,
иагарыла имаҵ руп. Рҟәаҟәа дықәыртәаны даарымго иԥҳәыс!
Аха аусқәа даҽакалашәа иҟалеит. Аусқәа усгьы уара
ишақәуҵаз ала мацара ицаӡом есқьынгьы, уара ушырзыԥшӡам
ала рҿынархоит. Убасшәа ҟалеит уахагьы.
– Агәылацәа аабхылаԥшааит Еличка, сара уаха уахь
инеиуа лсахьақәа сымаӡагәышьам аҭел данас, иџьоушьашаз,
Ели уи лылахь еиқәнамҵаӡеит зынӡагьы. Уимоу, иаҳагьы
деигәырӷьазшәа ибеит Лаврент.
– Уажәада ас бынхақәахьоу? – дҵааит Лаврент иԥшӡаӡа
аҩны аԥхьа игылаз аҟәардәқәа инеины ианынарықәтәа.

483

– Ас шԥа, схалоу? Схалаҵәҟьа сынрыжьӡом ҳгәылацәа.
Цицина дааиуеит, уи даныҟам, ма данеилахоу – Маҟәала.
– Аԥсыуа днымхаӡо ааигәа-сигәа?
– Аӡәык-ҩыџьак. Урҭ абжеиҳан ақыҭахь иахнагоит. Арҭ ара
иҟоуп есымшагьы.
– Излазбо ала, бара ара башьцылацәеит. Бхала баанхаргьы
бымшәаӡои?
– Сзыршәозеи! Агәылацәа ыҟоуп, даҽаӡә дҟалап… Уара
уҟами уаха?
– Шьҭа сабацо, сцап сҳәаргьы…
– Арахь аара мариоуп, аха арантә ацара цәгьоуп.
Машәыршәа иуқәшәаз аӡәы уимгар, гәылак дузыбзиамхар…
– Шьапыла ибжьоузеишь амҩаду аҟынӡа?
– Уцарцу?! – лҵаашьа ааџьеишьеит. Сцоит ҳәа иҿынеихар,
уажәы ишылныԥшыз аасҭагьы иаалцәымыӷхозаап.
– Мамоу, сабацо, ус сҵаауеит аҟароуп. Верск аҟара бжьами?
– Еиҳам, – лҳәеит Ели.
Амза аацәырҵит ашьхақәа иҩархыкны. Уи макьана
иҭҭәаамызт, адунеигьы аазмырлашеит Ели ишылҭахыз еиԥш.
Амшын ахьтә бжьқәак ааҩуан.
– Аԥсшьаҩцәа роуп. Урҭ шьҭа аҟәара иқәҳауа иалагоит. Аҵх
агәы ааҩнашаанӡагьы аҟәара иавҵуам, зны-зынла аҟәараҟны
идыршозаргьы ҟалап урҭ.
– Амшын бзиа ибымбо?
– Исымбакәа! Сынтәа саԥхьа аӡәы дҭалеит ҳәа сыҟам.
Ахьҭа былабҵара быҟоуп шырҳәоз, хынтә-ԥшьынтә раҟара
санрыцәҭала, амшын ҟәандашьшьыраӡа иҟазшәа рҽырҭынчны
иаатәеит. Уи уажәоуп иҟәандашьшьыраӡа ианыҟоу. Аԥхьа,
са санҭалаз, иҭамлацыз анаасыршанхаз, ихьшәашәаҵьҟьан
даара, аха санҭала сҭалеит ахьӡын, амшын сҽамаздеит,
ҳааилаҵәеит иаргьы саргьы.
– Ажәеинраалала ацәажәара балагара быҟоуп. Бара амшын
бзиа иббаҵҟьозаап.
– Ажәеинраалақәагьы, – лҳәеит Ели.
– Уи еиҳагьы еиӷьуп… Ари аҩыза аҭыԥ ссир аҟны
ажәеинраалақәа бзиа рбара акәым, рыҩра уалагаргьы ҟалоит.

484

Лаврент иԥсы лылаханы Ели дналыхәаԥшит.
– Издыруада, бара ажәеинраалақәа быҩуазаргьы?
– Уи маӡоуп, – лҳәеит Ели дааччашәа.
– Ус акәзар, зегь еилкаауп: имаӡоуп бҳәазар, ара маӡа
ыҟаӡам, бара ажәеинраалақәа быҩуеит.
– Изыҩуан.
– Уажәы, бықәрахь баннеи, аҩра баҟәымҵит. Ус акәу?
– Лаврент уажәгьы ажәеинраалақәа шылыҩуаз лирҳәар
иҭаххеит, уи иара акгьы шинамҭозгьы.
– Схазы. Зны-зынла.
– Ҳашцәажәоз акәарахьы ҳагеит, бгәылацәа ааир?
– Имцахьеи урҭ! Аамҭа цахьеит, иааԥсаны иҟами,
исыдымҵааларгьы ауеит. Сыбжьы нарықәсыргар, рҿаархашт,
аха рыргәаҟра аҭахымзар?
Иара ииҳәашаз лара илҳәеит. Ари хәыҷ гаӡаразар ҟаларын,
дааршанхеит, аха нас иҽынеиԥштәны даалывагылт. Анаҩс
ииҳәарыз изымдыуазшәа. Адырразы идыруан, игәы иаҭахыз
рацәан, аха урҭқәа ара иаҭыԥмызт. Агәылацәақәа ҳәа иҟаз
ныҵабашәа ицеит, аха икылԥш-кылӡырҩуа итәазаргь ауеит.
«Чыма деилагазаргьы ҟалап, – лҳәазар ауан анҭ аҳәса
ааӡа заманақәа руаӡәы. – Ахәыҷы аҵх дналаршәны дцеит!
Дхәыҷынгьы дыҟоума уи шьҭа, аҭыԥҳа наӡа лакәханы
даақәгылеит. Шә-блакы лықәкуп. Абарҭ еиуаракгьы рымамкәа иҟам акәымзар, ас ҟалашьа амамызт…» Иҟаларын
Лаврент ихаҟны иааиуаз аҳәсақәа ахьнықәҳаз иҭаҳәахаа
ицәахьазаргьы, иара даазыруалыуашаз рхахьы зынӡагьы
имааизар. Амала, Лаврент дшынхаз зегьы игәарҭеит. Ус игәы
иаанагоит иара. Иара убригьы аиаша иахьынӡазааигәоу
еилкаала уара. Рҟыт ыҟамзар – иҟам, даргьы аҩны иныҩналаны
рыԥсы ааиҭаркааит.
Аҩны ианыҩнала адәахьы алашарақәа каххаа ишаркыз
иаанрыжьит. Ус ҟаиҵалоит Чымагьы. Уи иааигәа џьара лашарак
акызар акәын есымшагьы.
«Ахаҵа иааигәара лашарак ыҟазароуп уахгьы-ҽынгьы, –
абасшәа дцәажәон иара рыҩны даныҟаз. Иагьааилымсхьаз,

485

уи акәзу изырҳәоз, аха ус еиԥшшәа акы далацәажәон иара
усҟан. Иԥҳәысгьы длашарами, убри илхыҵуа алашара
иҽаҵакшәа дгылазароуп. Илашара аницәыцәа, идырны иумаз,
уара макьана уҷкыноуп ахаҵа длеимгәажә дцоит. Рацәаӡакгьы
ихымҵуазааит, лашара змам, ԥхара змам иааинымԥшыр ауам.
Иумбахьеит уара акрызхыҵуа абыргцәа, рыҷкәынра агәы
рыманы, иҽырбо ауаа рахь инеиуа. Урҭ насыԥ змоу уаауп…»
Диашан уи, диқәшаҳаҭын зегьрыла.
Наҟ-ааҟ зны, иҟалаша аныҟала аԥсҭазаара амшын
еилахәашь, аҵәаҟьеиԥш дыршәны аҟәара данаақәнаршә,
ихыи иареи анааидхала, инымҵәаӡоз ҵхык дахьаларшәыз,
иахьынтәаанагаз уара идыр, иааигәалашәеит Чыма усҟантәи
иажәақәа.
Асаси иареи цаны амшын рҽахьынҭыршьыз, иржәыз
ахьаархдырԥсааз бзианы ишыҟарҵаз дназхәыцит Лаврент
уажәы. Ас акы уаарласыр ауп ҳәа, иага умҳәан, арыжәтә
рыжәтәуп, иаразнак инаухыԥсаа ицом. Амҩа змаз амҩа
шрымаз рхашҭшәа ажәра иаҿымыз, уа иаарыдхалазҭгьы, иага
рыҽдырххаргьы, даҽа аҵәыцақәак нацрымҵар аушамызт. Уи
уажәы даруалыуашо адәы дықәзаарын. Иара усгьы, иижәыз
ихыԥсааҵәҟьазшәа дшыҟазгьы дуалыуашо абарҵа дықәтәан
Лаврент. Ели аҩны дныҩнапҟан, ԥыҭрак даанхеит уахь. Дҩагылеит, деиҭанатәет, аха арахь лара лхаҭа даацәырҵаанӡа
длышьҭамлеит. Дааиуазар, ианааитәу лара илымдыруеи,
ццакырас имоузеи уеизгьы-уеизгьы.
– Угәы ҿыӷьуа утәоуп, – лҳәеит Елисо данаацәырҵ.
– Аҳауа салачо стәоуп. Ԥша хәыҷыкгьы ааҵысит, изакә
ԥсшьарҭа хазыноузеи!..
– Уи азоуп сара Аҟәа сзаламгылогьы. Схала сыҟазаргьы
сшәаӡом сара араҟа, – нацылҵеит.
– Аџьџьаҳәа ауаа еилоуп араҟагьы, Аҟәа быҟоушәа,
бзыршәахуазеи… Ус сҳәаргьы, бара беиԥш иҟоу, ара акәым,
Аҟәагьы лхала дузныжьуам…
Ари дааннакылеит лара маҷк аҟара, даарҳәыҵәы-ҳәыҵәит,
диҿамԥшӡакәа дааԥышәырччашәа луит. Иара уи гәеиҭеит.

486

– Аԥсуаа маҷцәоуп араҟа, – иҳәеит уи насшәа, ак ҳәатәуп
ҳәа, даҽакы ихы назымцакәа.
– Избан, аԥсуаагьы ыҟақәоуп, егьырҭ раҟара уаҩы илаԥш
иҵамшәозаргьы… Иҟоуп аурысқәа. Ҩыџьа шәҟәыҩҩцәоуп…
– Ашәҟәыҩҩцәа?! – иааџьеишьахт Лаврент, ара
ашәҟәыҩҩцәа нхозар амуазшәа. – Ирыхьӡузеи, ирыжәлоузеи?
– Исгәалашәом. Урҭ здыруа Кан иоуп…
– Кан бҳәоу?! – иааицәымыӷхеит Лаврент. Иҟаиҵозеи Кан
урҭ рҟны?
– Еиуарак рымазар акәхап, акрыздыруоу… Зны-зынла аҩы
бзиақәагьы рзааигалоит.
– Дыҩуам, даԥхьом, ухаҵкы сцеит, дабарыднагалеи?! –
ҩаԥхьа Кан дааџьеишьеит Лаврент.
– Дыҩуазаргьы ҟалап… Шьыбжьышьҭахьк, ахагацәа реиԥш,
аббыҳәа акы даԥхьо ҳгәашә дылсны дышнеиуаз, санаагәеиҭа,
иааицәымыӷхеит. Ажәеинраалак дшаԥхьоз аҟара шеилыскааз
идырын, ииҳәарыз даҽакы дақәымшәакәа акәхап, абри баргьы
ажәеинраалақәа бмыҩӡои ҳәа дсазҵааит. Мап анысҳәа, бара
санбықәлаз сара ажәеинраалақәа зыҩуан, газеҭ еицаҟьакгьы
ианысҵахьан иҳәан, дааччеит. «Иара уажәгьы зны-зынла
исамхаҩлоит. Ажәеинраалақәа рҟынгьы сзаанымгылар ҟалап,
ажәабжьқәак схы иҭагьежьуеит» иҳәеит.
«Ихы афы ҭагьежьааит, урҭқәа бара избеиҳәо закәыхзеи! –
иҳәеит Лаврент гәаныла. – Анҭ ашәҟәыҩҩцәа рахь дхысхысуа
амҩа дзықәу уи азакәхап. Иганы ақыҭаҟны ацә рзишьхьеит
иабгьы…»
Ус иҳәеит, аха уи ацә ззыршьыз ашәҟәыҩҩцәа ракәмызт.
Ашәҟәыҩҩцәагьы аднаҟьалартә иҟаиҵеит Кан, аха ауаа
бара-барақәа Геронти Ҵулукиа иакәын. Уи усҟан Қарҭынтәи
ҿыц даарышьҭын аиҳабӡа днаиҵадыртәеит. Аиҳабы ҳәа иҟаз,
Рамшьыхә иԥа Лагәсҭан, баша-машакгьы иакәмызт. Уиҵатәаны иҵҟаара уалагар, иухьыз еилукаанӡа, убра улцәыҵаҟәаҟәа
уигар илшон. Ицыркьыԥуа уаанӡа арахь иаарышьҭыз, – уи
ихьӡҵәҟьагьы рхашҭхьан ауаа, – егьи ишьапгьы ааиҵхны, ихы
ахьигара изымдыруа дааиртәеит.

487

Уажәтәи ус дыҟамызт. Абӷа змоу абӷа шимоу инимырԥшлар
ауӡом. Инаиҿоукша аҭак аҟаҵара игәаӷьыр, угәы уҽанны
уаатәароуп. Узго ӡык хыҵны аҿаанахаргьы, ҳара ара ҳаҟоуп,
аҳаҳаи акы уацәымшәан ҳәа иарҳәазар акәхап, исымчу
сшааиҵәҟьаз исмырбар, нас сыцрыхара даҟәыҵӡом иҳәан,
иҽааирӷәӷәеит. Рамшьыхә иԥа Лагәсҭан, ари иеиԥш иагаҩ
ибахьан,аиашаҵәҟьа уҭахызар,ани ацыркь иаҳа дыӷәӷәазаргьы
ҟаларын, иаармариаӡаны длаишьҭит. Ихьыз изымдыруа,
ауаҩ ҟәыш, ауаҩы ӷәӷәа ҳәа изхәаԥшуаз ахаҵа, дымчыдаха,
иажәа ажәамкәа, иус усымкәа данаақәирха, иара ихаҭагьы
иааџьеишьеит. Рамшьыхә иԥа ибаагәара иаҩызамызт уи
уажәраанӡа дызгәыдырҵақәахьаз, иӷәӷәаҟацаӡа зыҩшьапык
иқәгылаз аӡәы дааиҵамхаӡакәа, дааиҵамхаӡакәамоу,
иагьынаиԥыганы, длеи длажәлар ицҟьаны ишьҭарҵарц
ирҭахыз абаагәара днахысны даагылон. Ирҭахыз аӡә иакәын,
иагьицәшәон Ацыркь. Ишнеиуаз, ианаамҭаз дахьынкылатәыз
џьара даанырымкылар, дара рхаҭақәагьы днарыха-аарыхан, ахапа иара иҳәарц далагашан, уи ргәы азҩеит рхы
дакәыхшашәа арахь даазышьҭыз. Ма аусқәа ҟаиҵалап, ма
Лагәысҭан– амыжда иҭыԥ аҟны дааганы дааиртәап ҳәа
гәыӷрак рыман. Уи ус иагьыҟалеит.
Ацыркь ишьҭархх иааз иакәын уажәы Кан иаб ҵыхәаршәшәа
ацә кажьны иззишьуаз, ауаа бара-барақәа здигалоз. Лаврент
иаҳахьан Кан иаб иҭоурыхқәак, аха урҭ уажәы ихаҟны
иааигарц иҭахымхеит: ирацәацәан, акыргьы еилаԥаҭан.
Кан иаб Арӷәаниа Аабыџь иашьа Тыкәа иакәын. Тыкәа
дааргәалашәаанӡа Аабыџь аԥхьа дзаадыргылоз, ԥшрасахьала иаҳа улаԥш дахьааҵашәоз азыҳәан мацара акәмызт.
Уи ауаа дырдыруан цәгьамзар бзиа ҟазымҵоз уаҩы мыжданы.
Аӡә дихәхьан, аӡә дишьхьан, дҭаркхьан, дыҭрыжьхьан.
Рахә гәарҭак анҵаны ишимазгьы, дышқәыԥшыз иҵигаз
аӷьычра дзаҟәыҵуамызт. Даара харакгьы дцаломызт иара
зны-зынла аӷьычразы. Ақыҭа аханшәа инхоз аԥҳәысеиба
лырахә ахцаны шьоукы идирхәҳаларын, Ҵаленџьыха дцаны
аҽыкәашагьы рыцәганы даахьан. Дахьрыцәцоз убарын,

488

иахьихьӡоз убарын, еиҿахысларын, анибарҵәара аҟынӡа
инеибагаларын, еинышәаларын, нас, иҟалаз рхашҭит, аамҭа
иаҵәахзаргьы иаҵәахит аныргәахәуаз Аабыџь иҽи икәадыри
еиқәҵаны дызҿыз деиҭаналагон. Ҩаԥхьа аиҿахысрақәа,
анибарҵәарақәа… Аабыџь иныӷӷала шәахсҭақәакгьы инын,
уха урҭ рҭоурых душьыргьы далацәажәомызт, иҟалазеи ҳәа
иҵаазгьы иара уаҟа даахьижәон, ажәакгьы иирҳәомызт…
Абри аҩыза аҭагылазаашьа иалиааз иакәын Тыкәа.Аҿырԥшы
бзиа, аҿырԥшы бааԥсы ҳәа ыҟоума, аҿырԥшы ҿырԥшуп,
ибзиазаргьы, ибааԥсызаргьы аӡә даҿымԥшыр ҟалаӡом. Тыкәа
иашьа дызлаҟақәаз, иҭахы-иҭахым, ихьынҳалақәеит. Ана
цәгьак иуит, ара иакәымк ҟаиҵеит, ана акы мҵаирсит, ара
акы иҵәахит, аха, арбаӷь еиԥш, аҵыхәа арахь ицәыҵыҳәҳәон.
«Аабыџь иашьа иами, даҽакалагьы ҟалашьа имазма», – рҳәо
иалагахьан ақыҭан. Иагарыла еиԥшхазаргьы, ԥшра-сахьала
зынӡагьы еиԥшымыз Тыкәа иашьеи иареи. Уаҩ аса хәыҷык,
дахьаауԥылалакгьы, ҽырчча ҟаиҵозшәа, есымша дыччаччо акалақәашәа дыҟан. Еиҳабык дибар иаԥхьа акаиара
идыргәышьон уи. Аханатә аахыс еибыдыруашәа, днеины
игәы днагәӡуан. Дкьаҿмыз, згәы дагәӡуаз хакаалак иакәзар,
ари аҳәарсалеи иҟаиҵоз игәы азҩазар, иҽаалаирҟәыр акәын.
Игәы дагәӡырц дшаҿу имгәацәа дагәӡыр ԥхашьаран, ауаа
аҟырҟыр ааилдыргар ауан. Дадызцалаз уара идыр, ԥсрак аҟны
ари дарԥхашьахьан Тыкәа. Аԥсы ихыҵны ашҭа иаақәгылаз
аиҳаб ду иҩызцәеи иареи даарылаԥалан, аԥсшәа реиҳәеит.
«Уара ҳара ҳтәы уами, ухаҵкы сцааит, уааи угәы сагәӡуеит», –
иҳәан днаиҵаҳәарсалеиит. Ҳара ҳтәқәа роуп ара еизаз зегьы
иҳәазшәа, иқьышә дынҭасызшәа дааникылеит уи. Инапгьы
наимҭакәа, уи инапы ижәҩахыр хьыԥсаақәа инарықәкны.
Иеицыз аиҳабацәа, абри иакәын уажәы иҳагыз рҳәан, Тыкәа
инаидҵны ашҭа егьи аҵыхәахь инаскьеит. Тыкәа дгьежьыхынҳәуа ашҭа даақәхеит.
Убри аҽны инаркны ицәыуадаҩхеит уи аиҳабацәа
днарыдԥаланы ргәы агәыӡра, аха иара аҟазшьа шкаижьра
изкамыжьит: ауа-аҭынха, адыр-ақәла дахьаарықәшәоз ргәы

489

днагәӡуан. Ани аиҳаб иеиԥш дызмырманшәалақәоз ыҟан, аха
уи иҽацәигон, лафк ахь иниаигон.
Рамшьыхә иԥа Лагәсҭан иҵадыртәаз ахаҵеи иареи
еиқәшәеит абнаҿ ахәаҩ-чаҩҳәа ахысбжьқәа го ианалага,
иара ишәақьгьы аакнихын, абнарахь иҿынеихеит, ахысбжьқәа
ахьааҩз шыҟаз ихы рханы. Рацәакгьы мырҵыкәа дҿаԥхаҿаччо абна илаз днарыдгылеит. Иаразнак иеиликааит арҭ
баша-машақәак шракәмыз. «Иҳахәо уаазароуп, уажәыҵәҟьа
аҩныҟа имҩахгатәуп!» – ааиҵанаҳәеит уи ихшыҩ. Афатә иара
иман, ажәтә иара иман, рымаҵ зуша ауаа аҩны иҟан, нас,
иарбан уаҳа, ас еиԥш иҟоу ауаа дуқәа Анцәа ианизааишьҭ,
имҩахимгар ауама! Иагагьы дуаҩ дузааит, дихьынҳаланы
дикуеит. Ачеиџьыка ус иаӷрагыланы ицом ламыс змоу ауаа.
Арҭ ламыс змаз, аҵас, ақьабз атәы еилызкаауаз шракәыз
игәы азцеит. Абри дреиҳабызар ҟалап ҳәа игәы иззаанагаз
уаҩ ааӡак иакәын. Дпашәӡа. Мракы иқәԥхахьеит ҳәа игәы
иаанагарымызт.
Ихы дирдырит иаразнак, бзиала шәаабеит ҳәа реиҳәеит.
Ашәарыцара бзиа избо ауаҩы, иага маҵура ду имазаргьы,
иага деилахазаргьы, ашәарыцараз аамҭа иԥшаауеит. Уи акәын
араҟа иҟазгьы. Тыкәа зегь реиҳа дзеигәырӷьаз, иаразнак
инирԥшыз уи акәын, асас шьҭрала д-Ҵаленџьыхатәын.
Дара рҭаца, Аабыџь иԥҳәыс, уахьынтә имҵарсны иааргаз
ахазынагьы Ҵаленџьыхатәын.
– Иҟалап аиуара ҳамазаргьы… аиуара ҳамазаргьы… аиуара
ҳамазаргьы, – иҳәон Тыкәа дцо-даауа, аиуара рымамзаргьы
ирымазар даара иҭахны.
– Зегь ҳаиуацәоуп, зегь ҳаишьцәоуп, – иҳәеит асас рхәы
идырхиаз дахьахатәаз. – Сара сзыҳәан ауаа бзиақәа зегьы
ешьцәак реиԥш срыхәаԥшуеит, шәаргьы ус акәхап шәшыҟоу…
– Ус ауп, ухаҵкы сцеит, ус ауп, – иҳәеит Тыкәа иаразнак.
– Аԥсуаа шыҟоу умдыруеи, иргәаԥхаз ауаҩы иаразнак ешьас
дҟарҵар рылшоит, дааганы рывараҿ дындырхоит.
– Џьоџьа ашәануа ишизиуз еиԥш, – иҳәахт иаарыхҭыгәлаз
Федра аишәа аҵыхәахьшәа дахьтәаз.

490

– Уи еиқәымшәак иакәын, изууазеи, дабоугәалашәеи
уажәы? – иааицәымыӷхан Федра иахь дынхьаԥшит Тыкәа.
Иҟаз рзеилымкаазт, иаазҿлымҳахеит.
– Иҟаиҵазеи зуҳәа ашәануа? – дҵааит Акакь. Ус ихьӡын
еицыз реиҳабы.
– Иадиршааит, – иҳәеит Федра, акгьы шимжәыцызгьы
дҿыҟаԥшьааӡа.
Иҟаз уи акәын, шықәсқәак уажә аԥхьа, Џьоџьа ирахә
иманы ашьха дахьцаз шәануа хаҵаки иареи еибадырит.
Ашәануа ачеиџьыка змаз, ауаҩра злаз аӡә иакәын. Џьоџьа уи
даара дигәаԥхеит. Ухаҵазар, мышкы иадамзаргьы аҩнынӡа
усызнеи, ҭаацәашәала ҳаилатәап уаҟа аниҳәа, ашәануагьы,
ари дазыԥшызшәа, мап имкит, уи моу иаразнакгьы
днақәшаҳаҭхеит. Ари ииҳәаз ихашҭит, аха даақәларгьы
цәгьамызт ҳәа дшыԥшыз зны, Џьоџьа иашҭа дааҭалеит
ашәануа. Џьоџьа уи дышиеигәырӷьаз еиҭаҳәашьа амам. Ацә
лкажьны изишьит. Агәылацәа азлацәа идигалеит. Иахьарнахыс
ҳаишьцәоуп уаргьы саргьы аниҳәа аԥшәма, асасгьы уи
дааигәырӷьан, ҳаишьцәазар ҳаишьцәазааит, сара истәу акы
уахызбаауам, сашҭа уашҭеиԥш уҭалала, сыҩны уҩнеиԥш
утәала ҳәа иҿынеихан, ишашьра аҩы еибаршьаанӡа аишәа
иахатәан.
Ауха ашәануа Џьоџьа иҟны дынхеит. Адырҩаҽны, иижәыз
ихы арчшәа дшыҟазгьы, дындәылҵны абарҵа данаақәгыла,
Анцәа итәарҭаҟны дааины дшыҟаз еиликааит ашәануа.
Икеикеиуа амшын агәы ухыԥшылон араҟа. Ииаҵәҟаҟараӡа
инашьҭыз анаарақәа арахә рҿаҳәуа инарҿалахьан. Иҟьаҟьаӡа
иаԥхьа ишьҭаз ашҭа днықәсны данаанаԥш-ааԥш аԥшәма
инхара уамашәақәа дааилаҳаит ашәануа.
– Анхарҭа ҭыԥ ссирқәа збахьеит, аха ари аҩызаҵәҟьа
сақәымшәац, – иҳәеит асас. – Иагьызлалухуазеи ари аҩыза
аҭыԥ ссир, ауаҩытәыҩса иааиҭаху зегьы акәша-мыкәша
иҟаны, ахьхьаҳәа аӡыхь ааиуа, ааҵраҿы абнара еихашьшьы,
унапы неиҵухыр, амшын инхушьыло, анҭ ашьха ҳаракқәа
ирҿышәшәа иааиуа аԥша хьшәашәа ԥсҭаҵагаха… Аиаша

491

уасҳәап, ауаҩы хышә-шәықәса ахьниҵша аҭыԥ аҟны унхозаап… Аԥхьа-аԥхьа иҟаз зегьы аасызгәамҭеит, аха уажәы,
зегьы анаагәасҭа, сылаԥш иаауманакит.
– Абасҟак иугәаԥхаз аҭыԥ аҟны инурхаша хшара
гәарҭак умоуп, – иҳәеит Џьоџьа. – Аӡәы арахь ихы ааирхар,
ҳааивагылап. Сывараҿыҵәҟьа дынсырхоит иахьаҵәҟьагьы…
Ашәануа иаҳаз агәра изгомызт. Ҟалашьа амазма ари,
мышкала, иаалырҟьаны, абри адунеи ҟьаҟьахь дкылсны, абри
аҭыԥ ссир аҟны џьара аҵәҩан аирсуа ашәануа!
Џьоџьа ииҳәаз ажәақәа ус баша ажәақәаны имҳәеит. Абри
иҩыза ахаҵа дааины увараҿ дынхозар, – иара иакәымкәа,
иԥацәа руаӡәгьы иакәзааит, уигьы егьигьы акы акәын, ивараҿ
дҟалон ари ауаҩ, ауаҩ аҳ, ауаҩ гәыраз, иаҭахызар зхы
уқәызҵоз, иаҭахызар…
Иаҭахыз зегьы иаарласны иҟарҵеит. Шықәсык-ҩышықәса
рыла ашәануа дааины Џьоџьа дааиванхеит…
Акакь изеиҭарҳәоз илымҳақәа кыдҵаны дазыӡырҩуан.
Иара убраҟа иара ихаҭагьы днеины дрылатәазшәа акәын
ашьҭахьы Кан арҭ ахҭысқәа ртәы Лаврент ишизеиҭеиҳәоз.
Имҳәацыз џьшьа ҩынтәҟагьы еиҭеиҳәахьан уи Акакь
шәарыцара дара рахь дшықәнагалаз атәы.
Џьоџьа даҳхашҭит. Уи рацәакгьы игәаԥхомызт ашәануа
изкыз ажәабжь асас иахьизеиҭарҳәоз, аха иара илымҳа
кыдҵаны данаатәа, ажәабжь инагӡаны азыӡырҩра аниҭахха,
иара ихаҭагьы уи даара иҭахызшәа даатәеит.
Џьоџьа ивараҿ иааиз ашәануа дынхеит-дынҵит. Иԥа
ԥҳәыс дизааиган, ахшарагьы дроуит. Абарҭқәа рышьҭахь
ауп уи иҽырӷәӷәа-ҽырҟаца данаақәгылаз. Иҽирҭбаар
иҭаххеит, иҵаикыз адгьыл маҷишьеит. Аужәра хтуа абнарахь
иҿанынеиха, Џьоџьа уи игәамԥхеит.
– Аҵла еилараа икажьтәзар, уи сара иахьа уажәраанӡагьы
иҟасҵахьазаарын, ҳара адгьыл еиԥшҵәҟьа абнарагь ҳҭахуп, –
иҳәеит Џьоџьа, иаархааны, ашәануа даашаҭаны.
Ашәануа уи дааикәанаршәеит.
– Бнарамзар иҟоузеи ҳакәша-мыкәша, иааилҳархаар дунеи

492

ҟьаҟьакгьы ҳнықәымԥшри, уеизгьы-уеизгьы арҭ аҵлақәа
ҳабацәа еиҭарҳазшәа ҳрыхәаԥшлар аума ԥсраҽнынӡа…
Иҵегь акы иҳәақәарц иҭахызар акәхарын ашәануа, аха
абра днеиуан еиԥш Џьоџьа ичҳара нхыжжит.
– Сара уааганы снапсыргәыҵа уқәсмыртәеит, адгьыл ҟьаҟьа
ду уқәнсырхеит, иҵегь уҽурҭбаауа Анцәа уҟаиҵааит, усҟан уаҩ
дахәаԥшып, даҽа нхарҭа ҭыԥкгьы ҳаԥшаап, аха уажәтәи ала
ара уаҳа алҵуам…
Иҽырҭынчшәа иҳәеит Џьоџьа арҭ ажәақәа, аха
ашәануа еиликаауан Џьоџьа игәы шынирхаз, уи ииҳәаз
шҳәаз, дахыԥарангьы дшыҟамыз. Абринахыс урҭ рыгәқәа
еицәыхьшәашәо иалагеит. Ашәануа иҷкәын цәылдыз
ахымҩаԥгашьа дақәшәомызт. Убри иоуп, ижәны дшыҟаз зны,
Џьоџьа ихәдапара иадызҵазгьы.
– Ҳааиԥырымҵыр амуит, – иҳәеит Џьоџьа иҟалаз
аахьааганы, уиала иара ихараз ара рацәак акгьы шыҟамыз
Акакь Доменти иԥа иеилыркаауа. Доменти ҳәа гәықәхак
дидыруан, акырџьара еиҿаҳақәахьан аҟнытә, Доменти ҳәа
уажәы-уажә уи ихьӡ аҳәара даламгеит Џьоџьа, Акакь аҟны
мацара иҽааникылон.
– Шәаамыццакын, ҳҭаца, Ҵаленџьыхаа рҭыԥҳа хазынагьы,
лассы дааиуазар акәхап, – иҳәеит Џьоџьа, асасцәа
иаалырҟьаны ацара рҽаныназырк.
– Уи даҽазны, уи даҽазны, – иҳәеит Акакь Доменти иԥа. –
Шәарыцара иагараан уқәнагалап арахь, ҳаашәыдҵаалап…
– Ашәарыцарагьы бзиоуп, уи иара аамҭа амоуп, сара
исҭахуп зны, аамҭа аншәымоу, ԥсшьара мшык азы, уҩызцәагьы
уаргьы шәеицны шәаҳзаамҩахыҵырц...
– Уигь бзиоуп, иҟало аабап ҳаԥхьаҟа, – иҳәан, агәашә ахь
днаскьеит Акакь Доменти иԥа.
– Аԥсышәоуп ҳәа исымҳәеит сара исҳәаз. Ауаа унысҵоит,
сара сеиԥш иҟоу ацәыххаақәа ракәымкәа, ауаа бзиақәа
насышьҭуеит уара уҟны. Ҳанхацәоуп ҳара, аха ауаа
бзиақәагьы ҳамоуп, аҵарауаа, амаҵурауаа, уара уааигәасигәа игылоу… Акы иеиԥшымкәа суҳәоит, мап сцәыумкын.

493

Иахьатәи ҳаидтәалара уара уеиԥш иҟоу изы имаҷцәоуп,
рацәак аанагом…
– Абри зегьы иреиҳауп. Инацҵаны уаҩы акгьы изыҟаҵом.
– Иҟасҵалакгьы убап – мап сцәумкын…
Абри шиҳәоз, ишынеиҭеиҳәоз исасцәа наскьаганы
даахынҳәит Тыкәа. Арӷәаниа Аабыџь иашьа Тыкәа.
Иаб иаасҭагьы Кан иакәын ари аиԥылара зҽазыҟазҵоз.
Ииҳәашаз, ииушаз заа дазхәыцуа далагахьан. Лагәсҭан
ивараҿ итәоу ауаҩы адунеи амаа зку диҩызоуп, изларҳәо
ала, даазышьҭыз рымчра иманы, уи Лагәсҭан иаасҭагьы
илшозар ҟалап ҳәа дхәыцуан Тыкәа. Сара уеизгьы-уеизгьы
дызласыхәараны иҟоузеи, аха ҳаԥхьаҟа, иҟалаша иудыруазеи,
аҷкәын акы днаиҵгәап, мҩакы днықәиҵап. Ҳазлатәоу
ақыҭауаагьы ргәы иахаԥжәаны иаҳшьып ҳәа дхәыцуан
Тыкәа. Акакь Доменти иԥа иеиԥш иҟоу асас дахь, ауаҩ ду
уашҭа данҭала нахысгьы даҽакала иухәаԥшуазароуп укәшамыкәша игылоу зегьы. Урҭ иаахтынгьы ирындмырԥшааит,
аха усгьы, дара-дара анеизынхалак, ианынеиҿахәыҭхәыҭлак,
еибырымҳәо ашьыцра ргәаҵәахы шакыз атәы. Ирҳәошәаирымҳәошәа, аха усгьы ирныԥшуа. Иара абри амацарагьы
акы иаԥсаны ибон Тыкәа.
Уажә аус злаз Рамшьыхә иԥа Лагәсҭангьы дидҟьаланы
иаагара акәын. Дидҟьалан ҳәа аҳәара ара иаҭыԥымзаргьы
ҟаларын. Рамшьыхә иԥа Лагәсҭан аԥхьа дыргылатәын. Аԥхьа
дагьгыламыз иара усгьы, аԥхьа дышгылоу, иаарыԥхьогьы
иҩызцәеи иареи шракәу нацҵаны. Аԥхьа дгылан усгьы
аха аԥхьа дгыламшәа-егьимшәа акы аауныԥшыр ҟалозма.
Рамшьыхә иԥа Лагәсҭан иҟны. Ари иага мчы иҭаны
даарышьҭзаргьы, ара адунеи зхагьежьуаз Рамшьыхә иԥа
иакәын. Уи ззеилымкааз, Ацыркь аԥхьа днаргыланы, аӡы
иагахьан, иамаҳхуеит ҳәагьы уаҩытәыҩса дрышьҭамызт.
Лагәсҭан иаҳәатәыз шиаҳәатәыз здыруаз ауаа иман Тыкәа.
Убарҭ ракәын аус злаз уажәазы. Урҭгьы аагатәын аҩнынӡа, ак
рызшьтәын, аӡәы-ҩыџьа рыдгалатәын. Иаргьы иара иакәын,
аха Аабыџь инапы ианҵазар, уи изеиҿымкаауаз ус ыҟазма

494

араҟа! Аабыџь иеиԥш иҟаз дырцәыхарангьы дгыламызт
Лагәсҭан. Ана маҵура дук дахахеит акәымзар, Аабыџь
ицәиккрақәа ԥсабарала иара ихаҭагьы ишилаз имдыруаз,
иаҭахханы ианыҟала, иара уажәгьы, даамхьаԥшӡакәа,
уззыԥшым ак ҟаиҵар илшон.
Лаврент игәалашәон Чыма изеиҭеиҳәаз ахҭыс.
Зны-зынла ақалақь зегь шьапыла далсны аусурахь дцалон
Рамшьыхә иԥа Лагәсҭан. Зны, инапқәа ишьҭахь иҟаҵаны
дышнеиуаз, иусура аҟынӡа днаӡарц рацәакгьы игмызт,
ԥҳәыск дыкҿацаланы ишакәым лацәажәара дшаҿыз ибеит
хаҵа ҩардаџк. Аспортсменцәа рсахьа иман уи, илакҭақәа
ҭылашьцааӡа,дгәааӡаны дахьыҟаз акәу,иааигәара узнеирымызт.
Ажәа еимазкуаз ахаҵеи аԥҳәыси акыр дырзааигәахахьаны
еиԥш, ахаҵа иҽирцәгьаӡеит. Аԥҳәыс илҳәах сеидру, ахаҵа
игәы ааԥжәаӡаны, аҽнышьыбжьон, ақалақь агәҭа, лхы аҿыгә
аақәиргеит. Уи ибон урҭ ираҩсны арахь зҿаазхаз аҷкәынгьы.
Ари еилагак иакәымкәа дыҟам, иҳәан, данаараҩс, знык
аҟарагьы ишьҭахьҟа даахьаԥшит, аха даанымгылаӡакәа,
уимоу иныҟәашәа иҵегь инацҵаны арахь иҿааихеит аҷкәын.
Рамшьыхә иԥа Лагәсҭан, иибаз агәра изымго ашыршырҳәа
иаԥхьаҟа иҿынеихан, икьаҿ ааишәхԥааны, иааиуаз аҷкәын
инаииркит. Аҷкәын иҟалаз изымдырит.
– Ари кны уаагыли, уара! – наидиҵеит.
Ахаҵа аԥҳәыс лхы даҽазныкгьы аҿыгә аақәиргеит.
– Еи, уара, иууазеи! – ибжьы наиргеит Рамшьыхә иԥа
Лагәсҭан.
Ахаҵа, иблақәа ҭыҵны ицо, ишьхәа даақәгьежьит.
– Уца, уара, уахьцо, умҩала уца! – иҳәеит уи иаарымчны.
– Абригьы науҭаны! – даҽак нацымҵакәа, ишилшоз
иркалаӡаны дыкшеит Рамшьыхә иԥа Лагәсҭан. Ахаҵа амшә
еиԥш дҩыҵбыбын иҿааихеит, аха Лагәсҭан аҩбатәи иҭаҷкәым
иаҳагьы иӷәӷәан аԥхьатәи аасҭагьы. Уи акәхеит, амшә иаҩызаз
ахаҵа днықәҟьаны иҿынеихан, дышнеиуаз атаз аашьҭиргеит.
– Умгылан, суеихсуеит! – ибжьы ҩҭицеит Рамшьыхә иԥа
Лагәсҭан.

495

Али-ԥси рыбжьара, иахьынтәааз уаҩы изымдырӡо, шьоукы
аарыдыххылеит.
– Рамшьыхә иԥа, уи иҭыԥ ҳара дықәаҳҵоит, уара…
– Шәара шәаҭахӡам, сара дықәысҵахьеит, – иҳәеит Лагәсҭан
иҽаарҭынчны, аҷкәынцәагьы днарҿаччеит. – Аԥҳәыс амҩаду
даныргыланы даалысуа дипҟоит, дызхагада, уара, ари?!
– Уи ҳара еилаҳкаауеит, – рҳәеит аҷкәынцәа.
Лагәсҭан икьаҿ кны игылаз аҷкәын арахь дааскьеит.
– Иҭабуп, арԥыс!.. Сабак ҳалеибарбылгьар ҳәа сшәеит
ани аҽадеи сареи. Аусурахьгьы сызнеиуамызт. Уара
сурманшәалеит. Иҭабуп… Асаба сылаирбылгьаргьы зуамызт.
Уигьы удыруаз. Иансааз ани иеиԥшыз џьушьома икаҟьҟьа
иласышьҭуаз… Иҭабуп, арԥыс.
Рамшьыхә иԥа Лагәсҭан егьҟамлаӡазшәа дықәланы
иусурахь дцеит. Дахьнеиз абри абри ауп ҳәа, иҿы иааҭыхны
дзықәшәаз атәы аӡәгьы иеимҳәеит, аха ҵәахышьа амазма,
иара иеиԥш иҟаз ачынуаҩ ду иакәымкәа, иҟьаланы ақалақь
иалаз дақәшәаргьы ари аҩыза ахҭыс. Инакәша-аакәшо
насшәа зны иара иҟынӡа ианаарго, уа узлацәажәоз ҳәа акгьы
ыҟамызт, даҽакы аӡбахә шәымаз иҳәеит.
Тыкәа ажьра-цәара амаҵ азызуаз уаҩын, ауа иуа кьынтыжә
маҟа ҳәа ирыԥхьаӡоз иҟынӡагьы днаӡаны данааидтәалоз
ыҟан. Уи, даазыдтәалоз, еилкаашьа анизамҭоз ыҟан, Тыкәарааи дареи еиуарас ирымаз, аха Тыкәа ицәыҵиԥшаауаз
иахьцәыҵаршәызаалакгьы днеиуан, нацәа ҭыԥк иаҟаразаргьы
иаацәыҵганы амра ақәирԥхарц далагон. Рамшьыхә иԥа
Лагәсҭан аиҳабыра ду иҭаны арахь данаадыртәа, абри џьара
акала даҳзыҟамзар ауӡом ҳәа аԥшаара далагеит. Рацәаӡакгьы
аԥшаара иқәымшәеит иара. Дышнеиуаз аҷараҳәа гәашәк
аатит, Тыкәа ижьра-цәара иаҵанакуа шьоукы рашҭагьы
дынҭаԥшит. Лагәсҭан ара дыҟамижьҭеи акрааҵуан, убри
азакәхап, дызхазыршҭырц зҭахыз дшырхашҭра дзырхашҭхьаз,
аха зынӡа даҳцәымӡында ҳәа изыԥшуаз, иага хара дагазаргьы,
иагаамҭа дыҟамзаргьы, арахь ишьапы анаақәиргыла, иаразнак
дааргәалашәеит, дагьабаҳхашҭхьаз ҳәа иаатәеит, иара иахь

496

инцәырҵ-аацәырҵқәеит. Изааигәаз, ирӡтәымыз идыруан
иара ихаҭагьы, аха дыҩны урҭ рышьҭалаха имамызт аԥхьааԥхьа, ихьышәшәа-ԥышәшәа арахь иааскьоз дара ракәын.
Иџьоушьаша, иаҳа ицәыхараз ракәын иеибарыҩны арахь
зҿаазхаз, егьырҭ, жьра-цәарала изааигәаз, даҳцәызгода,
Анцәа иџьшьоуп, аҩныҟа дхынҳәит, иагарааны ҳидтәалап,
ҳидгылап ҳәа иԥшын. Уи иара иеиликаауан, уи иаҳа еиӷьуп
ҳәагьы дааԥшуан арахь, дара рахь.
Тыкәа ииԥшааз ажьра-цәара, уи ус узазҳәозар, рацәак мчы
шамамыз аҟара ибон, аха инаиҵаиргәартә изыҟаҵара, ихшара
рҟынӡа изнагар, еиҳау ус имамшәа ибеит. Кан изы акәын уи
еиҳарак дызгәаҟуаз. Рамшьыхә иԥа ишәшьыра узааҵагылар,
рацәак уалаҟамзаргьы, урыманы ԥхьаҟа рҿынархоит.
Иҟаҵатәу зегьы дара иҟарҵоит урҭ, ашькылкцәа. Уаашьҭԥааны
убас ҽы-ццышәк унақәдыртәап, убас еиԥш дәеиужьк унаганы
унықәырҵап… Ашькылкцәа ааҵраҟны игылоуп есымшагьы,
рҽырхианы, аҽыҩқәа реиԥш, ишҩаҵҟьара. Иҽыжәырҵо
адәы данаақәыргала, уара уҳәара рҭахӡам, рхала арахь
иаацәырҟьоит, уаашьҭырԥаауеит.
Иҳәомызт, аха убригьы дазыԥшын Тыкәа. Кан дкахәхәа
изҳаит, ихәҭоу ҭыԥк аҟны днаганы дузыргылозар, шьҭа
дургылартә дыҟан.
Чымагьы дыҟан акраамҭа Тыкәа дыззыԥшыз, уи иеиҳагьы
Кан дыззыԥшыз аиԥылараҟны. «Маҳәыс дигәаԥхазаргьы
алакә!» ҳәа ааҭагьежьит Лаврент ихы. Аха уи ҟалашьа змамыз
акакәын: Чыма иажәақәа рыгәра игазар, иагьзимгарыз урҭ
рыгәра, ачара зыздырхиаз зегьы аҵәеиԥш ирылҳәҳәоз Кан
иакәын. Зшьапы иқәгылаанӡа иқәҟьатәу ҳәа аӡә дыҟами,
уи уихьӡаны агылаха иумҭароуп акәымзар, ивагылоу зегьы
каҟьҟьа инаишьҭуеит. Иара ихаҭа имбаӡозаргьы ҟалоит уи ус
шакәхо, аха ауаа аԥышәа ду рымами аԥсҭазаараҿы, рылаԥшқәа
ҵарыми, иҟоу шырбо еиԥш, иҟалашагьы еилыркаауеит. «Ари
дымгылар ауп ҳәа, дгылар – амыждараз дгылоит» ҳәа ззырҳәоз
аӡәырҩы ус егьыҟалеит. Нас, уара ауаа ак рызгәаҭом, ак
раҩрыжьуам ҳәала! Агылаха роуаанӡа аҳәазара иалаго, Анцәа

497

иҳәаны, дара ртәы иакны, изыҩагыланы иҟалар, уажәраанӡа
изымҵаҳәазоз рҿаԥхьа асаба илабылгьаларц рҭаххоит. Убас
уаҩ дызлаҟамыз акы далаҟаны дибеит Чыма Тыкәа бзиа иԥа
ҳәыҵәы-ҳәыҵә. Ианаҭахугьы ианаҭахымгьы мҵы рхарԥрыр
имуа рааигәа дгылан уи асасцәа, иаҳаракгьы Рамшьыхә иԥа
Лагәсҭани Акакь Доменти иԥеи. Чыма иџьеишьаз, Лагәсҭан
иаасҭагьы Акакь дихагьежьуазшәа ибеит. Апатреҭҭыхҩы ҳәа
аӡә даарган, уажәы-уажә дцаны дқәацәӡа дырхагыланы
ипатреҭ ҭихуан. Дара рпатреҭқәа ҭырхуан араҟа. Иахьа
уажәраанӡагьы иҵәахны ирыдтәалазар акәхап. Иахьыргара
рзымдыруа,ирзыруа рзымдыруа.Зны инцәартәуа зегьы,уԥшыр,
даҽазны инаганы аҳәынҵәа иларыжьуеит. Иуԥсыхәоузеи уара
укәаҩӡа урҭ џьара урывагылазар?! «Ари усҟангьы далагахьан
иахьа дызҿу, – рҳәашт цқьа уздыруа, узхазыршҭырц зҭаху,
аха, афы асыртә, узхамышҭуа. – Дкәаҩӡа дырхагылоуп, аха
дҳәазаны адәықәлароуп уи иаанаго. Иҳәазаны мацара
инеиуа хара дызцару? Зшьап иқәгылоу раасҭа дласны
иахьиҭаху даннеиуагьы убап. Илакәми ари аԥсҭазаара, илакә!
Уахьышьҭнаԥаауа уздыруам, уахьахьнархәуа уздыруам…»
Лаврент Кан изхәыцра аамҭа рацәа ақәирӡцәеит. Ухахьы
зынӡагьы дааумгар шеиӷьыз аҟара идыруан, аха ихы аҵәы
иахаргыланы иаԥхьа даацәырҵуан, дныҵаба дцон, цас
иуазшәа, деиҭаацәырҵуан. Илаԥш Елисо илықәкызшәа
ахьибоз акәын, хымԥада, дызмыртәоз, дызмыргылоз, уажәыуажә дзааиԥаҳалоз. Ари хыбааран, ҵаҵӷәы змамыз хыбааран.
Ари иаргьы идыруан. Аха ус акәхап ишыҟоу ахыбаарагьы,
уҩаргыланы игәеигәеиуа иҟаз, иҟам, ҟалашьа змам ахҭысқәа
инарылалоит.
Имариамызт ари аҵх ураҳаҭӡа уналсны ацара. Зулита
даазҭгьы, иусқәа даҽакалаӡа иҟалон, иҟаларын, шьҭа арантә
дызгоз машьына шыҟамызгьы, Аҟәанӡа шьапыла сцозаргьы
сцоит ҳәа иҿынеихаргьы. Ахагацәа реиԥш. Даҽа хагахарак
ыҟан уажә араҟа. Анаҟа, егьи ауадақәа руак аҟны, дышьҭаланы
дыцәарц даҿуп Елисо, арахь, асасааирҭа ҳәа изышьҭоу акы
акәхап, даҽа уадак аҟны, иара дзыцәара џьишьоит.

498

Аҵх агәы ааҩнашахьазар ҟаларын, Елисо дшыцәамыз игәы
аазҩеит. Лара аҩсҭаагьы илдыруазар акәхап цәашьа имамкәа
ус баша дшықәиоу.
– Елисо! Иҳәеит иара ибжьы шьҭихцәар, иудыруеи,
дыцәазар, дарҿыхар ҳәа дшәошәа.
Егьи ауадаҟны ҭынчран. Ԥаса иҭынчрамызшәа шибоз, уажә
иаҳа иааҭынчрахеит.
– Быцәоу бара, Елисо? – иаҳа ибжьы ааҭыгашәа дҵааит
Лаврент.
Ҩаԥхьа ҭынчран егьи ауадаҟны. «Слыдызцалазеи ахәыҷы,
лыҽкаршәны дыцәоуп, дсыршәаргьы ауеитеи аҵхыбжьон
илмаҳац абжьы лырҳаны! Дыцәазааит уа, дыцәазааит.
Дыцәазар…»
Ауада аҭӡамцқәа ирҳәон уи дшыцәамыз. «Ассир ҳмыхьи
ларгьы саргьы ҳазмыцәо аҵх ҳалазар. Ҳаицәажәо иааҳаршар
иаҳа еиӷьуп, ас ҳаибаргәаҭеиуа ҳиазар аасҭа…»
Зулита дахьыҟамыз еиӷьызшәа шибоз, иеицәахазшәа игәы
иааинаҭеит. Уи лыҟазаарала мацара иааиллыргон: иҭаҳәахаа
ицәазаарын зегьы. Амала, Зулита дзыцәозу сеидру. Уи
лчымазарагьы ара иабаархьылыгӡеи. Иага иҳәаргьы, Чыма уи
уаха Ели лывараҿы дышьҭоу џьишьозар акәхап. Уи иара изы
иаҳагьы еиӷьуп. Игәы рҭынчны амҩа дықәуп, ма, дахьнеиша
днеины, дҭаҳәахаа дыцәахьеит.
– Елисо! – иалырҟьаны ибжьы наиргеит Лаврент. Ибжьы
шимпыҵҟьацәаз гәеиҭеит, аха иргахьан, иахьнаҩшаз
инаҩхьан. Уажә ианымнаҩ, нас ҽырԥсроуп иҟоу.
– Акыр ҟалама уа? – иааҩит Елисо лыбжьгьы. Уи
дааигәырӷьеит, дааиланарӡыӡеит.
Лаврент азныказ ииҳәарыз изымдырит. Даақәтәан,
иҽааилаиҳәашәа
иуит
уи
заҭаххаз
изеилымкаауа.
Иҽеилаҳәаны адәы дықәзар еиӷьзаргьы ҟаларын, аха
иудыруазеи ара злаԥш уҵашәо дызусҭоу, уи иахырҳәаауа.
Уи азы акәын иҽырԥсны уахантәарак дзықәиазҳәа, дҩагыланы дцаны мшынк иҽааҭишьыр иаҳагьы еиӷьишьон
Иқәшәақәахьан, бзиа ибон уи уахынла амшын аҭалара. Ҽынла

499

аасҭагьы еиӷьуп. Иҭынчуп. Иҟәандашьшьыроуп усҟан амшын.
Амзагьы гьамгьамуа иухагылазар – зынӡа ассир!
Амшын дхыԥшыло дгылазшәа игәы ишинаҭоз, ԥшьаала
ашә аатын… Халаҭ еилыӷраа, халаҭ ласк лышәҵаны иаԥхьа
даагылеит Елисо.
– Акыр ҟалама? – деиҭаҵааит лара.
– Иҟамлацыз, – иҳәеит Лаврент дааччан. – Бареи сареи
ҳамала, адунеиаҿ уаҳа уаҩытәыҩса дыҟамшәа, абри аҵх
ҳазныжьуп.
– Иҟалазеи, нас?
– Иҟалазеи ҳәа бҵаауеит! Еиҳаны иҟалараны иҟоузеи
абри ажәҩан аҵаҟа сара сзы! Сааигәа быҟоуп, Ели…
– Иужәыз ухымԥсаац, – лҳәеит Ели.
– Изжәыз амшын аҟынгьы исхыԥсаахьан, Ели… Баатәеи…
Ели дахьааз ауадахь ацареи амцареи дааимаркит.
– Баатәа, баатәа. Бангылах, ҳааицәажәап маҷк аҟара.
– Алашара аумыркын… Агәылацәа ыҟоуп, азлацәа. Урҭ
рахьтә измыцәаз даҽа шьоукгьы ыҟами…
– Бара бҟәышми… Иабатәи лашароу… Ауада лашаӡа иҟоуп…
Адиван бнықәтәеи бнеины. Сара алашьцараҟынгьы бызбоит.
– Ауаҩы дахьашьцылам дзыцәаӡом ауп иҟалаз.
– Уи амацарагь акәындаз…
– Уи амацароуп, уи амацара… Ааигәа ақыҭахь сырган,
ҳахьнеиз иржәша аныржә,ирҳәаша анырҳәа,зегьы ахьнықәиаз
иҭаҳәахаа ацәа иагеит. Сара лацәааихьшь сзыҟамҵеит.
Сашьцыламызт сара уаҟа ацәажәара, иагьеилыскааит,
уахьнанагалакгьы, раԥхьаӡа акәны унанагазар, унықәҳаны
ацәара ауам.
– Ибыцыз ыцәеитеи!
– Урҭ уажәадагьы инеиқәахьан уахь. Ижәынгьы иҟамыз,
арыжәтә риааизар акәхап.
– Ижәны уҟоуп бҳәеит, саргьы исиааирауааз, нас, арыжәтә?..
Ара арыжәтә акәӡам иҟоу… Иҟазаалакгьы, сызмыцәеит. Ҵаара
ԥхашьарам, иара баргьы быцәамызшәа сгәы иснаҭон…
– Сара сыцәан, аха нас сҿыхеит.

500

– Сара бсырҿыхазар?
– Уара уакәхарым, ус сҿыхазар ҟалап…

Ицәыцәгьан, иагьизымариазшәагьы ибеит Лаврент
уи лааигәа анеира. Дакуа-дашьҭуа, нас цәажәараха исны
адиван данаақәтәа, лара агылара лҽыназылкит, аха нас, акы
дааннакылан, абри аҵх иалыҩуа ацәажәабжь акәызшәа
дыззыԥшыз, дизыӡырҩуа деиҭаатәеит. Лаврент зыгәра лгашаз,
игәы аҟнытә иаауаз ажәақәа ракәын ииҳәоз.
Ауаҩы насыԥ ду иманы, аха иара ианизымдыруа ыҟоуп, Уи
насыԥ ду шимаз анеиликаауа инасыԥ данынацәыхарахалак
ауп. Дасу иара итәала насыԥ иман уажә араҟа, аха уи
злашаҵәҟьаз, иахьынӡаҟаз аилкаара аҩџьагьы ирылшомызт.
– Иҟоу басҳәап, Ели, – иҳәеит иара дышнеиуаз, – сара
абрахь машәыршәа иаанамгаз уаҩуп. Иџьоушьартә иҟоуп
уажәы абраҟа баргьы саргьы ҳахьеидтәалоу, аха убригьы
машәыршәа иҟамлаӡеит…
Лара ари иахылҳәаарыз лзымдырит, даанхеит ус, акгьы
ахымҳәааӡакәа. Уиашоуп, машәыршәа иҟамлаҵәҟьеит ари
аиқәшәара ҳәа акәхарын иаанагоз.
– Раԥхьа банызбаз, шәара шәҟны саннеиз, ибгәаламшәо…
раԥхьа ҳалаԥшқәа анааиқәшәаз, сгәы ихыкәалааха ак ҭашәеит.
Иаразнак. Ишыҟалаз иара сара схаҭагьы исзеилымкаауа…
– Иаҭахым… – лҳәеит Ели.
– Иаҭахы-иаҭахым, ус ҟалагәышьеит, Ели. Сара усҟангьы
еилыскааит шьҭа бара быда аҵхқәа рыхгара шысцәыуадаҩхо.
– Аҵхқәа? – иаалырҟьаны ахьхьаҳәа дааччан, лызҵаара
аҿыналырхеит.
– Аҵхқәагьы, Ели, амшқәагьы! Уахатәи аҵх иреиӷьу ҵхызар
ҟалап сара сзыҳәан.
– Уи здыруан. Аҵх иаабац ҵхык излеиԥшым акгьы ыҟам.
Ҳазмыцәеит ҳәа уи акгьы аанагом.
– Акгьы аанамгону?!
Ели аҭак ҟалымҵеит. Лтәашьа ҽеимкәа илбеит уи. Ашырҳәа
дҩагылеит. Дҩагылеит Лаврентгьы.

501

– Гаӡароуп аҵх ҳалагыланы ацәажәара ҳахьаҿу. Ацәа
ҳагуп…
– Насыԥуп, ари насыԥуп, Ели, сара сзы! Бара
ибзеилымкаауазар ҟалап… – иажәа намыгӡакәа, инапы
аҿынаирхан, дышнеиуаз лнапы ааникылеит. Нас, уаҳа
дымԥшӡакәа арахь даалыхан, дааигәыдирӷәӷәалеит.
– Иаҭахым, – лҳәеит лара дааԥсыҽханы.
Лаврент ишилшоз ала иаҳагьы дааигәыҵаирӷәӷәеит. Лхы
иԥырылгарц иаалҟьеит, аха уи дахьымгӡаӡакәа, лқьышәқәа
днарылаԥс дцеит…
«Уи ауха иҟалаз бгәаламшәо, – иҳәон иара акыр шықәса
ҵхьаны, даҽа ҵхык даәхьалаиаз. – Ибгәаламшәо, Ели?»
«Иҟалахзеи, акгьы ҟамлаӡеит, – аҭак ҟалҵон лара. – Гаӡа
хәыҷык лымариа ануоу, дааухәутәырц уалаган, аха уи акгьы
алымҵит…»
«Дааухәутәырц…» Сара ус акгьы саламгаӡеит усҟан. Сара
сызлаҟаз, сызҭашәаз акы акәын сызлацәажәоз. Сара иаразнак
иеилыскааит быда ԥсыхәа шсымамыз. Ауаа абри аилкаара
шаҟа иадхало бдыруоу зны-зынла. Сара сеилыҷҷамыз, сара
иаразнак еилыскааит», – иҳәахт даҽазныкгьы.
«Иеилкаатәыз анузеилымкаазгьы ҟалеитеи нас…»
«Уи арбан, исзеилымкааз?»
«Ҳасасцәа анца, уаргьы уҩагыланы умцашаз. Саб
иҟамзаара ухы иаурхәеит, сан… сан рыцҳа дабаҟахыз, Зулита
лыҟамзаара ухы иаурхәеит».
«Бара боуп уи зхы иазырхәаз: бысасцәа иаарыдтәалоз ҳәа
ибымаз сара сакәын».
«Уабананагаз, мшәан, уара усҟан уаҟа?»
Бызбандаз ҳәа сыҟамыз… Уаамҩахыҵла иҳәан Чыма,
снымҩахыҵит. Уа бара асасцәа брылатәан. Аԥшәма дшыҟамыз
рбон, ацашьа изақәымшәазеи урҭ усҟан уантәи?»
«Арыжәтәгьы раԥхьа инықәсмыргылаз, инӡааҳалеит. Иара
уаргьы ус ухьит, амшаԥы кәтаӷь удыркызшәа, уҿаԥха-ҿаччо
уахьааҳалагылаз».

502

«Рдәылгара сахыццакуан, аха дара амықәшәатәқәа,
арыжәтә рылсцыԥхьаӡа ишцашаз рхашҭуан…»
«Ашьҭахьы уара ишухашҭӡаз еиԥш».
«Сара стәы даҽакы иамусын».
«Уаргьы усасын».
«Дара раасҭа саԥшәыман схы збеит. Аԥшәымак
иаҳасабалагь ами урҭ сшаарыдтәалаз. Уи бара иаҳагьы
ибгәаԥхеит усҟан. Аԥшәма даныҟамла, аԥшәмара нызкылоз
ара аӡәы дахьаацәырҵыз».
Уи иашан. Ели дықәгьежьааны рымаҵ луан, иара, аԥшәымак
ишихәҭоу еиԥш, дмыццакӡо, иҽоужьны аишәа дахатәан.
Асасцәа аҵх шцацәахьаз ангәарҭа, арыжәтә иаанахәахьан.
Уи азоуп ацара зҽазызкыз ауаа акраамҭаӡа ицо-иаауа
ашә изылахаз. Елигьы илҭахын урҭ шьҭа рыҩныҟақәа рахь
рҿынархар, аха арыжәтә ҟадыџь иауамызт.
Аҵыхәтәаны, ирулакгьы, ршьамхы рҽадыргеит асасцәа.
Абри аҩнаҭа аԥшәма иара иакәызшәа, иижәыз
деикәанарԥхо, ибз аҟәаҟәа ԥҵәашәа, аха ацәажәара иҭахны
даатәеит Лаврент.
– Бааины абра баасыватәар иҟалари Ели аҳкәажә? – иҳәеит
иара дыччо. – Уаҩ дызкьымсӡакәа иқәгылоу ари ашампан ҩы
акы азутәуп. Иабааигеи Чыма иаажәуаз ари аҩыза ахазына?
– дҵааит дышнеиуаз.
– Изааргалоит, – лҳәеит Ели иаахҵәаны.
– Изаазго дсыздыруам, аха аҩы ссир изааргоит, бдыруоу?
Агьама ббахьоу бара ари аҩы?
– Избахьеит.
– Ишԥаббеи, нас? – аҩы агьама ахьылбахьаз
дааигәырӷьашәа иҽааириашеит Лаврент. – Акака еицаажәыр?
– Сароу?! – иааџьалшьеит Ели.
– Бара. Ара уаҳа уҩ дыҟам, сара стәала, Еицаажәып,
бааԥсарақәагьы аабханаршҭрын.
– Сара сааԥсаӡам. Сзырааԥсараны сыҟааз сара?
– Аишәа ҳахахцәеит. Ҳамаҵ бымуаз. Уи џьабаауп. Уи

503

иаразнак иарааԥсо аҳәсақәа ыҟоуп. Бара бмааԥсазаап. Уи
еиҳагьы еиӷьуп. Акака аанаҳкылап?
– Анцәа улԥха ҳаҭ ҳәа? – дааччеит Ели.
– Усгьы акәзааит. Ҳаибаныҳәап. Мап, сара бара бысныҳәоит.
– Сшәымныҳәахьеи уаха, зныкгьы акәу џьушьо.
– Ус адыруеит аҩы… Аха уажәы, бареи сареи ҳанеизынха,
ҷыдала бныҳәаҿа ааныскылар сҭахуп. Уи даҽа ҵакык амоуп.
– Уажәраанӡатәи иамаз даҽа ҵакызма? Уи уаҩы
иааџьеишьартә иҟоуп. Усҟангьы уажәгьы сара сакәзар
изныҳәаҿоу…
– Усҟан исзымҳәаз акы-ҩба нацысҵар ҟамлари?..
Дналагеит нас уи Ели лныҳәара. Ашәҟәы ианызҵоз ма
иҭазыҩуаз дабаҟаз акәымзар, жәеинраала ссирк иаҩызахеит
уи аныҳәаҿа. Лаврент иажәақәа удумкылартә ихырҷамызт,
урҭ имцхәыз ажәакгьы рыламызт. Уазк иаҩызан. Ааигәа
Набжьоу Дадын цәгьаԥсышьа зауз иԥа дихагыланы ииҳәаз
ажәақәа иреиԥшшәа иҟан. Ихаҟны изааиӡазгьы издыруам
Дадын гәаҟ иажәақәа, аха урҭ убас игәаҵантә иаауан, убас
еилацалан, убас игәҭыхажәан, игәаҟажәан, уа иеилагылаз
ажәлар анеилыҵгьы ихырҳәаара рыздыруамызт, иџьаршьон.
Зегь реиҳа ииашоу аҭагылазаашьа уадаҩӡа, ма аҭагылазаашьа
бзиаӡа иудырҳәо ажәақәа роуп. Урҭ изаҟаразаалак акы
узрымырҷом, ихьыршәыгәха иаанхоит, ацәгьа иадҳәалазаргьы,
абзиа иадҳәалазаргьы.
Ели илызкыз ажәақәа ихы-иԥсы зегьы иалыркәкәаны
иааигоз ӡышхәан, лара дшыҟанаҵоз издыруамызт, аха
иара ихы инаркны ишьапы аҟынӡа дааимнадон. Игәеиҭеит,
илнлмырԥшырц
дшалагазгьы, урҭ
ажәақәа Елигьы
дшааимырдаз.
Иикыз аҵәца нҭыркәкәаны ианынықәиргыла, бара бзы
иҟасымҵара закәызеи иҳәарашәа дналҿаԥшит.
– Иҟалозар, баатәа шьҭа, – иҳәеит, аҳәара мацара акәымкәа,
дкаианы длыҳәарц шиҭахыз инырԥшуа. – Уеизгьы-уеизгьы,
бара сыҟазаара бцәымӷымзар... Сцоит саргьы шьҭа. Анҭ сна-

504

рыцдәылҵыргьы амуаз џьыбшьома, аха сгәы самышьҭит,
исыханы сеиҭаҩнанагалеит арахь...
– Аҵх цахьеит, – лҳәеит Ели.
– Издыруеит. Ӡын ҵхызар акы уҳәап, шьҭа лассы
иагьаашозар акәхап. Сара сцоит, аха бара… бсызныжьуам.
Ели акгьы лымҳәеит, аха ииҳәаз лылахь ааиқәнаҵеит.
Дахьагоз маншәаламкәа илбеит, аха ирхынҳәышьас иҟаз
лзеилкаауамызт.
– Бышгылоу акәзаргьы, аҵәыцак сыцыжә. Иҟалари иара
баасықәныҳәаргьы? Ныҳәаҿак иаԥсам дыббахьоу!
– Сара изыжәуам.
– Аҵәыцаку? Ачымазаҩгьы илжәуеит, бара абзиара збаша,
ҵәыцак аҩы, бара бакәым. Издыруада абри ашампан ҩы
хаҳаҭыр еиҳа ибзеиӷьзар, гьамала бнаҿыхәозар?
– Аҭак аҟаҵаха лымҭакәа ашампан ҩы ахҩа аахиԥааит.
Ихыҵны иандәықәла, иаԥхьа иқәгылаз иаҵәца маҷк аҟара
нҭаҭәаны, анаҩс иааиԥыхьашәаз аҵәца хыхәхәа ирҭәны
иаақәиргылт.
«Ари шьҭа дсыцрыҵӡом, ижәны дыҟоуп», – лҳәеит Ели
гәаныла, аха аҵәца аақәхра лцәыуадаҩхеит. Иара ашьшьыҳәа,
аҩы ицәкаҭәар ҳәа дшәозшәа иҿанынеиха, дааиԥылан, аҵәца
аанылкылт.
Даҽазныкгьы бара бзы, – иҳәеит Лаврент.
– Уныҳәаз…
Аҵәца нҭыркәамҷааны илимыржәыр имуит.
– Акы бнацҳа… Акрыбфахьеит ҳәагьы сыҟаӡам… Иҟалои
аишәа ҳаахатәар?
– Аҵх цахьеит, – лҳәеит Ели даҽазныкгьы.
Лылахь еиҭанеиқәылҵазшәа аниба, лафҳәараха исит.
Ели илжәыз иаразнак лхылҿы иқәлеит. Уи азмырхакәа даҽа
ҵәыцак лиржәын, иазхоуп, абра ҳҽаанаҳкылоит ҳәа дааиасны
днатәеит. Деиҭаҩагылт. Даҽа лафқәак иҳәеит. Ели аччара
далагеит, акы иалаҳәаӡамкәа, илжәыз ахәыҷы лхы иасны.
Иагьхәыҷымызт уи лара лзы, уажәадагьы илымжәыцзар

505

ҟаларын. Лыччаԥшь убасҟак ихаан, убасҟак игәыкын, дааиланакшан, – уи акәу, ҽак акәу, – дааигәыҵаиҳәҳәеит…
Ашамҭазшәа, ицәашәа-ицәамшәа, икараха еиваиан
аҩыџьагьы.
Ашамҭазшәоуп асыԥсагьы кыдыҩрны ианрылаҳаз:
ашәгьы дамыскәа, ишьҭыбжь мыргацәакәа, арахь дааҩналеит
Чыма. Иззыԥшымыз, ааигәа арахь иқәлараны иҟамыз
Чыма. Иаалырҟьаны, иара абраҟа ихы иҭашәеит аԥшәма
иҟаҵатәыз: зыԥшрада, абарҭ ажәамшк рыҩнуҵҟала, ауаа
акы нарылаҳаанӡа, Лаврент даашьҭиԥаар акәын Ели. Иԥсы
зыҿҳәараз, ашә аҟынӡа инаимышьҭуаз, зыда ԥсыхәа имамыз
Ели.
Аҷкәын башагьы длаԥшықәҵаны дааимгеит иара аҩныҟа,
наҟ-наҟ азы маҳәыс диоургьы цәгьа иааимбацызт. Иҵара
далганы даахьеит, иԥшра ыҟоуп, исахьа, дахьаацәыругалакгьы
аказы уирԥхашьом, дуваргыланы уахьнеиуа иаашәеилаҳап,
шәаашьыцыргап. Ари ихы иҭашәахьан, аха асҵәҟьа
рыҽдырласп ҳәа дыҟамызт ахҭысқәа.
Ашьҭахьшәа ауаа ирҳәоз илымҳа аҟынӡа иааиуан, аха
иҽырдагәашәа иҿынеихеит. Ауаа ирҳәо уҳәар, ирымҳәозеи
ауаа, иахьанӡагьы ирҳәаз аҟара нахаргыланы, ада ус
рымамкәа иааиуеит ҩны ҳәсақәакгьы. Аҩныҳәсақәа реиҳа
иеицәоу ахацәа усҟан, иаалырҟьан Ели лхаҵацара аныҟала,
анкьа-анкьаӡа Нарҭаа ражәабжьқәа неиҭаҳәо ирыманы
ишаауаз еиԥш, иахьа акы наԥшьуа, уаҵәы даҽакы нахаргыло
рҿынархан, иҟазгьы иҟамызгьы убасҟак рыҽдырҭбааит,
иахьыргара рыздыруамызт, урҭ ажәабжьқәа рхи-рҵыхәеи
рзеидкыломызт.
Згәы Ели илызцоз Кан, иҟалаз ихы ихнахзар акәхап, аҳәса
бааԥсқәа раасҭагьы деицәаханы, мци ҵабырги неилакәаҳауа
днеиуан. Иага ивсны ицазаргьы, иага иимырҳазаргьы,
ацәажәарақәа рхьышәшәа-ԥышәшәақәак ааҩуан Лаврент
иҟынӡа. Иҟоуҵарызеи, нас, ауаа ус ишоуп, уара акы узырҳәоит,
лара акы лзырҳәоит, уҵдырҟьарц иалагоит, аха араҟа
ҵҟьашьагьы ыҟамызт: даауҿагыланы аӡәгьы акгьы уеиҳәаӡом,

506

иуеиҳәозар – абзиа ауп, шәынасыԥ дшеигәырӷьаз ауп. Ус
ҟаиҵеит Кангьы. Зегь раԥхьаӡагьы игәырӷьаҵәа Лаврент
инаигәыдхахалаз иара иоуп. Диҩыза гәакьаха, дҭынхаха,
арахь – ишьыга лаба иқәыршәтәны.
Ԥҳәыс дааигеит – аҩны шкәакәаҟны аусурагьы далагеит
Лаврент. «Ихьӡ ауп уи уахь дназгаз, Лаврент ду иҩызцәа
рҩызцәа роуп уа итәоу макьанагьы», – рҳәахт шьоукы.
«Лаврент ду дарбан, уара?!» – рҽыргаӡашәа иҵаауан
шьоукы. «Дарбан шәымбо, абласаркьа!» – нарылаижьхт аӡәы.
«Абласаркьа илгеижьҭеи, уанаџьалбеит, ихьӡ ихьӡуп ҳәа
мацара днаган аҩны шкәакәаҟны ддыртәозма?!» «Уи амацара
акәхарым иҟоу, уи урҭ ршьагьы илоуп маҷк аҟара. Лаврент ҳәа
уи ахьӡ баша ирҭаз џьушьома ?! Иахьынтәаауа удыруазароуп
иҟалаз…» Абри шырҳәоз, егьи шырҳәоз, Лаврент аҩны
шкәакәа дыҩнаиазшәа дааҟалеит.
«Ирҳәақәо зегьы ԥсажәоуп, зегь ҟазҵаз Чыма иоуп. Чемо
ҳәа баша ихаҵкы камыршәуа дрыманы иқәу џьушьома?!
Чемо имаҳә иахьиҭыԥыз днаган димыртәар иуамызт. Уажәы
иҟәнишьошәа дыҟоуп уи идыргалаз, – аҿар рганахьала
иаҳа иахьқәацәу џьара ддыртәеит, – аха нас, дышнеиуа,
есҽны изҳауа иҿынеимхои, лада-ҩада дазнан дудырбап.
Иара уажәгьы дырхысхысуа аизара дуқәа рахь амҩа
дықәырҵахьеит…»
Ари зҳәоз иҟаҵәҟьаз зегьы издыруамызт, аха аиаша акыр
дазааигәан.
Лаврент усура ҳәа дахьнаргаз игәы изақәымкрашәа ибеит.
Дахьдыртәаз ауада уада ҭбаа-ҭыцәк акәын. Дзызкызгьы
цқьа изеилымкаауа, дхарахаԥшуа истол данаахаха,
дназацәажәаша аӡә дыҟазаргьы цәгьа имбеит иааигәара.
Дыԥшын, дшындәылҵуаз, дшааҩналоз раԥхьатәи амш ага
дуӡӡа ниасны ицеит. Машәыршәагьы аӡәы ихы ааҩнеимкит
арахь. Иҿаԥхьаҟа астолқәа ҩба гылан, урҭгьы шьоукы
рхатәазар акәхап, аха иахьатәи ала урҭ арахь иқәымлеит.
Ԥҳәызба ҵәрышкәак лхы ааҩналкын, илҭахыз шыҟамыз
анылба, дааччашәа лун, ашә еиҭа наҟ иныдылҵеит.

507

Анышәынҭрақәа рҟнеиԥш ишԥаҭынчроу! Ас акәзар
абжьааԥынгьы ишыҟоу, ари ауаҩы агәҿыӷь дагангьы дыԥсуеит.
Акгьы ҟамҵаӡо, аус иуашәа атәара Лаврент илшарымызт.
– «Аус умоур ҳәа умшәан, уаҵәыҵәҟьагьы уҩыҵырҟьаны
акы унашьҭарҵоит, – иҳәеит Чыма, иахьатәи амш
шихигаз ианалацәажәа. – Уаҟа аҷкәынцәа бзиақәа ыҟоуп,
ирҿуҵаашагьы рацәоуп. Зегь раԥхьа иргыланы – ауаа рахь
анеира аҭахуп, еиҳаракгьы – аҿар рахь анеира… Аамҭа зегь
унарбоит, иуеилнаркаауеит… Зеиԥшыҟам трамплинуп уаҟа
унықәсны убас хара укаԥар ауеит, убас уззыԥшым аҟны
унанагар ауеит, уара ухаҭагьы иааџьоушьашт нас-насшәа
изакә ҭыԥу иузаҳаԥшааз…
«Иузаҳаԥшааз» иҳәеит Чыма, иузысыԥшааз ҳәа акәымкәа.
Уи, ҳәарада, шьоукгьы ицирхырааит, уи ауп акәымзар, иара
иҳәан еиԥш, џьара ус умуӡацкәа асҵәҟьа ухарҵҵаланы
унықәдыртәо иҟам.
Адырҩаҽынгьы уаҩы димыргәамҵит Лаврент. Иаԥхьа
иқәыз қьаадқәак ҵәаӷәо ирхәлеит. Ашьыбжьышьҭахь,
длалбаан агаҿа данлавала, изыхҟьаз ихаҭагьы изымдырӡо,
игәы акы ибжьнаххьан. Иҟами, ибжьызхыз узымдырӡо,
угәы бжьысшәа уанаақәхо. Убасҟан, угәы аазырҿыхо
ауаҩы дуқәшәар, иаразнак уаалихуеит, иахьантәарак
агәалаҟазаара бзиа умазшәа уааҟаиҵоит. Уара уеиԥш
изықәшәацәгьаны иааиуа аӡәы уааиниар, ухы ахьугара
узымдыруа уаақәирхоит.
Уажәазы ииҭахыҵәҟьаз иидыруаз аӡәгьы диқәымшәар
акәын. Уара угәы ахьыбжьысу азмырхакәа даҽаӡәгьы игәы
зыбжьухрызеи!
– Ус адыруеит аҩны шкәакәа, ус адыруеит! – ҳәа бжьык
ааихьӡеит асасааирҭа днаҩсны асқьала шыҟаз днеиуан еиԥш.
Даахьаԥшын, Кан иоуп. Иҟамхаша Кан! Папкакгьы икын уи.
– Иудысныҳәалоит, дорогои, иудысныҳәалоит! – иҳәеит
уи днаҵаҳәҳәашәа, акы аҳәахагьы имҭакәа. – Ишԥоубо, нас,
аҩны шкәакәа?
– Ишыҟац иҟоуп.

508

– Ишыҟац иҟоушәа убоит, аха уи есҽны аҽаԥсахуеит. Уареи
сареи уахь ҳаннанага нахысгьы даҽакала иҟалар ами…
– Уаргьу? – иааџьашьашәа дҵааит Лаврент.
– Сара сышԥоубаз! Саргьы ауаа сымоуп, дорогои,
уара умацара уакәу џьушьома! Сыҩуа срышьҭеижьҭеигьы
акрааҵуан, изулакгьы сҽыҩнасыжьит. Уара уеиԥш.
– Сара сҽыҩнасмыжьӡеит.
– Уҩнарыжьит акәу? – аҟырҟырҳәа, ибжьы ныхҵаӡаны
дааччеит Кан.–Усгьы ҳҳәарым,уара унаганы уныҩнадырԥалеит.
– Ижәны уҟазар?
Кан дааикәашәеит, дааҭгылеит, ипапка ааирҟаҵымыҵит.
– Аҩны шкәакәа акалашәа иҟоуп. Иаразнак уныҟәашәа
аԥсахуеит. Исаҳаит, зегьы ианраҳаз саргьы исаҳаит, уара
аҩны шкәакәаҟны аусура ушалагаз, аха уи ус шакәыз здырит
санынаушьклаԥш. Унапқәа ушьҭахь иҟаҵаны, ауаҩдура
уҽазкны…
Аҽ иаҳәашаз акәадыр иаҳәон. Кан иакәын икәалаауа
ауаҩдура иашьҭаз, уи уажәы иаалырҟьаны дуаҩ духарашәа
ибазар акәхап, иара иахь ирхатәыз ажәақәагьы, Лаврент иахь
ирханы, излацәажәатәымыз акы даҿын.
– Ахәмарра анцәа иҳагумырхан… Ишԥоубо, нас, уусура
ҿыц?
– Зынӡагьы избаӡом.
– Уи шԥа?
– Сара исусымзар ҟалап…
– Аӡәы иоумҳәан! Иаалырҟьаны уахь аҩеира зегьы насыԥс
ирымоу џьумшьан! Убжьы мыргаӡакәа уаатәа. Ус ҟасҵеит
саргьы. Сара сахьнаргаз ашырҳәа иҩагыло уаҩ дрылатәаӡам.
Аххы ишынеилаҳара еилатәоуп. Урҭ зегьы еимдырпуеит лассы.
Еимдмырпӡаргьы, ачалаа зкугьы ааскьара даҿыми, дааины
даарыдгылоит. Аҭыԥқәа ҭацәуеит…
Аҭыԥқәа! Иҩыҵшәаанӡа еиханы аҭыԥқәа инарышьҭалаз
Кан. «Ари хара ицо уаҩуп, – ааҭиҳәааит Лаврент игәы. – Аӡәы
дихьынҳаланы, егьи дихыԥаны ддәықәлахьеит макьанатә.
Аҭыԥазы иҟаиҵашагьы Анцәа идырааит ҳаԥхьаҟа…»

509

Уахь, ҳаԥхьаҟа, иҟалаша уаҩы издырӡом иахьа. Кан
идыруан. Ирацәан Кан иидыруазгьы. Изымдыруаз шеиҳахазгьы.
Идыруан аҩны шкәакәа дшааҵагылашаз. «Саб сиԥам, сыԥсы
шҭоу, ишызбо-ишсаҳауа, унаганы сара абарҭ алаԥшьқәа
урывасмыргылозар, – иҳәон уи иаб, Акакь Доменти иԥа ҭынха
дус даныҟаиҵа нахысгьы. – Уара уеиԥш иҟоу ракәу џьушьома
уахь инанагаз! Кәадац азхарамфа иԥагьы днаганы убра џьара
днавадыркьакьеит. Азныказ днавадыркьакьеит, аха нас, иԥсы
анааивига, дахьыҟаз анеиликаа, данаанаԥш-ааԥш, ауаагьы
ирҳазар акәхап, иҩаиханы дҩықәдыртәеит. Уажәы, уизыԥши,
дгаӡаӡа, иҽырҟәышны дахьықәтәоу убап!..»
Кәадац иԥа иҵашьыцуаз иакәмызт Кан. Кан дзышьҭаз
еиҳан, Кан дзышьҭаз ӷәӷәан. Уи абӷагьы унаҭон, уџьыбақәагьы
арҭәуан. Убри дырны ауп, ихы аҵәы иахаргыланы, акыр
шықәса уи аҭыԥ дзашьҭаз. Уахь, раԥхьаҟа, еидысларақәакгьы
рзыԥшын Лавренти Кани, аха уи макьана иабаҟаз, арантәи
угыланы уԥшыр, изаҟаразаалак акгьы убомызт, зегьы
еилаҳантон, аԥсҭҳәа ӡлачқәа реиԥш еилалон, еилыҵуан,
еиҭеилалон, еиҭеилыҵуан.
Џьара сҽаласырӡып ҳәа игәы иҭамызт Кан. Уи игәы
иаанагомызт ҭыԥк аҟны абасҟаамҭа дыкҿахап ҳәа.
Дыкҿамхаргьы ҟаларын, иԥси-иԥси еихьымӡо, иааҭацәуаз
аҭыԥқәа зегьы дырзыҩуа даламгазҭгьы. Иаргьы ихазы
дҟәышын, аха игыланы аганахьала ихәаԥшуазгьы уаа
гаӡақәазма, абри ианаамҭоу даанкыламзар, ихы ирдырымзар,
дҳампыҵҟьаны дҩеиуеит, анышәгьы ҳаиҭоит ҟарҵазар акәхап
урҭ, уажәы-уажә иаӷәра ааиҿадырххон, узықәтәоу аҽы ҽыццышәк ауп уахымҟьааит ҳәа лафқәакгьы наиарҳәон. Даара
иҽкыдиҟьеит, ицәа дҭалеит, дҭыҵит, зхы дамыгәӡышаз рхы
дагәӡит Шьаҳан иԥа Ҳазараҭ иҭыԥ агаразы. Уи изашшуаз ауаа
цәырҵит, дыздыргоз ҳәа рацәак акгьы ыҟамызт, аха ԥҳәыс
уск далаҟьышьын, лашьцәагьы дамҳәаны дынкарыжьаанӡа
ицрыҵырц ргәы иҭамызт. Азҵаара знапы ианыз Агәхаа
џьаргьы дыццакӡомызт, аус нықәҵа-аақәҵо иманы даауан.

510

Ари ргәы ԥнажәон Ҳазараҭ ишьклахысуа ишьҭаз, Рамшьыхә
иԥа Лагәсҭан иҟынӡагьы инаӡахьан.
Рамшьыхә иԥа Лгәсҭан ихаҭагьы аҳәса ирызгагаз уаҩын.
Агәхаа аус данахымццак, иаргьы џьаргьы дмыццакит, амала,
зны-зынла, Шьаҳан иԥа дзыхдырҟьоз ссирӡак лоуп ҳәа
илымҳа ианааҭас, дызбанда ҳәа дааҟалеит.
Ауаа ирҳәо зегьы агәра злоугарызеи акәымзар, Рамшьыхә
иԥа Лагәсҭан уи иԥҳәыс лҟынӡагьы днаӡеит ҳәа нгәарарҵеит
иныҵакшәа. Уи иашазаргьы ҟаларын, аха иацәшәаны убас
ирҵәахуан, иҟаз-ианыз аилкаара есааира иуадаҩхон.
Иҟаиҵарыз аҳәатәы змазгьы, ԥҳәыс мыжда лашьцәа ухы
аахырсон иакәымк уҳәеит ҳәа раҳар, Рамшьыхә иԥа Лагәсҭан,
аџьмақәа урыцзаргьы, уанааигәамԥха ақәыџьмеиԥш уџьмақәа
даарылагьежьуан, уаргьы удраҟәазшәа аҩны уаадыртәон.
Агәхаа ила аусқәа сырццакуеит ҳәа даҿын Кан. Иага
иҳәаргьы убри аҭыԥ абасҵәҟьа иҽахшьаауа даақәгылап
ҳәа дыҟамызт Лаврент. Акомбинат дуӡӡаҟны хныҟәгагакгьы
шыҟалашаз шԥаизымдыруаз, аха усҟан, иҽыхәжәаны аҭыԥ
ҿыц данашьҭаз, амла дакыртәгьы дыҟамызт Кан. Ԥыҭ-чыҭқәак
рыцриҟьахьан иаӷәра иҿарххашәа даазгоз. Акгьы змам ԥыҭк
аниоу нахыс нкылашьа имамзаап. Иаргьы иара иакәын, аха
иара иаасҭагьы деицәахеит иԥҳәыс хыҭкәаҩ, лыхцәы ыршаны
лхы иқәыргылашәа.
Кан сара саасҭагьы ибзианы дыздыруаз Мамсыр иԥа Арда
иакәын. Сара саасҭаҵәҟьоу? Ихы шизымдырра дыздыруашәа
сыҟан сара уи. Ухәыҷы аахыс убла ихгылаз, узҿаз анаараҟны
зыԥсы згәы икылахо, иуаԥысны ицарц инеиуаз, ҩеишьа
ахьыҟамыз иаҿыҩрны идәықәлоз, уцхыраара зҭаххалоз,
уи егьзуҭалоз ауаҩы уара уаасҭа Мамсыр иԥа Арда
дызлеидырраны иҟахыз! Аха иумҳәан уара усгьы: ари
аԥсҭазаараҟны ахҭысқәа иагаџьара иагарыла еиларсуп,
уара уаԥхьа ииасуа асахьақәа рымацара ракәӡам иҟоу.
Урҭ рнаҩс инхоит зынӡа ухахьы иузаамго, угәы ззымҩаӡо
рацәаны. Урҭ уара мышкы зны дунеи ҿыцк еиԥш иузаатыр

511

ҟалоит, аха уара усҟан убасҟак уааԥсахьеит, укарахахьеит,
уқәгыланы уҳәҳәозар уҳәҳәартә иџьоушьаша, «уԥши, уара»
ҳәа нарыхҳәааны, рацәакгьы иџьоумшьазшәа уаатәоит.
– Инал, – иҳәеит Арда, ахәышәтәырҭа аҿаԥхьа иҟаз
абаҳчаҟны арымӡ ҳахьаақәтәаз, – уцо-уаауа Кан иӡбахә
баша уалацәажәоит, уи шьҭа риашашьа змам уаҩуп, дызлаҟоу
дшалаҟоу дыԥсыр ауп. Уи имацара иоума, егьырҭгьы ус
ҳаҟоуп: ҳанмаҷӡаз зны иаашьҭаҳхыз аҟазшьақәа ҳаманы
ахуҳәа ҳажәра ҳанҭагылоит…
Мамсыр иԥа Ардеи сареи уажә ҳаидызкылаз чмазаран:
иаҳәшьа аԥсразы дышьҭан ахәышәтәырҭаҟны, сара сан
рыцҳагьы рацәак слықәымгәыӷуа аиарҭа дыларшәын уаҟа.
Еибыҳәаны ҳаҟазшәа, есышьыжь, аҳақьымцәа раԥхьагьы
ҳанкылсуан ҳара ахәышәтәырҭаҟны. Иахьынтәааигоз уара
идыр Арда есышьыжь ашәҭқәа икын. Шәҭык иадамзаргьы
имкыкәа дымнеиит уи ахәышәтәырҭахь.
– Адунеиаҟны
ашәҭқәа иреиӷьылшьо
лымамызт
даагылазаргьы.
Аӡынраха,
шәҭы
аныҟаӡамызгьы,
иахьысыԥшаалакгьы иԥшааны, ашәҭқәа сыманы снеилар
акәын уи лахь санынмҩахыҵуаз. Аиаша уасҳәап, шәҭы
кӡамкәа, снапқәа ыркало снымҩахыҵыр, инеиз сара сакәмыз
џьылшьаргьы ҟаларын. Уажәы, лыблақәа ҭаа, аҭуан даҵаԥшуа
дахьиоу, ашәҭқәа сыманы смааилар ҟалома! Уажәааны,
аԥхынха, шәҭы хкыс иҟоу зегьы аныҟоу аамҭазы!
Сара сан рыцҳа ашәҭқәа лбо-егьиуа дыҟамызт, аха
Мамсыр иԥа Арда ашәҭқәа ишьҭахь иавакшәа данааҩналалак,
иааганы иаҳәшьа лаԥхьа ианаақәиргылалак, ллакҭақәа
аахаахон. «Анцәа дышәхылаԥшааит, шәеигимырхааит, нан»
– лҳәон. Арда иаҳәшьа ҳәа иҟаз лыԥсы ааҭалон, лхьаақәа
аалхалыршҭуан.
– Ҳазхара дҳамбаӡацызт, мышрақә имаҵура нышьҭеиҵон,
– лҳәон лара лашьа лызхара дылзымбо дахьихәаԥшуаз.
– Смаҵура шьҭасҵама, бара, самырхитеи, – иҳәон Арда,
имаҵура дахьамырхыз даара деигәырӷьаны дыҟазшәа,
аччарагьы далагон. – Иаарласны даҽа маҵурак сырҭоит, усҟан

512

сааины ас ара саазбыдтәалозар бымбари бара! Инал иаҳа
ихы дақәиҭшәа дыҟоуп, даашәывагьежьлап.
– Инал иоума, нан, зхы иақәиҭу?! – иааџьалшьахт сан. –
Инал ихы ларханы дыкнаҳауп, дыкнызхуагьы димамкәа…
Арахь сара сизацлеит, сара анышә иагаша…
Ачымазцәа
цәажәарыла
ирааԥсаны,
иагьырччаны
ҳандәылҵуан Ардеи сареи. Изырччаҵәҟьоз Арда иакәын.
Длафҳәаҩны,
дқьачақьны,
дуаҩылахҿыхны
саԥхьа
даацәырҵит уи уажәы. Иаҳәшьа лчымазара акәмызҭгьы, сан
рыцҳаи лареи уадак аҟны иахьышьҭаз акәмызҭгьы издыруаз
шиакәыз даанхон Мамсыр иԥа Арда, зны Аҩны шкәакәа
зхагьежьуаз, злакҭа рацәак уҭазмырԥшуаз, еиқәыхьшәашәа
иаауԥылоз, иара убас уагьынаскьазгоз ауаҩы. Уи усҟан Аҩны
шкәакәа зхагьежьыҵәҟьоз иара иакәмызт, инаихыҳәҳәозгьы
ыҟан, аха изыхҟьаз здырхуада, зегьы иара иҟны инанагон,
зегьы иазҵаауан, инаивсны цашьа рымамкәа иаақәзырхоз
акы далаҟан. Иара усгьы ауаҩы еилкаара иаҭахӡоузеи,
анаџьалбеит! Иахьа дызбама ари, сыхәнацәак реиԥш
дыздыруеит ҳәа узхәаԥшуа ауаҩы зынӡа данузымдыруагьы
ыҟоуп: имаҵура аума уи дызлашақәоу зегь иҵазҵәахуа,
даҽакума, иахьцалакгьы, адәахьала шаҟа дааԥшуа
аҟара, иара убриаҟара, инеиҳангьы дҵәахуп. Уаҳа арахь
зҽаацәырымгаӡакәа инымҩасуагьы дубап.
Амра ашәахәақәа анааиқәыҷҷаз уара идыр Мамсыр иԥа
Арда. Иҟалап уи имаҵура дамхны аԥшаҳәа даннаварҵаз
акәзаргьы.Иара уаанӡагьы,зны-зынла,даалбааны,аԥшаҳәаҟны
акаҳуа зжәуаз даарылагылалон. Абри дамырхуазар ҟалап, ҳара
ҳахь дааскьо далагеит ҳәа зҳәақәазгьы ыҟан, аха усҟан иара
амхрахь зынӡагьы дыҟамызт, уимоу иаҳагьы иҽышьҭарбӷьаны
дтәан иҭыԥ аҟны.
– Дааҳалагыло дзалагазеи, нас? – дҵаауан, дыԥшаауан
аӡәы.
– Дызлатәаз ддырааԥсеит, ԥшак ааиҿаирсырц иҿааихеит,
уара иумун! Ауаҩы игәы зықәԥымҵәо ҳәа акрыҟоу џьушьома!

513

Уазхәыци уа дтәеижьҭеи шаҟа ҵуа. Шаҟаҩ иихьоу, шаҟаҩ
хацәахахьоу, шаҟаҩ аажхьоу…
– Иԥсы шҭаз арахь даақәлеит, ажәакала…
– Уи иԥсы ҭан есымшагьы,дзеиӷьыз рацәаҩын уаҟа.
Ианааиҿанагалалакгьы ихьаҵуа иакәӡам.
– Ихьамҵуа хара дызцаӡом, – иҳәахт арҭ ирзыӡырҩуа,
иааҟәымҵӡакәа аҭаҭын иахо итәаз хаҵак.
– Иара аригьы дааины дыҟоуп ҳәа сыҟоуп…
– Арҭ злацәажәоз иаҳауан, иагьиаҳауамызт Мамсыр иԥа
Арда. Акаҳуажәырҭаҟны иуҳәаз акәым, уԥҳәыс уахьлыцышьҭоу
иуҳәазгьы џьара инаҩхьан, инаҩуан Арда иҟынӡагьы.
«Самызхуа амырхаанӡа џьаргьы сцаӡом», – игәы
дынҭацәажәалон уи. Дамызхуа ҳәа иҟазгьы зусҭцәадаз? Урҭ
рамхра зҽазызкуа дҟалар, иргәыдижьлашаз, изиргашаз шаҟа
иҭахыз иԥшаауан. Иара дыздыргалараны иҟоузеи?
Усгьы ак рыԥшааит. Хьӡы амамшәа, ԥшра амамшәа иҟан
иара, аха иандырчы, иҩаханы ианааныркыл, акы иеиԥшызшәа
иааҟалеит, дышьҭырҳәазаны аҿынанахеит. Днарԥыҩлар
акәын. Рҽааибаркны игәҭасуашәа аниба, рҽыззыркыз
иахьымыгӡакәа днарыдҵит. Зегь акакәын, ари дамырхит
ахьӡын. Иахьӡзаалак, иажәлазаалак, уи шьҭа ишьҭахьҟа иҟан,
иара дааины абаҳчаҟны сара даасыдтәалахьан.
– Кан уҭыԥ данашьҭаз ахь уаанагоит уара уахьцалакгьы.
Дашьҭан, днеины саргьы дсыдтәалан, аха уи азы уизамхызма,
Инал, усҟан уара умаҵура?
– Сизамымхӡеит, аха дсышьҭаԥало дмаауаз, акырынтә
сшьапқәа цәиҟьҟьеит, акырынтә шьапҿаршә сзиуит маӡала.
– Акгьы маӡаӡам ари адунеиаҟны. Сара даҽазныкгьы
ишьақәсырӷәӷәарц уҭахуп акәымзар, иарбан уара иузымдыруа.
Иухаршҭ. Ацәгьаҳәаҩы дшыцәгьаҳәаҩу дымҩасуеит, уҽушьыргьы дузаҟәыхӡом. Ее, Иналхеит, сара издырқәо зегьы
удыруазар, аԥсшәа зауҳәо даарак ирацәаҩхомызт.
– Иаадыруазар еиӷьын урҭ зусҭцәоу.
– Ирыздыруам угәахәуама ауаа рыцәгьаҳәаҩцәа,
ргәымхақәа, рышьтәқәа? Ибзиаӡаны ирдыруеит.

514

– Ирылагылангьы иаауеит!
– Иабацари? Арҭ зегьы ықәызгоит ҳәа уалагар –

аибашьра уалагар акәхеит араҟа. Аибашьра анакәха,
иҳалшозар, ҳзеибашьыша ҳамоуп араҟагьы анҭыҵгьы. Дара
ҳмабашьуандаз, ҳара ҳшырмабашьрыз.
– Аибашьра зҽазырхианы итәоу, иахьа думабашьыргьы,
уаҵәызны усгьы дуабашьуеит. Ма, думабашьӡакәа, уҵжааны
унышьҭеиҵоит. Кан иеиԥш.
– Ҩаԥхьа Кан! Уиҟәаҵ, духаршҭ уара убри Кан ҳәа иҟоу.
Кан иаасҭа иузеицәоу даҽа шьоукгьы ыҟазар ҟалоит.
– Урҭгьы удыруеит уара.
– Иара уаргьы иудыруеит. Ишудыруа дара рхаҭақәагьы
ирдыруеит. Ирзымдыруашәа ҟарҵоит, аха заманалаҵәҟьа
ирдыруеит. Убри ауп зегьы нкыланы измоу – наҟ-ааҟ
иахьеибадыруа. Ус акәымзар акәын аусқәа иаҳа ианеицәахоз.
– Ишыҟоугьы ҽеим.
– Иҽеимушь!Уара абзиа мацара уҭаххеит. Иузҭода уара
абзиа мацара! Уи џьаргьы иҟаӡам – абра инаркны адунеи
аҵыхәанӡа. Уахьнеилакгьы уахҟьашоит ацәгьа, ажәа аҟнытә
исҳәоит, уи уара ибзианы иудыруеит, уахьнеилакгьы игәамха
ишьҭоуп, улаԥалоит, угәы архынҳәуеит, аха иҟауҵарызеи!
– Иқәгатәуп!
– Иаҿыми. Иаҿуижьҭеигьы иҵуазеи, аха ирзықәымгеит…
– Изылшо ирылшо аныҟарымҵалак… Саҭамыз, Арда
Мамсыр иԥа, ҳара ара рыцҳарак ҳаиднакылан, зынӡа
сыҽуаҟаратәны сцәажәоит аха…
– Суеиҳаушәа убома? – дааччеит Арда.
– Иага умҳәан… Иац акәын уара амаҵура ду уанахагылаз,
ҳнеины ушә аԥхьа ҳантәаз…
– Иҳәатәым ауп уажә уара узлацәажәо… Сара усҟангьы,
уажәгьы аӡә сиеиҳаны схы сымԥхьаӡацызт. Анаԥшҩы дшыҟаз
сыздыруам, дышсыхәаԥшуаз, аха сара усҟангьы уажәгьы
суаҩны схы збоит, Инал. Ауаа сагьреиӷьым, сагьреицәам. Убри
ауп, уаҩроуп, сара сзы иҟоу, егьырҭқәа зегьы башоуп. Амаҵура
закәызеи? Уи аамҭалатәи усуп. Иагагьы ухадырҵҵалааит,

515

унаганы зда царҭа амам аҟынгьы уқәдыртәааит, аха
уа уабанӡақәтәоу, арахь умылбаауеи? Улбаауеит. Убри
удыруазароуп. Убри удыруазар, иухамышҭыр, умҩашьар, нас
изакәызаалак акы уацәымшәан.
– Убра уқәтәанаҵы, – аамҭала ушыҟоу умдыруеи,
умаҵураҟны уҟанаҵ иаанукылаша рацәаҩыми. Иаанкылара
акраҭахума иара Кан иеиԥш иҟоу ауаҩгьы?
– Ииҭахыз акризыҟаҵама, даанкыламыз уи.
– Даанызкылада, днеины есымша шәышә дылатәанеи!
Ацәгьаҳәара даҿын дааҟәымҵӡакәа. Уи уара уҟны мацара
акәмызт дахьнеиуаз. Иуватәаз рҟны днеиуан. Днеиуан,
днеиуан, дааҟәымҵӡакәа днеиуан. Рыҩныҟақәа рахьгьы
днеиуан.
– Иԥҳәыси сареи еиуарак ҳамоуп. Уи акәхап иузырҳәо.
– Шәеиуара атәы сыздыруам. Уи акгьы снарҳәаӡом. Амцхә
сҳәо салагазаргьы ҟалап, аха уи уара даҽакала уахьысзаатыз
азоуп изысҳәо. Ауаҩы имаҵура ду аҟны дантәоу иҽааиртыр
амуӡо?
Арда азҵаара аҭак ҟамҵакәа иҽаарҭынчшәа даатәеит.
– Ауаҩы амаҵура ду аҟынгьы егьирахьгьы даартызароуп,
– иҳәеит уи насшәа. – Амаҵура ду анимоу даартызар еиҳагьы
еиӷьуп – ауаа иаҳа игәра рго иалагоит. Акәуеиԥш ицәа
дҭаланы данаатәа ма дрызгәамҭо иалагоит, ма инаиӷрагыланы
ицоит. Ауаҩы иԥсы шҭоу, мцла дшеибаркым иныԥшуазароуп.
Ус сыҟаз џьысшьон сара есымшагьы. Даҽакы иамусуп, сара
сахь иааԥшуа ауаа иҟоу шырбо. Иааԥшуа ирбогьы нарҳәыаарҳәшәа ирбар амуеи. Зегь зхароу ҳәа хыхь иқәтәоу
даныхҭаркуа ыҟоуп. Ҵаҟа игылоу иакәзар, уара, хыхь иҟоу
иаасҭагьы, иааҟало зегьы зхароу? Аригьы иазхәыцлатәуп.
Ганкы мацара ҳҽаҭашәа ҳааиуеит ҳара зны-зынла. Ус акәӡам
аусқәа шыҟоу. Аԥсҭазаара аган рацәа амоуп… Кан ҳәа ара
уара зыӡбахә умоу хыхь иҟоуи ҵаҟа игылоуи ирыбжьагьежьуа,
ирыбжьысԥаарызеи ҳәа идәықәу иоуп. Уи хыхь иқәтәоугьы
дырбоит, ҵаҟа игылоугьы дгәарҭахьеит, аха иара нкылашьа
имаӡам.

516

– Ухабар арахь иҳаумырбан, – ацәгьаҳәарагьы уаҟәыҵ ҳәа
иоуҳәар ҟамлаӡои уи?
– Ацәгьаҳәаҩ ацәгьаҳәара уаҟәыҵ ҳәа иоуҳәар ацәгьаҳәара
даҟәыҵуа дыҟоума, Инал?!
– Дудыртәаланы иацәажәара уалагаргьы даҟәыҵран
дыҟаӡам. Уара абзиара узыҟалааит, уара уахь ирхам сажәақәа,
аха уи ҩызас дышьҭызхызгьы ҟалеитеи. Убри ауп арыцҳара!
– Кан иеиԥш иҟоу ауаагьы рҭахуп уаҟа. Ҩызас
дышьҭызхуагьы иара иеиԥшу роуп. Иага узаагозаргьы
иаагала ҳәа ицәгьақәа зҭеиҵаша амакәан наидыркуеит, иара,
уизыԥшыр, уаҵәызны, ирҭаз амакәан наҟ инышьҭаҵаны, ааҵәа
дук даҵаланы иҿааихоит. Сахьнеиуа ахыбжа сырҭоит ҳәа.
– Иагьирҭоит, уахымыччаӡан.Ахыбжа ахьӡми шьҭа…Ахыбжа
аҟны иҟоума уи! Ихы аланыҟәигартә иҟоуп. Ахныҟәгараз
мацара адә иқәлаз итәы цәгьоуп. Уи ихы иаақәнаимырго
ҳәа егьыҟаӡам. Иан аҭакәажә диҭиуеит схәыҷқәа аласааӡоит
ҳәа. Уара уиҭин, сааихәан ҳәа акы уалацәажәақәоит. Укнаҳан уишьыргьы ҟалоит ус еиԥш иҟоу ауаҩы. Уи аамҭа
Анцәа иааумган, аха иааир, даамбжьажьаӡакәа аӡеибафара
унахәлаиршәуеит.
– Уанӡа дызнагатәузеи ус еиԥш иҟоу ауаҩы?
– Инаигәыдҵаны душьуама? Ус сҳәаргьы, иршьқәахьоукгьы
ыҟами, уи уаҩ дааннамкылеит умҳәозар. Исымҳәахьеи,
ашьтәқәа зегьы сшьуеит ҳәа уалагар – еибашьрахеит,
еибашьра бааԥсхеит.
Ҳшаланагалацәаз ибон Арда Мамсыр иԥа, дааҳәыҵәыҳәыҵәқәазшәа сааҟалеит, иара саргьы шьҭа аҽаанкылара
шаҭахыз аҟара еилыскаауан, аха сзырцәажәоз, салазхалоз:
избахьаз иакәӡамкәа, даҽакала дааины саԥхьа даагылеит
еиқәыхьшәашәа Аҩны шкәакәа иҩнаршәыз ахаҵа ҳәа
абасҟаамҭа сызхәаԥшуаз ахаҵа. Уи дуаҩтатан, дуаҩгәыԥшқан,
иаҳәшьа илызнеигоз ашәҭқәеи лылахь днамгәӡыкәа
дшындәылымҵуази исарҳәоз рацәан.

517

Иахьагьы, анышәынҭрақәа рҟны еиԥш, иууаӡа, агәҿыӷь
уазыргоз ҭынчрак ахатәан Лаврент дааганы дахьаадыртәаз.
Ус, ашә рацәак иацәыхарамкәа, цәажәабжьык ааҩуа иалагеит.
Ицәажәоз аӡлагара дахатәазшәа акәын дышцәажәоз.
Аӡлагараҟны, ишәымбахьеи, алуқәа рышьҭыбжь уқәнаргылом,
убжьы неиҵыхны умцәажәар, узацәажәо уажәақәа зегьы
иаҳаӡом, иуҳәазеи ҳәа арахь дуҿаҟаауа далагоит. Уи дырны,
шамахамзар, аӡлагараҟны иеицәажәо зегьы рыбжьы
рхарззалоуп ишеицәажәо.
Ицәажәо ашә иазааигәахахьаз, ирхашҭыз уара идыр,
рышьҭахьҟа еиҭахынҳәын, ԥыҭраамҭак ҭынчран акоридор
аҟынгьы.Нас еиҭа арахь аҿаанахахт ацәажәабжьы.Иеицәажәоз
ҩыџьаны иҟан, аха руаӡәы ибжьы акәын уқәызмыргылоз.
Арахь иааиуа уаазар, иаиндаз ҳәагьы ааигәахәит Лаврент, аха
дара ццакуамызт. Ус, ашә ааимԥааны, дааҩнамлац шиҳәоз,
даскьаӡаны иаԥхьа даагылеит руаӡәы. Данаацәажәа, идырит
зыбжьы харззала амҩа иқәыз иара шиакәыз.
– Оо, ҳара ҳасасгьы дааихьазаап! – иҳәеит уи инапқәа
рџаџаны иааҵихын. – Мап, мап, уара ара усасӡам, аӡәы ҳәа
уҳацлеит, уи здыруеит сара, аха макьана уааихьеит ҳәа
сыҟамызт. Саҭамыз, ухьӡ схамышҭи…
– Иабоудыруаз? – иҳәеит Лаврент, иааҩналаз иааишьеи
ицәажәашьеи рацәак иааигәамырԥхакәа.
– Чемо исеиҳәахьеит. Уара Чемо имаҳә уами?
Изицәмыӷхаз издыруам, ишиашаз абас азҵаара
ахьнықәиргылаз игәамԥхеит Лаврент, аҭакгьы ҟаимҵаӡеит.
– Ҳаибадыруаз, нас, сара Бено сыхьӡуп. Бено Галантиа.
Иуаҳахьазар џьаракыр?
– Исаҳахьазаргьы ҟалап, – иҳәеит Лаврент.
– Уабхәа иҟны зынгьы ҳаиқәшәахьеит, сҩызцәеи сареи
уск аҵыхәала ҳнанаган, ҵәыцак-ҵәыцакгьы наҳкылеит ҳара
уаҟа. Уабазбахьоу аасгәахәын уажәы… Сара сыхьӡгьы џьара
иумаҳацкәа уҟам, аха, ус сҳәеит ҳәа, ара сара сыхьӡ еиҳарак
издыруа аҳәса роуп. Ҳа-ҳа-ҳа! – иҳәан, Бено иныхҵаӡаны
дааччеит. Уи иччашьа иаразнак дааиланарӡыӡеит Лаврент.

518

Абри адунеиаҟны зегьы здыруа, зегьы зхагьежьуа, ауалыр
еиԥш иҭацәӡа иҟоу ауаҩы иччаран уи аччара.
– Аа, аҳәса зҿыԥсаауа даҽаӡәгьы дахьыҟоу – Арзадин
Лаҩыцә…
Уи дааиеигәырӷьахт Лаврент.
Нхыҵынтәи иаҳзааз ҷкәыноуп, ара дыҟоуижьҭеи
акрааҵуеит. Иани иаби…
– Сҭоурых уҽалоумгалани, хара уагоит, иҳәеит Арзадин.
Уи ииҳәазгьы ааигәаԥхеит Лаврент. Уажәы-уажә
даанумкылар, аанкылашьа змам иакәзар ҟаларын Бено ҳәа
иҟаз. Бено… Галантиа. Ижәлагьы ааигәалаиршәеит.
Инеибартәақәеит.
– Арзадин ара дыҟоуижьҭеи акрааҵуеит, аха уара арахь
уанбақәнагалеи? – иимҭишаз зҵаарак иҭиит Лаврент. Иҟаларын
уи азҵаара уажәы иаҳа иаҭахызаргьы, нас акәымкәа.
– Сара… – иҳәан, маҷк аҟара дааҿахеит Бено. – Иара
саргьы ара сыҟоуижьҭеи шьҭа акрааҵуеит.
Лаҳачангьы ара уҟамыз? – дааччашәа иуит Лаврент.
– Ҳа-ҳа-ҳа! – иҳәан ибжьы ҩхаирззалаӡеит Бено. – Ари
длафҳәаҩзаргьы ҟалап, удыруоу, Арзадин ихы наиқәикит
уи, нас Лаврент иахь даахьаҳәит: – Сара ара сыҟоуижьҭеи
амцхәгьы ҵуеит. Сара сықәыхәхәа џьарантә сааит ҳәагьы схы
сыԥхьаӡаӡом. Жәыргьыҭгьы зтәу шәара шәакәӡами, уара? –
дкылкааны Лаврент днаиҿаԥшит Бено.
Уажә Лаврент ччараха исит.
– Иҵуазеи, уара, Жәыргьыҭ арахь иҳадышәҵеижьҭеи?
– Жәыргьыҭ ахьӡзар аахысгьы. Жәанаа рқыҭа ами, уара,
Жәыргьыҭ! Жәанқыҭ! Ахьӡ мацарагьы иаҳәоит. Абри умаҳацкәа
уҟаларым уара, ус лафшәа акы уасҳәоит акәымзар… Жәыргьыҭ
инхо дарбанзаалакгьы саԥсуоуп ҳәа ихы иԥхьаӡоит.
– Ус рхәы рфааит! – иҳәеит Лаврент даацыҵҟьашәа, ус
ухәы уфааит ҳәа иара иахьҵәҟьа имырхакәа.
– Зхы зымԥхьаӡогьы шьоук ҟалашт, аха сара сшьа аԥсыуа
шьаны избоит…
«Иулабааит, ус акәымкәаны иуҳәозар!» – ҳәа наиҿаижьырц

519

иҭаххеит, аха иҽааникылеит. Ишааидтәалаз еиԥш рыблақәа
ҭибахуа иалагаргьы ҽеим.
– Ҳхы шаабақәо сыздыруам, аха дасу ҳахьыҟақәоу
ҳаҟазааит, иҳәеит Лаврент, ари аганахьала уаҳа реицәажәара
иацырҵар иҭахымкәа.
– Ҳара ҳахьтәоу аҭыԥ ари атемала ацәажәара азин зынӡагьы иаҳнаҭаӡом, – иҳәеит Бено иҟалаз ааҭгылара ашьҭахь. –
Ҳара ҳахьугалакгьы ҳаишьцәоуп, ҩнаҭак иатәу ҳауп…
Абра даангылар иаҳа ишеиӷьыз аҟара ибазар акәхап,
иҽааиқәикын, истол амгәа дааханы қьаадқәак дрылаԥшуа
иҿааихеит Бено. Арзадин акгьы далацәажәарц иҭахӡамызт.
Арҭ ралагашьа злаҟаз ала ҳәасаԥшь иқәаҵа иҵеибаргылараны
ишыҟамыз игәы назҩеит, маҷк аҟарагьы иааицәымыӷхеит, аха
иҽыԥхьакшәа дахьаатәаз ус дтәан.
«Абрии сареи абра ҳаидтәаланы аусура ҳалагарцу? –
игәы дынҭахәыцит Лаврент. – Цәгьа имҳәазшәа дыҟоуп,
уахәаԥшыр, дахьааҩналаз, аха ииҳәаз хгашьа змоугьы
акәӡам. Иааицурӷызыр, аиакәым аҟны унеигоит. Иара
иахьаҵәҟьагьы. Жәыргьыҭ ҳара иҳаиҭазаап. Жәыргьыҭ дцаны, жәыргьыҭаа зегьы иманы ара дыштәоу убап уаҵәы!
Дыштәоу сҳәахит, дымтәахьеи! Иагарааны ҳаҟазаргьы,
мышкы зны еибашьрак абра иалагозар, абри иҩызцәа
рылоуп ишалаго!.. Дыҩназгалада абри абрахь?!»
Абрахь иара ихаҭагьы дахьыҩнанагалаз рацәак
иҭахымызт, уажәы ари ара данааидҳала, наҟ сындәылҟьанда
ҳәа дааҟалеит Лаврент.
Аккаҳәа иаагаз аҵәҵәабжьы инашьҭарххны Бено ашә
ааимԥааны дындәылҟьеит.
– Сара уажәыҵәҟьа сааиуеит, – иҳәахит уи, дмааиӡар акыр
ҟалозшәа. – Аиҳабы дсыԥхьеит, уажә даҽаџьара ҳадырхоит,
иахьакәу уара идыр. Жәыргьыҭҟа акәзаргьы сеидру. Ҳа-ҳа-ҳа!
– иҳәан, дшыччоз акоридор дыбжьаланы дцеит уи.
Арзадингьы ус имаӡамкәа, аха уск имоушәа ҟаҵаны дтәан.
– Зшоура цәгьоу уаҩуп, удыруоу, ари, – иҳәеит Лаврент

520

индәылҟьаз Бено дишьклаԥшуа. – Шәеидтәалоуижьҭеи
акрааҵуама?
– Рацәакгьы ҵуам, – иҳәеит Арзадин.
– Абазақәеи сареи ҳшеишьцәоу удыруеит усгьы?
– Исымдыркәа! – иҳәеит Арзадин иаразнак, ари аҩыза
азҵаара зсуҭаӡазеи иҳәарашәа. Лаврентгьы еиликаауан ари
азҵаара имҭиргьы шауаз, аха иҭизааит, ари дыҷкәынӡоуп,
даҽазныкгьы иаҳазааит аԥсыуак иҟнытә ҳшеишьцәоу,
егьамаӡам.
– Уани уаби ара иҟоу уахь иҟоу?
– Ара иҟоуп, иҟоуижьҭеигьы акрааҵуеит. Сара ароуп сахьиз.
Ауасаӡыхь.
– Ауасаӡыхьтәну уара? – Лаврент иаҳаз дааигәырӷьеит.
– Ауасаӡыхьтәуп. Схәыҷра зегьы уаҟа исхызгеит…
– Иара сара схәыҷра аиҳаракгьы уаҟа исхызгеит. Саншьцәа
рҟны. Ҳшыхәыҷқәаз ҳаиниахьазаргьы ҟаларын.
– Иҟаларын, – иҳәан уи дааигәырӷьеит Арзадин.
Дымнеиц шырҳәоз, ажәақәак ааимырдахьан, дхынҳәны
арахь дааҩнаԥалеит Бено. Уи даара дзеигәырӷьаз ажәабжьк
шиаҳаз мҩашьо дыҟан.
– Уаҵәашьҭахь уаргьы саргьы аус ҳауит, чемо Лавренти,–
иҳәеит Бено, истол днахатәаны қьаадқәак ааиларгьежьуа.
«Чемо Лавренти» ихы ааихнахит Лаврент.
– Чемо Лавренти акәым аха, Лавренти Павел-иԥа! – иҳәеит
Лаврент даазгәаашәа, днақәыӷәӷәаны.
– Ҳа-ҳа-ҳа! Игәарԥхаӡаны дааччеит Бено. – Вот иуморист!
Даҽаџьара ианымаалар ҟаларын, аха араҟа ианаалартә
уахлафит.
– Ари лафӡам, – иҳәеит Лаврент.
Уи иаҳагьы дарччеит Бено ҳәа иҟаз. Нас, иччаԥшь
наиҿықәирбан, Лаврент дихәаԥшуа даацәажәеит:
– Уаҵәы… уаҵәгьы акәӡам, уаҵәашьҭахь Қәҭешьҟа ҳхы
рханы амҩа ҳақәлароуп уаргьы саргьы.
– Қәҭешьҟа?! – иааџьеишьеит Лаврент. – Иҟаҳҵозеи, уара,
ҳкәалаауа Қәҭешьҟа, иагьаныхәлам, иагьаншам…

521

– Икаххаа ашара адәы ишнықәлалак амҩа ҳнангылоит.
Иҳаҵԥраауа машьына ссиркгьы ҳнақәдыртәоит.
– Иҟоузеи, уара, уа, Қәҭешь? – деиҭаҵааит Лаврент.
– Қәҭешьҟагьы акәӡам, Қәҭешь амҵан, Цаишьи ҳәа
еицырдыруа қыҭак аҟны. Нхыҵ-аахыҵынтә асасцәа еизыргоит.
Аҿар ирныҳәоуп. Арантә ҳамцаргьы ҟалаӡом.
– Сара саҭахымзар?
– Уаҭахымзар ухьӡ рҳәарымызт. Иааиз аҷкәынгьы
даашьҭых, уара уажәы иумбеит уахьтәи аусқәа. Шәца, ԥшакгьы
нашәҿашәырсып, рҳәеит. Аиашагьы рымҳәаз џьушьома. Абра
ҳтәазар аасҭа, аиҳабыра рмашьына ҳаҵԥраауа…
– Аиҳабыра ишырмашьыноу алахь ианушәа…
– Иануп, иануп! – иҳәеит Бено. – Уақәтәаны иара араҟагьы
гәарабжьарақәак
унарыбжьалеи,
аиҳабыра
ишыртәу
рзымдыруазар убап. Аиҳабыра рмашьынеи сара смашьына
хәархәари рзеиҩымдыраауа иҟоума ауаа? Сара стәы
уақәтәаны амҩа уанылар, Қәҭешь акәым, Жәыргьыҭынӡагьы
уазнагом… Ус акә, егьыс акә, чемо Лавренти, уаргьы саргьы
амҩа ҳамоуп…
Даҽазныкгьы игәы аакылнаҵәеит Бено ииҳәаз – «чемо
Лавренти». Думшьуазар, шьҭа ари иузаҟәымхуа иакәзар
ҟаларын Бено.
– Арзадин дцар еиӷьзар уара? – иҳәахт Лаврент уаҳа
ииҳәарыз даҽакы изымдыркәа.
– Арзадин рҳәама, уара ухьӡ рҳәеит, чемо. Ари уара
раԥхьатәи унапынҵоуп. Аҽырххара уалагаргьы ииашамкәан
уеилыркаап. Ус аҭаххарым…
Ари даархәыцит Лаврент. Чыма ихаҭагьы игәаԥхашамызт
Лаврент иҽырххарақәа. Ус акә, егьыс акә, дҩаган дықәиртәеит
ахьӡын уи азныказ дахьааирбыз. Анаҩс даҽа усқәакгьы
дрылацәажәон Чыма.Зны ари аус нагӡалатәуп, уҽааурбыроуп
араҟа, настәи нас уаҩы ибарын. Иҳадугалаз дызусҭада
рҳәозар акәхап, Лаврент иҽанааирҵәаҳә. Дахьымаҳәыз
мацара азхарымызт иусура, имаҵура. Раԥхьатәи ашьаҿа
ииашамкәа ианургыла нахыс, нас абаа хужәарц уалагаргьы

522

рацәак рылаԥш аҟны уааиӡом. Аранӡа уааирц азы шаҟаџьара
унеиҭаҵ-ааиҭаҵыр акәыз уазхәыцыр Лаврент иҽахьааирххаз
зынӡагьы иузеилкаарымызт. Иҽирххангьы макьана Бено
иеиҳәоз аҟны дыҟан, егьырҭ рахь ус дашьҭамлеит.
Уаҵәашьҭахь захьӡыз, ашара адәы иаақәлон еиԥш, дуаруаруа Лаврент иҟны дынкылсхьан Бено. Лаврент иеиԥш,
Елигьы илҭахымызт уи игәы бжьа-жьо амҩа дахьықәлаз, аха
амҩа мҩан, изындыргылаз акәын, ианылатәын.
– Амра гылаанӡагьы уааит, ҳара ҳамнеир уи аизара
рзымҩаԥгом ҳәа сыҟоуп, – иҳәеит Лаврент Бенои иареи
аԥсшәа ааибырҳәан, днеины амашьына данынҭатәа.
– Амра мгылац уҳәоит уара, Кан амшын дҭалахьеит. Уии
сареи ҳаигәылацәами, избалоит есышьыжь мшынҭалара
дышцо. Иахьак зегьы ираԥигеит. Иаха дмыцәазаргьы ҟалап,
иудыруеи ишәануа деиҭахынҳәызаргьы…
– Дабатәи шәануоу? Дизҭада Кан ашәануа?! –
иааџьашьашәа дҵааит Лаврент.
– Уара иҟалаз уздырӡом!?
– Иалыздыраауазеи, Кани ашәануеи ирзеилоу, дызусҭоу
иара ашәануа ихаҭа. Уара иудыруа зегьы ирдыруашәа…
– Издыруа рацәаҩцәоуп, уара уҟынӡагьы инаҩхьазар
акәын ажәабжь. Кан ихаҭа иҳәо дрылымсхьеи. Иҳәатәыз
џьшьа… Амҩа ҳақәуп усгьы, иҟалаз сара иуасымҳәо… Акы
ацысҵом, акы агсырхом, иара иҿала исзеиҭеиҳәаз ауп…
Иҟалаз уи ауп, Кан аҩны дыҟамызт. Днықәхәаша
акылаӡрақәа идыруан уи есымшагьы. Ԥҳәыс дааигаанӡа,
ақыҭаҟны изтәаз иан лассы сааиуеит ҳәа налаҳәаны,
днықәхәаша дцалон. Дцон, аха дабамцоз: ихы ахьынахаз,
иааихҭашәаз рахь. Урҭ реиҳараҩык ҳәсақәан Самара ҩыза
бзиак диман, уи иахь данагалозгьы ыҟан, иара убрахь ицарагьы
иҩыза иаасҭа аҳәса ирыдҳәалан. Самаратәи аҳәсақәа.
Иан рыцҳа агәашә дылагыланы дизыԥшын уахгьы
ҽынгьы, уажәымзар уажә даакылсуеит ҳәа агәыӷра лыманы,
иара усҟан, самаратәи аҳәсақәа, ма даҽаџьара данагалак,

523

уаҟатәи ахазынақәа дрыдтәалан. Иҟан данкыдхалацәоз, иҟан
ҩбаҟа мчыбжьы рышьҭахь дкылыгәгәа данаакылсуазгьы.
«Сыгәнаҳа узымгааит, ак ухьзар ҳәа сшәаны сшыԥшуаз,
смыцәаӡакәа шаҟа ҵхы схызгазеи, нан! Аҭакәажә сгәы
уиаҟара алаӡо иҟоума, зны сиарҭа сахьыларшәу сынцәыҵаԥс
сцагәышьоит. Сумбаӡакәа. Аха уара уҟазааит, уара акгьы
умыхьааит!» – лҳәагәышьон Кан иан. Уаҳа снабԥыршәаран
сыҟам ҳәа даалыдтәалон аҷкәын иан, аха ииҳәаз аҟны
даанхомызт, ԥшак наиҵасны ҩаԥхьа даашьҭнаԥаауан.
Аҵыхәтәаны иҵасыз аԥша хара дагацәеит, акраамҭагьы
арахь даанамгеит. Мызкы аҟара ҵхьаны дахьаакылсыз,
иан деиқәыхьшәашәа дыкҿан, агәыла-азла, ауа-аҭахы еилагьежьуа ашҭа иқәын. Убри ашьҭахь, иҟалаша-иҟамлаша
аныҟала ашьҭахь, инкылахәашарақәа ааникылеит Кан. Иан
рыцҳа лыԥсра дазыԥшызшәа, иҽааникылеит, аныҟәара
хыдақәа ааникылеит. Аха иара убригьы рацәак ахымҵит. Кан
зныԥшылара уадаҩыз амҩақәа дырнын. Ԥҳәыс данааига
ашьҭахьгьы. Маҷк аҟара дылхыбаауашәа дыҟан уи ахыҭкәаҩ,
дшааигақәазгьы
игәалашәозар
акәхарын,
лԥырҵра
дахькылнагашаз издыруамызт. Ихы хәхәаӡа лектор ҟалҭырк
зны длеиҽырбон ҳәа иарҳәан, дахьааиԥылалак дааицрашәон,
дзыхирҟьалакгьы акы дахырҟьаны диаацәҳаргьы цәгьа
ибомызт.
Уи алектори иԥҳәыс хыҭкәаҩи реизыҟазаашьа иазаауазеи,
арахь хырзаманк ҟаланы иҟахупеи!
Кан ҭагаланк днықәхәаша дцахит анкьатәи Самаратәи
иҳәсақәа рахь. Дцеит, ишихьлац еиԥш, дагьынхацәеит.
«Даҽа мышқәак сызнеиуам, иҟоу снеир ибасҳәап» ҳәа
иԥҳәыс телеграммакгьы лзааишьҭит. Ателграмма инашьҭархх,
ҩымшҟагьы аамҵыцкәа, ихы аҵәы иахаргыланы ашә
даалагылеит Кан. Ашьҭалара иаамҭахахьан. Иԥҳәыс иџьалшьеит, илакәылшьеит, ак ҳәаны даҽакы ахьыҟаиҵаз, аха
усгьы, ишыҟазаалакгьы дхынҳәны дахьааз дшеигәырӷьаз
аалнлырԥшит. Кан агәгәаҳәа аӡы даҵаланы иҽикәабеит,
иҽишьшьит, нас дааины драҳаҭӡа адиван днылатәан ацәа-

524

жәара далагеит. Дрылацәажәон дахьыҟаз иҟаз, иҟамыз, иибаз,
иаҳаз, иихәыцыз. Иԥҳәыс иллырҳашаз, илылмырҳашаз.
Дааԥсаны дыҟамыз, амҩа дамыркарахьаз, данышьҭала
лассы дыцәеит Кан. Иҳәыҵәы-ҳәыҵәуашәа иваиаз иԥҳәыс ацәа
дагомызт. Уигьы гәеиҭеит Кан, аха аҵх агәы аҽеиҩнашахьеит,
дмыцәар дабацо иҳәан, хаала ацәа иҽнеиҭеит.
Иара убасҟан ауп ахьарчбжьқәа ааҩуа ианалагаз. Кан
изаҟаразааалак акгьы имаҳаӡеит. Иакәымк ҳахьран ҳаҟазаап
уаха лҳәан, дахьышьҭаз лыҽлырԥсит Гәыгәыца, Кан иԥҳәыс.
Уи еилылкааит, – лҽылшьыргьы лҭахын, аха лыҽлызшьуамызт,
– аӡәы ԥшьаала ашә шааиртыз.
– Кан, уҿыхеи, уара, уҿыхеи, – лҳәеит лыбжьы ныҵакӡаны.
Кан азнык азы иԥҳәыс лажәақәа имаҳаит. Ашә аазыртыз
ицаԥхақәа ааирхьархьарит.
– Кан! – лҳәеит Гәыгәыца днақәыӷәӷәашәа.
Кан, ахагацәа реиԥш, ахьышәҭҳәа даақәтәеит.
– Ашә аӡә дылахеит, – лҳәеит лқьышә илымҳа инадкылашәа.
Кан дҩаҵҟьан, ашырҳәа ашәахь иҿынеихеит. Иара убраҟа,
ашә аҟныҵәҟьа днеиҿагылеит изымдыруаз, алашьцара
иалибааз ахаҵа.
– О, уара! – иааџьеишьеит Кан. Макьана ацәагьы
далымҵыцызт цқьа ииҳәарагьы изымдырит, иҟаиҵарагьы.
Ахаҵа ишьхәа даақәгьежьит. Уи уаҩ еиӷрыкка дук иакәын, наҟ
дымцакәа, арахь иҿааихар, улеиларҟәыҿны унышьҭеиҵартә
дыҟазшәа ибеит, аха усгьы, дшәаны ашә данындәылҟьа,
иаргьы дишьҭаланы дындәылҟьеит. Ари ҟалеит алакә аҟнеиԥш,
али ԥси рыбжьара, иааизгьы ихьыз еиликаанӡа, ишьҭалазгьы
дзықәшәаз азхәыцха иоуаанӡа.
Амардуан аддыҳәа иаҿыҩршәа инеиуаз ахаҵа, исышьҭоу
дсыхьӡар, ҳәызбакгьы шьҭиԥаазар акәхап, сҟәаҟәа иалаирҟацоит ҟаиҵазар акәхап, ииулакгьы ишьамхы иҽаиргарц
иҭаххеит: ампыл аиԥш дкәымпылуа дахьылҭалаз, уаҳа
иҽизаанымкылаӡакәа илаԥш дныҵшәеит. Ари иаҳагьы дархагеит Кан: дызлашьҭалаз иеиқәа хәыҷ ишьхаркьакьашәа
дшыҟаз агәхьаа мкӡакәа, иага дицәынаскьаргьы, амҩаду

525

дангәаланы дикырц. Иаԥхьа инеиуаз еиҳагьы дааласхама
угәахәыртә длышьҭууаан, амҩаду днангылеит. Иара абраҟоуп
уи дзышьҭаз дахьынеихьыԥшыз. Абналаҩ арыӷьарахь дцару,
арымарахь, агаҿа шыҟоу деихару изымдыруа даанаԥшыааԥшит. Иага иҳәаргьы, ишьҭаз уа џьара амардуан
аҟны иҽааникылаз џьишьозаарын, иблақәа кылцаны
арахь дшааиуаз аниба, ақьачақьцәа реиԥш, дахьгылаз
атрымҳәа дҩышьҭыԥан, нас, бжьра-быжьҵәа дыҵаларц
иҭахызшәа, амҩаду иҽааҟареитәит, ара џьара дназватәарыз
чықьк ыҟазшәа. Амҩа ҟьаҟьаӡа ишьҭан, ахы инаркны
аҵыхәанӡа, улаԥш ахьынӡанаӡоз, дызусҭзаалакгьы аӡәы
данубаауамызт. Уахынламыз, иага умҳәан, амҩа аҵыхәан
џьара аӡә даацәырҵыргьы ауан, аха уи арантәи дубарҭамызт.
Уаҩы дахьимбоз, ҵхагәаны ари акомедиа ахьыҟалоз
иаҳагьы иааиӷьишьеит Кан. Дыздыруаз аӡәы дибаргьы,
дхагахагәышьеит Кан рыцҳа ҳәа иҿынеихон акәымзар,
дзықәшәазаалакгьы ари аҩыза ахәмарра иҽалаирхәуеит ҳәа
ихахьы изаагашамызт.
Амшын ахь зхы рханы иҩаҭрысыз ахаҵа, ахыкәалаа
ихьымӡо, зеиԥш дҟамлац аспортсмен инаиаԥганы днеиуан.
Амардуан аҟны, уи уҽалырбганы уҽкаумыжьуазар, уаҳа
ласышьа ыҟамызт, араҟа, амҩаду аҟны, угәыԥсахеибакра
уаныҵнарҟьа, аанкылашьа умоуазаап: Кан днеиуан зны,
данхәыҷыз, дыҩуа адәқәа данрықәыз аасҭагьы дласханы,
дзышьҭанагалаз днаихьӡар хьӡы игарашәа, дааникылар
иӡбахә ада ӡбахә ҟамларашәа. Дидызцалаз, дабеиҭахыз,
ихы ахьынахаз днылаҳагьы дцандаз! Аха Кан уи дазхәыцуа
даналагаз ашьҭахьоуп, иҟалашаз ҟаланы, ауаа ирзеиҭаҳәо
иҿанынеиха ашьҭахь. Аԥхьа иҟаз шыҟаз зегьы зеиҳәаз
Гәыгәыца лоуп. «Уԥши, уара, уԥши, уара!» лымшын уи уажәыуажә, лхаҵа иааирԥшыз ахаҵара акәу даҽакы акәу, иџьалшьоз
дамыргыло, дамыртәо. Иаха исыхьыз жәдыруоу, уара ҳәа
ақалақь дналалеит уи адырҩаҽны.
Аха уажәазы иԥси-иԥси еихьымӡа абналаҩы дишьҭаланы
днеиуан Кан. Ишьҭахьҟа бжьык аагазшәа иаҳаит уи. Дааҭ-

526

гылеит, даахьаԥшит, илымҳа нкыдиҵеит, аха абжьы уаҳа
ианимаҳа, даанаԥшы-ааԥшын, деиҭаҩаҵҟьеит. Дзышьҭаз
дицәыӡит, бжьра-быжьҵәа длыҵапҟа дцеит. Амшынгьы акыр
иааигәан. Издыруада, ари усгьы ахы даҩызан, иааҭгылара
ихы иархәаны амшын иҽеиҭазар. Иҟауҵараны иҟоузеи,
уи дыӡсаны амшын агәахьы днаскьар? Уеиқәа хәыҷ
ушьхаркьакьаны аҟәара уқәгылоума, арахь данааӡхыҵуа
ҳәа уԥшны? Уи хыдаран, уи иҟамлашаз акы акәын, али-ԥси
рыбжьара уаҩы изалыршомызт. Усгьы аҟәара днықәыԥшыр
иҭаххеит Кан. Уа унаӡаанӡа ирзықәымгацыз будкажәк
гылан, дхыкәалааха днавҟьон еиԥш, «ыҳ» ҳәа бжьык аагеит.
Аа, дахьыҟоу, уара, импыҵԥрааз! Уи абудкажә иҽаварԥсны
дгылан, Кан данынаиаҩҟьа, даақәгьежьын, дызлааз ала
амҩаду ианиршәлеит. Ианиршәлеит, аха ишԥаниршәлеи!
Шьамхы бааԥс зҵаз уаҩын, еицырдыруаз спортсменк иакәзар
ҟаларын. Дспортсменӡамзаргьы, аҩразы араҟа иаԥызгоз уаҩ
дшыҟамыз агәра игеит.
– Еи, уара, иҟалазеи?! – ҳәа ԥенџьырк ихы аакылирҳәҳәеит
хаҵак. Уи абжьы еиликаартә илымҳа иааҭасит Кан, иаҳазар
акәхап дзышьҭаланы днеиуазгьы, аха уигьы аригьы уи
иааннамкылеит, уимоу иԥрит, иԥырӡеит.
Кан иԥсы игәы икылахо далагахьан, абналаҩ ишьапқәа
анааиҵӡааз. Уи ибартә дааҟалеит Кан, иара иԥсгьы
иаҳа иаакит, аха сыԥсы-сынха ҳәа деиҭаҩышьҭыууааит.
Иахьынтәааигаз издыруамызт иара ари аҩыза амч. Абналаҩ
дышнеиуаз, ӡмахк иҽҭаижьырц иҭахызшәа инапқәа
ааиҵихит, уаҳа злоу иԥсра убеит ҳәа аҽынкыларахь дниасит.
Иара убасҟан Кан, амаамын еиԥш дыууаӡа дыԥан, абналаҩ
иҟәаҟәа днахьынԥашалеит. Ишьапқәа иҵымӡаахьаз уи,
иҽааизнымкылаӡакәа, Кан иҟәаҟәа дшахьынҳалаз амҩа
аӷьеҩ ааниргеит. Аҩыџьагьы леилаҟәыбаса ицазшәа рбеит
азныказ, аха нас, иаҳа зыԥсахы еибакны иҟаз дназқәаҳаз
ихәлымшәа ҵкааны иааникылеит.
– Уцеит акәу… уцеит акәу убналаны?! Уара ацәыршәага,
уара аӷьыч, ақәылаҩ! Уԥсы арахь иҭсыршәап!..

527

Иеизҟьа икажьыз ахаҵа уаҩы ӷламк иакәын. Иааиҭаххар,
абас деизҟьа дышкажьызгьы, дҩеиханы, Кан инацәа
днахаиргьыжьрын угәахәрын. Кан амаамын асахьа имаҵәҟьан.
Игмыз, ибаҩқәа хаххала ахаҵа ааӡа замана дахьиқәыршәыз,
уи аха змадаз акәымзар, укьатеиах ԥҵәарын.
– Сара сӷьычӡам, сара сқәылаҩӡам… – иҳәеит ахаҵа аарла.
– Ҳбара унеит акәу? Аҵхыбжьон. Ҳаҩнашә злаауртуа
ацаԥхагьы уманы… Ухы абра акаҭран ианҟьо мацара
усшьуеит…
Ауаҩы дшыр, амч ҷыда иламло, убри амч ҷыда акәын
уажәы Кан дзырмақаруаз. Инацәа ҭыԥқәа анылахьазар
ҟаларын ихәдацәа…
– Сара сҩашьеит, сара даҽаџьара снеираны сыҟан. Сара
стәқәак рҟны…
– Уахьнеиуаз усырԥшаап сара уажәыҵәҟьа!..
Асгьы иҳәон, аха анаҩс иҟаиҵарызгьы идыруа дыҟамызт
Кан.
– Уагыруоума, уара алахша? – дҵааит, уи дагыруоу,
дшәамахьу, даԥсыуоу акраанагозшәа.
– Мап, сара сшәануоуп! – иҳәеит ахаҵа, иԥсы анааивига,
днаҵаҳәҳәашәа.
– Ашәануа Мырзаҟан!
– Мап, сара Мырзаҟан сакәӡам, Отиа соуп, Отиа!
– Отиа-Мотиа сара исыздырӡом! Сара издыруа аҵхыбжьон
иҳақәлаз аӷьыч уоуп…
– Уаангыл, уара, иршьуагьы акы аҳәаха ирҭахьеит…
Сара сшәануоуп ҳәа уасҳәеит. Сҩашьаны ауп шәара шәахь
сышнанагаз…
– Уцаԥхақәа ырхьархьаруа?
– Исзынрыжьыз цаԥхақәан… Аҵх цахьан, аха ԥшьаала ашә
аартны сныҩналап ҟасымҵаз.
– Убарҭ ацаԥхақәа ҳара ҳаҩнашә иазыбзиахо, аҷараҳәа
иаадыртуа ишԥаҟалеи, ҵаара ԥхашьарам? – иҽаларԥсны
уажәы-уажә иааникылоз ашәануа ихәдацәа аауишьҭын,
агыларагьы илымшо дааиватәеит.

528

– Уи сара исыздыруам, ацаԥхақәа сызҭаз иразҵаатәуп…
– Уахаҵәҟьагьы?
– Уҭаххап – уахаҵәҟьагьы. Иахьынхо узыԥшаару

уашьҭалар?
– Исыԥшаауеит, – иҳәеит ашәануа.
– Уҿынаха. Сара ара ҵәыгәыгәкгьы сԥыхьашәеит, уи кны
снаушьҭагылап. Узсыцәцара џьумшьааит…
– Сабацахуеи, – иҳәеит ашәануа.
«Сабеиго, мшәан, иҩныҟа акәымзааит, – ааигәахәит,
хымԥада, ашәануа. – Иԥҳәыси сареи ҳаиҿаиргыларц игәы
иҭазар? Деилагоуп, уара, ари!
Сыбла уахьамбара, уахьымаара уца ҳәа ахьсеиҳәашаз
аҭыԥан, иаԥхьа сыргылан даауеит…»
Кан иҩны иазааигәахахьан еиԥш, иԥҳәысгьы иара иеиԥш
еиқәымшәак лакәзаап, дыздыруа аӡәы дибар ҳәа дшәашәа,
касык лыжәҩахыр иқәыршәны дышгылаз илаԥш иааҵашәеит.
Гәыгәыца иааиуаз еилылкаартә даныҟала лкасгьы лыжәҩахыр
иаақәԥаашәа икны лхаҵа иахь лҿаалхеит.
– Иҳахьзеи, уара, уаха, иаҳзыҟалазеи? – дҵааит лыбжьы
иаҳартә данааскьа.
– Ашәануа биазҵаа, аа саԥхьа дгыланы дахьнеиуа.
– Аҵх шәалаӡааит иаргьы уаргьы! – лҳәеит Гәыгәыца лгәы
ԥжәаны. Џьара аӡәы ҳимбеит шәгәахәуама?
– Аӡә иоума, амшә аҿы ианкны ақалақь ианалырго еиԥш,
зегьы дырбо дҟасҵап сара ари!..
– Уннан, иусахьоузеи, уеиқәа хәыҷ калкало, убаҩқәа
хаххала, уҭакны урымазшәа уеихда уахҟьашо шәануак
дышьҭагәа дааныскылоит ҳәа, укәалаауа аҵх ушԥалоу!
Шәеиԥхныҩлозма, уара, иаргьы уаргьы еибамбаша, уԥсы угәы
икылаханы уҟоупеи!
Хаҵеи ԥҳәыси рааицәажәара ихы иархәаны, ишыҟаиҵалац
еиԥш дҩыҵбыбын, ақалақь ахь ихы рханы, дкәалаауа
иҿынеихеит ашәануа.
– Уара уеиҭамҵын! – адҵа ҟалҵеит Гәыгәыца.

529

Кан дмаамынха дҩеиҭаԥеит.
– Акәукәуҳәа сумырҳәҳәан! Ауаа еизызгоит. Ишакәым аҵх
ҳалаумырхан. Ус ҳаламхахьеи аха… Еицәоутәуеит.
Кан иԥҳәыс лажәақәа дыршьаҳаит.
– Иааизаасцахьоузеи ахаҵа! Дырҭаслымны аранӡа
данаазга… Аҩны бзамкзеи, аԥҳәыс еиқәымшәашәа иҟоу?!
Ашәануа ишьамхы иҽаиргахьан. Уи архәара даннаваӡ
нахысгьы дышимпыҵԥрааз еиликаахьан Кан.
Ауаа аҳәатәы шԥароуи адырҩаҽны, ирызҭазгьы Кан иоуп.
Уи далаҽхәаны иҳәон ашәануа ихы акаҭран ишықәикшоз,
иԥсы ихихыргьы шауаз, аха аԥҳәыс гаӡа дшиԥырхагахаз…
Абра дааиуан еиԥш, ииҳәоз цқьа ирмаҳаӡо, дара
иахьырҭахыз џьара инымҩахнагон рыхшыҩ.
Дкыдиаалашәа дахьиаз, амашьына данарҵысы, ацәагьы
иқәҳауа далагеит Лаврент, аха Бено иеиҭеиҳәоз ажәабжь ацәа
уиааиртә уҟазҵоз ажәабжьымызт. Иара ихаҭагьы убас амца
ацраҵаны иҳәон, иара ихаҭа далахәызшәа уи ахҭыс, иблала
ибазшәа, илымҳа иаҳазшәа. Лаврент даахықәтәалашәа уи
изыӡырҩра далагеит. «Уԥши, уара, уԥши, уара!» иҳәон знызынла, аха зҵаара бжьаиргыломызт, зажәа нҵәара ақәмыз
Бено ииҳәашаз иҳәагәышьазар, даҽакы ациҵартә дҟаиҵомызт.
– Дҳацзар, иара ихаҭа иаҳзеиҭеиҳәон, изыхьыз иара
иакәымкәа даҽаӡәы ихьызшәа аҵәы налаҵо. Ацәажәара
далагаргьы нкылашьа имоу џьушьома! Сара сеиԥш. Ҳа-ҳа-ҳа!
– иҳәан, иччашьала ибжьы ихарззала аччара далагеит Бено. –
Саргьы сара соуп, аха иара иаԥигозаргьы ҟалап. Анцәа-ауаа
ишаԥиго…
–Излазбо ала,иеиҭахо шәоуп аҩыџьагьы,–ныбжьаиргылеит
Лаврент џьара акы ҳәатәуп ҳәа.
– Мамоу, уа Кан исаԥигоит! – иҳәеит Бено днацраланы.
– Жәаха Тҟәарчал ҳаҟан Арзадингьы, иаргьы, саргьы. Амҩан
убас цәажәараха исит, убас аанкылашьа имоукәа иҿынеихеит,
«ҳаргьы ҳуаауп, акы ааҳарҳәа» анысҳәа, зынӡагьы
иимырҳаӡеит: ихы иҭиҳәааз хҭыск убас далашыҩкны

530

далацәажәон, Тҟәарчал шыҟаз ҳаннықәла, ҳаизыӡырҩуазшәа
аниба, ииҳәоз иашаҵәҟьоуп ҳәа ихы агәра аиргеит. Убасҟан
иеилыскааит сара уи ииҳәоз амацара акәымкәа, ииуазгьы
шымцыз. Иҟаҵамыз ҟаҵоушәа иузырбо уи иеиԥш уаҩ
дҳалаӡам ҳара. Дахьааргаз иара иеиԥш иҟоу ауаа ракәзар
ҟалап еиҳа иаҭахугьы.
– Уа суқәшаҳаҭуп, иҟаҵам ҟаҵоушәа узырбо, иҟаҵоу ҟазҵаз
раасҭа иҟарҵаз еиҳаушәа рбоит есымшагьы. Аӡәы ажәала
аханқәа иргылоит, аӡәы ақьырмытқәа дрыҵаԥсит.
– Ҳара ҳаиԥш! Ҳа-ҳа-ҳа! Деиҭааччахт Бено.
Ҳмашьына аԥсҟы зкыз, аԥышәа змаз аӡәы шиакәыз
ҩашьомызт. Ццакыра имаӡамкәа, ҳара иаҳҳәозгьы
имаҳаӡозшәа, дықәышьшь днеиуан.
– Абар Жәыргьыҭ ҳахьаалалазгьы! – иҳәеит Бено иаҳагьы
иҽааирлахҿыхын. – Жәанаа рқыҭа!..
– Агырқәа рҟынгьы иуҳәалоу уара ари – Жәыргьыҭ Жәанаа
ишырқыҭоу? – дҵааит Лаврент иаразнак.
– Изысымҳәозеи! Жәыргьыҭаа зегьы ирзууазеи, аа
сгәылацәа уи бзиаӡаны ирдыруеит.
– Иахырҳәаауазеи?
– Иахырҳәаахуазеи, еиҳагьы еиӷьрымшьои: Жәыргьыҭ
Жәанаа ирқыҭазар, уахь ҳара ҳашьцәа ыҟоуп рымҳәеи.
Звамбаиак, сара сашьцәа рахь смиасыр ҟалом ҳәа
даақәгылеит ааигәа зны. Абасшәа субоит, аха шаҟаҩ Аҟәа
инаганы инсырхахьоу удыруоу, уара!
– Жәыргьыҭаа еиҳахарц рацәак рыгым шьҭа Аҟәагьы, –
иҳәеит Лаврент Бено иажәақәа игәы иналакшан. – Иаанхазгьы
уара иҳазноугап, даҽаӡәы иҳазнеигап…
– Ҳа-ҳа-ҳа! – дшыччоз исаса ааихыҩрӡеит Бено Галантиа.
– Зны ихыԥҽыгахоит убри, – иҳәеит Лаврент.
– Ихыԥҽыгахо? – Лаврент иажәақәа рҵакы изеилымкааит,
аччарагьы дааҟәыҵит Бено.
– Жәыргьыҭаа зегьы ықәҵны Аҟәаҟа анеира иахьаҿу, –
иҽынкылашәа аҭак ҟаиҵеит Лаврент.
– Избан, уара, чемо Лавренти? – дҵааит Бено.

531

«Чемо Лавренти» ихы ааихнахӡеит Лаврент. Иркаланы
сиҿасызшәа сыҟазар, сыԥсгьы ааивызгарын ҳәа игәы акы
нҭиҳәааит, аха уи ак нациҵарц иҭахымхеит.
– Ҳзеилибамкаазар ҟалап, сысас, уи сара исхароуп, исҳәарц
исҭахыз аҳәашьа сақәымшәеит.
– Уақәшәеит, уақәшәеит, – иҳәеит Лаврент.
– Нас, угәы зыннархазеи?
– Сара сгәы акгьы иннамырхаӡеит. Сараӡәк сгәы нурхагьы
инумырхагьы, уи акыр аанагома?!
– Ҳааит, ҳааит! – иҳәан, даагәырӷьеит Бено. – Сани саби
ҳзыԥшны итәоуп, ҳнымҩахыҵроуп…
– Уи аҭахымзар ҟалоит, Бено, ауаа мгылацзаргьы ҟалоит,
макьана шьыжьуп, ҳнеины ҳҽызрылаҳажьуазеи?!
– Иахаахысгьы иаҳзыԥшуп, ҳрывҩрны цашьа ҳамоума,
ухаҵкы сцеит…
«Ухаҵкы сцеит» игәа аарҟәандахт Лаврент. «Ари
даарӷәӷәазар, аԥсышәалагьы ацәажәара далагоит», –
ааҭиҳәааит игәы.
– Иага ус акәзаргьы, – иҽааирххеит Лаврент, – амҩа
ҳамоуп, ҳамҩа наҳагӡап, ҳанаахынҳәуа акы иамусуп…
– Ҳанаахынҳәуагьы ҳаадгылоит, ҳанцогьы ҳнарыдҵаалоит…
Дрыцҳами, уара, сан, абас сҩыза бзиак дсыманы снеиуеит,
аԥсыуа хаҵак анысҳәа, – аҵхыбжьон ҭелла слацәажәон, –
сышԥаургәырӷьеи, шәаадымгылакәа шәымун, ҳкәытқәа зегьы
шьны еиласыжьуеит уажәыҵәҟьа, лҳәеит.
Иуаҳау, уара, ҳкәытқәа зегьы шьны еилалыжьит! Ҳа-ҳа-ҳа!
– иргеит Бено.
– Лрыцҳара уқәшәааит, дызургәаҟзеи уара аԥҳәыс? Ацәаха
луҭазҭгьы, ҳшааиуа ҳаадгылар, аԥсышәак нараҳәаны, чеик
ҳнаҿыхәаны ҳцар азымхоз.
– Ҟалашьа амоума, уи ара иазхаӡом, уи аҩыза ара
иҟамлаӡац. Ҩада ицогьы, лада ицогьы ара иаадымгылаӡакәа
ицаӡом. Аӡәырҩы амҩа ылырххьеит арахь. Сара саныҟамгьы
шаҟаҩ аадгыло удыроу ара! Ҳнеипи, ҳнеи, уи уара ухаҭа агәра
умгозаргьы умбари. Жәыргьыҭ ақалақь агәҭа ҳшалатәоугьы,

532

иҟьаҟьаӡа ҳгәашәқәа аартуп. Аԥсыуа қыҭак аҟнеиԥш,
аԥсуа ҩнаҭак аҟнеиԥш. Баша Жәанаа ирқыҭоу џьумшьан
Жәыргьыҭ!..
Ҳамҩахымҵыр ада ԥсыхәа шыҟамыз еилыскааит сара.
Анаҩстәи аҽырххарақәа акгьы иаԥсамызт.
Бено иҟьаҟьаӡа иаартны имаз агәашә ыларҟаца иаркын.
– Мама, мама! Ҭебро, Ҭебро! – агәашә алагьежьра
далагеит Бено. – Аиаша уҳәеит, арҭ мҿыхаӡацзаргьы ҟалап.
Иаха имыцәаз иахьа ашьыжь рылацәақәа ааихьыршьит.
Иаҭаҳҵарым.
– Иҳаргәамҵрым, – иҳәеит Лаврент.
– Изакәузеи иуҳәо! Ҳхәы рхианы ишадтәалоу ҳниаҩрны
ҳанца, арахь уаҳа саарышьҭӡом. Аԥсыуак дсыманы снеиуеит
анысҳәа, шаҟа деигәырӷьаз удыруандаз сан. Сабгьы
ачеиџьыка ӷәӷәа змоу уаҩуп. Сара сыҟамкәа иааиуа зегьы
днарыдтәаланы, ршьапы изықәымгыло ишьҭуеит…
Бено абри иҳәонаҵы Бено иаб, – Џього ихьӡын уи, – абарҵа
даақәгылеит, уантәи инапы ҩышьҭыхынгьы аԥсшәа ҳаиҳәеит,
нас, аддыҳәа амардуан днаҿалан, дааласны ашә ҳзааиртит.
– Ижәуазеи, уара, аҩныҟа ҳнашәышьҭуамеи, –
ҽыԥныҳәакгьы наиԥигалеит Бено иаб.
– Шәааҳашьҭуам иауазеи, иахаахысгьы ҳашәзыԥшны
ҳтәоупеи! Шаанӡа уа ҳҟалоит ануҳәа, зынӡагьы ҳашьҭаларым
ҳҳәан, аха ашамҭазшәа ҳахқәа нықәаҳҵеит, нас… ҳамхацәеит,
ажәакала… Бзиала шәаабеит!
«Бзиала шәаабеит» ҳәа ауп арҭ ажәақәа Лаврент ишиаҳаз,
аха Џього «бзиале уаабит» ҳәа ауп. Иара уигьы ааџьоушьартә
иҟан. «Ухаҵкы сцеит» ҳәа Бено иҟнытә ианааиаҳа
ишааџьеишьаз еиԥш.
Аԥшәмацәа сасцәа гәарҭак рҭаауазшәа аишәа дырхиеит.
Иудыруазеи иаарыдбзиалахо шьоукы аанагар ҳәа ргәы
иаанамгакәа иҟам, аишәа иқәыз изызкыз раҟара даҽа ԥыҭҩык
ыҟазаргьы ирызхон, иагьырцәымцхәын.
Акы инацҳаанӡа Бено иаразнак аҵәыцак аанкыланы
аныҳәара далагеит. Иабгьы дааизымԥшит. Аб рыцҳа, – Лаврент

533

уи дрыцҳан дзааиԥхьаӡаз, инапы хҵәан, иркәаталеиуашәа
иахьикыз иахьигара издыруамызт, – иҷкәын иажәа иалгаха
имҭакәа иааиз даарықәныҳәеит.
– Бено усгьы ццакыра аныҟамгьы ианыҟоугьы дыццакуеит,
ҭынч акы шәнацҳа, абыргцәа ҳгәы ааҟанаҵап. Аҭакәажә
аԥсуа дысҭоуп ҳәа лыҽкыдҟьан лҽылшьырц даҿуп усгьы,
дышәмырццакын…
Џього иԥшәма агыршәамзар акгьы лыздырӡомызт.
Иԥхаҵәыԥхаҵәуа ачашәқәа ааганы иқәлыргылон уи,
еиҿыхны иқәыз акәытқәа азымхозшәа, ари аума ҳара иҳамоу
ҳәа лҳәошәа, даҽа саанқәак ирынҵаны иҵегь акәтыжь
аалгон. Аҵыхәтәаны аилаџьгьы лыманы дааит. Агыршәамзар
акгьы ахьылзымдыруаз дацәыԥхашьашәа Бено илымҳа акы
нҭалҳәон, иара уи дарччахуан, Лаврентгьы иаҳазшәа ихәы
иҽахажьны акрыфарагьы дналагон.
– Агыршәамзар акгьы сыздырӡомызт сара Аҟәа саннеизгьы.
– Усҵәҟьоу?! – иааџьеишьашәа иуит Лаврент.
– Ихаҵа, уҭахызаргьы – ихоумҵан. Абри ашҭа
сҭырмыжьцызшәа, агыршәамзар акгьы сыздырӡомызт.
Схәыҷымыз сара усҟан.
– Агыршәоуп иахьагьы уаҩҵас иудыруа, Бено, – иҳәеит
Лаврент дааччашәа. – Даара акрацуҵазшәа убоу уахь
уахьнеиз?
– Уиашоуп, рацәак акгьы сзацымҵаӡеит, аха усгьы…
ҟыжәбыжәқәак уоуп иахьысҵаз.
– Аԥсшәа усгьы иумҵеит. Иуҵарц уҭахымхоу?
– Аԥсшәа здыруазар сҭахуп сара иахьагьы, аха
исзымҵагәышьеит. Исзымҵаз сзымҵеит. Аԥсшәа аҵара
агыршәа аҵара иаҩызам – имариам.
– Иануҭаху – агыршәа аасҭагьы имариоуп… Уи иазаауазеи,
иахьакәым џьара ҳагоит. Срықәныҳәарц сҭахуп сара абас
ҳхәы ҟаҵаны иаҳԥылаз ихааӡа аԥсшәа ҳазҳәаз, даҽазынгьы
абрахь амҩахыҵра ҳгәазырԥхаз аԥшәмацәа гәыразқәа…
Ираҳәатәыз, ирҭахыз имдыруаз, акгьы агимырхеит Лаврент.
Иахьааццакыз иҭахымхеит Џього.

534

– Уажәоупеи, уара, шәанынатәаз, шәыҵеибарҟьаны
шәышԥадәықәлеи, Бено! – иҷкәын аҽыԥныҳәа наииҭеит уи. –
Уаԥшәымами,уара бзиарак ианиаша,асас даазмырццакша уара
уами, иаԥхьа угыланы ушԥадәықәлеи! – иҟаз еиликаауашәа
дыҟан, аха еиликаарцгьы иҭахымхеит Џього. Аишәа иахыҵны
иахьаагылазгьы даҽа ҩбаҟа аҵәыца димыржәыр имуит.
– Аԥснынтәи иалыхәхәа иаауа зусҭцәада ҳәа игыланы
иаҳзыԥшуеит, ҳара ҳагханы ҳнеир шԥаҟало, саб?
Иԥшӡахарушь?
– Амҩа змоу имҩа наигӡароуп, иҟаҳҵарызеи, – иҳәеит
Џього, харак идушәа даагьежьы-хынҳәын.
– Ҳанаауа ҳаадгылоит, усҟан ццакыра ҳамаӡам,
ҳшәызныҟәгозар хаха-хымшгьы ара ҳаҟоуп, – иҳәеит Бено
аҵыхәтәаны.
– Арантәи Қәҭешьынӡа ибжьоузеи? – дҵааит Лаврент,
амашьына аақәыргьежьны амҩа ианынангыла.
– Қәҭешьынӡа шаҟа бжьазаалакгьы, ҳара уахь ус ҳамаӡам,
– иҳәеит Бено. – Ҳара Галактион ду иқыҭахь амҩа ҳақәуп.
Цқьа игәнумкылазар ҟалап ма сара инаҵшьны иуасымҳәеит:
атәыла ахы-аҵыхәантә аҿар еизыргоит, урҭ рызҵаарақәа
роуп уа излацәажәо, аха Галактион ду имшира иақәдыршәеит.
Ҩ-жьак ркырц рҭахуп: апоет имширагьы аларбоит, аҿар
реизара дукгьы мҩаԥыргоит.
– Ус уаҳахьоу! – иааџьеишьеит Лаврент. – Иузааимырбуашәа сыҟоуп арҭ ахҭысқәа…
– Зынӡа иааибуеит, иаҳагьы иманшәалахоит. Аҿара
поезиами, иара ала ихыркәшазар аҿар реизара дугьы,
излацәажәо иаҳагьы амч аиуеит, аҵакы арҭбаауеит. Апоет
ииубилеи дук ыҟазар акы уҳәарын, уи алкааны иазгәарҭашан,
аха ара имшира иақәшәеит ауп. Иақәдыршәеит ауп. Иумбари,
уи иаҳагьы еиӷьхоит.
Иҟалараны иҟоу акы идыруазшәа, ихы шьҭыхны ԥхьаҟа
дыԥшуан Бено. Ишжәеинраалаз мҩашьо, цәаҳәақәакгьы
дрыԥхьеит ибжьы ҩҭыганы.

535

– Ҳахьнеиуа ажәақәакгьы ҳәатәхоит, ишудыруа еиԥш.
Ҩнуҵҟала уҽазыҟаҵашәа уҟазароуп.
– Уара уазыҟаҵами? Уи азхоит…
– Оо, уи зынӡагьы иазхаӡом! Уи азхозар, сара аӡәзаҵәык
сакәын арахь иаарышьҭуаз. Шәнеибарԥшны ажәақәак
шәҳәароуп иҳәеит ҳаиҳабы. Уи даара дҳақәгәыӷны
дцәажәон. Дыццакуан, цқьа ҳацәажәахагьы имоуит, аха
ҳанынеиԥырҵуаз, даахьаҳәын, даҽазныкгьы иҳәеит уи уаргьы
саргьы дышҳақәгәыӷуа.
– Уара ажәеинраалақәакгьы урыԥхьар улшоит, ажәақәакгьы
уҳәап, уажә иубама, инеиҿкааны, ишаҭаху еиԥш. Сара
сааузыӡырҩуеит.
– Ухәмаршәа иуҳәозар ҟалап, аха хәмаршақәгьы иаҭахым
ус ацәажәара. Узааи, нас, Аҟәантәи уалыхәхәа, џьара ажәақәак
уҳәарц угәы иҭамзар?
– Уара уааскьазгеит, – иҳәеит Лаврент дааччан.
– Ухәмаруеит, ухәмар, еилыскаауеит. Уа иҟало уаҟатәи
аҭагылазаашьа иаҳнарбап. Ажәаҳәаракәым, ашәаҳәара
ҳақәшәозаргьы ҳаздыруам. Ашәаҳәара анысҳәа, уаҵәы
ҳансамбль Қәҭешь ишықәгыло удыруама?
– Иуазҳәада?
– Аминистр. Дкәалаауа уаргьы душьҭан, уизымԥшааӡеи?
– Данбасышьҭаз, дабатәи министру, ииҭахузеи? – дҵаауан
Лаврент. Арахь ҳшаауаз ҳдәықәламҭазшәоуп ианеиликааз.
Акультура аминистр иоуп сызҿу. Уеизгьы-уеизгьы Қәҭешь
шәҽырхьышәмыгӡакәа шәымун иҳәеит. Иҽкажьны дзыҳәо
уара уоуп…Ианаамҭаз аҳәашьагьы сшақәымшәаз убарауазеи!
Акәҷышь еиԥш схы ҭҟьаны сыҟоуп ари абжьарак, схы
иннамкылақәо рацәоуп. Аригьы шыннамкылаз убарауазеи!..
Аиеи, нас, абааԥсы, Лаврент симшьааит, уаҟа иқәгылара
даара иаҭахуп. Ҳакәашацәеи ҳашәаҳәацәеи ахьнеиуа ажәак
рхызҳәаауа ауаҩы дрыцымҵакәа ианакәызаалак џьара
иаҳмышьҭыц. Абраҟада. Ара ус изыҟалаз, аконферансие
ҳәа иҳамаз амҩа инықәгылон еиԥш, иӷра акы ааҭагьежьын,
даашьҭыхны ахәышәтәырҭахь дыргеит. Дахьнаргаз дԥырҟар

536

акәхеит. Абри аҩыза арыцҳара ҳақәшәеит. Шәнапы ҳануп.
Ҳансамбль шәара иахьа ишәымбеит, иахышәҳәааша рацәаны
ишәымоуп, урҭқәа зегьы
шәыҽрылашәымгалозаргьы,
ажәақәак усгьы иҳәатәуп, иҳәеит аминистр. Лаврент, Лаврент
шиҳәоз ибз аӡы аҵабеит. Уа сара сықәгылара зынӡагьы
иаҭахӡам, уара уқәгылароуп. Абри удыруаз…
Дахьцоз изымхозшәа, Лаврент даҽа ускгьы дакит. Абрахь
аара иқәымшәакәа убри ансамбль дацзар еиҳагьы еиӷьызшәа
игәы иааинаҭеит, аха арахь даанагахьан шьҭа.
– Дуаҩы хазыноуп, удыроу, ҳминистр, аказы мап ицәукуа
дыҟам. Иара ихаҭагьы аказы уаниднагало, иаҭахны иҟазар,
Қәҭешьынӡагьы шьапыла дуцаауеит. Иара иаасҭа деиӷьуп
иашьагьы.
– Иашьа дарбан, Арушьану?
– Арушьан! Уаргьы дудыруазаап.
– Дсымдыркәа, Арушьан дыззымдыруа дарбан, уара!
– Уԥши, уара, ауаҩ бзиа зегьы дшырдыруа, – иҳәеит Бено. –
Иашьа дминиструп, арахь иашьа иаасҭагьы иара дырдыруеит.
Ауаҩ хӡырымга, аинтеллигент. Днықәгыла-аақәгыло. Ахаан
ихазы акы дамыҳәац. Ас еиԥш иҟоу аешьа дызмоу дзыҳәаша,
даазыхаша шырацәоугьы…
– Уара узҿу Арушьан иакәӡами, уара?
– Арушьан иами.
– Иӷра ҭаҳаҳа, дҩаҩаӡа Анцәа дҳаимырбааит уи уаргьы
саргьы уаҳа. Изаҟаразаалак акы даҳәом, аӡәы ихы даирхәом,
иашьаҵәҟьагьы диеигӡаны акы иимырҟаҵац… Ус аанагоит
уара уцәажәара. Иҟоу удыруама. Бено, сара цәала ацәажәара
сыдыскылаӡом.
– Сара цәала сцәажәаӡом зынӡагьы, – иҳәеит Бено.
– Ус анакәха, уара Арушьан зынӡагьы дуздырӡом.
Иҳәыркьиуа цәгьала ақалақь иалахаз Арушьан. Иашьагьы
ибӷа ԥиҵәагәышьоит, аха дабеигари, иашьа
иоуп.
Дцодаауа сабхәагьы ишьа иртәахьеит.
– Усс имоузеи уи уара уабхәа иҟны? – иааџьеишьахт Бено.

537

– Иабыкәу уи аус ахьимам: акрыздыруа рҟны,
егьыззымдыруа рҟны, аиҳабыра рҟны, аиҵбыра рҟны.
Зегьы аказы дрыҳәоит, даҽаказы дрыҳәоит. Дзышьҭалаз
ҟаиҵаанӡа тәашьа имаӡам, иашьа уи дахыԥсааны агәараҳәа
дрымҵаҳауазаргьы, иара илаба аакыдхны дахьдәықәлаз
днаӡароуп. Ииҭахугьы аадирҟаҵароуп…
– Исыздыруамызт, – иҳәеит Бено.
– Издырырц сҭахымызт саргьы, аха издыруеит. Ауаа
ирымҳәо рзымдыруа џьушьома. Излацәажәо аасҭагьы
изламцәажәо атәы бзиаӡаны ирдыруеит. Баҩхатәраны уи
Анцәа илеиҵаз, дызлаҟоу акәымкәа, зынӡа дызлаҟам ала
ауаа иҽыдирбоит. Ижьоит-иҟаҭәоит. Ауаҩ аҳ ззырҳәо иоуп
ҳминистр иашьа ҳәа иаауеит ауаа ықәланы, абри уара
уеиԥш… Исцәымӷуп сара ҩ-цәак зхарԥоу ауаа. Избаны адунеи
саақәгылом. Цәымӷс сҟарҵоит уи азы. Ауаҩы агәараҳәа аиаша
наигәыдужьлар, уԥсыргьы уимҵәуо дааудхалоит.Срымҵәуааит
сара Арушьан иеиԥш иҟоу ауаа. Абарҭқәа сзырҳәо, уажә араҟа
сызлацәажәарц исҭахым акрыҟоуп. Сара сеиԥш, уара урҭқәа
зегьы удыруазар, аԥсшәа иаҳәара уаҟәыҵыргьы ҟаларын.
Аԥсшәа шәзеилами макьана?
– Ишԥаҳзеилам! – иҳәеит Бено. – Сара уи ҳминистр
иаасҭагьы деиӷьысшьоит.
– Деиӷьшьала, деиӷьшьала, ешьасгьы дҟаҵа. Думаны
унеила деилукаанӡа…
– Ауаҩ иеилкаара акраҭахгәышьоуп.
– Деилыркаарц анырҭахым ауп ус анырҳәо. Ауаҩ иеилкаара
акгьы аҭахӡам. Абри уареи сареи рацәак ҳаибадыруам, ус
ами?
– Ус ауп. Макьана.
– Сара ибзиаӡаны уздыруеит шьҭа.
– Сышԥоудыруеи, сышԥоубеишь, анаџьалбеит?
– Ушыҟаҵәҟьоу. Угәы сҭатәоушәа. Иуҳәо аасырҳауа,
иумҳәогьы саҩмыжьуа.
– Уи шԥа, исымҳәогьы уаҳауану?

538

– Ишԥасмаҳауеи! Иуҳәо ада акгьы смаҳауазар, усҟан сара
акгьы саҳаӡом ауп.
Ассир! Уара ауаа злаҟам акы уалаҟазаап, – иҳәеит Бено.
– Ауаа злаҟам акгьы салаҟаӡам сара. Ауаа злаҟам
иалаҟоушәа ҟарҵоит, сара сызлаҟоу сзыҵәахӡом. Даҽаӡә
дызлаҟоу шысзымҵәахуа еиԥш.
– Уи злабзиоугьы ыҟоуп, аха излаҽеиқәамгьы ыҟоупеи…
– Иҟамкәа, излаҽеиқәам еиҳагьы еиҳауп, излабзиоу аасҭа.
Сҟазшьа сара рацәак акгьы снаҭаӡом, исымоу ахәыҷгьы
сымнахуеит ҳәа иахәаԥшуеит ауаа, аха иахәаԥшлааит,сара ус
иаҳа исзеиӷьны збоит. Дасу иаҳа изеиӷьны иибо дадгылоит,
дацныҟәоит, дышҭанархо ибозаргьы, уи иаҳа еиӷьҵәҟьоуп ҳәа
агәаанагара имазар, ламыс хәыҷыкгьы изынханы дыҟазар,
даԥырымҵыр ауп, шьҭахьҟа ахьаҵшьа изымдыруазар ауп.
– Иҭархагоу аус, – иҳәеит Бено.
– Иҭархагам арбан? Уҳәаркьиуа ауаа уахьрылоу? Аӡә
дахьуҭиуа, даҽаӡә дааухәарц уахьаҿу? Ухәдацәа иҵагыланы
узхәыруа унапқәа акәыршан иузкру?
– Зышхәа уҭоу иашәа уҳәалар, уԥсы еиқәумырхо, уаџьал
аанӡа уқәызго амҩа уаннаҵошәа збоит уара узлацәажәо.
– Иҟалап ус акәзаргьы, аха иҟаиҵараны иҟоузеи атәым
шхәа иҭанагалаз рашәа ззымҳәаз.
– Дахыршьаауазар?
– Дахыршьаар еиӷьми, ииҭахым ашәа ахапа цәыригар
аасҭа.
– Еиӷьӡам! – иҳәеит Бено.
– Иҟалап уара узы еиӷьымзар. Арушьан изгьы еиӷьӡам.
Арушьан ҳәа иҟоу иимфаша убасҟак ҭагәаны ифахьеит, Кан
дааидҩыло аҟынӡа днеихьеит. Кангьы Арушьангьы иеиҩырго
рацәак ыҟам, цқьа уаарышьклаԥшыр. Ус акәзар?
– Изышьклаԥштәу Гәыгәыца лакәзар ҟалап, Кан иаасҭагьы,
– иҳәахт Бено уажәы Гәыгәыца дааигәалашәан араҟа.
– Гәыгәыца леиԥш иҟоу илышьклаԥшӡом. Бенохеит. Уи ус
дырдыруеит, дахьынӡардыруагьы рыздырхоит. Иара Кан ҳәа

539

иҟоугьы, лхьаршшаара далагоит акәымзар, длышьклаԥшуа
ахаангьы длышьҭалаӡом.
– Избан, уара, иԥҳәыс лами?! Ашәануа иоума дзыԥҳәысу?
– Уи дара еилдыргааит, ҳара ҳус алам. Арушьангьы
дызлаҟам ала уихцәажәо уаналага, сгәы иамуит акәымзар,
дшыҟоу дыҟаз. Дзыриашараны иҟоузеи уи адамра ада?! Иара
адамрагьы дазмыриашар ҟалап, даанкылан ани иԥынҵа
хәахәа узыриашар аиҳа… Умбо ҳахьагаз, ҳахьааишазгьы
ҳааит ҳәа сыҟоуп…
Қәҭешьҟа игаз амҩа иааныҵны, ӡиаск ирны, рха дгьылк
иқәланы рҿынархеит. Лаврент иимбацыз ссирк иԥаҳаларашәа,
амашьына ихы нҭырҳәҳәашәа адәахьы аԥшра далагеит.
– Иахьада умааци арахь? – дҵааит Бено.
– Саазгоз, уара, арахь, усс исымааз?! – иааџьеишьеит
Лаврент. Уи ахьџьеишьаз ааџьеишьеит Беногьы.
– Аҭыԥ ссирқәа ыҟоуп ари аганахь… Аамҭа ҳамам акәымзар,
убас еиԥш иҟаз ҭыԥ ссирқәак усырбарын, убас еиԥш…
– Аҭыԥ ссирқәа уахьнеилакгьы иҟоуп. Ацәҳәырагьы ҭыԥ
ссирым ҳәа угәы иаанагома?
Бено уи иамеимкит, арахь иахьааишазгьы иааихьан,
харантәгьы иубарҭан ажәлар еилақь адәқәа ишрықәыз.
– Асҟаҩык зкуа ахыбрагьы абаҟоу? – Бено иахьгьы
имырхакәа, ихы дназҵааит Лаврент.
Стадион дук иаҟараз адәаҟны иақәнагахашаз асцена ду
уқәыԥшуан арантәи.
– Аа зегь ахьдырхиахьоу! – иҳәахт Бено. – Адәаҟны
иахьыҟарҵо иаҳагьы еиӷьуп.
– Адә иқәгыланы ирҳәо аԥша иамго, уара, иззынхода?
– Аԥша уи еиԥш иага агахьеит. Аԥша ирыҿнаԥаауа ажәақәа
рымацара роума иӡхьоу, иӡуа?
Бено, дызхыччо ҳәа акгьы ыҟаӡамкәа, ибжьы неиҵыхӡаны
дыччо, иара убасҵәҟьа ибжьы неиҵыхӡаны дцәажәо, ауаа
рыжәпара ҳалсны ҳҿынаҳхеит. Ауаа рыжәпара ахьыҟаз
адәеиужь аганқәа рахь акәын, иара адәеиужь ахаҭа макьана
иҭацәны иааныжьын, лассы ампыл асцәа аақәларашәа.

540

Лаврент иааигәалашәеит шықәсқәак уажә аԥхьа, Ҭырқәтәылан,
абас иеикәшаны ажәлар шеилагылаз ныҳәак аҟны. Уи
аныҳәа далахәхартә насыԥс иахьиоуз деигәырӷьо дышгылаз,
нахьхьи, адәеиужь ду аҵыхәан иаацәырҵит иеилагылаз зегьы назызхьаԥшыз ҩыџьа ахацәа. Иҟази иҟалараны иҟази
бзианы издыруаз ауаа агәгәаҳәа анапеинҟьара иалагеит. Уахь
дзыцны днеиз днаразҵаан, Ҭырқәтәыла ахьӡ изныкымкәа
иҭызгахьаз, адунеи иадыруаз ақәԥацәа ракәзаарын зегьы
ирбартә-ираҳартә адәы иқәланы арахь зҿаазхаз. Урҭ
аҩыџьагьы аԥсыуаан. Лаврент ари аниарҳәа, дахьгылаз
иблақәа лабжышла иааҭҭәааит. Еиҭаҳәашьа амамызт уи
игәы зырԥшааз, сыҩны снарԥыххыландазҳәагьы дааҟазҵаз.
Адәагәҭа иааиуан еиԥш, иагьырԥыргалеит урҭ ашәҭқәа зкыз,
игәырӷьаҵәа иаацәырҟьаз ҩыџьа ахәыҷқәа. Иагьхәыҷцәамызт
урҭ, аха рышәҭқәа кны изԥылоз рзы зынӡа исабицәан.
Хьӡы змаз убраҟатәи ақәԥацәа реиԥш адәагәҭа ааиҩшаны
ҳҿынаҳхар иҭаххеит Бено. Ибжьы иаҳагьы иаахеицалт.
Ҳаздыруа аӡәы дышԥаацәырымҵри ҳәа даанаԥшы-ааԥшит.
Дагьаацәырҵит уи, абри аиԥылара ду арԥшӡара, амҩаԥгара
знапы ианыз, ашьҭахьы ражәақәа нымҵәаӡо зныҳәаҿа
анныркылоз, зхы аџьыка ықәызххьоу, ажәлар ирзааԥсацәаны,
ишынкаҳара иҟалахьаз Сосо ҳәа Бақраӡек. Уи иааԥсахьаз
исахьа зынӡагьы имаӡамызт арҩаш дааҵҟьазшәа акәын
дааины ара дшаагылаз, ладашәа игылазгьы, ҩада иҟазгьы
дааҟәымҵӡакәа аԥсшәа нараҳәо. Икарҵәаӡаны аԥсшәа
ҳаиҳәеит ҳаргьы.
– Ари Аԥснынтәи иаарышьҭыз, ҳаԥхьа игылоу, ҳаҭыр ду зқәу
Лаврент иоуп, – иҳәеит Бено, Сосо дааимҵахырхәашәа. Сосо
ҷыдала сара даасеигәырӷьазшәа сирбеит, дааскьан сҟәаҟәа
инапы нықәикит. Лассы-лассы ҳзеибабом, аха иеибаҭаху
ҳами, ҳаишьцәами ҳәа акәхарын уи иаанагоз. Ауаҩра ду злаз
аӡә иакәзар ҟаларын уи: иҽызхьигӡоз рацәаҩын, иидыруаны
илаԥш иааҵашәоз аӡәы днаиаҩижьырц игәы иҭамызт.
Нас лассы аус ахь иниасит. Асценахь, асценахь ҳәа
ҷкәынцәак ибжьы нырқәирган, урҭ ааилагьежь-ааилахынҳәит.

541

– Ҳаргьы ҳшәышьҭы, шьҭа иаамҭоуп, – иҳәеит Сосо.
– Ҳара асценахь ҳамнеиргьы ауеит, – иҳәеит Лаврент,

Сосо ииҳәаз заҳаз адәы аақәырҭәаауа асценахь анаскьара
ианалага.
– Иуҳәо закәызеи, чемо Лавренти! – иааџьеишьеит Сосо.
– Шәара шәоуп ара аԥхьа иҳаргыло, ҳаззыԥшыз, зажәагьы
ҳазыԥшу, шәара аганахь шәыргыланы ҳныҳәа мҩаԥаагартә
иауазеи!..
Сосо ак имоукуа дыҟамызт, ҳивагыланы ҳҿынаҳхеит.
Иеикәшашәа
игылаз
адәы
ааҭдырҭәааит иаразнак.
Ишьклаԥшра зынӡа ишысҭахымызгьы сахьааишьклаԥшыз,
Бено ихымҩаԥгашьақәа уамашәақәа иҟан. Абри деиҳаб
дузар ҟалап ҳәа игәы иззаанагоз, иахьада дшимбацызгьы,
инапқәа нархханы иаԥхьаҟа дауижьуан, аханатә аахысгьы
еибадыруазшәа иацәажәара далагон, иаҭыԥӡамкәа џьара лаф
бааԥсқәакгьы налаиргылон. Акы ихашҭызшәа, зны ишьҭахьҟа
дынхьаԥшуан уи, нас, ицыз аӡәы иаԥхьаҟа дицәцазшәа, ихы
раҳаны аԥшра далагон.
Сосо Бақраӡе днеиуан араҟатәи аусқәа зегьы знапы иакыз,
згәы раҳаҭыз аԥшәымак иеиԥш, дмыццакӡо, дынҭгыла-ааҭгыло.
Уи иааигәара агылара шеиӷьишьаз гәасҭеит сара ҳанааибадыр
нахысгьы. Еихыҳәҳәа-еиҵыҳәҳәошәа иҟан Сосои иареи, аха,
зегь акоуп, иҽиварӷәӷәаны днеилар иаҳа дарԥшӡарашәа ибон.
«Ари ҳасасцәа дахьқәа дреиуамкәа дыҟам, уи азоуп Бақраӡе
иҽидкыланы мацара дзыҟоу» рҳәоит ҳәа гәаанагарак иоуан,
излаҟаз ала аҵкьысгьы ижәҩахырқәа нышьҭыхны икын.
– Бено Галантиа уара думаҵуҩуп, – иҳәон уи аӡәы
дааихьысыр, ишакәым днаидыкшалар.
– Амаҵуцәа ара ҳаҟоуп, уара иууазеи, – иҳәеит Сосо,
Бено ииҳәац ҩынтә-хынтә ианааиҭеиҳәа. Ари ак ианаҳәазар
ҟаларын Бено, асценахь инеиаанӡа уаҳа иҿамшәеит
абжьааԥынгьы ихы иаирхәалоз ажәақәа. Уи Лаврентгьы зныкҩынтә раҟара иеиҳәақәахьан, аха иимырҳауазшәа аниба,
иазырхашәа дааиуан. Ара ҿыц иаацәыригахт.

542

Асцена аҟнытә жәларык еилақь иахьеилагылаз данаарылаԥш, ирасҳәараны иҟоузеи сара абарҭ ҳәа игәы
дынҭацәажәеит Лаврент. Аԥсышәала ацәажәара иқәызҭгьы,
џьара дакыргьы, џьара даунашьҭрын, иажәа еиҳа еиҿикаарын,
аха, данақәшәа, араҟагьы акы иҳәақәап, уеизгьы-уеизгьы
дҿаббаӡа ихы ықәирхарым.
Бено иаԥхьагьы ажәа иара ирҭеит. Иаԥхьа игыланы
ицәажәаз ражәа шыдроуцәаз аниба, егьырҭ ақәгыларақәа
изларылукааша уи акәхоит ҳәа, иажәа даара иркьаҿырц
иӡбеит. Ихаҿы иааиит даҽа ссиркгьы: иара инаҩс аԥсшәа
заҳауа уаҩ дышрылагылам шидыруазгьы, аԥсышәалагьы
ажәақәак нареиҳәап. Дагьалагап иара убри ала, иаԥсшәа
ала. Заа ихы иҭашәахьазар Бено иеиҳәаргьы ҟалон, аха
дыширблаҟьашазгьы Анцәа идырааит: уеилагоума, иҳәар
ҟалон уи, ара аԥсышәала ажәак злымҳа иҭакәо дыҟаӡам,
уара цас иууашәа, агәараҳәа аԥсшәа наганы инарылуажьыр,
урыдрымкылар? Атрышә иасыр? Ԥхашьарахар уи асасцәа
рзгьы, аԥшәмацәа рзгьы?
Арҭ азҵаарақәа зынӡа ихахьгьы имааиӡеит Лаврент.
Иааизҭгьы, дыршьаҳар ауан, ддырблаҟьон. Иҟаларын,
зынӡа дыдмырблаҟьаӡакәа дацәцаргьы… Ажәа ирҭахьан,
атрибунахь днеиуан, абри абас ауп ҳәа дызлалагоз
ажәакгьы ихаҟны иҟамызт. Абасшәа акәын иара ашьҭахьгьы,
аизарақәа рҟны ацәажәарақәа иқәшәо даналага, ишыҟаиҵоз:
ҽазыҟаҵарак имаӡамкәа днеины днадгылон атрибуна.
Ажәлар даарылаԥшуан, ихшыҩгьы ааимшәон. Инамцхәынгьы
шаҟаџьара дцәажәараны дыҟаз уи иаԥхьаҟа, иаӷәра
иқәыршәны аԥсҭазаара адәеижьқәа данынарықәлалак. Уи –
иаԥхьаҟа акәын, аус аныҟаҵәҟьаз уажәы акәын.
Абригьы абригьы Аԥснынтәи даҳзааит, ажәа иаҳҭоит
анырҳәа,
уаанӡа
маҷк
иааилауаҭырқәахьаз
ауаа,
иеиқәлымҳаха иаагылеит. Иара аԥсышәала ацәажәара
далагеит. Иажәақәа раҳаҵәҟьозшәа, иҭырҳәыцааны, иқәыкшаны акәын ишрызнеигоз. Ари иааршанхеит, иааргәаԥхеит
ажәлар. Иуаҳауа ажәақәа умаҳар ануҭаху ыҟоуп, араҟа

543

ирмаҳауаз ажәақәа раҳар рҭаххеит. Изырҭаххаз уара
еилкаа! Иахьада иахьырмаҳацыз акәу, уамашәа ирбоу,
иаҵаз ашьҭыбжь ихнаху… Ихызхызаалакгьы акы ихнахит
ажәлар. Дышнеиуаз, иара убраҵәҟьа, даҽа ссиркгьы ихәыцит
Лаврент: Галактион ду ҳәа иахьа араҟа зымширагьы азгәарҭоз
ицәаҳәақәакгьы идыруан. Убарҭ ацәаҳәақәа рхала, уаҩы
иҵаимҳәаӡакәа, иааины иқьышә иаақәыххит. Абригьы
шәымаз, шәара ишәызкуп иҳәазшәа, урҭ ацәаҳәақәа наганы
ианынарылеиԥса, агәгәаҳәа анапеинҟьара иалагеит. Шьҭа иага
иҳәаргьы, ииҳәаз еиҳаз акгьы изҳәомызт. Иахьаҭыԥыз џьара
акәаԥ ргылатәын. Уи унахыҳәҳәар, иҟауҵазгьы ԥхасҭоутәуан.
Ус акәзаргьы, иара иитәыз, ихаҿы иааиз даҽа ажәақәак рыла
далгарц иҭаххеит. Иԥшааит убарҭ ажәақәа – аԥсуа ажәақәаны,
аԥсуа ажәаԥҟақәаны, аха дара излеилыркаауаз абызшәахьы
иеиҭаганы. Уи иаҳагьы ргәы иахәеит Аԥснынтәи инеиз рысас
изыӡырҩуаз ауаа.
Иара ишьҭахь, ахьажь еиԥш атрибуна даадԥалеит Бено.
Џьара ицәцар ҳәа дшәозшәа, наҟ-ааҟ инапқәа акәыршаны
икит уи. Ибжьгьы ажәҩан агәы кылнаҵәо убас иҩҭицеит,
дназгәыдхахалаз атрибуангьы иаргьы еиманы днарылаҳар
ҳәа дшәеит Лаврент. Уи аҿар алекциа дырзаԥхьарц далагеит.
Иидыруазгьы изымдыруазгьы неишьҭаҵо, зегьы идыруазшәа
дирбарц далагеит. Уи маҷк аҟара иааиҵанарӷәӷәеит аизара
мҩаԥызгоз.
– Бено Галантиа шәара шәымаҵ аушьа Анцәа дақәиршәааит,
– иҳәеит уи дышнеиуаз. – Аҿар шәыхьӡала, уажәтәи амш
ахьӡала иага ҳзыҟаҵозаргьы иҟаҳҵалароуп ҳара. Иҵегь
санеиҵаз, абра иеилагылоу аҿарацәа аӡәырҩы саншәықәлаз
ажәеинраалақәа зыҩуан.Дарбан ҳара ҳҟны ажәеинраалақәа
зымҩуагьы. Апоезиа амхылдыз еиԥш ауаҩы даднахалоит.
Саунашьҭуам иара саргьы иахьа уажәраанӡагьы…
Абасеиԥшшәа иҟаз ажәақәак нарыхҳәааны, инымҵәаӡоз
ажәеинраалақәак дрыԥхьеит Бено.
– Узхьымӡо ари иаҳзынужьыр, ҳара ҳаԥхьоит, – иҳәеит
атрибуна аԥхьаҵәҟьа игылаз ҷкәына хахәы еилажәжәак.

544

Бено урҭ ажәақәа изеилымкааит, аха рацәак ишимыхәоз
аҟара игәы ҩазар акхап, аҵәы дахаԥалазшәа акы иҿы
ааиханакын, атрибуна днадҵны иҿынеихеит.
Уи ашьҭахь иқәгылаз ражәа еиҳагьы еиҵырхит. Сосо
Бақраӡе асасцәа зегьы анирцәажәа ашьҭахь «шәышцәажәо
ишәмырхәлан, шәара шәеиԥш даҽа шьоукгьы ажәа
рҭахуп» ҳәа нарышьклеиҳәо далагеит. Дышнеиуаз, игәы
кыдгылаӡоу, шьҭа иазхоуп иҳәан, ацәажәара ааникылеит. Уи
шьоукы азыԥшижьҭеи акрааҵуазар акәхарын, ҟьаԥ-чаԥҳәа
рнапқәа ааинырҟьеит. Дпоетзар ҟаларын, иқьаад бӷьыцқәа
импыҵышәшәо аӡәы атрибунахь иҿааихан, аха Сосо уигьы
дааникылеит. Ииҳәоз ауаа ираҳауамызт, аха дгәааны
дышцәажәоз аҟара еилыркаауан асцена иқәыԥшуаз, иара
уа иқәгылаз ажәақәакгьы раҳазар ҟалап, аха ирмаҳаӡазшәа
иахьлалбаара иазыԥшны иаагылеит.
Аизара ашьҭахь какал дмыркыкәа амҩа ишықәрымҵашаз
аҟара рдыруан, аха Лаврент рыцәцашьак ыҟазар ҳәа
днакәараҵа-аакәараҵарц далагеит.
– Егьызлымҵуа аус збар издыруеит, – иҳәеит Бено. – Арҭ
ара чеиџьыкак дмырхиар аушамызт, ҳара убра ҳнамгаӡакәа,
дара неидтәалону! Иҟамлаша аус.
– Аӡы ҳҽаҳҭарц ҳалагар, ҳаашьҭԥааны ҳагоит, ҳарцәырроуп,
– иҳәеит Лаврент рмашьына ахьгылаз иҽнадкыло.
– Гаӡарак ҳзыжәымун уа! – иааҩит Сосо ибжьы. Уи ауаа
рыжәпара далҟьашәа дааскьон, дааины даарыдгылахьан.
– Ҳара даара иццакуа уаауп… Қәҭешьҟагьы ҳныдгылароуп,
– иҳәахт Лаврент, Қәҭешьҟа сцандаз ҳәа дгылазшәа.
– Қәҭешь аус шәымазаргьы, иахьатәи усхарым. Иахьатәи
амш цахьеит ҳәа ишәыԥхьаӡа. Акрыбжьоума Қәҭешьынӡа,
сара схаҭа сшәыццоит уахь, изакәызаалак уск шәагҳархом.
Уи азы ҳаицәажәеит, уажәы ҳнеишьҭагыланы ҳҿынаҳхап.
Шәаԥхьа сара сгылоит, амҩа шәсырбалап… Акыргьы бжьоу
џьышәшьома, араҟоуп, – ҭыԥ ԥшӡарак алхны иҳамоуп
шәара шәеиԥш иҟоу асасцәа анааиуа азы. Аҷкәынцәа рнапы
ианысҵеит, егьырҭ асасцәагьы рыманы рҿаархоит. Ҳара

545

ҳаҽқәа ҳнарсып, аԥсуаа!.. – Ҳа-ҳа-ҳа! – иҳәан, уаҳа акгьы
нацымҵакәа дахьгылаз дааччеит Бено Галантиа. Ажәада,
иччарала зегьы иҳәазшәа дааҟалеит уи.
Асасцәа ахьеизыргаз аҭыԥ ҭыԥ ссирҵәҟьан. Ахьхьаҳәа
ӡиаскгьы авысны ицон анапсыргәыҵа иқәгылаз аресторан.
Лаврент дахьаарылаԥшыз, асасцәа раасҭагьы аԥшәмацәа
ракәын ара иҟаз. Хышәҩык инареиҳан ицхлымуа атәарахьы
зҿыназхаз ауаа. Астолқәа еикәыршашәа игылан, агәҭаншәа,
акәашацәа рзы акәхарын, аҭыԥ ааныжьын. Даҽаџьара абас
иццакны астол инахало имбацызт Лаврент, аха ауаагьы
амла иакны иҟамыз, рхәы-рыԥхь зегьы хианы ианаахагыла,
иааибамырԥшӡакәа атәарахьы рхы надырхеит. Ар рхы ҭызго
ибжьы иеиԥшшәа, инахарашәа иааҩуан Сосо Бақраӡе ибжьы.
Уи иааиникылаз аҭыԥ иуанаҳәон араҟагьы аусқәа зегьы иара
инацәа ишахагьежьуаз – ҭамадас дҟалараны дшыҟаз.
Бено ауаа рыжәпара далаӡит. Ара шәаатәеи, сара
уажәыҵәҟьа сааиуеит ҳәа ганкы иҽнеиҭеит, ус, егьи аганахьала
деиҭаакылсын, сҭыԥ шәмырӡын ҳәа дҵакгьы ныҟаҵаны
деиҭаӡхит. Иеилкаамызт Агалантиа ҷкәын дзыршаҟьоз.
Аҵыхәтәаншәа, итәашаз зегьы тәахьан, даакылҟьеит, ахыбжа
идыркызшәа дычча-ччо.
– Сосо иааигәара ҳаҟазарц иҭаххеит. Уи усгьы днеины атрон
аҟны дтәеит. Шәаргьы сааигәара шәыҟазароуп, шәыжәҩахыр
сыцзароуп иҳәеит. Уара уоуп, Лаврент, ажәа зниҵо, сара уи
сақәшаҳаҭхахьеит…
– Абзиа, уҟаз, нас, уара уа, ҳара ҳҭыԥқәа аанаҳкылахьеит,
иаҳзыԥсахуам.
– Уи закәыхзеи, Лаврент, уаҩ иҟаимҵац сурҟаҵома:
скәаҩӡа сцаны аҭамада сидтәалома, уара ара уааныжьны!
Иагьысхыччоитеи!
– Аӡәгьы духыччаӡом, Бено, уца, уа уара иаҳагьы уанаалоит.
Ҳара ара шьоукы ҳаарыдыбзиалахахьеит. Урҭгьы уаами,
икажьны ҳабадәықәло. Ҳарзеилкаарым.
– Сосо дшәыԥхьозар, шәца, аҷкәынцәа, – иҳәеит
ҳмашьынарныҟәцаҩи сареи иҳадтәалаз аҷкәын. – Ара

546

даҽа ҩыџьа-хҩы рҭыԥ ыҟоуп, имааир ҳәа шәшәома, ҳхала
ҳаанрыжьуам...
Бено ҩ-мцакы дрыбжьахеит: дцар дзымцо, даангылар
дзаанымгыло, ихы раҳаны иԥхьоз иахь дыԥшуа, ара иҭыԥ
ыҟаны, ҭыԥгьы имамкәа…
– Џьаргьы сцаӡом, саргьы ара сыҟоуп, – иҳәан, дааины
дааҳаватәеит аҵыхәтәаны. Ҳаԥхьа итәазгьы, иҳаватәазгьы
аарлахҿыхит иаразнак. Дџьашьашәа ихәаԥшуан уи зегьы: иара
ида ааигәа-сигәа уаҩ дыҟамшәа, ибжьы ихарззала дцәажәон,
«ҳа-ҳа-ҳа» ҳәа иччашьала зегь арахь иаахьаирԥшуан.
«Ишәыгузеи, Бено Галантиа шәара дышәмаҵуҩуп» ҳәа
ииҳәалоз ажәақәа араҟагьы ихы иааирхәеит. Рнаҩсшәа итәаз
ԥҳәыск, абри ахаҵа ихы аҭыԥ аҟны иҟоума ҳәа дшанхашәа
дышихәаԥшуаз, аҽыԥҳәа дналалацәҟәит. Уара аҩсҭаа,
уара аџьныш ҳәа лнацәкьарақәа аалырхәмарит аҳауаҟны,
иҵегь арахь дааигәазар лҭахханы, даахытыршәа, лывараҿы
итәаз егьи аԥҳәыс ллымҳа акы нҭалҳәеит, нас аҩыџьагьы
ааибарччан, иеибыҳәан иҟазшәа, раԥхьа иқәгылаз аҵәцақәа
аашьҭырхит.
– Аԥшӡараз! – иҳәеит Бено, иаҵәца ҩышьҭыхны, урҭ
аҳәсақәа рахьҵәҟьа имырхакәа, аишәа иахатәаз егьырҭ
аҳәсақәа зегьы ааҵанакыртә еиԥш. Аҳәса рааҩс ацәыаь
ԥшра иҭаны хаҵак арахь дааԥшуа далагеит уажәы-уажә.
«Дрыдҳәалазар сгәы бжьихуеит, аӡы дагеит!» – иҳәеит
гәаныла, уи ахаҵа дааизгәаашәа, дызизгәаауаз ихаҭагьы
изымдырӡо.
Раԥхьа иқәгылаз аҩы ҩы ссирк акәын. Аҩы адагьы араҟа
зегьы ссирын, зегь еиҿкаан, зегь ԥшӡан, аашаанӡагьы абра
утәазар ауа.
Џьарак даазымтәаӡеит Бено. Аҵәыцақәак аажәхьан еиԥш,
ԥшак еиҭаалаиҵасын, даашьҭнаԥааит. «Снеин сааиуеит,
шәаатәеи» ҳәа, зегьы дырхыкәшашәа аишәа аҵыхәахь дцон,
макьана иҳәомызт акәымзар уахь иидыруаз шьоук иԥшааит,
сааиуеит ҳәа нареиҳәазар акәхап урҭгьы, ихы надирбон, нас
арахь деиҭаахынҳәуан. Уажә дахьцоз дынхацәеит. Иҭыԥгьы

547

ирӡит.Дымҵаа-дымԥшаа, дааины агәараҳәа иҽаарываижьит
злакҭа уҭазмырԥшуаз, данынатәагьы итәаз зегьы иаарылҳәҳәаз
хаҵак. «Ара ауаҩы дтәоуп» иҳәарц иҭаххеит Лаврент, аха
ибон, иааидыӷәӷәалар, уигьы дшалаӡоз, ани ицазгьы арахь
данаашаз Анцәа идырыр акәын, иааибамгарҳәагьы дшәоу
дааир, диламцәажәеит, утәазар утәеит, ифала, ижәла, зегьы
зҿу уи ауп, ухы уааҩахартә узыҟалар ҳаибадырып ҳәа блаҵыхәалашәа днаихәаԥшит. Акгьы ахымҳәааӡакәа шә-граммк
лҭарпҟаны акрыфара далагеит ахаҵа. Амла дакны дшыҟаз
мҩашьо, иааиԥыхьашәоз зегьы ықәҳаҳауа дааиуан уи. Ахуҳәа
Лаврентгьы дааидгылеит уи.
– Шьҭа ҳаибадырыргьы ауеит – сгәы хәыцк аақәысхит, –
иҳәан, игәарԥханы дааччеит. Ибжьы ҩышьҭыхцәашәа. Бено
иччашьа иман уи, Бено иеиԥшгьы џьара ак иааннамкылоз,
иҳәатәызгьы зҳәоз, инамцхәынгьы изҳәоз, иутәызгьы зуаз аӡә
иакәызшәа ибеит.
– Ҳаибадыруаз, – иҳәеит Лаврент, аибадырраз иаҭахыз
уаҳа акгьы нацымҵакәа.
– Нико, аҵарауаҩ, – иҳәеит ахаҵа иаахҵәаны. Лаврент
иааиҿакшеит уи ихьӡ инациҵаз ажәа. Дҵарауаҩымкәа, ихы
акарпыжә еиԥш иҟаланы ихагылоуп! Аҵарауаҩ сҵарауаҩуп
ҳәа дуԥылаӡом, ашәҟәыҩҩы сышәҟәыҩҩуп ҳәа дшуԥымло
еиԥш. Ҵара змам ракәхуп, ҳҵарауаауп ҳәа зпартфелқәа
ыргьало адәы иқәу. Аҵарауааҵәҟьа рыҽкаршәны аус
руеит, шәҵарауаауп ҳәа роуҳәаргьы ԥхаршьо. Абри сара
санышәҟәыҩҩхоз сыԥсыр иауааз, аџьабаа ҳәа иацузеи
иҳәахт ҳара ҳтәыкгьы. Иуазҳәада уара ушәҟәыҩҩуп ҳәа,
ухы иахьӡуҵеит, уиала угәы уҟажоит, аха ирхароузеи
изоуҳәо! Сҵарауаҩуп ҳәа иоуҳәаргьы, уҵарауаҩҵәҟьоушәа
дааудтәалома ауаҩы. Днаудҟьаны дцоит. Царҭа ыҟамызт
араҟа. Дәык иқәгылазар, днаскьаны даагылон. Идыруан
иҽырҵарауаҩны ацәажәара дахьалагоз шиламӡоз. «Арзаҳал
аҩышьа удыруоу, уара аҵарауаҩ? – игәы дынҭацәажәеит
Лаврент. – Гха амҭакәа ухы-уҵыхәа уалацәажәаны ҳаԥхьа
иаақәуҵозар, убасҟан ҵарауаҩысгьы уҳаԥхьаӡап, аха

548

исыздырцәом, исыздырцәа…» Дҵарауаҩҵҟьазаргьы ауан
ахаҵа, аха усгьы сара сҵарауаҩуп ҳәа ала даламгар акәын.
Ус зҿаазхо, дрықәшәақәахьеит, гәашәк узыцҭалаша ракәӡам.
– Уара узусҭада, аҩыза? – Сара… смашьынарныҟәцаҩуп, –
иҳәеит Лаврент иаалырҟьаны.
– Аа, – иҳәан, уа дааҿахеит иҵаауаз.
Даамхаччарц егьигымхеит амашьынарыҟәцаҩ, аха
Анцәа ииныҳәаша уи акгьы имҳәеит. Егьи, сааины
амашьынарныҟәцаҩцәа саарылаҳама ҳәа ихы ҩышьҭыхны
даанаԥшы-ааԥшит. Аӡәгьы илахь ианымызт дызусҭаз.
– Уагыруоума? – дҵаахт иҟамхашаз.
Лаврент алаҿимҭит. Изхара шифахьазгьы, иҽақәырԥсшәа
акрыфара далагеит. Нико изҵаара аҭак анимоу, имаҳазар
ҟалап игәахәын, деиҭаҵааит:
– Уагыруоума уара? Агыршәакгьы уҳәо саҳаӡом аха…
– Сышԥагыруоу! – иааицәымыӷхашәа ҿааиҭит Лаврент,
дагыруазар амуазшәа. Нико уи ааџьеишьеит. Иватәаз цқьа
дааихәаԥшит.
– Ушәуануазар? Саргьы сшәануоуп, сашьа…
– Сара саԥсыуоуп! – иҳәеит Лаврент днақәыӷәӷәаны. –
Аԥсуа хаҵа! Ахаан аԥсыуак сивамтәацызт, аа, уара, аԥсуа
дахьыҟоу! – ихы дааҩаханы зегьы даарылаԥшит.
– Апапуасцәа рҟынгьы ауаа нанагахьеит, иҟалазеи иара
аԥсыуак уааидымтәалацкәа! Уҭакызма? – Лаврент ииҳәашаз
ажәақәа иҳәеит рнаҩсшәа итәаз уаҩы аамысҭашәак. Уи ихы
арахь иаахырҳәҳәашәа дааԥшуан.
– Уара иумун, сидымтәалац! – иҳәеит Нико.
– Аԥсуаа раҟара даҽаӡәы уидымтәалац, иуздыруам
акәымзар…
– Уи шԥа иара, еиқәымшәас суԥхьаӡома? Аԥсуаа
срыдтәалахьазар…
– Ишаԥсуаау узымдырӡакәа аӡәырҩы урыдтәалахьеит
уара абраҟагьы… Рыжәлақәа ԥсахуп, рбызшәа ыӡит ҳәа,
ргәы-ргәаҵәа, рҭеиҭԥш ус инымхеи, уара… Уааимдақәеи ара,
Қәҭешь, Қәҭешь амҵан, аԥсуаа шаҟаҩ ыҟоу убап. Рыжәлақәагьы

549

ԥсахзааит, рбызшәагьы ыӡзааит, урҭ ахьынтәаауа рдыруеит.
Ари ацәажәара арахь иҟаӡамызгьы аахьанарԥшит.
– Уара утәала, Қәҭешь аԥсуаа иаҳцәыргахьеит.
– Изаҳцәыргазеи, дара иртәупеи!
– Абри ауаҩ ихы аҭыԥ аҟны иҟоу, уара! – ирзыӡырҩуаз
даарылаԥшит Нико. – Қәҭешь аԥсуаа иртәызаап!
– Иртәӡам, аха иртәын. Раҳҭны-қалақь акәмыз уара!..
Лаврент ирҳәо иаҳалар иҭахын, иара иҽаламгалакәа.
Иагьааигәалашәеит изеиҭарҳәахьаз хҭыск. Уи ҟалеижьҭеигьы
рацәак ҵуамызт.
Қәҭешь имҩаԥысуан ныҳәа дук. Уахь инаԥхьан Аԥснытәи
аҵарауаа аӡәырҩы, ашәҟәыҩҩцәа, ашәаҳәаҩцәа, акәашацәа.
Аныҳәа ныҳәак еиԥш ицон, ирацәан аиԥыларақәа,
аидныҳәаларақәа,
аибарҽхәарақәа.
Иргәаладыршәон
ажәытә-аҿатә. Ажәытә ахь анаскьара рацәак ирҭахымызт
аԥшәмацәа, иахьатәи амш иалаҽырбо игылан.
– Ҳара иахьа ажәытәтәи ҳаҳҭны-қалақь аҟны ҳааины
ҳаҟоуп, – иҳәеит Аԥснытәи инеиз асасцәа раԥхьагыла,
аҵарауаҩ ду дцәажәо дышнеиуаз. Ари заҳаз иааргәамԥхеит,
инеиҿаԥшы-ааиҿаԥшит, ииҳәо закәызеи, деилагами ҳәа
инаихәаԥшқәазгьы ҟалеит, аха ажәа змаз иара иакәын, иажәа
аӡәгьы иеилеимгеит. Аҵарауаҩ ибзиаӡаны идыруан ииҳәаз
зхаҟны иаазгарц зҭахымыз ауаагьы шыҟалоз, аха идыруан
даҽакгьы: ара ажәеимакра иаҭыԥымызт, аха иаҭыԥхаӡаргьы
имаркуаз ҳәа акгьы рымамызт, аҭоурых даара иаадыруеит
ҳәа итәазгьы, иззымдыруазгьы. Маҷ-саҷқәак здыруаз иаҳагьы
рлымҳақәа аакьацәхеит, иациҵарызеи ҳәа иааҟалеит, аха
аҵарауаҩ, ииҳәаз злашьақәирӷәӷәоз ҳәоуқәак наԥишьын,
иахьатәи амш ахь дааиасит.
Лаврент иватәаз аҵарауаҩ Нико, машьынарныҟәцаҩк
имоукраны иҟоузеи ҳәа иҿы аӡы ҭаҭәашәа даатәеит, аха
иубартә иҟан ари дшаарҳәыҵәы-ҳәыҵәыз.
– Иаажәрыма? – Лаврент иахь даахьаԥшит уи.
– Уи ами ҳазҿу, иаажәып! – иҳәеит Лаврент, абри

550

дазыԥшны дтәазшәа, иҭарцәны иаԥхьа иқәиргылахьаз
аҵәца аҟырҟырҳәа ҩыла иааирҭәын. – Иаажәып! – иҳәеит уи
даҽазныкгьы. Еибаныҳәарак ыҟаӡамкәа.
Ус, икылаӡшәа иҟаз Беногьы даакылсын, уаанӡагьы
еибадыруаз уаазшәа иҽааҟаҵаны, даарыватәеит.
– Шәабанӡанеихьоу? – дҵааит уи, џьара ак ҳәатәуп ҳәа.
– Қәҭешьынӡа ҳнаӡарц егьҳагым…
– Ҳа-ҳа-ҳа! Уи бзианы иҟашәҵеит удыруоу, Қәҭешьҟа шәхы
рханы шәахьдәықәлаз. Уаҵәы уа ҳаҟазароуп усгьы…
– Иҟашәҵозеи, уара, Қәҭешь?! Иааџьеишьеит Нико.
– Кәашара ҳцоит, – иҳәеит Бено. – Ҳара акәашаразгьы
хәарҭаԥшь ҳамаӡам. Ус ами, чемо Лавренти! – Лаврент иахь
иха ааирнааит. – Аха анҳамоу, егьырҭ ҳусқәа ааҳхаршҭны,
акәашара ҳалагоит. Зыџьмақәа ҭакны кәашара ицаз ҳәа
аԥсуаа акы рҳәоит еиԥш, ҳаивагьежьны акәашара ҳалагоит.
Ус ами, чемо…
Бено иажәа алгаха иимҭеит Лаврент.
– Изакәызеи узлажьу, мшәан, уаха, уцәажәашьала ахагацәа
ҳреиԥшутәуеит. Арахь ҳара ҳнапы ианырҵаз уск аҵыхәала
ҳцоит Қәҭешьҟа. Кәашара акәымкәа. Икәашо даҽа уаауп,
икәашалааит еивагьежьны, ҳара ҳмышгацәоушәа ауаа
идумырбан…
– Изжәыз сԥырхагахеит убама, исҳәогьы хьырвырхазар
акәхап… Издыруаз ҷкәынцәак снышьҭарбаӷьа сыркын,
аҵәыцақәак неидаажәылеит, сахьцаз сагьынхацәеит ҳәа
сыҟоуп. Ус акәу, уара?
– Мамоу, ианаамҭаҵәҟьаз уааит…
– Изакә ҵхы ссирузеи, изакә жәҩанузеи иаҳхагылоу! –
ҿааиҭит Бено. Абасеиԥшқәа раан изаҟаразаалак еимакык
ҳамамшәа збо салагоит. Ҳара ҳажәҩан аҵаҟа еимакык
егьыҟамлароуп.
– Ҳара ҳажәҩан аҵаҟагьы аҭынчра Анцәа иҟаҵа, – иҳәеит
Лаврент..
– Изакәызеи, уара, ҳара ҳажәҩан, шәара шәыжәҩан ҳәа

551

шәызлацәажәо. Ҳарҭ зегьы Қырҭтәыла ԥшӡа ажәҩан аҵаҟа
ауп ҳахьыҟоу. Аԥсуа ижәҩан ҳәа даҽа жәҩанк ыҟоума?
– Идгьыл ыҟазар, ижәҩан зыҟамзеи?! – дааицрашәаны
дҵааит Лаврент.
– Аԥсуа идгьылгьы, ижәҩангьы, иҭоурыхгьы ҳара ҳтәы
иалаӡҩоуп, ҳазҵатәоу абри ажәҩан шаҳзеиԥшу еиԥш
иаҳзеиԥшуп. Зегьы жәҩанк аҵаҟа ҳаҟоуп…
– Сара даҽа жәҩанк саҵагылоуп, даҽа дгьылк сықәгылоуп!
– ииҳәаз иаҳагьы инақәирӷәӷәеит Лаврент.
– Уԥши, уара! – иааџьеишьеит Нико, аҵарауаҩ. – Ианбыкәыз,
уара, абри, шәара… Ианбыкәыз… – Нико игәы ааԥжәан, иҿы
акуа далагеит.
– Иухьи, уара, асас ажәа имоукуа егьиуа! – иҽааирӷәӷәеит
Бено. – Дызусҭоу удыруама уара ари?
– Издыруеит.
– Иуздырӡом. Ари ус аишәа уахатәаны аҟатабаа ҳәа
узацәҳауа дреиуаӡам.Асас пату иқәҵашьа адагьы иаадыруазеи
уареи сареи. Ари иҩыза ауаҩы хазына данҳаднагала, дсасны
акәымкәа, даԥшәыманы ихы иҳарбар ами…
– Иаԥшәымацәаны рхы дҳарбеит азоуп, ари адгьыл
рҽаларԥсны изыркыз, ҳара иаҳтәыхуп егьиуп ҳәа. Асас
дшысасу идыруазаргьы цәгьаӡам.
Нико ииҳәоз ицызҳәоз ауаа штәаз ибеит Лаврент араҟа.
– Сара саԥсыуоуп, ачеиџьыка сахатәаны аԥшәмацәа
рыхәлаҟабыцра сзалагом…
– Уаԥсыуамкәа! Уаԥсыуоуп ҳәа уазҳәада абри уара,
Лаврент ухьӡҵашәа?
Ари зынӡа дааԥнажәеит Лаврент. Рамшьыхә иԥа Лагәсҭан
зны ишыҟаиҵаз еиԥш, икьаҿ ааишәхырҵәрааны, аҵарауаҩ
гаӡашәа иҟаз иӡамҩақәа ныдиршаар иҭаххеит Лаврент, аха
уи ҟаҵашьа змамыз акәакәын.
– Сара сцеит! – иҳәан, ашырҳәа дҩагылеит Лаврент.
Сосо ибжьы ааҩит игәаҩаӡа. Лаврент игәеиҭеит уи арахь

552

инапгьы шиҟьоз. Беногьы аишәа дахыԥаны даагылахьан.
Абарҭқәа ҟалеит иаалырҟьаны, ари аҩыза ахырхарҭа аиуеит
ҳәа уаҩы игәы иаанамгаӡо.
– Сара Сосо ииҭаху еилкааны сааиуеит уажәыҵәҟьа, –
иҳәан, зегьы ирыхьӡоз Бено Галантиа дыҩны уахь иҿынеихеит.
Иҟалаз збаз Лаврент ак ишьҭарҳәақәон, аха ажәоуп ҳәа акы
иимырҳаит.
«Қәҭешь егьи сыздыруам, аха уахаҵәҟьа иқәҵтәуп арантәи!
– иҳәеит уи игәы ааԥжәаны. – Ари ажәҩан сара даҽа сааҭкгьы
сзаҵагылом. Рыжәҩан саҵагыланы сааиуазаап уажәраанӡагьы.
Ирхаҳааит, иакәаҳааит сара арахь сықәлаанӡа… Абас сгәы
иамыхәашаз акы сшалаҳауаз здыруан, убри азы акын арахь
аара зысҭахымызгьы. Дыҟазааит Бено, дрымазааит даҽа
мчыбжьыкгьы! Сара уахаҵәҟьа схы ықәызгоит арантәи.
Сцоит, шьапыла сцозаргьы. Ани аҵарауаҩ иҩызцәа ракәхап
егьырҭгьы. Егьымҳәаӡо, сымҟаҟаӡакәа сылбаардарц рҭахны
ишԥасыхәаԥшуаз, уара, аишәа иахатәаз зегьы! Усшәа збоу?..»
Бено, дышцаз еиԥш, дҳашԥышуа даакылсит.
– Иҟалазеи, ишәыхьзеи уа ҳәа дҵаауеит Сосо.
– Акгьы ҳмыхьӡеит, ҳаамҭа ааит, ҳгылеит ҳәа иаумҳәаӡеит.
– Уи ибон ара еилаҩеиласрак шыҟалаз. Иеиликар акәмыз…
– Иоуҳәазеи, нас?
– Иҟалаз шыҟалаз, – иҳәеит Бено. – Уажәыҵәҟьа думаны
уааи аранӡа иҳәеит уара узы. Сара симыргылааит, акы
иеиԥшымкәа суҳәоит, ари дсасуп, асас игәы нырханы
идәықәҵашьа ҳамаӡам. Дааиааит абранӡа, сывараҿыҵәҟьа
дсыртәоит, иҳәеит.
– Сыдмыртәеит, ҭыԥда саанхеит ҳәа иоуҳәама, уара?
– Ус шԥаиасҳәоз, аха угәы шындырхаз иасҳәеит усгьы.
– Иоумҳәаран иоуҳәеит.
– Усгьы акәзааит, аха абасҟак дансыҳәа, уара дануҳәа,
инеитәуп аҭамада иҟынӡа… Ԥхашьарахоит дҩагыланы иара
арахь иҿааихар. Зҿаазымхогьы иакәӡам.
Лаврент ашьацҳәа даҿаԥалахьан. Сосо Бақраӡе зегь

553

аанкыланы Лаврент инеира дазыԥшны дгылан. Иҿшааихаз
аниба, ашырҳәа иҭыԥ даахыҵит, дааскьаны Лаврент
дааивагылт, инапқәа ааикәыршаны дааигәыҵаиҳәҳәеит.
Нас, ижәҩахыр инапы шықәкыз, днаганы ивараҿыҵәҟьа
днаиртәеит.
– Уаргьы ара уҟаз, уаргьы! – иҳәеит Беногьы ибжьы
наиқәирган.
Бено ииҭахызгьы уи акәын, уара иуҳәо аҟны ҳаҟами зегьы
ҳәа аанарго инапы ҩышьҭихын, Лаврент ивараҿыҵәҟьа
акәымкәа, аха аҭамада дизааигәаны днатәеит.
Азал аҟны итәаз ирбон аҭамада икәша-мыкәша еиҭакрақәак
шыҟалаз, аха уи зызҳәаз рзеилкаауамызт.
– Аԥаҭхь! – иҳәан, иаԥхьа игылаз шьоукы инацәақәа
нарықәирххеит Сосо. Даргьы, абри
иазыԥшызшәа,
иҩаҵибарҟьан, ихыхәхәо аԥаҭхь рҭәны аҭамада иааидыркит.
Аԥаҭхь ԥаҭхь дун, уаацәшәартә иҟан, аха Сосо, иагаџьара
ижәхьан ари аҩыза аԥаҭхьқәа ҭыркәкәаны, ҵәыцак
наидыркызшәа, иааидикылан, даацәажәеит:
– Ҳара, иахьа абраҟа еизаз зегьы, анкы ҳалхымшазаргьы,
анык
ҳлыхшазшәаҵәҟьа еизааигәахаз, еиҩызцәахаз,
аринахысгьы еишьцәак реиԥш иеидгыло ҳауп. Ҳаиҩызароуп
ҳара ҳазлаӷәӷәоу, уи ала акәын ҳазхылҵызгьы злаӷәӷәаз,
уи акәӡан бӷас ирымаз. Аиҩызара иазыркит ҳара ҳажәа
сахьарк иреиӷьу ахаҭарнакцәа рыԥсҭазаара, рҩымҭақәа.
Ҳҿар нцәахәык иеиԥш изҵаԥшуа ҳ-Галактион ду аиҩызара
инаҭоз амч ду арҿиаратә гәахәарагьы инаҭон. Иаажәып, нас,
ҳаиҩызараз! Абри аԥаҭхь сзыжәны сҟалозар, ҽаанбзиала ҳәа
исҭар сҭахуп ҳашьа хазына, Аԥснынтәи иааз ҳасас, – иҳәан,
сыхьӡ нарыламыжькәа, ихы сара иаасықәикит. Сахьнеилакгьы
исԥырхагоу, сызшьаҳауа сыхьӡ ҟадыџь, Аԥснынӡа сызнеир,
схылԥажә еиԥш исхырууааны хылаӷьарак иҭасҵоит, исазҳәо
уаҳа аҳәара ргәамԥхо ирҿасырбоит. Иахароузеи ахьӡ, аха
усгьы…
Сосо Бақраӡе, иԥсы аамшьаӡакәа иԥаҭхь иҭаз аҩы
ааҭыркәкәааны инаииркит. Уи иааира дук игазшәа шьоукгьы

554

рнапқәа наизеинырҟьеит.
Аԥаҭхь хыхәхәо ианаадырҭә,иаргьы шьҭа даахьанҭамхахьаз,
дызҵамлашаз акы дшаҵалаз аҟара еиликааит, аха ишьҭахьҟа
царҭа ыҟамызт, иаԥхьа жәларык еилақь итәаны иааԥшуан. Сосо
уажә даамбеит, аԥаҭхь анааникыла дшаиааишазгьы аадыруан,
аха уара иҟауҵо аабапи ҳәа рылаԥшқәа даарыҵаркт.
Иҳәатәызгьы ҳәатәын, аԥаҭхьгьы ыжәтәын.
Дақәшәеит, имжәыр дабацо, аха ииҳәарызеишь ҳәагьы
иааизыԥшит ауаа. Нахьхьи иқәгылара цәгьамкәа ирыдыркылт,
уажәы деицәахар ԥхашьаран. Арыжәтә дархьанҭахьан, аха
ибз иаҳа иаанартхьан.
Иҟаиҵац ҟаиҵеит иара араҟагы: аԥсышәала ацәажәара
далагеит. Нахьхьи иԥимшәахьаз, уи иаҳагьы ауаа аарӡырҩуеит
ааигәахәит. Ус егьыҟалеит. Аԥаҭхьқәа ркымзаргьы, ауаа
аҩыжәра иаҿымыз, акыргьы иаарылсхьан, уи ршыкьбжьы
аашьҭнаххьан.
Сосо
иажәақәа
рышьҭахь
ҩаԥхьа
иааилашыкьыр акәын, аха ажәа зырҭаз дшаԥсыуаз анраҳа
акәу, акы иааннакылан, Лаврент изыԥшуа иааилаӡырҩит.
Иахьынтәаанагаз изымдырӡо, игәаҟны зҭыԥ ылызххьаз
цәаҳәақәак иқьышә иаақәыххит.
Цвет небесный, синии цвет,
Полюбил я с малых лет.
С детства он мне означал
Синеву иных начал…
Абас дналагалан ажәеинраала инагӡаны даԥхьеит.
Агәгәаҳәа рнапқәа ааинырҟьеит азал аҟны итәаз. Арҭ
ацәаҳәақәа араҟа зынӡагьы ирҭыԥымзар ҟалап, аха
ишыргәаԥхаз убарауеи ҳәа иааџьеишьеит. Иахьа ирацәаны
ажәа ҭацәқәа, ажәа гәаҩақәа раҳахьан, – ахьеиԥш иҿыцны
ирылаԥсоз ажәақәагьы ыҟан, аха анҭ агәаҩақәа иаҳа
ирацәахазшәа ибеит иара, – иаҳаракгьы аизара анҵәамҭахь
ианнықәла, – урҭ ажәа ҭацәқәа ирышьҭархх арҭ ацәаҳәақәа
анынарылаԥса, даҽа дунеик аҟны инанагазшәа иааҟалеит,
ус дааҟалеит иара ихаҭагьы, аӡәы имаимырҽхәаӡакәа, иха
иаамаирҽхәеит иҟаиҵаз. Нас ауп аԥсышәала ацәажәара

555

даналагаз, Ажәеинраала бзиак еиԥш убригьы иазыӡырҩуа
ианалага, ижәынгьы дыҟамыз, иҟәандаӡа ԥхарак наилсит, ихы
игәы аазҭанаҵеит.
– Иахьа аҿара иамшуп, апоезиа иамшуп, – иҳәеит иаԥсшәа
анаазирха. Сара сзыҳәан аҿарагьы аԥсшәагьы поезиа ҳаракуп,
рнапқәа срықәыргыланы сааныркылазшәа збоит…
Длеи абас дналанагалан, иазԥхьагәаҭашәа имаз аамҭа
даахыҳәҳәеит, имцхәызаргьы ҟаларын шьҭатәи ицәажәара,
аха рхы абзиара аҟнытә акәхап иааиҳәаз зегьы иеигәырӷьаҵәа
ирыдыркылеит.
Нас акәын аус аныҟаҵәҟьаз, иага ахиҳәааргьы, иагаџьара
дкәараҵаргьы, аԥаҭхь ыжәтәын. Дҿамыз макьана, зегьы
ишырбо абри анҭыркәкәара фырхаҵарашәа иааибеит.
Аҵыхәтәантәи аҿамҩа лалбааданы аԥаҭхь анынадирк,
иԥсгьы ааивигеит. Дыԥшын, иаԥхьаҟа итәаз днарылс аарылсуа,
аӡәы арахь иҿааихеит… Аа, ассир уҭахызаргьы! Ари Олег
Петушенко иакәын. Апоет Олег Петушенко. Ес ԥхынра Аԥсныҟа
даауан, Чыма ибзиаӡаны дидыруан, иагьеиҩызцәашәа иҟан
ҳәа дыҟоуп.
– Иаажәып! – иҳәеит уи дшааиуаз, Лаврент данааидгыла,
аԥсышәала. «жә» аҭыԥан «ж» амацароуп ииҳәаз, аха иара
убригьы акы иаԥсан, иаԥсышәан.
– Саргьы исызҭашәҭә! – иҳәеит Петушенко дыччо даагылан. –
Аԥсны акырынтә изжәқәахьеит аԥаҭхьқәа ҭыркәкәаны, ароума
иахьысымжәуа! Шәаах! – Иҽырхианы дгылан Петушенко.
Аԥаҭхь идыркаанӡагьы ажәеинраалақәа рыԥхьара
далагеит уи. Иара убарҭ ажәеинраалақәа рыԥхьараз акәзаргьы
ҟаларын уи дызлатәаз дзаарылыҳәҳәаз. Дагхашәа даазар
ҟаларын акәымзар, аизараҟынгьы ажәа ирымҭар рушамызт,
аха џьара дкыдхалеит уи, дакәшаны дахьынтәҭалазгьы анцәа
идырыр акәын. Ижәны дыҟан Петушенкогьы. Ара мацарагьы
акәхарымызт, ара уажәы иҟаиҵоз уаҩы иааџьеишьартә иҟан:
идрымцалаӡацкәа, иара иааигәаԥханы, аԥаҭхь лашьҭеиҵон
иижәхьаз.
Макьаназ уи ажәеинраалақәа рыԥхьара даҿын.

556

Бӷьыцкгьы иџьыба иааҭимгеит, ииҳәоз зегьы ҿырҳәала
иҳәон. Аҵыхәтәаны дзыԥхьаз поемазар ҟаларын, акыр иаун,
аха рыблақәа ҭырхаха изыӡырҩуан аҩы ихнаххьаз, згәы
арԥшқахьаз ауаа. Иажәеинраалақәа рыԥхьара данаалга,
Галактион ду иажәеинраалақәа ҳәа даҽакгьы аацәыригахт.
Убарҭ ажәеинраалақәагьы иҳәон ҿырҳәала. Уаха аашаанӡа
изыӡырҩуазаргьы дааҿамхаӡакәа даԥхьозаап ҳәа ааигәахәит
Лаврент. Ижәны иҟоу ауаҩы џьара дааиласыргьы ҟамлои,
џьара машәыршәагьы дааиламсит Олег. – Ихы цқьоуп
алахшажә, ихы цқьоуп! – иҳәеит Сосо Бақраӡе дахьгылаз.
Абарҭқәа зегь рышьҭахь ауп Олег Петушенко иԥаҭхь
анааникылаз. Иааникылеит, – Ҳаиҩызараз! – иҳәан,
иҭыркәкәаангьы инадиркит. Иажәеинраалақәа рзы аасҭагьы
иҭыркәкәаз аԥаҭхь азы рнапқәа изеинырҟьон уи.
– Саргьы саԥсыуоуп! – иҳәеит уи Лаврент иахь даахьаԥшын,
нас, дааскьан, ихәда инапы ахшьны даагылеит. – Уааи,
ухаҵазар, аԥсыуа ашәак ҳҳәап. «Ауардын ашәа».
Лаврент ари дааигәырӷьеит. Олег, ихы нарнаашәа,
иҽеиԥштәӡаны иаацәыригеит ашәа. «Ауардын, са суардын…»
аниҳәа, Лаврент днарымҵасны егьырҭ ажәақәагьы нациҵеит.
Азал иааҩныҩит аԥсуа ашәа, иззыԥшымыз, иззыӡрыҩтәхаз
аԥсуа ашәа.
– Зегьы злоу иоуп ҳасас, зегьы злоу! – ибжьы нарылаирган,
инапқәагьы ааиниҟьеит Сосо Бақраӡе Лавренти Олеги рашәа
ҳәаны ианаалга. Зегьы злоу ҳәа дызҿыз, ҳәарада, Петушенко
иакәын, аха Лаврентгьы уахь днадкылашәа инаихәаԥшит.
Ашәа ргәаԥхеит, иахьеицырҳәаз иаҳагьы иргәаԥхеит. Ус
акәӡамзаргьы, ус акәызшәа ибеит Лаврент.
Уи ишаалгаз еиԥш, аишәа аҵыхәан, иаҳа ауаа рацәашәа
иахьеилатәаз акаҩҳәа даҽа ашәакгьы аацәырыргеит.
Сосо, ижәҩахыр нҭарсшәа икны, дааганы Лаврент
дааиваиртәеит. – Иҟалаз шсоуҳәара шьҭа, – иҳәеит ихгьы
наидикылан.
– Иҟалаз? Иабаҟалеи? – иҽааиргаӡеит Лаврент.
– Нахьхьи уахьтәаз угәы нзырхаз дызусҭа?

557

– Аа, аӡы дагеит, илыздыраауазеи! – иҳәахт Лаврент.
– Шәеибамдырцкәа ҟаларымызт, угәы нирхазар,

ишынирхаз ҳәагьы акы ыҟами!
– Инирхеит, инирхеит, уа дыҟазааит, иахьынирхаз, убри
ҳишьҭалома ҳаибарыҩны?!
– Сханы икнаҳау акьаҿ умбо? – иҳәан, ишьҭахьҟа
дынхьаԥшит Сосо Бақарӡе. – Абри акьаҿ иҭоуп стапанча…
Аҭамада дызлацәажәоз изеилымкааит Лаврент.
– Иауазеи атапанча?!
– Угәы нзырхаз ихы акәамаҷиара иҭасыртәоит. Уаҳа
даҽакы сазымхәыцӡакәа, иара абыржәыҵәҟьа. Амала, уара
унацәа насызиқәк…
Зцәазна ыжәны, зыԥсы зымхарацәахашәа итәаз икьаҿ ахь
инапгьы наирххақәеит.
– Сан лыбаҩқәа арахь иааҵсыршәшәааит, уара угәы
нзырхаз ауаҩы унацәа анынаиқәук, иара уаҵәҟьа дышьны
днышьҭасымҵозар…
Акыр шықәса анца ашьҭахьгьы иааигәалашәон Лаврент
ари ахҭыс. Иҩызцәа рҟны иаацәыригон раион дук иахагылаз
ауаҩы, уажәы-уажә итапанча ахь инапы нарххо, лаԥшыла
дыԥшаауа, асас игәы нзырхаз ауаҩы дышишьҭаз.
– Бено унапы наиқәукрауаз, иара уаҵәҟьа иаргьы ҳаргьы
ҳааҭынчымхоз! – рҳәон Лаврент иҩызцәа.
– Имашәкуазеи Бено, уи уа схаҵкы камыршәуа дсыцын…
– Уи уа, аха ара? Ишьтәыз раԥхьа дгыланы даацәырымҵи
хыла-гәыла ҳанааилала!
– Уи ашьҭахьы, аха усҟан…
– Усҟангьы еицәаз иакәын, уара цқьа дузгәамҭеит акәымзар.
– Дгәасҭа уаҟәыҵ, шәара шәеиҳагьы дгәасҭеит, шәаԥхьагьы
дгәасҭеит, аха уи арантә иқәгара цәгьахеит. Уи имацарагь
иакәыхызма, шаҟа рықәгара цәгьахазеи, иқәзыӡәӡәашаз аӡы
аарыҵалаанӡа!
«Маҵуҩыс иумоу соуп сара, Бено Галантиа!» Иахьа
уажәраанӡагьы иаҳауеит Лаврент Бено иажәақәа. Шаҟаҩ
рымаҵ аура дазыхианы дгылаз хаҵа ҟадыџь. Аха ус иҟоу, зегь

558

рымаҵ аура иазыхиашәа игылоу, аӡәгьы имаҵ иуӡом, иҳәоит
аҟароуп, ихы заҵәык ауп зымаҵ иуа, уашьҭазар.
– Сара уаха абри ажәҩан саҵаԥхьаран сыҟаӡам, – снарҳәон
сара исылсыз арыжәтә. – Ари ажәҩан аҵаҟа уаԥсыуам ҳәа
сарҳәеит, ари ажәҩан аҵаҟа…
– Саб сиԥам ихы ихаԥысмырххаауазар!.. – ииҳәац иҳәон
Бақраӡе. – Дубар дудыруоу? – ҳәа дҵаахит уи аҵыхәтәаны.
– Дзысзымдыруеи, абра еилагылоу зегьы дырхыҳәҳәоит…
Аҵарагьы имоуп иара, иҽадарадагьы… Сҵарауаҩуп иҳәеит…
Уи уи еиԥш иага иҳәап, макьана дабаҟоу… Дышнеиуа зны
иуаҳәа иҿырымхыр… Дшәаныуоу, дшәамахьу, дагыруоу
узымдыруа…
Кан ишәаныуа дааигәалашәеит Лаврент. Игәы дынҭаччеит.
Амҩаду даныжьланы Кан даниқәтәаз асахьа ибла иаахгылеит.
Иара убасҵәҟьа деизҟьа дышьҭаҵазар акәын аригьы! Убас
игәы ааизыԥжәеит, дышнеиуаз иааиҿагыларҳәагьы даашәеит.
Иижәыз илымсӡахьаз, гаӡарак импыҵҟьаргьы ҟалон, уи ара
иаҭахымызт.
– Ҳшәышьҭы, ҳшәышьҭы! – ибжьы наиргеит Лаврент.
– Шәабацо, уара? – иҳәан, иара убасҟан, адгьыл
дааҵыҵызшәа, дааины иаԥхьа даагылеит Петушенко.
– Аҩныҟа! Аԥсныҟа! – иҳәеит Лаврент Олег днаидҳалашәа.
– Галиа, Лариса! Арҭ Аԥсныҟа ицоит, ҳрыццазҭгьы? – ибжьы
наиргеит Петушенко. – Сидоров дабаҟоу?
– Ара дыҟоуп, – лҳеит Лариса ҳәа иҟаз.
– Арахь уааскьеи, Сидоров. Арҭ аҷкәынцәа Аҟәаҟа ицоит…
Аҟәаҟа ами? – дҵаахт Олег.
– Аҟәаҟа, Аҟәаҟа, – иҳәеит Лаврент ҩынтәгьы, знык иҳәар
ирмаҳарашәа.
– Ҳашәзымгари? – дҵааит Олег. – Ҳара ԥшьҩыуаак ҳаҟоуп.
Ҳаҳәсақәагьы ҳацуп. Ҳамкри?
– Аԥсыӡқәа реиԥш шәнеиваԥсазар, – иҳәеит аламала
ажәак зҿымшәоз ҳмашьынарныҟәцаҩ дахьгылаз.
– Усгьы акәзааит, амала, ҳажәга…
Бено иԥшаара иалагеит.

559

– Уи шьапыла Қәҭешьҟа ддәықәлазар ҟалап, – иҳәеит
ацәажәара зцәымӷыз ҳмашьынарныҟәцаҩ.
Бено данырԥшаа, амашьына иҭалашаз ҭалахьан. Иҭалашаз
ракәым, иҭамлашазгьы. Аха урҭ шьҭа иҭамлашаз шәоуп ҳәа
узраҳәомызт. Аҳәса еивацаланы иааиваиртәеит арныҟәаҩ.
Егьырҭ ашьҭахьҟа инеиқәтәақәашәа инҭалеит.
– Абарҭ зегьы Қәҭешьҟа ицо уааума? – дҵааит Бено,
амашьына дызҭамло дахьадгылаз.
– Қәҭешьҟа аӡәгьы дцаӡом.
– Ҳара?! – дҵааит Бено иаразнак.
– Ҳара аҩныҟа ҳцоит, Аҟәаҟа. Ҳашиашоу.
– Ҳнарышьҭуоу, уара, Аҟәа? Қәҭешь иаҳзыԥшу
ирыԥсыхәоузеи?
– Ирыԥсыхәоузеи умбо, ашәа рҳәоит, икәашоит рызхара,
нас равтобус ду рҽынҭаԥсаны, ҳара ҳаиԥш, Аҟәаҟа амҩа
иқәлоит.
– Абри ҳхы ианырҟьоит. Уара уеиҳагьы сара схы ианырҟьоит.
– Избан уара иаҳа ухы изанырҟьо? – дҵааит Лаврент
дхыхәхәа дахьгылаз.
– Сара иаҳа сырзымариахоит. Уара рнапы улалом ҳәа
сыҟоуп.
– Угәы рҭынчны амашьына уҭали, уара! Иумуазар абра
уааныжьны ҳцоит…
– Убасҵәҟьоу, уара?
– Убасҵәҟьа! Шаҟа ухьынҳалаз, урхьынҳалаз умбо,
иҟалозеи уахак уаарылаԥхьар?
– Аа, уара аҩсҭаа, аҳәса хазынақәа анышәҭышәх, сара
сҭырбганы скаужьыргьы цәгьа иубом акәу? Ҳа-ҳа-ҳа! –
дааччеит Бено.
– Амцхә уҳәоит, Бено Галантиа! Ауаа еиқәтәаны иузыԥшуп…
Дхыршәҭны данрыларыжь, ирулакгьы ашә нкыдҟьаны
иадыркит.
– Ԥеиԥш цәгьа змаз сара! Сани саби рҟынӡа снеиаанӡа
схәаҽны сыԥсуазаап.
– Иагаџьара иуқәтәахьеит, аха џьаргьы урзымхәаҽыцкәа

560

уааиуеит, уажәоума уанырхәаҽуа? Иаачҳа., Жәыргьыҭынӡа
рацәак бжьам…
Иҵегь амҩа иқәхоз џьишьон уи Жәыргьыҭынӡа,
аха ижәны иахьыҟаз акәу, Петушенко дааҟәымҵӡакәа
акы дахьалацәажәоз акәу, ирымбаӡакәа Џього игәашә
иаалагылеит. Аҟәантәи ианаауаз еиԥш, агәашә ыҵарҟаца
иаркын. Аҵхыбжьон агәашә аартны инзыжьуадаз, аха
иакәымк ҟалазшәа агәашә алагьежьра далагеит Бено.
Ибжьы анырмаҳаӡа, аҩны иҟамзаргьы ҟалап ҳәа даахәыцит,
аха иабацахуаз алыгажәи аҭакәажәи рыҩны еиӷрыкка
ааныжьны.
Амашьына иҭаз зегьы, Анцәа иџьшьаны, рыԥсы рыманы
аранӡа ианааи, арахь иааҭибаҳәеит.
– Иҟалазеи, уара, ҳанаауазгьы иҳаргәамҵит, ауаа ацәа
иалоуп, аԥсшьаха нарыҭаны, ҳамҩахь ҳцар? – дҵаауан
Лаврент.
– Ҟалашьа амам уи! – иҳәеит Бено иаахҵәаны. – Изакә
сасцәоу умбаӡои иҳацны иааз! Арҭ пату рықәымҵакәа абри
аҩны иавганы ианызга, саарышьҭуам сара уаҳа арахь! Анцәаауаа сшаармышьҭуа. Петушенко инапгьы ҿаҿаӡа ианиҵароуп
ҳсасааирҭа аҭӡамц!
Уи зызҳәаз уаҩы изеилымкааит.
Убри аамҭазы аҩны аԥхьатәи ауадақәа руакы аҟны
аҽыԥҳәа алашара акит. Даагәырӷьеит Бено.
– Уаха ҳаауеит ҳәа иҟаӡамызт акәымзар, ицәозма
иагараан иубаргьы асасцәа ирзыԥшны агәашә идагылоу
ауаа! – иҳәахт уи.
Џього, ацәа дшалазгьы, асасцәа рааира дшааигәырӷьаз
инирԥшит. Лыҽлызнымкылакәа, амардуан даҿаланы арахь
лҿаалхеит Бено иангьы.
– Ацәа шәалысхит, аха закә сасцәоу ишәзаазгаз! – иҳәеит
Бено, иааиз асасцәа анаадирдыр ашьҭахь, нас иеиманы зегьы
аҩныҟа иныҩналеит. Петушенко иԥҳәыс лҽаанкылашәа
аҭаҭын ахара даҿын, аха уигьы ашә аҟны дааҭгыланы
ишьҭахьҟа дшаахьаԥшыз анылба, лҭаҭын нкалыршәын,

561

акәатаҳәа амардуан дҩаҿалеит.
Бено исасцәа шиашаз асасааирҭахь инеигеит. Асасцәа
рҽахьааныркылашаз азал аҟны ианнеи, уаҟа атәаха римҭеит,
раԥхьаҟа дааиасын, асасцәа дахьқәа иахьырҭыԥу абрахь
ауп ҳәа иҿынеихеит. Лаврент иааџьеишьеит, – егьырҭгьы
ус акәхарын, – асасааирҭа ҳәа инеины иаазыҩнагылаз. Уи
убасҟак иҭбаан, убасҟатәи ҟәардә татеи дивани ҩнагылан,
унеины уахьынатәара уақәшәомызт.
– Ҽырҩырҭас иҟауҵап, – иҳәеит Лаврент даахәмаршәа.
Бено иаҳаз иаразнак днамҵасит.
– Ара шаҟаҩы сраԥхныҩлахьоу удыруоу, уара! Ҳа-ҳа-ҳа!
– ҳәа даарылаччеит, дааикәагьежьит, шәтәақәа ҳәа ҭыԥқәак
надирбеит. Аҳәса рҭыԥқәа ааныркылахьан, Петушенко
иакәын, амузеи аҟны днанагазшәа, инеиааиуа асасааирҭа
иҩназ. Днатәахьан Лаврентгьы.
– Ари аҭӡы жәбоит, – иҳәеит Бено, Петушенко уахь
иҿанынеиха, – асасцәа равтографқәа ахьаанрыжьуа ҭыԥуп.
Ари зегь реиҳагьы иџьашьатәыз акакәын. Бено идам здам
изымхәыцуаз, адунеи зегь уакәшаргьы, џьаргьы иуԥымлоз
аиҭаҳәатә!
– Абра зшьапы ааҩназыргылаз дарбанзаалакгьы, иқьаф
ҟаиҵа, иҟаимҵа, дыԥҳәыс, дхаҵа, зегьы рыхьӡи рыжәлеи
ҿаҿаӡа аҭӡаҟны иаҳзаанрыжьуеит.
Итәахьазгьы
ҩеибаргыланы
аҭӡахьы
рҿынархеит.
Иқьаадынгьы иқьаадымкәа, аш иеиԥшшәа, аха иҟәашкакараӡа
акы адырҷаблан аҭӡы ахышәара-аҵышәара, иадырҷаблангьы
акәымкәа, аҭӡы иатәны, иузадымхуа, асасааирҭа егьырҭ
аҭыӡқәа ԥхасҭахаргьы, ари акгьы амыхьуа иҟаҵан.
– Изыҟоуҵои уаҳа бзиа ибаны иааугаз, – иҳәеит Бено, –
ҳзеиԥш баҟа днаганы иаргьы далоусоит. Зегь раԥхьа знапы
анызҵазгьы сара соуп. Сара сидеиа акәмыз, инаганы ахангьы
инасыргылеит сыхьӡи сыжәлеи. Аа иахьану…
Иҩаҳаракшәа, еилыкка уаԥхьартә ианын: «Бено Галантиа».
– Шәыбла абзиахә абааит, арахь имҩахымҵыц уаҩ дыҟам,

562

аа, рыхьӡқәеи рыжәлақәеи ҿаҿаӡа иахьану! Иага аамҭа
царгьы, абри аҩны еилаҳаанӡа, арҭ ахьӡқәеи ажәлақәеи
ирыԥхьалашт арахь иаамҩахыҵуа. Уи сара сгәы ардууеит.
– Акрахыҵуоу? – дҵааит Петушенко.
– Рацәакгьы ахыҵуам, аха уамажә зегьы ахыҵуашәа
иҟалахьеит. Изла? Аҭӡы абжеиҳарак ҭҳарҭәаахьеит. Убасҟак
мҩахыҵхьеит арахь. Иџьасшьо жәдыруоу: зегьы рыхьӡқәеи
рыжәлақәеи неиҵҳәа-неиҵҳәаны ианырҵар рҭахуп. Шәара
шәзы исҳәом, шәара ишаашәҭаху, аха ари уихәаԥш иҟаиҵаз?
Аҭӡы зегьы иара иааникыларц далагеит. Ижәны дыҟан, акыр
сызиаҳәозма!
– Уи уара зынӡагьы иџьоумшьан, – иҳәеит Петушенко, Бено
ижәҩахыр инапы аақәикын: – акгьы иалаҟам, акгьы иаанамго
роуп нбан дула зыхьӡи зыжәлеи анҵаны инзыжьырц зҭаххо.
Аха уи башами, ухьӡ ыҟамзар, аҭӡы акәым, иҭырффа ахаҳә
иануҵаргьы иаанхараны иҟаӡам. Абри рзеиламкааит иеиханы
ҳаԥхьаҟа инеиуа. Инеилааит, инеи, рҽахьҭарыжьлакгьы џьара
рыҽҭарыжьуеит, иаанхазшәа рбаргьы аамҭа иҟаӡамызшәа
ианнахуеит. Уи адунеи ааршазаргьы иҟоу ауп. Ҳара иҿыцу
акгьы ҳамхәыцит. Амала, уара ари амузеи бзианы иухәыцит.
– Асасааирҭа, – иҳәеит Бено.
– Иуҭаху ахьӡҵа, имузеизааит, иагьсасааирҭазааит, иара
бзианы ихәыцуп. Абас ак ҟасҵароуп сара сфазенда аҟынгьы.
Суҿыԥшыр ҟалома?
– Изыҟамлозеи! – иҳәеит Бено.
– Зегьы еиҿыԥшшәа иааиуеит акәымзар, харагьы изцо
џьушьома! Ҳнеиҿыԥшқәоит ҳәа ианалагалак, ишнеиуа
аӷьычрахьгьы иагагәышьалоит, уи ҽеим. Сахьаауаз ара
џьара баҟақәак збеит жәаха зны, аиаша уасҳәап, аргамаду
џьара иқәхны иааргазшәа сгәы иснаҭеит… Акырџьара
сныҟәахьеит, адунеи сакәшахьеит сара. Аҿыц збар издыруеит,
имҵадырсыз иаразнак игәасҭеит… Арҭ абаҟақәа ари адгьыл
иатәым, ианаалом. Дара рыда аӡә акы ибахьеит ҳәа иҟаӡам
ахәашақәа. Аҿыц ҳаманы ҳаауеит, амҩа ҳашәҭ, шәнаскьаааскьа ҳәа рыбжьқәа дыргоит аҩсҭаацәа. Иззымдыруа,

563

уаҳа акгьы зымбац, уԥши, уара, ҳәа ишанханы ицәырыргаз
иахәаԥшуеит.
Џього иԥҳәыси иареи рхабар ыҟамызт. Урҭ еикәҟьашо
асасцәа рхәы архиара иаҿын. Бено уажәы-уажә дцаны
днарыдԥалон, иааирццакуан.
– Акы ҳнаҿыхәалапи, хәыԥхак ҳхьырыгӡаргьы аабап, –
иҳәан Бено арыжәтә иманы дааҩналеит. Уи нықәыргыланы
дцан, шәыр-қәырк ааигеит, хаа-мыхаақәак. Иан ачашәгьы ӡны
иаархьылыгӡеит. Еиԥхыҟәҟәа шампан ҩқәак ааҩнеигалеит
Џього.
– Изшәыржәуада, изҿашәҵода абарҭқәа зегьы?! –
иааџьеишьеит Лаврент. – Ижәны ҳаҟоупеи ҳазегь, аҳәса
аласҵом аха…
– Ҳаргьы хар ҳамаӡам, – лҳәеит Петушенко иԥҳәыс, Галина.
Лариса дахьтәаз дааччеит. Уи иаанагоз сара саанахәахьеит
ҳәа акәхарын, дыцәар лҭахшәа дынкыдиаалашәа дтәан,
аха афатәқәеи арыжәтәи рыманы рҿанаарха даалҵит, иаҳа
даалахҿыххашәагьы дааҟалеит.
– Иаажәып! – иҳәеит Петушенко аԥсышәала, Лаврент ихы
наиқәикын.
– Иаажәша ыжәны ҳалгахьеит, акрынхама иаамжәыц? –
иҳәахт Лаврент Петешенко аԥсшәа иаҳауазшәа. Олег уи аҭакс,
дааскьан, Лаврент ижәҩахыр инапы нықәикит.
– Ари ажәа сзырҵаз дызусҭоу удыруоу уара?
– Дабаздыруеи…
– Сара дысгәалашәоит. Иџьоушьаша, исгәалашәоит ихьӡгьы
ижәлагьы. Уи дудыруазар акәхарын. Дузымдыруазаргьы,
иӡбахә уаҳахьеит усгьы. Ацанбақәа нымхо Аԥсны?
– Инхоит, – иҳәеит Лаврент.
– Д-Цанбан сара аҩы сымакны изжәуаз, – Петушенко
дааԥышәырччеит. – Ихьӡгьы сгәалашәоит. Алиас! Иласӡа
иҟами, игәныскылеит. Акрааҵуеит, рыцҳа, иԥсҭазаара
далҵижьҭеи, аха уи иниҵыз уареи сареи иаҳзынҵуам.
– Ақәра ду нызҵуа ауаа ыҟоуп ҳара ҳҟны, ԥаса иаҳагьы
еиҳан,аха макьаназгьы иҟақәоуп.Дыҟоуп шәиҩынҩажәижәаба

564

рҟынӡа инеизгьы.
– Уанӡаҵәҟьа дыҟамызт, аха аригьы амбатә зегьы ниҵит
– акы, ҩба ҳәа иааԥхьаӡаны шәи ҩажәа шықәса днарҭысит.
Даҽазныкгьы дызбандаз ҳәа сшыҟаз ауп, ааигәа иԥсҭазаара
далҵит ҳәа шсарҳәаз. Даара дуаҩ ҟәышын. Иацәажәара
акыр иаԥсан. Ауаа ҟәышқәа ҳрықәымшәацкәа зегьы, аха
ари ихшыҩ зынӡа даҽакалаӡа иҟан. Ҵара змам афилософ ус
акәхап дшыҟало. Уи, ҳәарада, дфилософ дуун. Ииҳәаз рацәаны
ақьаад ианысҵеит. Абасҟакгьы ихыҵуа, ихшыҩ шԥацқьаз
уҳәарауазеи! Иузеиҭеиҳәоз аҟны џьара дааиласуамызт. Уи
аиҳагьы иџьасшьеит илаӡоз. Илаигӡахьаз. Ҳсасцәаны, ҳахьнеиз
ҳхәы дырхиеит иаразнак. Амҩа ҳаркаран ҳаҟан, аӡбагьы
сакуан, аха, исгәалашәоит, аӡы анысҳәа аҩы шаасыдыргалаз.
Аҩгьы бзиан уаҟа, аӡгьы. Аҭаацәа хазынагьы дрылатәан абырг.
Аԥсшәа ахьысзымдыруаз џьеимшьаӡеит, аха издыруазар
цәгьа игәы ишахәоз аҟара аасирдырит. Ииҳәоз сзеиҭаргон.
Сара сҵаауан, иара аҭак ҟаиҵон. Убас еиҿкааны, убас ахшыҩ
ду рыҵаҵан зегьы дрылацәажәон, саԥхьа философ дук
дыштәаз аҟара еилыскаан, сызҵаарақәагьы снарыцклаԥшуа
салагеит… Дызбар сҭахын сара уи абырг даҽазныкгьы, исҭахын
ицызжәыргьы. Иџьасшьоз, еиҭаџьасшьоз иреиуан ақәра ду
иаҵаз абырг абас арыжәтә ахьилаӡоз. Аҩгьы ссирк акәын, аха
шәи ҩажәа шықәса ирҭагылоу изы ҩаҵәцакгьы еидарами. Алиас
ҩба рҟынгьы даанымгылеит, хԥа рҟынгьы. «Иаажәып!» – иҳәон
илаӡоз саргьы исылаӡозу исыламӡозу еиликаарц иҭахызшәа.
«Иаажәып!» – сҳәон саргьы, аха дышнеиуаз, инапы дааҩахан,
сааникылт. Саанумкылар шьҭа аанкылашьа шсымамыз ибазар
акәхап.
– Арыжәтә иаиааихьоу ҳәа уаҩ дыҟаӡам, – иҳәеит Алиас
дышнеиуаз. Уара иагаџьара иудырцалап, – ус рдырлоит ҳара
ҳҟны, – аха ухшыҩ ужәаанӡа уҽаанкылала, сыҷкәын. Хшыҩ дук
зҭахым абри аус ииашаны ианузеилымкаа, арыжәтә уахьаго
уанацца – уарԥхашьоит. Уара усасуп, уҳарԥхашьома! Иара
саргьы, ҭаҳмадак, асас дахь даҳҭоуп ҳәа исзымжәша зжәуеит
ҳәа салагар, уи иаанаго умдыруеи? Схы цеит ауп. Ауаҩы ихы

565

цаанӡа дцар бзиоуп…
Алиас иӡбахә змаз Олег нахьхьит иижәыз ихыԥсаашәа
дыҟан, аха ара иациҵоз абырг иажәақәа иханаршҭыр ауан.
Алиас иқәра иқәрамызт Џього, аха уигьы уаҩ быргк иакәын
шьҭа, дахьаангылаша џьара акы иԥшаар акәын, иара усгьы
ижәны иҟаз асасцәа ырԥшӡаны имҩаԥигар акәын, аха Беногьы
акыр дааиԥырхагахеит.
– Иҭахымхааит акәымзар, ари зегьы ҳаиҳагьы ижәуеит, –
иҳәеит уи иаб дааихыҽхәаны. – Аӷәыхырҭаҟны инапы ахәархь
ихнаҵәагәышьахьеит акәымзар, даҽа лакьакьак имоуц.
Аԥсҭазаара дацкәашо дааиуеит.
Ас ахьиҳәаз акәу, аҳәса акәашара рҭаххеит. Урҭ инаддыркыз
аҵәцақәа иаразнак иааҭдыркәкәеит.
Олег уаткан иижәуаз. Аҩынтәыршыра еиӷьу рыжәтә
џьаргьы санымиац, акониакгьы иузадкылом, авискигьы аниҳәа,
иаабахьоу рыжәтә иеиԥшымзар иаажәыпи рҳәан, аҳәса,
Галинагьы Ларисагьы, акака нҭадырпҟеит. Нас, ианнықәла,
кәашарахеит, шәаҳәарахеит. «Хыдарахеит!» – иҳәеит Лаврент
дахьгылаз. Олег днеины, зныкгьы азмырхакәа, аҩынтә раангьы
ихьӡи ижәлеи аниҵеит аҭӡамц ду. Бено акатаҳәа аныҳәаҿақәа
раԥҵара далагеит. Иалкааны иныҳәеит аҳәса.Днеины Галинагьы
Ларисагьы аҵәах-аҵәахҳәа игәыдикылеит. Петушенко изы шьҭа
зегьы акакәызшәа дааҟалеит, иԥҳәыс дгәыдыркыламоу… Лариса
лхаҵа, Сидоров, Бено ихымҩаԥгашьақәа дааиларыкшеит,
«иахьакәым укыдмыкшалааит» ҳәа ажәақәакгьы иҳәеит
днарықәыӷәӷәаны, аха Бено урҭ имаҳаит. Иаҳазаргьы ҟалап,
илымҳақәа хахаӡа дызлаахьаԥшыз ала, аха, сара аҩны сыҟоуп,
сысасцәа ргәыдкылара-рхыдкылара азин сымызхуа дарбану
иҳәаху, дахьнеиз дызрыдымҵуа аҳәса дрыдхалеит. Итәазу
игылазу узеилкаауамызт шьҭа араҟа: итәаз уажәы-уажә игылон,
игылаз неины агәараҳәа аҟәардә татақәа рҽынарықәрыжьуан.
Бено иан, фатәы хкыс иҟаз зегьы ааганы арахь ианаақәылҵа
нахыс ааира даҟәыҵит. Ирҳәозгьы лаҳауамызт, ршоурагьы
лзычҳауамызт.
Акыр инаскьахьан еиԥш Бено, ара иҟаз рныҳәаҿақәа

566

ааникылазшәа аниба, иҟам, иаҳцәыԥсхьоу ҳәа ныҳәаҿак
ааникылеит. Ари аныҳәаҿа Петушенко игәы арԥшааит даара.
Сара саб аибашьра далаӡит, – иҳәеит уи, иаб дышҭахаз уажә
иарҳәазшәа ибжьы қыџьқыџьуа. – Уара иубаргәузеи унапы
хырҵәазаргьы, еибгала аҩныҟа уааит, – иҳәан, днеины Џього
иҽынаигәыдижьлеит. Џього иҟалаз цқьа изеилымкааит. Иабыкәу,
ианбыкәу уи еибгала дхынҳәны данааз? Ааигәа еибашьра ҳәа
акрыҟазма? Инапы ахьыхҵәоу акәзар… «Ахәархь ихнаҵәеит,
уара, уи, ахәархь!» – нҭиҳәааит Лаврент игәы.
– Анцәа шәиныҳәааит зегьы, Анцәа шәиныҳәааит! –
дгәырӷьаҵәа исасцәа дрылаԥшуан Џього. – Ари шәара шәахь,
Аҟәаҟа, даннеиуаз агыршәамзар даҽа бызшәак издырӡомызт.
Уажәы аҷҷаҳәа шәбызшәала дшәацәажәо даагылеит. Шәара
ачара ду ззутәу уаауп…
– Аԥсшәа аниҳарҵалак иаҳзууп, Џього, ачара, – иҳәеит
Лаврент аҵәы налаҵашәа, Бено иаҳартә.
– Аԥсшәа сурҵома?! – иҳәеит Бено даахьаҳәны. – Ҳа-ҳаҳа! Аԥсшәа сирҵозаап аҷкәын…
«Иахьуҵарагьы убарымызт уадцалазар!» – игәы ааибафеит
Лаврент, иижәхьаз ааихыԥсаашәагьы дааҟалеит. Аха уи ус
иаразнак иухыԥсаартәгьы иҟамызт. Ихымԥсаауаз зны иаԥсшәа
иҿыхны тәым бызшәала ацәажәара даналагаз акәын.
Дааигәалашәеит раԥхьатәи ирҵаҩ ԥҳәызба. Уи абрахьынтә
инарышьҭыз аӡә лакәын. Дымҩашьозар, Ҵаленџьыхатәзар
ҟаларын, иҟаларын Жәыргьыҭынтә днеизаргьы. Жәанаа рқыҭа
аҟнытә! Уи ус акы лҳәо имаҳацызт. «Ухы иалоу акаҵақәа зегьы
ухы иқәысҟәаҟәоит даҽазнык аԥсышәала уанцәажәа! – лҳәон
уи аԥырҳәа амҵқәа дырзыҵҟьо. Дызлацәажәараны иҟоузеи
аԥсышәамзар даҽа бызшәак ззымдыруа ахәыҷы. Дцәажәар –
ихшыгә кылырҵәозар, дымцәажәар – дҿаҳахозар… Аҿаҳацәа
реиԥш инап хәыҷқәа еиқәыԥсаны дтәан уи абжеиҳан, ирҵаҩы
иҟаҟаны иҿы иҭалҵоз ажәақәа лбааидаанӡа.
– Уара ибзиаӡаны аҵара умҵалар ҟалаӡом! – лҳәеит
ирҵаҩы, хар имамкәа аҵара иҵо даналага. Уара зыхьӡ
ныҟәуго дудыруоу уара – Лаврент. Дудыррангьы уҟоуп абас

567

ԥыҭк унықәлар. Кавказ зегьы шьҭызхыз, хьыӡ ду змоу ауаҩы
ихьӡ аныҟәгара уаԥсахароуп!..
Иахьанӡагьы илымҳа иҭаҩуашәа дыҟоуп Лаврент
раԥхьатәи ирҵаҩы лажәақәа. Уи илҭахыҵәҟьан аҷкәын акы
деиԥшхар, аа исааӡаз дзеиԥшроу ҳәа длыманы дцәырҵыр, аха
иара ихы иҭалаз аасҭа иҭамлаз еиҳахон, апҟаҩгьы аақәгалон.
Урҭ амшқәа дахьаарылаҳаз иҭахымхеит Лаврент.
Петушенкои Џьогои еидҵәыуалонаҵ, абра дыҟаӡамызшәа,
даашьҭԥааны акы дагеит. Блааихаҟәысрак иалагӡаны ауаҩы
иҿаԥхьа ирацәаны ахҭысқәа ниасыр ауеит. Ихы аҿыгәҳәа
ианнықәсыз уажәы акәызшәа, акы дааиланарӡыӡеит.
Раԥхьатәи ирҵаҩы аҵара игәы ахлыршәаанӡа хаҵа
дцеит. Иара усгьы арахь иаақәлоз, рҵаҩцәеи дареи уаҩҵас
иааибадыраанӡа, иаашьҭԥааны ирго иалагеит. Бызшәала
ишзеилибамкаауазгьы,
араҟатәи
арԥарцәеи
дареи
анааиҿаԥшлак, цәаныррак иаархагон, иааиднакылон. Уи
абызшәагьы рацәак иаԥырхагамзар акәхарын, даҽакгьы.
Иҟан абзиабара абызшәа. Уи зегьы ираҳауан, еилыркаауан.
Иага дықәцаланы длымазаргьы, иагарааны ихы аҟәақ
аақәлыргақәахьазаргьы, днарылҵны хаҵа данца, изыхҟьа
издыруам, даара игәы иалсит Лаврент. Аратәик дигазҭгьы,
лассы лусурахь даахынҳәрын, аха уи дызгаз аҿаҩа дгьыл
даман, мышкы шьыбжьаанӡагьы дааины даарылаԥшыр имуит.
Иҟалап уи уа, дахьнанагаз, аусура далагазаргьы. Уаҟагьы
иаҭахымыз арҵаҩцәа, уаҟа иаҳагьы иаҭахызаргьы ҟаларын,
аҿаҩа дгьыл аҟны. Ус акә, егьыс акә, Лаврент раԥхьатәи
ирҵаҩы дицәыргеит.
Уи длышьҭархх дааргеит даҽа рҵаҩык. Аԥшӡара дыкны
даго ҽырбарамзар уаҳа акгьы лыламкәа. Арҵаҩцәа зегьы
ааиланаргьежьит уи лыԥшӡара. Ашкол адиректор ишьапгьы
ааиҵишьуан, аха уигьы дазнымкылакәа, длываҟәарҽаруа
далагеит. Уи Лаврент игәы ааԥнажәеит, адиректор игәаӷ
ааинаркит.
Шьушьана ҳәа ларҳәон арҵаҩ ҿыц. Адиректор лаԥхьа

568

дгыланы акласс данааҩнала аддыҳәа зегь ҩеибаргылеит,
иаалахҿыххеит,
иаагәыбзыӷит.Иаразнак
иеилыркааит
ԥасатәи рырҵаҩи лареи агеи ашьхеи реиԥш ишеицәыхараз,
ари ахааназ уаҩы игәы цәылҟьарц лгәы ишҭамыз.
Иаҳамбацыз, иаҳзеилымкаауаз акы далаҟаҵәҟьан уи.
Апартақәа рыбжьара дыбжьаланы дшааиуаз, дааҭгыланы
ахәыҷқәа аӡәы ихы лнапы нықәылшьыр ауан. Згәы
ҭҟьаны иеилатәаз ахәыҷқәа ари аҩыза абарбахьаз,
изырччақәашазгьы лыԥшаауан.
Ҽнак, аҩра шрымаз, Лаврент дааихагылан, илымҳа
дынҭахәыҭхәыҭшәа, – умыццакын, агхақәа уамхаҟаҵоит,
– лҳәеит. Лаврент игәы уи цәгьа иаарҟәандеит. Ихы
дҩаханы дналҿаԥшит. Ихы лнапы нықәшьны данаанаҟә,
гхак ҟасҵаҵәҟьазаргьы ҟалап ҳәа иааицәымыӷхеит, маҷк
аҟарагьы иҽааириашеит. Убасҟан итатаӡа иҟаз лгәыԥҳәқәа
днарыҵаӷәӷәеит. Днарыҵаӷәӷәеит – дагьааилыԥсааит. Шаҟа
шықәса цахьоузеи уи аахыс, аха иахьа уажәраанӡагьы уи
аҽны инаихьысыз лгәыԥҳәы аԥхара иныруеит. Убасҟан
акәзаргьы ҟалап, раԥхьаӡа акәны, уи аԥҳәыс лахь имаз
ацәанырра анцәырҵызгьы. Цас иҟалҵозшәа, днарылсаарылсуа дшааиуаз, даҽазныкгьы дааихагылеит. –
Иԥшӡаны уҩуеит, – лҳәан, џьара гхак ҟаимҵазааит ҳәа
деиҭааихаӷәӷәеит. Абра деилыԥсааит уи дшеилыԥсаара.
Ирҵаҩ лакәын, дҭыԥҳа наӡан, иара дабаҟаз, лара дабаҟаз,
аха аԥсабара азакәанқәа акалашәа иҟами, дааиларган,
даадыруалыуашеит.
Ирҵаҩы длызхәыцуа мацара дцеит уи аҩныҟа. Ихьыз
изымдыруа, игәы аҵәыуара иакуа, акалашәа дыҟан уи
аҽнынтәарак. Аухагьы акраамҭа дигәалашәон, акласс
аҟны дантәаз еиԥш, ихы раҳаны длыҵаԥшуан, нас ацәара
иҽазикуан, аха дзыцәомызт. Ари дызқәымшәацыз, рацәакгьы
изеилымкаауаз акы акәын.
– Ушԥаԥшӡоу, мшәан, уаанкыланы усфап ҳәа сыҟоуп
хәыҷы ҟадыџь! – лҳәеит лара ҽнак, амардуан дылбааҟьашәа
дышнеиуаз даанылкылан. – Ашьшьыҳәа уҟаз, ишакәым

569

укаҳар ухы ухаԥыххаа иугоит. Уабаццакуеи? Акыр уагхома?
– Сагхоит, – иҳәеит уаҳа ииҳәарыз аниҿамшәа.
– Умыццакын, умыццыкын, уагхозаргьы. Уагхар иаҳа еиӷьми
аӷьеҩ аашьҭургар аасҭа…
Шьушьана лажәақәа иаҳаит, иагьимаҳаит Лаврент. Арахь
иахьанӡагьы иааҩуеит илымҳа аҟынӡа.
Арҵаҩ қәыԥш днаганы ашкол рацәак иацәыхарамыз
ҩнаҭак аҟны дыҩнарҵеит. Ус ҟарҵалон егьырҭ рзгьы, аха
дара убарҭ, егьырҭ ҳәа иҟаз, рхала акраамҭа изынхомызт,
иеибарыҩны инарышьҭалон, иаашьҭԥаангьы иргон. Абас
лыхьыр ҳәа дшәеит Шьушьанагьы. Изылмыхьрыз, ари аӡәыр
длеицәазма, длеицәазма аҟны дыҟазма, унацәа ҭыԥ лынхало,
дыблахкыгаха дгылан.
Адуқәа злацәажәо ахәыҷқәа рҟынӡа инеиуеит ишиашоу.
Адуцәа уи рхахьгьы иааргом. Ахәыҷқәа русс иалоузеи, уи
адуцәа роуп иалацәажәаша, иахылаԥшыша ҳәа ак рыманы
рҿынархоит, аха шьаҿақәак инаргаанӡа ахәыҷқәагьы
ираҳауеит. Ахәыҷқәа ирбо, ираҳауа иалагеит Шьушьана
блахкыга лыкәша-мыкәша иҟазгьы. Уи лывараҿы акәыкәбаа
еиԥш дҩагылеит Махаз иԥа Рушьа. Ма – лара, ма – сара,
иҳәеит уи арҵаҩ қәыԥш илаԥш дшааҵашәаз еиԥш. Ԥҳәыс
диман, имазгьы хеилагақәак драҳәшьан, дкаужь уаҟәыҵ, лгәы
нзырхоз акы анаауҿшәа, ухы ақды иқәҵан ихырҵәар рылшон.
Иугәаԥхаз аԥҳәыс дааумгаргьы, уара дутәхар амуеи!
Иауеит. «Иауроуп!» – иҳәеит Рушьагьы. Усҟанҵәҟьа иҟалаз
иаразнак изгәамҭеит Лаврент, акыр шықәса анца ашьҭахь ауп
еиҳа иблақәа аныхтыз, аха иара убасҟан иибазгьы иблақәа
ҭнаршәшәо иалагеит: Шьушьана длышьҭаланы ашкол агәашә
даалагылон Рушьа. Днаскьеигошәа, дааскьеигошәа, лааигәара
аҟазаара иҽазкны даагылеит Рушьа. Лара ахьырхьырҳәа
дыччон.Дыччон дызхыччоз аныҟаз, дыччон ус егьаныҟамызгьы.
Иара усгьы лара леиԥш зегьы ирнаалоз, ирҿагәыбзыӷуаз,
ирыдӡыҭылоз даҽа ԥҳәыск дықәнамгалацызт арахь. «Дласуп!»– ҳәа ирҳәо иаҳауа далагеит Лаврент. Дхәыҷымыз
макьана «дласуп» рацәак лкапануам ҳәа иаҳаит, аха ахәыҷы

570

хшыҩгьы адуцәа рыхшыҩ еиԥш аус ауа иалагеит. Уи иаҳагьы
дааиҵанарӷәӷәеит. Иӡамҩақәа ҭылыбӷыҷаарц лҭахызшәа,
лнапы ԥшқақәа рыла иаанкыланы иаалырӷәӷәон, ихахәы
ааилалыжәжәон, зны лҽынаидырӷәӷәаланы иӡамҩагьы
днагәӡит. Хәыҷык дшыргәыӡуа еиԥш, бзиа ирбоз ишизыҟоу
еиԥш. Уиак ихы аҭыԥ иаақәнаҟьеит Лаврент. Рушьа данибалак
иҽеихаршәны, иқьышә хыԥсааӡа днаивсны иҿынеихон. Рушьа
ахәыҷы иԥсы ҭоуп ҳәагьы дыҟамызт, агәашә данаалагылалак
Лаврент уи иаразнак дгәеиҭон, аха Рушьа иҽиварххшәа
инаивсуаз ахәыҷы зынӡагьы дгәеимҭеит. Знызаҵәыкгьы.
Ибахьан Шьушьана агәашә дыҭҟьаны Рушьа иахь
днеиуа, уаҟа, агәашә анҭыҵ, акраамҭа еидгыланы ицәажәо.
Еибыҳәатәыс ирымоузеи арҵаҩи ацәаӷь еиԥш ибыҩҩуа ақыҭа
иалаз Рушьеи? Ари иара илымҳа аҟынӡа иааҩыз зҵааран.
Издыруада иара иакәзар раԥхьа ари азҵаара зызцәырҵыз?
Иара иакәмызт. Иқәзыргылаз иахиҳәаара изымдыруа
дадгылан уи, азҵаара. Ахәыҷы иҿыцҳаҳараӡа изцәырҵуа
далагеит уи азҵаара. Аҭак изыҟаҵарангьы дыҟамызт.
Иҟазҵозаалакгьы ас еиԥш иаақәгыло азҵаара аҭак акы
иҟанаҵароуп, аӡәы ианизыҟамҵа – акы иҟанаҵароуп. Иааины
иааигәыдҳалеит иара уигьы, аҭак иоур амуа, иаургьы –
дацәшәо.
Ишәыра ыргьало, амҩаду даныланы аҩныҟа даауан.
Ҭагалантәи амш хьҩеижь далагыланы. Шьаҭажә дахьынхоз
шыҟоу данааскьалак, ихала даныҟаз, дшәашәа анаԥш-ааԥшра
далагон. Абри аҭыԥ аҟны, абнараҟны аус бааԥсқәа ҟалахьан,
зны ауаҩгьы дыршьхьан. Урҭқәа идыруан иара, уи азакәхап,
абра данааилак, гәарабжьарак дыбжьҟьаны дцарц иҭахушәа
дааццакуан. Ус дааццакит иара убасҟангьы.
Убри аамҭазы, цас ируазшәа, абна иаалҵны амҩа
иаангылеит Шьушьанеи Рушьеи. Ибла дажьаз џьишьеит иара
азнык азы, аха, дыԥшын, дара рхаҭақәа ракәын. Шьушьана
амца лыхҟьа дцон, апырпыл еиԥш деицрашәаны дыҟан.
Рушьа, уи лаԥхьаҟа дааиасын, атрымҳәа амҩа дааныԥалеит.
Лаврент, дшәоу, дахьааҭгылаз дытҟәацрашәа ибоу, еилкаашьа

571

змам бжьыкгьы ҩҭицан, ишьҭахьҟа даахьаԥшит. Уахь ицар
акәын дара, абна иаалҵыз. Иаԥхьаҟа деихеит. Даргьы акы
аҳәаха рымҭакәа, иаргьы уаҳа иҿы ааилымгаӡакәа амҩаду
инаниршәлеит. Шьушьана аҷкәын лыбжьы наиқәлыргар
лҭаххеит, аха илылмшеит, уи еимаҳәах акы иакызшәа иҟан.
Рушьа, дгаӡаӡа, дҽадаӡа, – ҳаи, ҳаи! – ҳәа ибжьы наиргеит, аха
уи зызҳәаз, иззырхаз еилкаамызт.
Дцон Лаврент ишьҭахьҟа дхьамԥшӡакәа, ар ишьҭазшәа
деиханы, иеилдыркаауаз ажәақәак илымҳа аҟынӡа иааҩыр,
дырхыԥсаарашәа. Архәара давалаанӡа зынзаҵәыкгьы
ишьҭахьҟа даахьамԥшит, данаахьаԥш Жьыгәа иқьаԥҭаҟынӡа
дааихьан. Ақьаԥҭа қьаԥҭан, аандакгьы акәыршамызт, амала
ажәытәтәи аҵлақәа макьана игылан, руакы, зҽеимыртаӷа иҟаз,
Жьыгәа инапала иҩнаԥхьа иеиҭеиҳаз аҵла, аҽеимыртаӷа
игылан. Ашьаҟауаа шааиуаз, иаҳаракгьы аԥхын, аҭакарха,
ахьаца амҵан иаатәалон, рыԥсы ршьон, рызхара иеицәажәон,
нас инеины ҩаԥхьа рымҩа инангылон.
Ишәыра ахәаԥҳәа инкаижьын ахьаца амҵан днатәеит
Лаврент. Ладагьы ҩадагьы уаҩ дыҟамызт. Иаалырҟьан
акьыжыҳәа аҵәуара далагеит. Аӡәы дибозар иҽникылашан,
аха, Анцәа иҟынтә, ус уаҩ дыҟамызт ааигәа, иага дҵәуаргьы,
иухьзеи ҳәа аӡәгьф дизҵаауамызт. Шьушьана насыԥ лымнаы
абна даалҵызшәа ибеит. Илыман, илыман уи насыԥ! Лхылҿы амца шықәызгьы, дагьааччашәа луит. Днызкылоз ҟалеит
акәымзар, ишыҟалҵалац еиԥш, ччараха илысыргьы ҟаларын,
аха ахәыҷы иҟаиҵаз дааиланаԥсеит: ибла иамбарц иҭахын,
ишьамхы иҽарганы, драҩҟьаны иҿынеихеит.
Ахьаца амҵан ахәхәаҳәа ԥшакгьы асуа аҿаанахеит. Лаврент
дахьтәаз нақәацарак имамызт, адабла исызшәа, наҟ, хараӡа,
акгьы ахьыҟамыз џьара дыԥшуан. Блала дыԥшаауамызт,
акгьы ахьыҟамыз акгьы ыҟаӡамзар иҭахын. Уа џьара, нахьхьи,
Шьушьана даацәырҵыр ҳәа дшәеит. Шьушьана лхала дыҟамызт,
уи иаҳагьы даршәеит, иԥсахы ааибанаркит. Иҭаҷкәымқәа
ааираҵәеит. Дииааиртә дыҟазҭгьы Рушьа ҳәа иҟоу ани
аҽадажә, днаихьӡаны ицәа ӡы аанамго, митә изыҟаиҵон,

572

ишьапы дзықәымгыло, днаганы амҩаду днанижьлон.
«Думшьын зынӡа, дрыцҳауп» – иҳәаргьы ҟаларын иаарыхьӡаз
аӡәы, аха Лаврент уи ииҳәаз иирҳауамызт, уимоу, илшозар,
алажә еиԥш дырҳәазаны, амҩа нымҩахыҵ днышьҭеиҵон.
Убас игәаӷ дыкны дагон иара уажәы. Уи ауп аҵәыуарагьы
даҟәызхыз. Илаӷырӡқәа ааирыцқьан, аӡәыр даауазар ҳәа
даанаԥшы-ааԥшит. Уаҩытәыҩса дықәыршәымызт, ишышьҭац
иҭыкка ишьҭан амҩаду. Аҩныҟа ацара иҭахымызт. Акы дышьны
дшамаз гәарымҭар ҟаломызт аҩны дахьнеиуаз, иҟалазеи ҳәа
иааисны дыркышан уаҟа. Иҟалазеи? Еиҭаҳәашьа змоу акгьы
ыҟамызт.
Лаврент ихәыцрақәа дахьыргаз дындырхацәеит. Игәы
изырхьуаз ада акгьы шыҟамызгьы, ара акәымкәа, уахь
џьара дыҟазар еиӷьызшәа ибеит иара уажәы. Иаргьы иара
иоуп, илсны дтәоуп, аха арҭ иржәыз зынӡа иааихәнаҵәеит.
Ус ҟазшьас илымазар акәхарын, данашьы, дҩагыларгьы
лшьапы дзықәымгыло, лкьатеиах ԥҵәо аччара даҿын Лариса.
Аа, уара, Шьушьана дзеиԥшугьы дахьыҟоу! Иааџьеишьеит.
Уԥсны уқәызаргьы уҩаҵлырԥон, днаулаӡыҭуан уи, Лариса
ҳәа иҟаз. Уажәраанӡа игәеиҭахьазар ауан уи иидыруаз аӡәы
дшааигәалалыршәаз, аха ахәыцрагьы рацәак иҭахымкәа
дааҟанаҵахьан рыжәтә ҟадыџь, иахьатәи амш далганы
џьаргьы дазымгеит.
Амашьынарынҟәцаҩ дзықәшәаз иақәшәахьадаз, аха
ичҳаны ааҵрақәа дрыван. Ааҵрақәа дрыван закәыхзеи,
имашьына иҭажьыз зегьы анынҭиршәшәа, акгьы днацҳашәа
иун, даахынҳәын, дҭаҳәахаа дыцәеит иара уаҟа, амашьынаҟны.
Убри ауп иҟоу! Иааимырццакыр иуамызт уи днеиҩеиуа
ааҵрақәа дрывазҭгьы. Дыцәоуп аҷкәын, дыцәазааит,
аиашаҵәҟьа ҟаиҵеит. Арыжәтә зхы ҭнаҟьаз арҭ аиқәымшәақәа
дрылагыланы дкәашаларызма!
Лариса
акәашара лҭахын, аха
лцәеижь ԥшӡа
лзышьҭыхуамызт. Лаврент длыхәаԥшуа, длыхәаԥшуа мацара
данааилаирс, илжәызгьы маҷк иаалхыԥсаазшәа дааҟалеит.
«Утәаны узааԥшуазеи, уҩагыланы арахь уҿааумхо» аа-

573

нагазшәа ибеит уи лылаԥш. Лаԥшыла ами ахаҵеи аԥҳәыси
абжеиҳан ишеицәажәо, уи араҟагьы изацәымцеит. «Дашьшәа
дыҟоуп аха ани бхаҵа, Сидоров, илаԥш аабыхирԥаӡом,
убри иганахь быԥшлар иаҳа ибзеиӷьзаргьы ҟалап». Лариса
даахәантеи-сантеин, деиҭааччеит. «Уахь аԥшра сарааԥсахьеит
сара. Шаҟаамҭагьы уԥшларызеи ганкахьы! Иара ихаҭагьы
дааԥсазар ҳәа сыҟоуп, аха инимырԥшырц даҿуп. Сицәыргар
ҳәа дшәоит, гәаҟ! Сзыхьчо аасыдиргылар иҭахуп. Ус аӡәыр
дизыԥшаазҭгьы, ихы нықәҵаны иԥсы ишьашан ԥыҭраамҭак,
аха имоуит ауаа. Дшәыхьча ҳәа уԥҳәыс шьоук рнапы дануҵар
ҟалошәа! Знапы дануҵаз рами, уара, иаҳагьы дызцәыхьчатәу!
Урҭ уара дырцәухьчароуп. Ус анакәха, уахьцалакгьы, уԥҳәыс
уара духьчалароуп, Сидоров!»
Сидорови Петушенкои неиҭанеиҭасуа Џього акы
изеиҭарҳәон. Цқьа еиликаауазу сеидру, аха ассир смаҳаи,
уара, ҳәа уажәы-уажәы изнапык ыркаланы аҳауа иналеиҵон,
ипатагәаӡа иҟаз егьи инапгьы ааиркәаталеиуан.
«Уааскьа, уааскьа, арԥыс, игәаӷьы! – аҳәеит Лариса лылаԥш.
«Уԥхамшьаӡо, Лаврент, ҳазхара ҳзеибамбац, тәым ԥҳәыск
улаԥш налҟәынҷабла ишԥацеи! Макьанатә ари иалагаз, наҟнаҟ иҟауҵараны иҟоузеи, Лаврик!» – Еилыкка иааиаҳаит уи
Елисо лажәақәа.
«Елис! Уи бара хьаас иҟабымҵан. Ԥҳәыс ԥшӡак
сналыхәаԥшит ҳәа иаразнак схы аҭыԥ иаақәҟьарашәа
зыббазеи! Ишрацәаҩу бдыруоу бара аҳәса ԥшӡақәа. Сыҩуа урҭ
снарышьҭалоума сара. Сара бара балысхит. Сара сахьынаԥшааԥшлакгьы избо бара боуп, Елис!»
Лариса арахь ааԥшра даҟымҵит. Уи лылаԥш убасҟак
игәыбзыӷын, убасҟак ихаан, иага ухаҵа ӷәӷәазаргьы
ҽышьақәкышьа умамызт.
Лаврент дҩагыланы Лариса лахь иҿынеихеит. «Уара агаӡа,
сара сеиԥш арыжәтә уиааины утәамзар, уажәраанӡагьы
уҩагылахьазар акәмыз…Умшәан,уааскьа,аӡәгьы даҳԥырхагам.
Сидоров уара уаха имаӡам зынӡагьы».
Дналхагылаанӡагьы лнапы налырххахьан иара иахь.

574

Уи аниба, дыштәазгьы, днаимпыҵҟьаны дкаҳарашәа,
дналыхьӡаны
лнапы
ааникылеит.
Нас,
агылара
шылцәыуадаҩыз аниба, егьи инапгьы ндәықәиҵан,
дааиваиргылеит. Ихааӡа асасааирҭа иҩныҩуаз амузика
иаманы рҿынархеит аҩыџьагьы. Зны ԥшьаалашәа
дааидикылеит, аҵәцеиԥш димпыҵаԥҽырҳәа длыцәшәаны.
Лара уи лгәы ишахәаз анеиликаа, даалыхан иҵегь
дааигәыҵеикит. «Сидоров ҟадыџьгьы ара дыҟоуп»» – иҳәеит
уи аганахьшәа днаԥшын. «Уи уара акгьы дуԥырхагам. Ижәны
даныҟоу акәым ижәны дыҟамзаргьы дуԥырхагахарымызт».
Зегь акакәын Сидоров џьара акала диԥырхаган. Абра
дахьыҟаз мацарала диԥырхаган.
Бено иан дызлааиуаз, дызлацоз ашә аартын. Иаартын
аԥенџьырқәагьы, аха асасааирҭа аҩнуҵҟа шоурацәан. Ашә
аҟынӡа икәашо ианнеи, «душно» лҳәет Лариса. «Душно,
конечно, душно», – нашьҭаирххит иаргьы. Уи иаанагоз еилкаан
аҩыџьагь рзгьы: адәахьы индәылҵын, ԥшак аарҿадырсыр
акәын. Адәахьыҵәҟьа имцаргьы, ма абарҵа аҟынӡа… Абарҵа
аҟынӡа инеиаанӡа, Сциллеи Харибдеи ирыбжьысуашәа,
ишәаны иааидыӷәӷәалт. Ижәны дшыҟоу атәым ԥҳәыс
ҳаӷоу длыдыӷәӷәалт: дналыдӡыҭыла дцар ауеит. Ус ихьит
Лаврентгьы: рхала ианааизынха, ианааидыӷәӷәала, дналылаԥс
дцеит Лариса. Лара агәықәхагьы иахьынӡаиҭахыз ҳәа
лҽынаигәыдлыршәлан, лгәыдкылара далагеит. «Иҟалалакгьы
ҟалааит, ддәылызгап, адунеи ҭбаауп, џьара ҳаднакылап» ҳәа
ааҭагьежьит ихы. Абарҵаҟны ианнеи, анаҩстәи ршьаҿақәа
ирыцәшәаны, уаҟа рҽааныркылеит.
– Бзакә хазыноузеи! – иҳәеит Лаврент. – Бхаҵа рыцҳа
акгьы шԥаиқәмыз…
– Уи шԥа?! Схазыназар, схаҵа акгьы зиқәымзеи?..
– Бара бимами, изиқәымзеи, аха усгьы дрыцҳаушьартә
иҟоуп. Аҳәса ԥшӡақәа змоу зегьы ҳрыцҳаушьартә ҳаҟоуп.
Насыԥ ҳамоушәа аабахуеит агаӡақәа, аха ари егьнасыԥдароуп.
– Избан?
– Уи бара заманалаҵәҟьа ибдыруеит. Бара бхаҵа игәы

575

каршәны адәы дықәу џьыбшьома?
– Дықәзааит! – лҳәеит Лариса.
– Уи иаргьы иҭахуп, игәы каршәӡаны адәы дықәзар,
драҳаҭӡа дыцәозар, адунеи зегьы аҟны акәтаӷь былгьошәа бо
адгьыл дықәзар, аха иауам…
– Избан? – деиҭаҵаахт Лариса.
– Избан акәзар аԥҳәыс ԥшӡа димоуп. Зегь рылаԥш зықәку
аԥҳәыс ԥшӡа. Уи даницәыр…го изымдырӡо, атәыҩақәа
анихадыргыло изеилымкаауа. Ари ауаҩы ҭынчра инаҭоит ҳәа
бгәы иаанагома бара?
– Избоит дышҭынчым, уимоу аҵәы дшахатәоугьы. Аха уи
иаҳагьы изеиӷьуп иара.
– Изла?! – иааџьеишьеит Лаврент.
– Аҵә иахоу иоуп аԥсҭазаара змоугьы. Изахьӡузеи иара
аԥсҭазаара ҳәа иҟоугьы?
– Уи аҭак ҳара иаҳзыҟаҵашам… Уажәазы… – иҳәан, уа
даангылеит Лаврент.
Уажәазы иҟаз лара лакәын, Лариса. Лхаҵа ана
дышгылоугьы, даадәылҵны даарыдгылар шауагьы, иҟаз лара
лакәын. Ишԥаҟоу, мшәан, иара усгьы ари аԥсҭазаара?! Нахьхьи
џьара дыҟан Шьушьана. Дыҟан, дагьыҟамызт. Ихәыҷра аԥхыӡ
даццахьан, далыхәхәа даахынҳәуан, иагьааигәалаиршәон
ахьаца амҵан дтәаны данҵәыцоз. Дыҟан, дыҟоуп Елисо.
Зыда ԥсыхәа имам Елис! Ели! Ԥхыӡ илбаргьы деиланагар
ҟаларын лара уажәы ари, Лариса дахьлыдгылаз, диҿаӡыҭыр
ҳәа дшәаны дахьгәыдикылоз. Ҟалашьас ирымоузеи абарҭқәа
зегьы? Зегьы дрыхьӡарц, зегьы игәыдиҳәҳәаларц зиҭахузеи
ауаҩы? Зегьы дзырзыҵҟьозеи? Рҽеишьа змам аҟынӡа
изнеигозеи рҽеишьа змоу? Рҽеишьа акгьы иамаму? Иага
уҽкыдуҟьаргьы, зегьы ахьыҟоу ушгылоу, ухы угәы шазҭоу,
акгьы ахьыҟам узнанагозеи? Изацәцахьада уи, акгьы ахьыҟам
анеира? Уа унеиаанӡа иҟоу ами аус злоу. Ишԥеидкылатәу,
ишԥеиларстәу зегьы, ацәгьагьы абзиагьы?! Урҭ ишԥарылхтәу
иаҳа иухәаша, иувагылоу ирыхәаша? Зҭак ыҟам, иеижәибаҵа
зегьы зҭак иашьҭоу азҵаарақәа. Урҭ азҵаарақәа рҭакқәак

576

рыҟаҵара уахьӡартә ианаамҭоу иузцәырҵыр, иагаџьара
уаванажьыргьы, уеизгьы ԥыҭ-чыҭқәак рҭак ҟауҵоит. Уи уара
иузурхоит, ауаҩы изхо ҳәа акгьы шыҟамгьы.
Еилаԥаҭашәа, еилыргашьа рымамкәа ихаҿы иааиуаз
азҵаарақәа раха имамызт иара уажәы. Уажәазыҵәҟьа
иаҭахыз, Ларисагь Лариса лакәын лааигәа аҟазаара
насыԥны ибазаргьы, убригьы дналыдҵны, егьырҭгьы злахаз
аархырԥсааны арантәи аҽықәгара акәын. Шәца, шьҭа
иазхоуп ҳәа уаҩы иреиҳәаран дыҟамызт, дара рхала, идырны,
ианаамҭаз ақәҵшьа иақәымшәар. Иақәшәеитеи нахьхьи
ианаамҭаз ақәҵшьа! Уеизгьы-уеизгьы акы уаргәаар аума,
уҵнарҟьар аума, узлашәаз аӡыблара алҵразы?!
Иаалырҟьаны зегьы ааирццакырц иақәикит Лаврент.
Убри аамҭазы, ажәлар бышьҭанҵәеит, абри бара бабаҟоу
ҳәа арахь даадәылҵит Сидоров. Уи иибаз Лариса лоуп,
Лаврент зынӡагьы димбазшәа ҟаиҵеит.
– Иаамҭоуп шьҭа, иаамҭоуп, иҳәеит иара. – Ашарагьы
адәы иаақәлоит. Ианаашо Аҟәа ҳҟалар, ҳашиашоу амшын
ҳҭаларын…
– Амшын! Амшын! – лҳәеит Лариса, уажәы адунеиаҟны
зегь реиҳа дзыргәаҟуаз амшын акәызшәа.
Лаврент даахынҳәны дахьыныҩнылаз, Бено адиван
дадиаалашәа дыцәан, дахьтәаз дыцәан Галинагьы. Џьогои
Петушенкои иаурыс ашәангьы иаурыс ашәамкәа, даҽа
бызшәак алагьы иузеилмырго ашәак еицырҳәарц иаҿын.
– Ҳара абра ҳаҟан, иҿаҿаӡа ҳашьҭагьы анҵаны ҳцоит, –
иҳәахт Олег. – Иаажәг, исшәырба, даҽазныкгьы ианысҵоит
снапы ахьанҵатәу…
– Амҳәыр аарха, амҳәыр! – иҳәеит Лаврент даахәмарны.
– Амҳәыр?! – иааџьеишьеит Петушенко. – Амҳәыргьы
имоума, уара, ари? Иаажәг иааҳархап!.. Бено! – ибжьы
наиргеит уи.
Бено ашырҳәа даақәтәеит.
– Шәымаҵ аура сазыхиоуп сара есымшагьы, Бено Галантиа!

577

– иҳәеит уи дышиашаз Олег иахь иҿааихан.
– Иабаҟоу уара умҳәыр?
– Амҳәыр уҳәоу? Изакә мҳәырузеи?! – иааџьеишьеит

уажәы Бено.
– Крыздыруоу, абри аҭӡы амҳәыргьы аархатәуп, рҳәеит…
– Амҳәыр! – еиҭааџьеишьахт Галантиа. – Ҳа-ҳа-ҳа!
Амҳәыргьы аадырхозаап! Иааҳмырхахьеи, уара, амҳәыр!
– Исгәалашәом.
– Сара исгәалашәоит.
– Ус акәзар, иааҳархахьеит. Уара иугәалашәозар. Уи
егьырҭгьы иргәалашәозар акәхап.
– Аӡәгьы акгьы ихашҭӡом, зегьы зегьы ргәаладыршәоит, –
иҳәеит Лаврент.
Иргәалашәо, ирхашҭуа, ирдыруа, ирзымдыруа… Зегьы
еилаԥаҭашәа иҟан. Араҟа мацарагьы акәызма! Еилҳаргоит,
рҭыԥ иқәаҳҵоит рҳәоит зҿаазхо зегьы. Ианакәызаалакгьы,
иахьыҟазаалакгьы. Зҭыԥ иқәуҵо иушьҭагыланы иааиуа
ихирбгалар, иувагыланы инеиуа имырманшәалар? Уара
дуԥырхагахар, ихгьы даԥырхагахар… Нҵәара зқәым арҭ
азҵаарақәа дрылагылоуп Лаврент дахьцалак. Иара имацара
иоума, егьырҭгьы ус иҟазар акәхап. Агәымхара ишагара
аиааира зазымгац ҳәа уи иидыруаз уи акәын, ауаа бзиақәа
еиҳа еиҳан адгьыл аҟны. Уажәгьы еиҳауп, ԥасагьы еиҳан.
Иамазкуаз ыҟан, дызҿыԥаны иара иҳәатәахьы ихьаирԥшуаз
маҷҩымызт, аха усгьы, иага ҟауҵаргьы, зны-зынла, ацәқәырԥа
бааԥс еиԥш ацәгьа ихнаҩама ари адгьыл, аиааира агама ҳәа
уцәа уааҭрыхьҭшьаауеит. Убасҟан ауп уззыԥшӡамыз амчқәа
анаацәрҵуазгьы.
Урҭ аацәырымҵуазар, урҭ ыҟаӡамзар, иаазгоз ари адгьыл
иахьа уажәраанӡа анапы иқәыргыланы? Афилософцәеи
аполитикцәеи дышрыдгылоз, дшырҿагылоз, гәаныла мацарагьы
аиқәԥара ду шцоз, рацәаӡак шихымҵуазгьы, адунеи дақәлоушәа
дааҟалалон, аԥсҭазаара уаҳа иламкәа даркарон. Ауаҩы
дкарахоит, дыхәжәоит иҟаимҵаша аныҟаиҵо ма ианидырҟаҵо.
Ицәгьа, ибзиа, ауаҩы ииҭаху, иидыруа, дзықәшаҳаҭу данаццо

578

хара дцоит. Аусурахь дахьынҭыҵызгьы ииҭахым акы дазыркит.
Иаҭаху усхап иара, аха иара иҭахым, иара дзацныҟәом, арахь
иацныҟәатәуп. Уажә дшацныҟәаз еиԥш. Дацныҟәеитгьы
ахьӡызма ари! Иабхәа игәы нирхар ҳәа дшәаны, даазлагылаз
дырзеилымкаар ҳәа дшәаны, дзырҭаз аӡы қыдқәак нхыжьланы
даццеит. Ари Чыма имаҳә иоуп, рҳәеит, ари Чемо дитәуп,
ҳидгылароуп, иаргьы ҳара иҳадгыло уаҩуп, рҳәеит, ари Чам
бзиа иҷкәын иеиԥш иааивагылаз иоуп, рҳәеит. Чемо-Чыма-Чам!
Иааихаургылар, абасшәа иҟан уи ихьӡ. Нас-нас, даннықәла,
дилԥшны даниба, иеиликааит уи еихаргыланы имаз ихьӡ
мацара акәмызт, еихаргылашәа иман уи еихаргылашьа змамыз
акыр, еинраалашәа дааиуан еинаалашьа змамыз. Еинаалашьа
змам еиԥыргатәуп, инарыха-аарыханы иргылатәуп, иҟоуп
зынӡа иқәгатәугьы. Иара дықәхыргарц шиҭахымыз акәын
иқәгатәызгьы рықәгара дшадымгылоз. Иқәгатәу ҳәа иззыԥшуа
иаҭаху ракәзар? Иқәгатәу ҳәа ихәаԥшуеижьҭеи иҵуазеи иара
ихаҭагьы, аха даарзықәымгаӡеит. Дықәыргамоу... Анаҩстәи
анаҩсшәа ауп ианеилкааха.
– Изакә нхароузеи, изакә ҭагылазаашьоузеи иумоу уара
араҟа! Иууысхузеи Аҟәаҟа! Уаангыл, уԥсгьы умшьари, – иҳәеит
Лаврент, агәашә инҭыҵны ианаагыла.
– Уеилагоума, иҟасҵозеи сара араҟа?
– Узхарагьы агыршәа умаҳари, – иҳәеит Лаврент дааччан.
– Агыршәа сара ара аасҭагьы уаҟа исаҳауеит, – иҳәеит
Беногьы дааҿамхаӡакәа.
– Аиеи, жәыргьыҭаа зегьы наганы уаҟа инурхахьеит,
изумҳәарызеи!
– Саргьы ԥыҭҩык амҩа рзаасыртит, аха сара сеиҳа
аус зуқәазгьы ыҟоуп. Урҭ иҟарҵоз акы аҭнырхуан, сара
изакәызаалак акы аҭнысымхит, џьара аӡәы снаидтәаланы
аҵәыцақәак ицзымжәызар…
– Аԥсуаагьы уцымхраауаз?
– Аԥсуаа сыцымхыраакәа, урҭ рыда уа сара
акрысзыҟаҵараны сыҟазма! Саргьы акы срыцхраап, иаҭахны
ианыҟала, сымҵәыжәҩа иааҵаскып. Иудыруазеи ҳаԥхьаҟа

579

иҟало?!
Ҳаԥхьаҟа иҟалоз ак дырны имазшәа акәын Бено
дышцәажәоз. Шықәса рацәагьы аҭахымхаӡеит уи аҟынӡа
анеиразы. Лаврент Бено ида ԥсыхәа имамкәа Аҟәа даалахо…
Адунеи ааҳәыргьы ари аҩыза знымзар зны иҟалап ҳәа ихахьы
изаагомызт Лаврент. Аха еснагь уззыԥшым аҟноуп уахьнанаго.
Аибашьра иалагеи уажәи рыбжьара Лаврент адәахьы
ддәылымҵыцызт. Елисо ҩынтәҟа ача аалгеит, аха ҳаԥсуазаргьы
ара ҳаԥсааит, уаҳа адәахьы схы ндәылсырҳәҳәом ҳәа даатәеит.
– Иҟалазеи, ибышьклахысма?! – дҵааит Лаврент дгәыҭҟьаԥсыҭҟьаха.
– Исышьклахысыр еиҳа еиӷьын, – лҳәеит Ели. Саагылазар
иахьа аҟара сымшәац. Чахык-чахык ҳауазар ҳәа еицрыхәхәа
еишьҭагылаз ирхылаԥшуа игылан наҟынтәи иааз хаккалақәак,
ршәақьқәа рхарззала. Аӡәы ишьапы дзықәымгыло дашьын.
Дыҵзырҟьаз уаҩы изымдырӡо, уажәы-уажә иаӷәра импыҵҟьаны ауаа даарылаххауан. Дара неимбӷьыжәаауан. Иара
дгыланы изхара дыцәҳауан, еилагылаз рыԥсцәа нижьуамызт,
рыбзацәа. Иҽанааирҭынчлак ача ирагәаҟуа еилагылаз
агәаҟқәа рҽааидыркылон, рыбзқәа рыхәлашәаны раԥхьаҟа
иԥшуан, акрыҟахызшәа уахь, раԥхьаҟа. Иҟан чахыкгьы
рмоуӡакәа ианеилыҵуаз. Аҽны Ели чахык рылылгеит
илулакгьы. Уи ачахы аҟны днаӡаанӡа ауп асодаҭ цәыггара
агәызҳәа данынарылахысыз. Ижәӡаны дыҟамыз, дышгылаз
дыцәазаап, дылхьыдыҩрны дышнеиуаз дахьынышьҭасыз
ишәақь агәыз ааҭнаргеит, иаргьы иҽеиҩырҿашәа ҵаҟа
днышьҭалеит. Азныказы еилагылаз ихы деихсыз џьыршьеит,
аха уи акгьы имыхьит. Ажәлар рыԥсы анааи, инаицхрааны
ддыргыларгьы рҭаххеит, аха ихы шымҩаԥигоз рзымдырит:
дҩагыланы аҟәҟәаҳәа рылахысра далагаргьы ауан.
– Амла ҳаганы ҳаԥсуазаргьы, сналбааны чак аазгараны
сыҟаӡам! – лҳәеит Ели дахьааиз.
– Иаабымгакәа, бысҭ ҳәа игылоуп! Ашьшьыҳәа абра бтәаз.
Сара сынҭыҵлоит…
– Иара дынҭыҵлоит! Уара уаҳцәыршьуеит ҳәа ами,

580

схы қәацәӡа сара сызрылалаз. Уҟам џьыршьоит акәымзар,
удәылгангьы ургахьазаарын… Идәылган иргаз аӡәыр
ддырхынҳәыма?!
– Идырхынҳәуеит, – иҳәеит Лаврент ииҳәаз ихаҭагьы агәра
мгакәа.
– Идмырхынҳәыкәа, акькьыҳәа ашәа рызҳәо ирыманы
иаакылсит! Дабаҟоу, Шьыбга? Дабаҟоу Кәаӷьына иԥа…
Ихьӡузеи… Едраҭ?! Еишьҭаҟәшәо рҿынархеит. Уаргьы
иааудгылашт. Иахьаҵәҟьагьы иалҵтәуп Аҟәа, иахьаҵәҟьагьы!
– Изла? Ишԥа? – иҟаиҵара изымдыруа дҵаауан Лаврент.
– Бено ишьҭалатәуп, анкьатәи ҳгәыла…
–Бено агмыг иоума бара бзықәгәыӷуа?! Бено иҳаламкьысран
иҟазаргьы ҳнаганы ҳриҭоит. Уи иӡбахә сабымҳәан!
– Ида дҳамаӡамеи! – лҳәеит Ели. – Иара дҽеиӡам, аха
ида дҳамаӡам. Абзиарақәагьы рацәаны изыҟауҵахьанеи…
Иаб иашьа иԥа Џьамал дырҳәазаны Жәыргьыҭынтәи
данааигоз уара уакәӡами ихысхысуа ирылаз, абри абра
џьара даарбтәуп ҳәа…
– Схысхысуа ус аӡәгьы сишьҭамлаӡеит сара усҟан.
Дансыӷрымӡаа, рлымҳа акы нҭысшьқәеит аҟароуп.
– Уи азхеит аус аҟаҵаразы. Уара уаҳаҭыр баны ауп днаганы
дшынҭарҩыз, уара уаҳаҭыр баны ауп аусурагьы дшаладыргаз.
Сара урҭқәа бзианы исгәалашәоит.
– Иара ихаҭагьы дыбгәалашәозар акәхап…
– Иара
ихаҭагьы
дысгәалашәоит! Дҿампаҟьаӡа,
деиқәаҵәашәа. Зимбабвантәи уаама ҳәагьы зны аҵәы
илоуҵахьан, иахьаамҩахыҵыз. Бено иҿы раҳаны сааҭк уи
дахыччон. Дыччартә дыҟамызт, аха уда ԥсыхәа анимоу,
исаса еихԥо, ссирк уҳәазшәа, дгыланы дыччон. Сара убригьы
сгәалашәоит. Уицхрааит убасҟангьы.
– Даҳгәыламыз, ишԥаҟасҵарыз…
– Уи ҳара даҳгәыламызт.
– Бено даҳгәылан. Аӡы иагашаз егьи дабаздыруаз. Сара
иҟасҵаз зыҟасҵаз Бено изакәын. Сыхәдацәа иахьынҳаҳалоз

581

Бено ҟадыџь…
– Уажә иара ихәда иахьынҳалатәуп. Иҟырҟы ԥуҵәозаргьы
акала дҳацхраароуп. Мап анакәха, иеилыскааит, ҳаргьы
ҳандәылганы ҳаргоит, аҳәахәдеиԥш ҳабжьаӡуеит.
–Бышшәара бшәеитеи бара ҟадыџь! Ҳамԥан иқәымлозаргьы
быздыруамеи. Баб иаҳаҭыр аҟнытә акәзаргьы…
– Иԥсрахы кашәеитеи саб! Изгыло иакәӡам. Дыԥсхьазаргьы
ҟалап, иузаазыцҳауада акәымзар…
– Уи ара дыҟазаргьы акгьы дҳахәомызт. Ҳабӷа ԥиҵәаргьы
ҟаларын…
– Ииуазеи, ҳабӷа ԥиҵәартә! – Лаврент иажәақәа
даадырхагеит Елисо.
– Ииуазеи бымбо, ахеиқәырхаразы, ҳара ҳаиқәырхаразы
рган иадцәыланы даагыларгьы ауан.
– Уи – деилагар…
– Аибашьра еиланагаанӡагьы аӡәырҩы еилагақәахьан,
Ели. Уи иазаауазеи, иаҳмыхәо акы ҳаланагалеит.
– Иҳахәо Бено заҵәык иоуп.
– Дшәарҭоуп. Дҳахәоит ҳәа ҳашихәаԥшуа дааҳалгар? Уи
даара сиҭахын ҳәа бгәы иаанагома абжьааԥынгьы?
– Дызлаурԥхашьаша умоуп.
– Уаҩ даныԥхамшьаӡо, игыгшәыгқәаха ианеилоу, сара
Бено дырԥхашьаны сусқәа исырҟаҵахуеит!
– Иҟаумҵац ҟауҵароуп, Лаврик, иҟаумҵац. Ус ҳақәшәеит.
Уҽкажьны уиҳәароуп Бено.
– Сыршьуазаргьы! Сара сыҽкажьны Бено сиҳәахуа…
– Ахәыҷқәа урызхәыц. Абџьар кны ҩыџьа аибашьра
иаҳзалагылоуп. Удаӷьхаргьы умаҭхаргьы, урҭ ирыхәаша
ҟауҵароуп.
– Урҭ ирыхәаша дара иҟарҵахьеит: рабџьарқәа аанкыланы
Гәмысҭа нырцә инеины игылахьеит.
– Убри амацара ҳахыршьаауеит. Иахьыҟаҵәҟьоу цқьа
ирыздыруам акәымзар…
– Заманалаҵәҟьа ирдыруеит!
– Мамоу – ирыздырӡом. Лҽыргаӡашәа Манана дразҵаауан.

582

Аибашьра иаҿызар акәхап анылҳәа, саапкны сылҿамгылеи,
урҭ аҩыџьагьы Урыстәыла аҵара рҵоит, уахь иҟоуп ҳәа.
– Агәрагьы лгазаап!
– Илсыргеит. Ишылгараҵәҟьа илымгазаргьы, дкәанызануа
даақәсырхеит. Абас акы ирҩашьаны иамоуп егьырҭгьы.
Иаҳамҳәо Бено ихаҭагьы. Уи игәаԥхар, ҳнарылԥааны
уажәыҵәҟьа ҳдәықәиҵоит арантәи.
– Игәамԥхар?
–Ихашҭхьоу игәаларшәа.Иаб иашьа иԥа Џьамал…Уи бӷасгьы
дҟаиҵахьан. Акрызкыз уаҩымыз, ишьапы даақәиргылеит.
Иара убригьы, исзыҟоуҵаз аҭакс ҳәа Бено дицхраауан. Анапи
анапи еибаӡәӡәоит. Аиуара мацарагьы азхом, иумдыруеи…
Бено иоуп, Бено, уаҳа аӡәгьы ишьҭалатәӡам! – лҳәеит Елисо,
Лаврент дҩагыланы абыржәыҵәҟьа Бено дишьҭаларашәа.
– Дабаазго, анышә дабаҵысхуеи Бено?
– Уи рацәакгьы аҭахымхаӡеит. Аҭел аарҵәины дизасит –
дуаруаруа даацәырҵит.
Иахьаҵәҟьа сныдгылоит, аҩны уҟаз…
Аҵыхәтәантәи ажәақәа ачча даадыркит Лаврент.
– Аҩны уҟаз иҳәахит, аҩны сыҟамкәа снеиааиуа ақалақь
сналалара џьушьап. Иара ацәыршәага иабџьар кны дыҩуа
ақалақь дахьалоу, саргьы ус сдәықәу џьишьома?!
– Иацәажәашьа уақәшәа, абааԥсы, – лҳәеит Елисо. –
Абжьааԥны аҵәы шилауҵалоз еиԥш ҵәык анынаилауҵа, иара
уаҟа ҳаалгеит.
– Сара ҵәык наламҵакәа ацәажәашьа сыздырӡом.
– Аа зхы здыруа ауаҩы дахьыҟоу! Ҵәык наламҵакәа
ацәажәашьа уздырӡом азоуп изуҿынҵәаауа…
– Сара аҵәы злаҵатәу роуп изласҵо, зегьы иаурыласҵахуа…
– Аӡәы илоуҵагьы, зегьы ирылоуҵагьы, дҵәылаҵаҩуп
рҳәоит ауаа.
– Аиаша аласҳәоит сара уи. Уеизгьы-уеизгьы ҵәык
нарыласҵандаз ҳәа ахаангьы ауаа срыламлацызт.
– Иурччон, исгәалашәоит, иузымгәааӡазшәа ҟарҵон

583

аӡәырҩы, аха ироуҳәоз ԥсраҽнынӡа ианырхамышҭуазгьы
ыҟан.
– Ирхамышҭыртә иҟазар, ирхадмыршҭааит. Уи аус иахәоит,
дара ирыхәоит. Ушшапаӡа ауаа урылагыланы уаауазар акыр
иаԥсоума! Ауаҩы ихы далырԥшлатәуп, ҵәык наилаҵаны
акәзаргьы. Ахәшә еиԥш ихәоит.
– Уара усшәа убагәышьон есымша, аха ауаа аҵәымыӷ еиԥш
ргәы иалоуп иахьагьы.
– Дарбан бара абасҟаҩык згәы нсырхахьаз?
– Иара Бено ихаҭа аԥхьа днаргыланы. Иашьа даанумыжьит,
иаҳәшьа даанумыжьит…
– Аеҳәшьа димаӡам уи.
– Иашьак иԥҳагьы лакәзааит… Ироуҳәоз знык азы
иарччақәеит, аха сара издыруеит уи урҭ шыҟанаҵалоз… Аа,
уажәы рыда ԥсыхәа ҳамаӡамкәа ҳахьаатәаз.
– Иаачҳа, ҳада ԥсыхәа рымамкәагьы ишықәхо ббахра
быҟоуп, – иҳәеит Лаврент.
Бено иааира рацәак азыԥшра рықәымшәеит. Уи дааит
амшаԥы кәтаӷь диркырц иҭахызшәа дгәырӷьаҵәа, ар
рымаҭәа ишәҵаны. Лаврент ихы ааихнахит уи, ар рымаҭәа
ахьишәыз. Аха уи аҵыхәала акгьы имҳәеит. Уажәраанӡатәи
Елисо лцәажәара акыр дааннакылеит акәымзар, убас акы
наиеиҳәақәарын, убас акы наиеиҳәақәарын…
– Узаазгаз, – иҳәан, иаразнак аус ахь дааиасит Лаврент, –
ҳҭагылазаашьа, ишубо еиԥш, есааира еицәахоит.
– Избан? – иҳәеит Бено иҟаз изеилымкаауазшәа. – Аибашьра
цоит, аха ара уеизгьы-уеизгьы… шәара ишәылакьысуада?
– Иҳалакьысуеит, иҳалакьысуеит, Бено! – лҳәан
дааӷьаҵәыӷьаҵәит Елисо.
– Бара бҽаанкыл, Ели, – иҳәеит Лаврент днақәыӷәӷәар
иҭахны, аха днақәмыӷәӷәакәа.
– Илҳәалааит, илҳәала… Баатәа, Елисо. Лгәы ҭынчым аԥҳәыс.
Згәы ҭынчу ҳәа аӡәгьы дыҟаӡам уажәы араҟа. Ҳахьнанаго
уаҩы издырӡом.
– Ауаа ҳалганы иргахьеит, ныбжьалыргылеит Елисо.

584

– Убасҵәҟьоу? Иабаргеи зырҳәа?! – иҽыргаӡашәа дҵаауазу,
аха усгьы дҵааит Бено.
– Аӡәыр акридыруама! – ҿааиҭит Лаврент Елисо
ажәа аныбжьаргылаха лымҭакәа. – Индәылганы иргеит,
иргеижьҭеигьы акрааҵуеит. Инхаз агәыҭҟьа иаганы итәоуп.
– Изыхдырҟьазеи, ирыдырбалазеи зырҳәа? – дҵаауеит
Бено Галантиа.
–
Раԥсуара
иахдырҟьеит,
уаҳа
изыхдырҟьазеи!
Ирыдырбалаз ҳәа уаҳа акгьы ыҟам.
– Абџьар рыдырбалазар?
– Мап, џьушьҭ, урҭ ахаангьы абџьар змаз уаамызт.
Аибашьраҟны иноугаргьы бџьарк ааныркылап ҳәа сыҟам.
– Рыхшара еибашьуазар?
«Аа, уара ала аԥынҵа икылҟьаз уззааиуа! Шәара шәтәқәагьы
абџьар ркымкәа иҟам ҳәа уҵаауеит, уара аҩсҭаа?!»
– Ҳара ҳтәқәагьы абџьар ааныркылаз џьыршьазар ауеит,
аха урҭ аҵарахьы иҟоуп, – лҳәеит Елисо еиҭа дныбжьаԥалан.
Бено уи акагьы ахимҳәааит.
– Сара сызлашәыхәо иҟоузеи? – дҵааит Бено днавамлааавамлакәа.
– Ақалақь ҳалҵыртә ҳҟауҵароуп ма џьара ҳаԥхьаукроуп
аамҭала, иҳәеит Лаврент.
– Аԥхьатәи иаҳа иуадаҩуп, сҽазыскып аҩбатәи. Џьамал
дугәаламшәо уара?
– Џьамал?! Џьамал захьӡу ҩыџьа-хҩы здыруеит. Рыуа
дарбан.
– Саб иашьа иԥа Џьамал. Жәыргьыҭынтәи уаргьы
саргьы иаагаз. Ус дсыманы араҟагьы сааихьан. Иара
дугәаламшәозаргьы, иара ибзиаӡаны уигәалашәоит. Абри
ахаҵа иуал шсықәыз сынхеит ҳәа хьаас иман есымша. Ишәааит,
нас, уи иуал: унаганы уизынсыжьуеит, дааухылаԥшлааит. Нас
иҟало нас иаабап…
Ари Елисо лыԥсы ааивнагеит. Лаврент иахиҳәаара
изымдыруа дтәан.
– Даҽа вариантк ҳамам уажәтәи ала, иага ҳхәыцыргьы, –

585

иҳәеит уи ицамҭазы. – Џьамал иҟны уҟа, аӷба уҭа – аҩбагьы
акоуп. Сара сааиуеит, уаҵәы анакәымха, уаҵәашьҭахь, иҟалап
уаха зны саадгыларгьы уи иаҳагьы еиӷьзар ҟалап, аҵх
шәыҽналакшәа шәындәылҵыр…
Бено, абригьы иҳәеит, ахьышәҭҳәа дҩагылан, аусқәа
шимоу, дшыццакуа аадырдырны, ашә ахь иҿынеихеит.
– Ҳақәгьежьааны ухәы ҳархиап ҳәа уҟазу… – лҳәеит Елисо.
– Усгьы аамҭак ҟалап. Шәгәы кашәмыжьын. Сара сааиуеит
ма шьоук аасышьҭрын…
Уи даацәшәеит Елисо. «Дарбан, џьым-џьым, иаҳзааишьҭуа?!
Хыхҵәақәак ҳандәылганы ҳаргар…»
– Иуцәыуадаҩӡамзар, уара уаадгылар иаҳа еиӷьхарын…
– Саргьы саадгылап, шьоукгьы аасыдыскылап. Ақалақь
ахагацәагьы алоуп, иҟарҵо уздырӡом… Шәеилыскаауеит,
ушәартә иҟоуп, аха шәара акы шәацәымшәан. Сара ара
сыҟоуп!..
Бено данца, ирҳәо рҿамшәо, рҭыӡқәа инаркыдыԥшылаааркыдыԥшылақәеит.
– Иззынҳажьуа даҳзымдырӡо, ҳанхара зегьы шьоукы
инарызныжьны, ҳцаны ҳабацәыҵатәо, уара? – дҵааит Елисо.
– Ӡәыр изынҳажьуама, ашәқәа ныҵарҟацаны иаҳмыркуеи…
– Ашәқәа аҳмыркыкәа, ирзаамыртра иҟоуп! Есыуаха
ақәыларақәа цоит ақалақь зегьы аҟны. Ауаа жәашықәсала
иааидыркылаз зегьы ндәылҳәаны амашьынақәа ирықәыжьны
иргоит.
– Иргааит, бара, иҳамоу зегьы ргааит! Ҳхы зқәаҳҵо акыр
ҳамоума? Акыр иаԥсаны иҟоума иҳамоу?
– Изҳамамзеи! Иааҭаххалак зегьы ҳамоуп…
– Аԥсҭазаара ҳамоуп макьана, Ели. Убри еиқәырхатәуп.
Ҳсаанқәеи
ҳамҳаҵәқәеи
ракәымкәа,
ҳаҩнымҭәеи
ҳамаҭәажәқәеи ракәымкәа…
Ели, егьи ауадахь дцан, дтәаны аҵәыуара далагеит.
Ауха имыцәаӡакәа иаадыршеит. Бено уажәымзар уажәы
дааирашәа иҟан, аха дахьцаз дынхеит. «Ҳаихашҭзаргьы
алакә! – лҳәон уи лгәы дахьҭацәажәоз. – Ҳара ҳаиԥш

586

иагаҩ идгьежьылоит, ишәиҵаз ар рымаҭәагьы акы аанамго
иҟаларым. Дзызку Анцәа идырааит, дахьдырхысхысуа
ддырааԥсахьазаргьы акәхап. Аха, уахьихәаԥшуа, иааԥсаны
иҟоу ауаҩы исахьа зынӡагьы имаӡам. Уимоу, ашьха дыҟоушәа,
абжьааԥны аасҭагьы дпашәӡа дгылоуп. Ҳара ҳаиԥш чахык
аԥшаара иԥсы ауахҭниҵахуа…»
Бено адырҩаухагьы дмаар, деилагар ҟаларын Елисо.
Лаврентгьы, инирԥшуамызт, аха ишьара дықәҟьаны аҩны
дыҩнан. Абжьааԥынгьы, ари аибашьра иалагеи уажәи
рыбжьара, аҭӡамцқәа дшыркыдлара дгылан, аха уажәык
иааиқәшәацәгьеит: иара иеиҳагьы иашьа дицәшәеит. Зны
цхыраарак иуҭахьан ҳәа, уи игәы арԥшаауа, ак ианаҳәо
егьиуа дыҟазма: саамҭа ааит, иаасҭаху зегьы ҟасҵалап ҳәа
дгылазар акәхап. Ус акәзаргьы, егьыс акәзаргьы, ачҳара
аҭахын, даҽазныкгьы ачҳара.
Аицәажәара иаҟәыҵшәа итәан хаҵеи ԥҳәыси. Гагрантәи
Лаврент иаҳәшьаԥа аҭел данырзас, ишәаны ацәажәара
рзыгәаӷьуамызт. Уи уантәи акы ааицҳауеит, иԥсы шҭоу дирдыруеит ҳәагьы иҟамызт, аха дасит, рыцҳа, рыԥсы ааҿихит.
– Шәызтәоузеи, уара, уаҟа, ажәлар алҵны иаахьеит, дара
шәрыдгыланы аибашьра шәалагарц шәгәы иҭамзар, шәеиха
арахь…
Лаврент иаҳәшьаԥа ицәажәашьа игәамԥхеит. Ухәмаршәа
акәзаргьы шәрыдгыланы шәеибашьырц шәгәы иҭоума ҳәа
ушԥаҵаауеи! Ааигәа ара џьара димандаз иеиҳәашаз идыррын,
аха уажәы, рыԥсы ахац иакны ианеидтәалоу, дахьасыз
ишааигәырӷьаз ада уаҳа акгьы иаламцәажәеит.
– Уасла, абааԥсы, аха ануоуа уасла! – иҳәеит Лаврент
дыҳәҳәашәа. Ахыбаҩҟа ҳаргоит, шәацәажәаха смоур ҟалап
аниҳәа, дааицәшәеит. Инаганы изгаша акы иаҿарыжьуеит
аҷкәынцәа! Аха иҟауҵарызеи, унеины ҿагылашьа змамгьы
уаҿамгылар…
Нас иҟалоз уаҩы издырӡомызт, уахатәи аҵх иалагӡаны

587

Лавренти Елии ирзыҟалоз шырзымдыруаз еиԥш.
Бено дааит ашамҭазшәа. Абыржәаанеиԥш. Усҟангьы
ихы ҭууа дыҟан. Уажәеиԥш. Умыцәаӡакәа иуршар, изжәыз
иеиԥш уҟалоит. Ижәны дагьыҟандаз усҟан, аԥсеивгара
иаҳа изымариахарын. Дызгози, дахьигози, дызҭагылази
данрызхәыцлак, аҽшьра иаҳа еиӷьишьон абрантәи шьаҿак
аҟаҵара аасҭа. Иагараан иҽдиршьхьазаарын уи дызлаз, Ели
дизышьҭыхуамызт. Иара дхаҵан, ихьлакгьы ауан – ма ихигарын
ма изихгарымызт дзықәшәаз, аха Ели. Ихаҿы изаагомызт
иара дыҟамкәа, ԥсышьацәгьа лыманы абри ақалақь даалахар
дшыҟалоз. Иара усгьы иибахьаз Ели дабаҟаз! Дҵыкәкәааны
ацара даҿын. Асаркьа аныԥшылара зынӡагьы иҭахымызт: уи
инарбоз иибахьаз, иидыруаз Лаврент иакәӡамызт.
Иаԥхьаҟа зны дахьнанаго идыруазар, иҟаимҵаша
ҟаиҵоит ауаҩы. Иимгәаӷьыша игәаӷьуеит. Хәыцшьа змам акы
еидихәыцлоит. Ма дызгаша, ма деиқәзырхаша. Издыруамызт,
дыршьагьы имамызт Лаврент иаԥхьаҟа изыҟалашаз. Егьырҭ
ишырзымдыруаз еиԥш. Аха, ус уҳәаргьы, агәҩарақәа
рымамыз?
Бзиа ҳаҟоуп ахьӡын зехьынџьара. Излацәажәоз абзиа
акәын. Еидыԥсыланы иҟоу реидыԥсыламҭаз рнапқәа
анеикәдыршогьы ыҟоуп.
Рнапқәа еикәыршаны, еидҵәыуало еидгылан иахантәарак
Џьогои Петушенкои. Иеицырхыргаз акы иахьацәынхаз
иеигәырӷьаны иԥсуан. Иеицырхыргазеи? Уразҵаар, ирҳәо
рҿамшәо иааидхаларгьы ҟаларын. Ахәархь еицахозма?
Ақыдқәа еицдырҳәазозма? Џього ахәархь данаҿашәа,
иааидыххылаз Петушенко иакәызма? Арыжәтә усшәа унарбаргьы ҟалоит. Аха нас? Зегьы наухыԥсаар? Ишԥаҿашәеи
убри Џього ҳәа иҟаз инапы ахәархь ҳәа азҵаара уалагар?
Уаб дышицеибамшьуаз
иаразнак
изузеилымкаазеи?
Иара иҳәеит,аха уара иузеилымкааит, Петушенко! Уара
иеилиукаарц иуҭахыз акәын еилукаауаз, иуаҳарц иуҭахыз
акәын иуаҳауаз.
Уи иазиуазеи, даҽа философиак иҽалеигалап. Иҟьантазӡа

588

иаԥхьа ишьҭоу ауп ара иҟоу. Ухшыҩ ԥыруа ажәҩан иахьалоу
иубо, иуаҳауа даҽакуп. Аҟәаҟа амҩа иқәлахьеит, аха уара
иара уажәгьы аракәӡам уахьыҟоу, Лаврент. Ицахьаз, иҟаз
уҽузалгом. Арахь уара уҽалкәкәааны уаԥхьаҟа уцалар уҭахуп,
егьырҭ ирымбо акы аҟынӡа унаӡарц уашьҭоуп.
Егры ацҳа ианнықәс, иԥсы ааҭалахит Петушенко. Амашьына ианынҭатәа, ижәны дыҟамыз, иаразнак ацәа дагазшәа ибан,
аха абар дахьаақәтәаз. Уама злаӡо уаҩуп абри Петушенко
ҳәа иҟоу: ииҳәо уаҩы изҳәом, ииуа уаҩы изуам, иижәуагьы
уаҩы изыжә-уам. Дагеит, дагаӡеит ҳәа ушихәаԥшуа,
даазқәыршәшәашәа даалҵуеит, дызхысыз зегьы ирҿыцуеит.
– Лена сагахьан зны, – иҳәеит зны, изхыиҳәааз ҳәа акгьы
ыҟаӡамкәа, – Лена умдыруеи, аӡиас Лена, – ҳилгеит ҳәа
исыхәаԥшуан, аха сара самҵит, иахьа уажәраанӡагьы
еилкааны исымам уи амҵшьас иҟасҵаз, аха самҵит. Лена
аӡиас дуӡӡоуп, аҩызцәа, уахәлашәар ацәцара мариам, аха, ус
сҳәаргьы, аӡ хәыҷы уага, аӡ ду уага – уагеит!.. Сара салҵәрааит.
Ус еиԥш шаҟаџьара салҵәраахьоузеи сара сԥсҭазаараҟны!
Сзалҵәраауазгьы жәдыруоу? – дҵаауан Петушенко. Уи
аӡәгьы аҭак ҟаимҵеит, ишыҟаимҵозгьы идыруан. Аԥсҭазаара
бзиа избацәон. Саҿыгәҳәаауан. Иуҭахшәа-иуҭахымшәа
аԥсҭазаара уалагылар, ушьапы уаақәнамҟьар ауӡом. Ушьапы
уқәгыланаҵ аԥсҭазаара уҽаларԥсын иукызароуп. Бзиа ибаны.
Урыцҳанашьоит уи усҟан, уаргәыбзыӷуеит, ахәыҷ иеиԥш ухы
ашьышьуеит, амч дугьы уланаҵоит. Изҭаху роуп амч зауа.
Иазықәԥо. Уззымықәԥаз уцәырымгар ҟалаӡом. Уԥсадгьыл
акәзаргьы…
– Уа суқәшаҳаҭуп, – иҳәеит Лаврент, Петушенко иеиԥш
иаргьы ацәа даалҵызшәа, даахықәтәалашәа зхы иацәажәоз
дагьынаиҿаԥшит.
– Уа мацароума.. Иабыкәу уахьсықәшаҳаҭым?
– Зехьынџьара суқәшаҳаҭуп.
– Зехьынџьара усықәшаҳаҭхаргьы ҟалом, – иҳәахт
Петушенко. – Ухатәык умами, убри уацны уааилар иаҳа еиӷьуп,

589

сара зехьынџьара усықәшаҳаҭхар аасҭа…
Диашан, уиқәшаҳаҭхартә дыҟан иара абраҟагьы Петушенко.
– Сныҟәарақәа рышьҭахь сааԥсаны сыҟоуп, каҳуак
аажәрын ҳааидтәаланы, – иҳәеит Лаврент.
– Уныҟәарақәамкәа, адунеи уакәшаны уааит! – сҳәеит сара.
– Адунеи уакәшаны уаар иаҳа еиӷьуп, Инал, Жәыргьыҭ
уцаны уаар аасҭа. Жәыргьыҭаа ауаҩы ддыркароит.
– Жәыргьыҭ акәызма, уара, шәахьыҟаз?!
– Жәыргьыҭ ҳнахысит, аха Жәыргьыҭгьы ҳаҟан. Егьирахь
ҳрыцәцеит, аха Жәыргьыҭ ауп иахьааҳалгаз. Бено Галантиа
уицны амҩа уанылар, уԥсы уманы аҩныҟа уахьыхынҳәра ада
акагьы уазхәыцӡом… Уи иазаауазеи, иҟоузеи арахь ажәабжь
ҿыцс?
– Кәыбрык амаха аа-лак ирзыфом…
– Аиаша-аиаша?
– Аиашаахьыҟоу уаҩы издырӡом, – иҳәеит Лаврент. – Иац
ашьыбжьышьҭахь еизарак ыҟан абраҟа, аиаша ахьырҳәоз,
иахьыҟазгьы убра акәын.
– Изакә еизарахыз иаалырҟьаны иҟарҵаз?
– Иеиҭаҵуа абираҟ ҟаԥшь ҳзааргеит.
– Изакә бираҟ ҟаԥшьузеи, уара, иабантәааргеи?
– Иабантәааргарыз, уара утәала? Ақәцәаҟнытә илбааргеит.
– Ерцахә иқәгылазма?
– Ерцахә аасҭагьы иахьыҳараку иқәгылан. Уажәадагьы
иҳарымҭақәахьаз уара? Иугәаламшәаӡо?
– Сара ара сыҟамызт. Иаабжьҟьаны, инашәыркны ицазар
акәхап.
– Иаабыжьҟьаны… Инаҳаракны… Умбо ушалацәажәақәо!
Шәара акгьы шәықәнагаӡом, уара, аҿар. Ари абжьаракгьы
иалацәажәозшәа сыҟоуп, уара зегь раԥхьаӡагьы иуаҳахьазар
акәын. Уабаҟаз?
– Снаганы сахьынҩнадыртәаз сыҟан. Аха уа сара нгылашьа
сымаӡам.
– Ишԥа, уара, уҩаганы уқәдыртәеитеи, исгәаԥхом ҳәа

590

уҩагыланы уҿынаухар ҟалома?
– Изыҟамлозеи?
– Ауаа ирҳәозеи? Ишԥахәаԥшуеи узланагалазгьы? Ауаа уи
аҭыԥ азы аҵла иқәлоит, Ерцахә ихалоит…
– Рхы аџьабаа адмырбацәааит, сара амалаҳәа инаганы
ирысҭоит.
– Иузырузеи, уара, Жәыргьыҭ уахьцаз? Даҽакала
иудырбама ари адунеи? Адунеи ааршазаргьы ишыҟац иҟоуп,
– сҳәахит сара.
– Инал, адунеи ааршазаргьы аҽыԥсахуа иааиуеит,
ҽыԥсахшьа амоуӡеит акәымзар.
– Уи ами саргьы исҳәо! Адунеи аҽаԥсахуашәа ҳнарбоит,
арахь цқьа унашьклаԥшыр ишыҟац иҟоуп. Идыргылоит,
идырбгоит, еиларыжьуеит, ишьҭырхуеит, арахь уи зегьы ҟазҵо
ауаҩы дшыҟац дыҟоуп. Уахьишьуа уздыруам, уанишьуа
уздыруам, уижьоит, уиҟаҭәоит, уиԥсахуеит… Дшыҟац дыҟами
ауаҩы? Дкәылаауа ажәҩан далалеит, адгьыл дакуам, адунеи
зегьы изымхеит. Игәыла диҵашьыцны дыԥсуеит…
– Ашәҟәқәа рыԥхьара уаҟәыҵ, Инал, уеиларгеит.
– Ашәҟәқәа ракәӡам, аԥсҭазаароуп сара сеилазго, Лаврент.
Убӷьаауа ашәҟәқәа уаргьы урылоуп. Иҳарҭазеи, суазҵаауеит,
убарҭ ашәҟәқәагьы?
– Иҳамоу ахәыҷы ҳазҭаз урҭ рами, – иҳәеит Лаврент. –
Ашәҟәқәа ҳрыдтәаламзар ҳрахәхон, удыруоу… Даҽаџьара
ҳагеит, Изакә бираҟузеи, зуҳәа, ишәзааргаз?
– Абираҟ ҟаԥшь!
– Агалстук зхарҵаз ахәыҷ иеиԥш, шәгәырӷьацәаны
шәахьцара шәыздыруамызт, ус акәу?
– Иара убасҵәҟьоуп. Уаргьы уҳахьӡеит, уҳалатәан ҳәа
сыҟоуп.
– Сара усҟан жәыргьыҭаа реишәа сахатәан.
– Аишәагьы бзиоуп, аха ара иҟаз унарылаԥшыргьы
цәгьамызт.
Абираҟ ҟаԥшь шәзааргеит, уаҳа акрыҟазма?
– Аконцерт! Концертын уи. Уи иналаԥшыз анаҩстәи

591

аконцерт абаиҭахыз! Ашьҭахьы ишәаҳәо, икәашо асценагьы
иаақәымлеи, аха сара сзыҳәан аконцертҵәҟьа захьӡыз
раԥхьатәи ахәҭа акәын. Бираҟ дук рхарззала азал
иааҩнаргалеит.
– Еиҭаҵуеит рҳәама уи абираҟ?
– Еиҵамҵуеи. Еиҭаҵуа абираҟ ҳәа иашьҭоуп.
Шәшадтәалаз инеиҭаҵны ицар акәын алакә! – иҳәеит
Лаврент.
Иагьынеиҭамҵыц џьушьо арантәи –хәынтә иаҳцәыргахьеит,
уажәы, афынтә акәны, ирхынҳәны иааргеит.
– Изла? – сҵаауан сара. – Иҟарҵазеи ҳара ҳтәқәа уи
ырхынҳәны иааганы еиҭа иааддыркырц азы?
– Иаарылшоз зегьы. Аиаша уҭахызар, ирылымшозгьы.
Иҟамгьы ыҟоушәа иҟарҵеит.
– Иҟам ыҟам, иҟоушәа ҟаҵашьас иамоузеи?!
– Акәац, ахш, ахәша, ашә… Абарҭқәа зегьы кажьми ҳара
ҳҟны?
– Ишԥа, убарҭ зегьы ааганы иқәрыжьыма абарҭ амшқәа
рыла? Ҳанҭыҵны ҳаахынҳәаанӡа?
– Уи акәын иаанагоз уаҟа иқәгыланы ицәажәоз ирҳәоз.
Иҳадыз аҟара ҩба адҳаргылеит, ԥшьба адҳаргылеит, хәба
адҳаргылеит ҳәа ицәажәон ауаа ԥхамшьаӡакәа. Рыблақәагьы
ааихамҟәысит. Аа, жәаха сзыԥхьаз, дара иреиԥшу ауаа ирызку
жәеинраалак шыҟоу:
Мцла иеиабрку, иашак зымҳәац
Иршон жәаха зны ирымам акәац.
Ихаҟәӡа иҩнатәан урҭ иргылам аҩны,
Иржәуан дара аӡы, аха ирбахуан иҩны.
– Алакә уҭахызаргьы! – ныбжьаиргылахт Лаврент.
– Уа инымҵәаӡеит. Уазыӡырҩ иацу.

Мцла иеибарку, иашак зымҳәац
Иеицхыраан, иҵырхуеит иҟам адац.

592

Игыламыз аҵла иҿырхын ашәыр,
Иҟамыз ԥҳәыск илҭиуан Кьалашәыр…
– Ҳа-ҳа-ҳа! – иҳәан, игәарԥханы дааччеит Лаврент. Уи
иччашьа Бено Галантиа иччашьа аасгәаланаршәеит. – Мцла
иеибарку, иашак зымҳәац…
– Ацәҳәыраҿ илаиан ицәан ашьац… – нацысҵеит сара.
Иааумхәыцуа ҳәа акы ыҟам, Инал! Иабаҟоу, уара
ацәҳәыраҿ, ашьац?!
– Уи зхәыцыз сара сакәӡам. Уи зхәыцыз сара сеиҳа здыруа
иоуп. Иахьатәи ҳҭагылазаашьа бзианы издыруа иоуп.
– Иидыруа ихы ианырымҟьар.
– Ианырҟьаргьы… иҳәалароуп аиаша. Амцгьы ҳәаақәак
амоуп. Абираҟ аазгазгьы уи иеигәырӷьаны ицәажәогьы зхы
аҭыԥ аҟны иҟоу ауаҩы деиларгон. Кангьы ддырцәажәеит уаҟа.
– Кан уҳәоу? Ииҳәазеи, уара, Кан уаҟа?
– Зегь реиԥш, аҭамӷьар дамыси уигьы, аха, сахьизыӡырҩыз,
уи
иагьраԥигеит. Аиҳабыра ирҭаху
идыруеит
уи
днарҿаԥшаанӡа. Ҳаиҳабыра еиҿыркааз аусқәа ҳахькылыргаз
жәбоит ҳәа ихы ыркаткато икын. Ргәы дахәеит ҳара ҳтәқәагьы
наҟынтә иаазгьы. «Абас еиԥш иҟоу аҷкәынцәа амҩа
рыҭалатәуп» иҳәазаап наҟынтә иааз ахахәышла. Иҳәаанӡа
даашьҭыхны уара думаз ҳәа дизҭоз ауаагьы тәан уа, азал
аҟны, аха ирзымҳәеит. Аиҳабыра рҵыхәа дамҵасны икит Кан,
иаауишьҭрангьы дыҟаӡам.
– Ианаақәгьежьаауа зны ршьапы даҵашәошәа збоит, аха
днеилааит ус, дабоуԥырхагоу, – иҳәеит Лаврент.
– Ршьапы даҵамшәакәа дынхаргьы ҟалоит, усҟан иаабап
уаргьы саргьы дахьаҳԥырхагоу: ҳхы дықәԥаланы, цҳас
ҳҟаҵаны дцарц игәы иҭоуп Кан. Даҳшьыр даҳзымшьуа, егьи
абжьарак, нкылашьа имамкәа…
– Ани арыцҳа иҩызцәа роума иныркылахьоу!
– Дныркылаанӡа шаҟаҩ рыԥсы ифараны дыҟоузеи! –
сҳәеит сара Акакь Доменти иԥа шаҟа иҽизааигәаитәхьоу

593

умбо…
– Акакь Доменти иԥа ҳәа узҿу лассы дықәыргоит ҳәа
саҳауеит, Инал. Уи убасҟак иҽырӷәӷәаны дтәан, Рамшьыхә иԥа
Лагәсҭан ихаҭагьы димыхәо, аха иааит, рҳәеит, иҿҳәара.
– Ирҳәо уҳәар… Доменти иԥа дықәыргоит, аха уара уабхәа
дҩаргоит ҳәа рылоуп…
– Ишԥа, сара иаасмаҳаӡакәоу?! – иааџьеишьеит Лаврент.
– Ажәабжь зынӡа иҿыцӡоуп, уҿы иааҭыхны макьана аӡәы
иоумҳәан ҳәа сеиҳәеит сара исазҳәаз. Сара уара иуасҳәоит,
еиҭаҳәатәысгьы иусҭом макьана. Ус сҳәаргьы, ауаҩы
дамырхуеит ҳәа урылалар ҽеим. Аха дҩаргоит ҳәа ажәабжь
бзиа уаҳаны изумҳәарызеи?!
– Уи уара узы ибзиоуп, аха даҽаӡә изы ишԥаҟоу? Дызҭахым
ауаа имам ҳәа угәы иаанагома уабхәа?
– Шаҟаҩ уҭаху аӷацәа имоуп.
– Убри ауп иуҳәаша! Арахь «Чемо, Чыма Чам аказы
дырџьам» ҳәа иувагьежьуа, уара иахьуаҳауа ус рҳәоит иара
иахьиаҳауа зынӡа идыркьыкьуеит, аха ишизыҟаҵәҟьоу
еилкаауа уҿынаухар…
– Иззыҟамда, уара, ус, ауаа еилагахьеит! – иҳәеит Лаврент.
– Аамҭа акәзар зегьы зхароу? Аха аамҭа цәгьаны, ма
ибзианы иҟазҵо ауаа рами. Аамҭа ауаҩы дшубахьоу акәӡамкәа
зынӡа даарҳәны дықәнаргылар ауеит. Кан иеиԥшшәа…
– Кан аамҭа даанамырҳәӡеит, уи даагылазаргьы ус дыҟан.
Кан иабацәа ртәы иманы даауеит. Иаб ихаҭа-ԥсаҭа иоуп Кангьы.
Ишьыга лаба наиқәыршәны уцартә дыҟан. Арахь, уажәы, Кан
уизыӡырҩыр, иаб зхы хҵәа жәлар рус азы иқәԥоз аӡә иакын.
Кәыдры ацҳа аменшевикцәа ианҭаԥырҵәаз ирҿагыланы
иеибашьуаз дрылагылан. Нестор Лакоба диарӷьажәҩан. Иара
Нестор ҳәа иҟазгьы Кан иаб даара ҳаҭыр иқәиҵозаарын, иҩны
дтәахьан, дгылахьан… Арҭқәа зегьы иахьа Кан ихы иҭиҳәаауаз
ракәын, ауаа амци аҵабырги еилырганы ирыман, иҳәалааит
усгьы, игәы алеиқәиҳәалоит, акыр ихәозар иҳәалааит ҳәа
инаивсуан. Акгьы аниарымҳәа, акы далаҟаҵәҟьаз џьишьеит.
Урҭқәа зегьы ухы иқәукып, ибз ҟьышьымзар, ишьыга лаба

594

наиқәыршәны уцартә иҽыҟаимҵозар…
Акыр шықәса анҵы, Чам ифазенда иара изаанханы, Ели
лхәыҷқәеи лареи иманы аҟәара дахьықәтәаз, иахьынтәаанагаз
изымдырӡо, иааигәалашәеит Кан изиуз, дызхишьаашаз аус.
Кан иакәымкәа, иара иҽишьырц иҭаххеит усҟан Лаврент.
Иуҳәан-сҳәанны, аха иара иҳәамҭаны, илымҳа аҟынӡа
иааӡеит… Уи ажәабжь арахь иаазгаз Акакь Доменти иԥа
иакәын, раԥхьаӡа изеиҳәазгьы… Бено Галантиа изиеиҳәарыз
ҽаӡәы иеиҳәаанӡа?
Дашьын Акакь Доменти иԥа. Иагарааны аҩны
дааигақәахьан,
иагарааны
даршьны,
диҵагыланы
дигақәахьан, аха уажәеиԥшҵәҟьа димпыҵамхацызт уи. Зегьы
звибашаз иааганы иваиртәаз аҳәсахәыҷқәа ракәын. Акакь
аҳәса дышрызгагазгьы имдыруаз, убас нцәахшак дизиԥшааит,
ижәны акәым, имжәӡакәа улыватәазаргьы, лыԥшӡара уиааины,
лыхаара уеилнашьаауа, узлаҟамыз акы аҟны унанагон. Лара
уаанылымкылар, ухы узаанкылараны уҟамызт, ушьҭызԥааз
аӡыблара уеикәаргьежьуа уаанагон, унаганы уахь џьара
ухәыҵанакәаҳаанӡа.
Иимҳәашаз иҳәеит уи дшашьра дашьаанӡагьы, Кан дшыҟаз.
Амала, анҭ аҳәсахәыҷқәа еибарыҩны џьара ирыцәцахьан.
Ицарц зҭаххаҵәҟьаз урҭ руаӡә лоуп – лаб Кисловодскынтәи
дхынҳәит, лыԥшаара далагоит, иԥсахы ааибалыркаанӡа
дихьӡароуп. Егьи ара даанхар ауан, аха лҩыза данрызнымкыла,
ларгьы даанымгылеит. Бено игәалашәо, урҭ шцара имцаӡеит,
аусқәа рҭыԥ инықәҵаны, Кисловодскынтәи иаахынҳәыз игәы
аарҭынчны, еиҭа арахь рҿаархараны иҟан. Уи рҳәеит аҟароуп,
ианца ицеит, уахатәи ала урҭ арахь иқәлараны иҟаӡам иҳәеит
иаразнак Акакь Доменти иԥа. Аӡы шцара ицеит, сара даҽа
шьоукы саарыԥхьаргьы сылшоит, – иҳәеит Бено. Хәдацәахьы
аҳәса сыралтәоуп. Аҟәатәи аҳәса зегьы ҳара ҳтәқәа рами, ҳаҳа-ҳа, – иҳәан, ииасны ицоз ираҳаратәы дааччеит.
– Сара исыватәаз лыда уаҩ дысҭахӡам, уи саауеит лҳәеит,

595

ус анакәха дагьаауеит. Иҟьаҟьаӡа ишаанӡагьы стәаны
сылзыԥшуеит, лара уи даԥсоуп. Уи сшылзыԥшу Жәыргьыҭҟа
иушьҭыз уԥҳәыс даакылсыхыр?!
– Иамоузеи уи! Уара уеиԥш иҟоу ауаҩ ду иакәым, арҭ сара
сцәыххаақәа срылатәангьы иагараан дааҳахҭыгәлахьеит.
Ажәак лҳәараны дыҟам. Уи ус дсааӡахьеит, – иҳәеит Бено
Галантиа.– Ҵыԥх зны Гагра сыԥсы шысшьоз, схәы-сыԥхь
ҟаҵаны днеит.
– Иара саргьы мышқәак суҭан, – иҳәеит Акакь Доменти иԥа.
– Убри аламҭалазшәоуп… Днеит аха дышԥанеии?! Ҽада
дук иақәуҵар иазышьҭымхуа аидара лыманы: афатә-ажәтә,
ашәыр-қәыр, аџьынџьыхәа, алаҳарҩа… Иаауҭаххалакгьы.
Иагьзлашьҭылхзеи, шәанаџьалбеит! Сгәы даарыцҳанашьеит.
Арахь дахьнеиз, рҭаҭынқәа қәацә-қәацәӡа ирҿакны
мӡанрақәак ҳрыдтәалоуп. Уазхәыци даҽаӡәызар иҟалҵоз…
Даақәгьежьны ҿыц ҳхәы лырхиеит, иага ыфаны уҟазаргьы
уҿы аӡы аауа ҳҟалҵеит, арыжәтә ҳәа иаақәлыргылазгьы
закәызеи… Анаҩстәиқәа ирзыжәуазеи, уи сара дшысааӡаз
дыҟоуп, уажәы абра дааҳалаҳаргьы, дықәгьежьааны ҳамаҵ
лурц далагоит, иҳалԥрааны ицаз аахынҳәны, ҳнапқәа
рыкәыршаны ҳтәазаргьы.
Рнапқәа рыкәыршаны итәазшәаҵәҟьа дааҟалеит Акакь
Доменти иԥа.
– Ҽа шьоукы?! – иаааџьеишьеит Бено исас.
– Кан иҟны иааны иҟоуп ахазынақәа. Ргарҭа имамкәа
дрыдтәалоуп. Гәыгәыца ҟадыџь илуам акәымзар… Уи уареи
сареи ҳаасҭагьы деицәоуп: аҳәса рзы аҵла иқәло дреиуоуп
Кан. Ҳа-ҳа-ҳа!
Ҟаҵашьа змам акы еиҿыскаауеит ҳәа уаҿуп.
– Ҟаҵашьа замамзеи, сасцәақәак сҭоуп сҳәар, усасцәагьы
уман уааи ҳәа сыбжьы наиқәсыргар, ихы қәацәӡа сышә
дшылагылоу убап.
– Убасҵәҟьоу?!
– Убасҵәҟьа. Умбари… Сара уажәыҵәҟьа…
– Гәыгәыцагьы сшәыцымцар ҟалом ҳәа даақәгылар?

596

– Сара иаасыԥхьо сҩыза иоуп, Кан, Гәыгәыца илусхузеи?
– Иара иоуп лыгәра зымго ҳәа, лара игәра зылымгахуеи! –
иҳәеит Бено. – Анҭ рысасцәагьы ргәы рықәыԥҵәахьеит, арахь

усқәак рҵыхәала изхьыԥшу уаауп, даҽа шықәсык иҟазаргьы
ирыздәылгаӡом. Лыԥсгьы аалымшьари. Уи сара ибзианы
издыруеит. Ани ашәануа иҭоурых шыздыруа аиԥшҵәҟьа.
– Ашәануа дарбахын?
–Уи уасҳәахьеит.Укьатеиахгьы ԥнаҵәонеи,иагьанбоухашҭи!
– Аа, иаргьы уаргьы афы аҟәақ ҳәа ишәысааит, исгәалашәеит,
– иҳәеит Акакь Доменти иԥа. – Иҟазу, уи уара игәароуҵаз акы
акәу?
Сара ишԥагәарасҵеи, иара иҿала исеиҳәеитеи!
– Иҿалаҵәҟьоу? Дгаӡамшәа дыҟоуп, абри ажәабжьуп ҳәа
ауаа ишԥарылеиҵеи! – иааџьеишьеит Акакь Доменти иԥа.
– Ашәануа дызрабеит имҳәеи…
– Уи бзиоуп, аха иҟам ҳашрышьҭоу, ицаз аар, уара, Бено?!
– аҭагылазаашьа акалашәа ишыҟаз ихы назишьҭит Акакь
Доменти иԥа.
– Иаар – бзиала иаабеит, ҳаикәшаны ҳаатәап. Арыжәтә
умами?
– Жәыргьыҭаа рыҩҵәыҵәқәа зегь ана ихәыҵаргыланы
исымоуп, ҳа-ҳа-ҳа, – даачеит Бено.
– Жәыргьыҭаа рыҩҵәыҵәқәа ирзууазеи, ара аҩы
ҳамамшәа…
– Аҩгьы ҳамоуп, аӡгьы ҳамоуп, иҳамам ҳанзыжьызи
ҳаззыԥшуи роуп…
Иззыԥшыз раара рацәак аҭахымхеит, аха уанӡа…
– Кисловодск узлаԥшыз атәы, ҩажәак рыла акәзаргьы, –
иҳәеит Бено Галантиа.
– Уи ҳәатәымзаргьы ҟалап, уара…
– Ҳара ҳабжьара маӡа ыҟамшәа сыҟоупеи, – иаҳарц
ииҭахыз иҽнадихалеит Бено.
– Уи ҳара ҳабжьара заҵәык иҟазароуп.
– Ԥсраҽнынӡа, – иҳәеит Бено Галантиа.
Кисловодск дызлаԥшыз ҽеиҵәҟьамызт, еиҭоуҳәогьы

597

иҟамызт, аха ас еиԥш иҟоу ажәабжь, иага иуҵәахыргьы,
бжьра-быжьҵәа инаганы анышә иоуҭаргьы, мышкы зны џьара
ахы аацәыҵнамырҳәҳәар ауӡом.
Рамшьыхә иԥа Лагәсҭан уахьынтә дшаахынҳәыз еиԥш,
иҽааибыҭаны уахь амҩа днықәгылеит Акакь Доменти иԥа.
Аԥсныҟа дааи уажәи рыбжьара есышықәсагьы ԥсшьара
дахьцалоз Кисловодск акәын.
– Уахьнеиуа Чемогьы қьаф уа уаҟа дтәоуп, – иҳәеит
Лагәсҭан.
– Ицда? – дызҵааз издыруам, аха иаразнак дҵааит
Доменти иԥа Акакь, уигьы дқәацәӡа дцаны уа дшықәтәамыз
дназхәыцны. – Иԥҳәыс диварԥало дигазар акәхарын…
– Иԥҳәыс! – иааџьеишьеит Рамшьыхә иԥа Лагәсҭан. –
Ани иԥҳәыс еицаҟьа диманы ԥсшьара дцахуеит!.. Иигаша
аԥҳа хазына димами, даашьҭыхны, инапы дықәыргыланы
Кисловодск дынкылсит.
– Чемо аԥҳа диману?
– Диааӡоит уи, аха ԥҳас дҟаҵаны димоуп… Ее, санҷкәыназ
акәзар, изаҟаразаалак акы сыннакыломызт, даашьҭԥааны
слылахәаша сцон…
– Иагьыҟаумҵарыз џьушьо!
– Уи иулмырҟаҵара иҟоузеи! Думбари… – иҳәеит Лагәсҭан.
Дагьибеит, иаҳахьаз ажәақәагьы аигәалашәеит Акакь
Доменти иԥа. Чемои иареи лассы-лассы еиқәшәо ианалага,
акырынтә Ели илаԥш аалыдхалацәеит, дымҩашьозар, уи
Чам игәеиҭеит, илахьгьы ааиқәнаҵеит. Сара ахәыҷы ҳәа
слышьҭоуп, арахь ахацәа рылаԥш лыдхалацәо иалагеит
ҳәа иаахьааимгакәа дыҟам. Аха иҟауҵарызеи, аԥсҭазаара
ԥсҭазаароуп, иацтәи ахәыҷы иахьа лцәа дҭыԥхаауа
даагылоит, уи ахацәа дыргәаԥхап, илышьҭалангьы, уаҵәызны дылҿыԥсаауа иҿааихаргьы ауеит аӡәы. Убри
дацәшәарырҳаны дыҟазшәа ибеит.
Акакь Доменти иԥа, иаҩирҟьацәар шиҭахымызгьы,
амыждараз Елисо лахь ддәықәнагалацәеит цәаныррак. Ус
дибалар иҭаххацәеит аҟароуп уаҳа акгьы ыҟамызт уаҟа,

598

аха ахызаҵә еиԥш иааины Чемо игәы иааҵагылеит. Угәы
иааҵагылаз усгьы уаргәаҭеиуеит, уарҳәыҵәыҳәыҵәуеит,
ихьааха инауцралоит.
Елисо диманы иҽыԥхьеикуа далагеит аб. Длабҵәҟьоуп
акәымзар, диааӡоит ҳәа уаҩытәыҩса издыруамызт араҟа.
Уахьрыхәаԥшуаз ԥшра-сахьалагьы урҭ убасҟак иеиԥшын, аби
ԥҳаи ракәым ҳәа ҳәашьа уаҩы имамызт.
Хәылбыҽхак заа илаԥш иҵшәацәеит Акакь Доменти иԥа
еицрымшәо идәықәыз аби ԥҳаи. Иҽкыдырхала-аакыдырхало,
днеиааиуа ддәықәын уи акраамҭа. аха нас, игәы аныԥҵәа,
снарыдҵаалапи ҳәа, ԥшьаала иахьыҩназ шыҟаз иҿынеихеит.
Аамҭагь цацәахьан, аха усгьы макьанаҵәҟьа имышьҭалап
ҟаиҵан, ԥшьаала рышә днылагылеит. Данынагәҭас ашә аатит
ашьшьыҳәа. Уадак аҟны лашара хәыҷык аркызшәа ибан, уахь
иҿынеихеит. Ибжьгьы нарықәмыргакәа, убарҟатәи ашәгьы
днагәҭасны иааиртит.
Иимбашаз ахьибазгьы иара убраҟоуп… Излеиҭоуҳәари,
агәра злоугари ари? Иумбашаз акы акәмыз ари, иумбандаз,
аӡыршеиԥш уаламҳандаз, уқәнамгалаӡандаз арахь. Урҭқәа
иаҳа еиӷьын. Аха абзиа уаниараны уҟазар – уаниоит, ацәгьа
уалаҳараны уҟазаргьы, ухы иҭамкәа, угәы иҭамкәа, унеины
агәараҳәа уналаҳауеит.
Чемо иԥҳаи иареи еицышьҭан! Аҵықьҳәа ашәақь ҭҟьаргьы,
еиҳаны абжьы згарымызт, убас акы ҭҟьазшәа ибеит иҩнуҵҟа.
Иҭаххеит иҟьаҟьаӡа иааиртыз ашә агәараҳәа иныдыкшаланы,
аддыҳәа амардуан длалбааҟьаны дцар, аха уи иаразнакыҵәҟьа
изалмыршеит. Иибаз убас даршанхеит, исаса ахьааираҳаз,
ишьапқәа иҵӡаашәа даархахеит. Елисо лыҵәаабжь лыҩнуҵҟа
џьара иаанхеит, дааиҟәнаршәазаргьы ҟалап ҳәа дхәыцуан
иара ашьҭахьы. Ишԥарцәынхеи ашә амыркыкәа! Ишԥеихьи…
дышԥеилагеи… иигәаӷьызеи… Азҵаара дыргақәа зышьҭагылаз
ажәақәак еишьҭагыланы иааиуан Акакь Доменти иԥа, ихы
ахьигарагьы изымдыруа ишьхәа даақәгьежьит.
Иааркьаҿӡаны иеиҭаҳәаз, аха ашьҭахьы Акакь Доменти

599

иԥа ирҿыцны дызланагалаз ажәабжьын ари.
Ишԥабзиоу ауаҩы ибз иҿы ианизҭакуа! Уеизгьы-уеизгьы
ианҭактәу ҳәа ыҟами, абжьааԥны иамургьы, убасҟан,
уеизгьы-уеизгьы ауаҩы ибз иҿы ианҭеикша изҭакыр, иаргьы
изеиӷьуп, аусгьы иазеиӷьуп. Уи рылымшеит иҟалаз збазгьы уи
зеиҳәазгьы.
Иҟамгьы ыҟоушәа аҟара ахаргыланы ақалақь иалаз
Бено Галантиа иаҳаз амҵәыжәҩақәа аҭаны ажәҩан ахь
ашьҭыхра дацәшәеит. Уи ажәҩан ахь изхагалаҵәҟьозар,
агәхьаа имкыргьы ҟаларын, аха иажәабжь гәымхаха, аарҩара
аан ацәмаҭәа адгьыл иузаламыркьакьо ишноуго еиԥш
дашьҭагыланы иҿынеихар, дышьны аӷьара дыхрыжьлар ҳәа
дшәеит. Аха зыбз зҿы иҭамгыло дахьугалакгьы иимҳәаша
имҳәар иуӡом.
Иаҳаз Кан иҟынӡа ишнагатәымыз шидыруазгьы,
имцызаргьы издыруамызт, дааԥшыргьы амуаз, аха, ахыбжа
ирҭозшәа, ауада ишаадәылигаз еиԥш, абарҵа аҟынӡагьы
инамгакәа иаацәыригеит Бено. Иржәыз анрылс, Акакь Доменти
иԥа аҳәсахәыҷқәа ыргәыбзыӷуа иахьтәаз иааныжьны, ҭаҭынк
иахарц ԥшак нарҿадырсырц иахьындәылҵыз иаразнак
иаацәыригеит.
– Ассир ҟамлеи, уара, ассир! – иҳәеит уи, ибжьы
мырдуцәакәа, Акакь Доменти иԥа иаҳар ҳәа дшәозшәа.
Иҿы иааҭыхны ԥсы зхоу аӡәы иеимҳәарашәа уажәраанӡа
дызлацәажәоз аӡы инаҭаны, дааҳәны Кан дааиҿагылеит.
Кан иаҳаз хеимҵеит ма ихеимҵазшәа ҟаиҵеит. Ашьҭахьы
дахьазхәыцуаз, иаҳахьаны имҳәацызшәа, иҳәарцгьы игәы
иҭамызшәа ихаҟны акы ааиқәеит, аха уи ахьынӡаиашаз
шьақәыргылашьа амамызт.
– Алакә уҳәоит, уара! – ҿааиҭит Кан. – Иара саргьы алакә
смыхьуаз, – нациҵеит уи.
– Уара иууазеи?! – иааџьеишьеит Бено Галантиа.
– Саргьы слышьҭамыз сыҿҟьаса…
– Усҵәҟьоу?! – уи иаҳагьы иааџьеишьахт Бено.
– Схы каканӡа рааҵра сшавагылаз ауп Лаврент дшаа-

600

цәырҵыз. Чемо-Чыма, Чам ҳәа зарҳәо уи иаҳа дигәаԥхеит.
Заԥхьаҟа акахьы икылсуа ҳәа днаихәаԥшит. Иаразнак иҩнашә
изааиритит. Иаҳҳәом акәымзар, даршьны ауп дышииҭазгьы,
аха уи иазаауазеи, ара ассирҵәҟьа ҟаланы иҟазаап… Сыбӷа
ааԥылымҵәоз, уара! – иҳәахт.
Ибӷа ԥҵәаны дгылазшәаҵәҟьа ааибеит уи. Гәыгәыца ҟадыџь
иԥылҵәахьазшәагьы дыҟан, аха уи агәра игарц иҭахымызт,
иааганы арахь уаҩы иҿаимыжьцызт. Аӡәыр акыр иҿажьтәзар,
абри ауп инаганы Лаврент иҿажьтәу! «Дуцәызгеит, баша
ухы умыргәаҟлан» ҳәа дсыхәамԥшуаз зны, димазааит ихы
даниҟьалааит ҳәа игәы дааҭацәажәеит Кан
Беногьы Бено иакәын, аха уи иаасҭа деицәахеит Кангьы:
иаҳаз изымҵәахит, ибз иҿы иҭамгылеит.
Лаврент иҟынӡа ари ажәабжь неишьас иҟанаҵаз
аилкаара даара иус хьанҭоуп. Шьоукы Кан ихарартәит,
шьоукы Гәыгәыца даларҟьашьит, даҽа шьоукых иаалырҟьаны
зыԥсҭазаара иалҵыз, Лаврент иҩыза Џьарнас дадырбеит. Уи
Лаврент иԥсеиԥш бзиа иибоз ҷкәынан, зыгәра узымгашазгьы
акгьы уаҳауамызт иара иҟнытә. Ижәны дыҟан, рҳәеит, уи
аниамхаҳәаз. Зынӡагьы иамхамҳәаӡеит, иҳәарц иҭахны
дааиуан, аха изеиԥштәуамызт. Иус мариоума, абасгьы абас
ауп, улахь ада ԥҵәоуп, адунеи аҟны иеицәоугьы ак ҟалахьеит,
аха иудыруазароуп, уи иаҳа ак ухнахуеит, иуҳәо-иууа иаҳа
иуҿанаршәоит ҳәа иаацәырганы ахаҵа иаԥхьа анықәҵара!
Џьарнас уи игәаӷьит, нас иҟаҵатәыз шизымдыруазгьы. Нас
иҟаҵатәыз, иага иуадаҩзаргьы Лаврент иакәын издыршаз.
Џьарнаси иареи ахьеидтәалаз арыжәтә иҽеиҭеит уи.
Арыжәтә хәшәушәа анибогьы ыҟами ауаҩы, иԥсы џьара
акала иҿнахрашәа. Ус шибо дархагаӡаргьы ҟалоит, аха
уабацари, ауаҩы, уԥсы еивҵахаӡазар, уҽузымшьуазар
ушьҭахьҟа игылоу урзымхәыцыр амуазар, уаԥхьаҟа инеиуа,
амҩа иқәуҵо уда ԥсыхәа рымамзар? Гаӡара дук ҟауҵар,
ухьымӡӷха ауаа унарылахар еиҳа еиӷьума? Акыр зычҳаз
акрибеит, рымҳәеи.
Елисои сареи ҳааидтәалар еицаажәуеит ҳәа ашампан ҩы

601

иманы данаахалалоз ыҟан иара арахь, иуадақәа рахь. Иара
уажәгьы, ижәӡаны дшыҟазгьы, иҟаиҵалоз ихамыршҭыкәа,
Џьарнас днаскьаганы, ишампан ҩы иманы даакылсит.
Иҟьаҟьаӡа ашә анаалырт, иаразнак игәалҭеит ӷәӷәала
ижәны дшыҟаз. Днеиҿаччеит. Ус ҟалҵалон лара есымша,
ижәны даныҟаз. Арыжәтә уҽаҭаны уааит, изцужәуаз рахь уца,
даргьы уаргьы шәеибамбааит ҳәа ауаруаррақәа здыруаз аҳәса
џьалшьон: ауаҩы иара усгьы арыжәтә дараапкны дыҟоуп, уара
зынӡа дзыраапкуа ажәақәа игәыдҵо уҿааухар, иҟаиҵараны
иҟоузеи уи? Иҟаимҵара иҟоузеи! Аҩны ааирҳәып, иԥҳәыс
ԥсышьацәгьа лиҭарц далагап. Иагарааны ижәны даақәахьан
Лаврент, аха знызаҵәыкгьы ажәа наак иалымҳәацызт.
Илҳәаӡаргьы, илдыруан уи дхагаханы дшаалҿамгылоз. Усҟан
иара иаҳагьы дгәыбзыӷын. Даанкыланы дааигәыҵаирӷәӷәон,
абжьааԥны аиҳагьы бзиа дшибоз леилиркаауан. Уеизгьыуеизгьы илеилсыркаауеит ҳәа далагомызт, аха лара лхаҭа
ибзианы иеилылкаауан уи ус шакәыз. Даарыцҳалшьон,
даалыргәыбзыӷуан, даҽазныкгьы днаиҿаччон. «Угәнаҳа
рықәшәааит!» – лҳәон шьоукы рзы, уи азлырхон, даӷьны
изакәызаалак ак нацылҵомызт. Ицәымыӷхон иара дашьны,
ахәыҷқәа аҩны ишыҟаз данааиуаз. Иҽырцәиӡарц далагон, аха
дабацоз, аҩны дааихьан, даарылагылахьан, арахь арыжәтә
даганы дыҟан.
Уажәеиԥшҵәҟьа даганы длымбацызт уи. Дзыцәшәаз ак
ҟалеит араҟа иаразнак, ашәхымс дшаахыҵыз еиԥшҵәҟьа.
Данынеиҿачча,
иаргьы
дылҿамыччалоз,
даахшәааит.
«Ибуазеи бысҿаччартә» иҳәазшәа дналыхәаԥшит. Даршәеит
лара уи. Илнылмырԥшырц лҭаххеит, аха иамузар ҳәа дыҟоуп.
Иҟамлац ак ҟалеит, дызнымиац акы даниеит, аха изакәызеи?
Азҵаарагьы лылымшеит. Лҽынкылашәа дааихәаԥшит.
– Ахәыҷқәа аҩны иҟоума? – дҵааит уи, ихы аҭыԥ аҟны
имааиӡо.
– Ахәыҷқәа саҳәшьа лҟны иныжьны ҳмааи, уара, иҩуа
ашҭа иқәми, – лҳәеит Елисо.
– Уахагьу?

602

– Уаха иауазеи, иахьантәарак иҩуа ашҭу иқәзар акәхарын.
Лассы ҳнеиуеит ҳәа раҳамҳәеи…
– Ҳнеиуеит… ҳнеиуеит… – иҳәеит Лаврент.
– Уара уаатәа, Лаврик, уара…
– Сара Лаврик сакәӡам, сара Лаврент соуп! – иҳәеит
аԥшәма. – Анцәа иџьшьоуп сара Лавренти Павел-иԥа
сахьиԥам. Лаврент ҳәа изакә хьӡузеи инасхьындырҳалаз!
Сахьнеилакгьы исԥырхагахо…
– Уаатәа, уԥсы аашьа, – имахәар днахьысны ауадахь ихы
налырхеит. Илымамкыкәа уахь иҿынеихан, аԥхьа дназыдгылаз
ҟәардәык иҽнықәикит.
– Иаажәуама? – дҵааит иара, иикыз аҩы астол
инықәиргылан.
– Уаҵәы, – лҳәеит Ели иаарԥсыҽӡаны.
– Уаҵәы… Уаҵәынӡа анеирагьы акраҭахыми… Акрыбжьоуп
уаҵәынӡа. Уаха изхабго уаҩы диздырӡом, аха… уаха изхабго
иакәыҵәҟьоуп уаҵәтәи аусқәа ирылацәажәо…
Ели иаалцәымыӷхаӡеит Лаврент ицәажәашьа.
– Угәнаҳа рықәшәааит! – лҳәеит лара лажәақәа илымҳа
аҟынӡа инеир зынӡагьы илҭахӡамкәа.
– Сыгәнаҳа… Сара сыгәнаҳа… бара быгәнаҳа… Агәнаҳа!..
Дарбан уи, нас, агәнаҳа иаҵоу, ахаангьы изаҵыҵран иҟам?!
– Анцәа дибоит уи, – лҳәеит Ели.
– Анцәа зегьы ибоит, зегьы иаҳауеит, зегьы идыруеит…
Ҳара ҳауп акгьы ззымдыруа…
– Иаҳзымдыруа ҳирдырп…
– ..ҳагьаиргап, – иҳәеит лажәа алгаха лымҭакәа.
– Ҳашԥаирго, ҳагозаргьы ҳҿихуеитеи, – лҳәеит Ели.
– Ҳҿихуеит, ҳҿих, – иҳәеит дналықәшаҳаҭханы. Нас, иблақәа
кыдхалашәа, иҟаиҵара изымдыруа, асаара дышьҭаԥшуа
даатәеит.
Ус ахагацәа реиԥш, ашырҳәа деиханы дҩагылеит Лаврент.
Даахызазан иҽааникылеит. Аҭыӡқәа днаркыдыԥшылаааркыдыԥшылеит.
– Аҩны ҳаҟоу, бара? – дҵааит Лаврент.

603

– Иууазеи, мшәан, аҩны ҳаҟамкәа ҳабаҟоу?! – ииҳәаз
ааџьашьаны дҵааит ларгьы.
– Аҩны ҳаҟаӡам ҳара! Ҳара сабхәа иуадақәа рҟны ҳаҟоуп.
Сабхәа ауаҩ ду, иҵгәаны данҩарга, иуадақәа ҳазныжьны
дцеит. Ус акәӡами?
– Ус ауп, – днақәшаҳаҭхеит Ели.
– Ус анакәха, арҭ ауадақәа ҳара иаҳтәӡам. Сыхьӡ сара
ишыстәым еиԥш. Санхәыҷыз сара Хьыҵкәыр ҳәа сарҳәон.
Убри ауп сара сыхьӡҵәҟьа. Убри ауп сара иахьарнахыс
иныҟәзгалогьы. Уаҵәынӡа сызнеир… Ах, шаҟа ихароузеи
уаҵәынӡа! Ари аҵх уагәылсаанӡа хәы-мшынк урырп…
Ели лгәи лылаӷырӡи еилаҵәо дгылан.
Абарҭ аҩнымаҭәақәагьы сабхәа иоума иаҳзынзыжьыз? –
дҵааит Лаврент.
– Ҳара иааҳхәақәазгьы ыҟами…
– Егьырҭ зегьы сабхәа иаҳзынижьит… Уи иаҳзынижьит…
Шаҟа еиқәысыԥхьаӡарызеи? Уи иаҳзынижьит уахатәи аҵхгьы…
Наҟ идәылгатәуп иаҳзынижьыз зегьы. Еилаҟәыбаса ишьҭасҵар
сҭахуп уи иаҳзынижьыз зегьы… Бара брыцҳасшьоит… бара…
схәыҷқәа ран… Исзышьҭымхуа бара… Ибхабмыршҭын, ҳара
иаҳтәым зегьы абра иандәылааго сыхьӡгьы аҵәаӷәа ахьшьны
наҟ идәылгатәуп. Сара Хьыҵкәыр сыхьӡуп. Бзиа ишԥалбоз сан
уи ахьӡ. Знызаҵәыкгьы Лаврент ҳәа салымҳәеит…
Лаврент ихы астол иқәгәашәа даатәеит. Иҭахын
уи акьыжыҳәа аҵәыуара далагар, данхәыҷыз еиԥш,
иааигәалашәаз иан лкалҭ ихы ылагәан. Дышҵәыуоз мацара
игәы изырдар, иудыруазеи џьара ԥсеивгашьакгьы ҟалар.
Иҟалҵара лзымдыруа, длызмыргыло, дылзышьҭамҵо,
ацәашьеиԥш Лаврент дааихахеит Ели.
– Анцәа срыцҳашьа, – лҳәеит уи, лаԥхьаҟа ҩбаҟа шьаҿа
неихылган, ажәҩан аҟны Анцәа иаҳарц лҭахны, арахь аԥшәма
длырҿыхаргьы лҭахымкәа.
– Анцәа срыцҳашьа! – иҳәеит Хьыҵкәыр ихы дааҩаханы.
2008

СОДЕРЖАНИЕ

Сыбжьы сыргар сҭахны…������������������������������������������������������������������������������ 3
«Сыҽҳәамтәеижьҭеи крааҵуан ауаџьаҟ...»............................................ 4
Гәалашәарак������������������������������������������������������������������������������������������������������ 5
Ауахәама��������������������������������������������������������������������������������������������������������������7
«Аҵәы сахан, сааузыртәомызт...»............................................................... 8
«Ишааиц иааиуеит, аԥсҭазаара ҭагәҭасуеит...»..................................... 9
«Санақәтәаз сҽы ццышә кәадырны...»..................................................10
«Бзиа дбаны Сталин ихьӡ ахьырҳәаз...»...............................................11
«Аҟамзаара ахьысԥеиԥшу сгәы ахәуеит...».........................................12
Ачарахьтә����������������������������������������������������������������������������������������������������������12
«Ажәҩан салоушәа зызбазеи сҟьалан?..»............................................13
«Избаз рацәацәоушәа, исаҳазшәа исмаҳашаз...».............................13
Ареанимациаҿ������������������������������������������������������������������������������������������������14
Чараз������������������������������������������������������������������������������������������������������������������15
«Сгәы сыҵԥраан санханагалоз...»...........................................................15
«Узлагылоу уԥсы ҭарҵоит ма иухырхуеит...».......................................16
«Узаҵәӡа, ухьаԥш-кәаԥшуа уанныҟәо...».............................................. 17
«Абжьыжә ҿыҩрит, абар, аҿа ҩеиуеит...»............................................. 17
Сыҟан ахьӡын, иҳәеит…�������������������������������������������������������������������������������18
«Дцон, уара!...»................................................................................................19
«Иреиӷьымзааит, аха усгьы...»...................................................................19
«Ахааи џьара мцы имҳәацызт Сиҭ...».....................................................20
«Иумбара иҟоузеи усгьы!...»......................................................................20
Сыҟазар…����������������������������������������������������������������������������������������������������������21
«Сара сзыхьчоз зынӡагьы дыхьчамызт...»............................................22
«– Бнеима? – маҩа бнанысҵан...»..........................................................22
«Сара соуп издыруа, иҳәеит, инсыжьуа...»...........................................23
«… Аха уи нас-насшәа....»............................................................................23
«Ицахьоу еиҳауп иҟоу раасҭа...»..............................................................24
Ацарҭаз��������������������������������������������������������������������������������������������������������������24
«Даагәырӷьалар лҭахуп, аха иауамеи...»..............................................25
«Уԥсы ҭнахуа, аха усгьы иазҭымхуа...»..................................................25
«Дқәацә-қәацәуа, длышьҭаԥало...».........................................................26
Иҟам инижьыз цәаҳәақәак ����������������������������������������������������������������������26
Ԥсык�������������������������������������������������������������������������������������������������������������������� 27

605

«Аӡиа ҭашәеи абахәқәа еимаҳан...»....................................................... 27
Ҭамара Шьаҟрылԥҳа�������������������������������������������������������������������������������������28
«Иаҳцәызгода, иҟоу ыҟоуп усгьы...».......................................................29
Миха Бӷажәба�������������������������������������������������������������������������������������������������30
«Ируа, ирҳәо акы узахымԥо…».................................................................31
Исԥыхьашәаз бӷьыцк�����������������������������������������������������������������������������������32
«Уаԥсыуами, иууазеи, сымшын...»............................................................33
«Шьҭахьҟа ицеит аамҭа еиҭаԥан...»........................................................34
Аиашаз даҽазныкгьы�����������������������������������������������������������������������������������35
«Дшааиуаз уигьы, иҩызцәа дрыԥсахын...»..........................................35
«Схынҳәны саауан арахь исышьклахысуа...».....................................36
Аконцерт ���������������������������������������������������������������������������������������������������������� 37
«Иҳалшозеи аԥсра аҿаԥхьа, дадхеит...»............................................... 37
«Сыԥсҭазаара қьаад бӷьыцны исымҵан...»..........................................38
Ҩыџьа�����������������������������������������������������������������������������������������������������������������39
«Скыдҿазҳәалаз сашьҭызшәа...»..............................................................40
Алыхәҭа�������������������������������������������������������������������������������������������������������������41
«Ҳкәасқьа иавагылаз уи аԥацха...»........................................................41
«Слыдӡыҭыла сцон зны ԥшаҳәала...».....................................................42
Аԥхыӡ������������������������������������������������������������������������������������������������������������������43
«Акгьы умбахуазар ублақәа рыла...».....................................................43
«Амҩа сықәын, сыццакцәоу...».................................................................44
«Ухы ануба иуеиҳау уеиҳаушәа...».........................................................45
«Дысзыԥшаауам исыцу. Дсыцуп исыцым...»........................................45
«Ҳара ҳатәцәам, ҳара ҳтәитәыхцәам...»...............................................46
«Сҿара аниас сажәымҭа сархагоу...»......................................................46
«Санхәыҷыз сдыршәалон, сандухагь...»............................................... 47
Хьемингәуеи сизхәыцуа����������������������������������������������������������������������������� 47
«Амш еилымгар, аҵх насхаҳар...»............................................................ 47
«Иԥсхьоу драцәажәо, иҟам даҿаапкуа...»............................................ 47
Усҟан�������������������������������������������������������������������������������������������������������������������48
«Ҳаидтәалан....»..............................................................................................48
«Дигәыҵаиҳәҳәон...»....................................................................................48
«Ԥсрак аҿгьы инанамгац асҟаҩык аҳәса....»......................................48
«Акы ықәҳауеит, иқәысхуеит уи сҟәаҟәа...»........................................49
Шьоукы рҟны���������������������������������������������������������������������������������������������������49

606

«Гәырӷьаран, аныҳәа сыман...».................................................................49
«Баатәа иҳәеит, бааины, бӡыӷәӡа...».......................................................50
«Сыԥсҭазаара мариамхеит, ашәеиқәа салан...».................................50
Кьыршьал инаицҳәаны�������������������������������������������������������������������������������50
«Уалсла иахьа хынтәгьы ақыҭа...»...........................................................51
«Сыԥсҭазаара скын, аԥаҭхь еиԥш, сҩахан...»......................................51
«Хара ицо исахьа сымам...».......................................................................52
Аҭараҟа, аҩныҟа!�������������������������������������������������������������������������������������������53
Исызгәааз���������������������������������������������������������������������������������������������������������53
«Иҟоу сҳәоит, аӡәгьы сиқәмақаруам....»...............................................54
«Иааизар иааит, издыруеит сышзацәымцо...»....................................54
«Шьҭа саргьы лассы сниасп...»..................................................................55
«Изулак, мчылашәа схы саиааиуеит...».................................................55
«Дызласхашҭран сыҟоузеи уи, ҳшеицыз...»........................................56
Даныԥсы ашьҭахь������������������������������������������������������������������������������������������56
«Дыԥҳәызбаҵәҟьан уи, раԥхьатәи сыԥҳәыс...»................................. 57
Ахьҭаха, асоураха…���������������������������������������������������������������������������������������58
«…Иҟалап шьҭатәи еицәазар....»..............................................................60
« Сабаанагеи сара арахь, санбақәнагалеи...».....................................60
«Аҽыкәаша ҳамҭас ирҭан...»......................................................................61
Агәала�����������������������������������������������������������������������������������������������������������������61
«Укәаша, ушәаҳәа, сылашара...»...............................................................62
«… Иабыкәу ражәа ахьалам...».................................................................62
«Бхазыноуп, акымзарак быгӡам…».........................................................63
«Сара исгәалашәоит уи аамҭа...».............................................................63
«Сыԥсы ацҵан ибысҭеит уи амш...»........................................................63
«Ассир, абригьы деиҳабыхын...»..............................................................63
«Изымбаша збоит арантәи...»...................................................................63
«Ианасыжьуеит ианаумыжьшагь – дрыцҳауп...»...............................64
«Аԥсҭазаара, сара уаҳа сылам...».............................................................65
«Сыԥсы ҭазҵо шьҭа дакгьы ансылам...»..................................................65
«Уи жаауан асымҟәыл рала...»..................................................................65
«Ианаҩсыжьуа ауаа ирҳәо, ируа...»........................................................66
«Амардуан дзаҿысуам ахрақәа ирҿысуаз...».....................................66
«Аԥсы хьшәашәа дааин данухагыло...»................................................ 67
Ачамчамыта ���������������������������������������������������������������������������������������������������� 67

607

«Ушԥақәхеи уларца-ҩарцо!..»...................................................................68
«Сызцәыӡыз сырцәыӡзар сҭахымызт...»................................................68
Хәымсацә Ҭурҳан�������������������������������������������������������������������������������������������68
«Адгыл сықәымӡо салагеит...»...................................................................70
«Сшаламызгьы аибашьра ду амца...».....................................................70
«Ҽнак Багдадҟа амҩа сықәлеит...».........................................................71
«Схыи сымчи еиқәымхо саналага...».....................................................71
«Амҩа ҽеимызт, аха уи ҳанымыз...».......................................................72
«Ақалақь амҩаду ҟьантазқәа...»...............................................................73
«Иуҭахызар ауаарашәа унхарц...»..........................................................73
«Ишԥасҭаху иахьа ауаа уаазар...»...........................................................73
«Сыҟан, сҟаларангьы сыҟаӡам ԥасеиԥш...».........................................73
«Сеиҭаатәеит сазхәыцуа сшыԥсыша...».................................................74
«Саагылазаргь схы сашьҭаҩуа сашьҭоуп...»........................................74
«Аамҭа сымам, ишәаҳау, уара аамҭа сымам!..»..................................75
«Сааиуеит, иҳәеит, сшубо, схаха-чахо...»..............................................75
«Иара итәала амцхә идырцәон...»..........................................................76
«Иҿаԥхьа харакгьы сыдӡам...».................................................................76
«Даакылсит ҽнак, зегьы днарԥысын...».................................................76
Кәыдры сырны…��������������������������������������������������������������������������������������������76
«Ара сыҟан, сыҟамызт иагараан...»......................................................... 77
«Иџьаршьалоит сҭахцәақәакгьы сдырцәеи...»...................................78
«Нкылашьа имаӡам, уи, еиқәырхашьагь...».........................................79
Уаџьал шааигәахаз анубо…�����������������������������������������������������������������������79
Махаз – иԥсымҭаз�����������������������������������������������������������������������������������������80
«Исҳәан – ирмаҳаит. Сыҳәҳәаны...».......................................................80
Иҟаз ыҟан���������������������������������������������������������������������������������������������������������81
«Асаркьа садгылоуп, избо дхазушәа...»................................................82
«Сара исеиӷьу...».............................................................................................82
«Иҟамгьы иҟоугьы срышьҭоуп...».............................................................83
«Ицаша цароуп, инхашагьы нхароуп...»...............................................83
«Изеицәажәом, афаст...»..............................................................................83
«Даарылагылт дцәырҵны…»......................................................................83
Бабаҟоу?������������������������������������������������������������������������������������������������������������83
«Бхы бжьеит, иҳәеит...»................................................................................84
Сықәра сфеит��������������������������������������������������������������������������������������������������84

608

«Рхы ргәы азҭаны иҳалоуп...»...................................................................86
«Гәыӷрак сымоуп: сықәхәашашам...».....................................................86
Иааиуа���������������������������������������������������������������������������������������������������������������� 87
Аҽакы сықәлашо саауеит���������������������������������������������������������������������������89
«Ичча-ччо, рхы ргәы азҭаны иаацәырҵуеит...»..................................89
«Зыбз иасуа инеиуа дызусҭа...»................................................................90
«Ирыцҳасшьацәо адунеи хысгьы-гәысгьы саман...».......................92
«Иахьа – ашәахьа, уаҵәы – аҩаша....»..................................................92
«Еиҭеиҿаҳахит! Имеибарԥсында....».....................................................93
«Уара уагхоит адунеиажә, саргьы сагхоит....».....................................93
«Сыҟоуп, иҳәеит, ауаа срылоуп...»...........................................................94
«Сыҟоушәа-сыҟамшәа… Сыҟамзар акәхап...»....................................94
Изеилыҵуа�������������������������������������������������������������������������������������������������������95
«Сыԥсы ҭалҵар лылшон уи, ҳәарада...»................................................96
«…Сааит арахь, исыманы сыԥсы...»........................................................96
«Аусқәа шыҟаҵәҟьоу абас ауп...»............................................................ 97
Ижәны���������������������������������������������������������������������������������������������������������������� 97
«Усҟан...»............................................................................................................99
«Иҟоузеи, нас, аԥхын ақыҭан?..»........................................................... 100
Икаҳаз������������������������������������������������������������������������������������������������������������� 101
Аӡын����������������������������������������������������������������������������������������������������������������� 102
«Дшааиуаз длышьҭаҩуа, длыхӡыӡо...»............................................... 103
«Ишԥассирыз дгьылгьы жәҩангьы...»................................................. 104
Аԥсҭазаара игәы анацәца…�������������������������������������������������������������������� 105
«– Иҽеим, уара, иҽеим исзыжәуа...»................................................... 105
«Деилагазар акәхап, усшәоуп...».......................................................... 106
«Утәоуп ухы укәаҽ, угәы акы алан...».................................................. 106
«Иҟоуп убас реиԥш аамҭакгьы, иҳәатәыми...»................................ 106
Дарбан, иҳәеит, араҟа гәы зызҭаӡам?!������������������������������������������������107
«Ари амш ацаҟьеиԥш уадхеит...».......................................................... 108
«Умгылалан ус уқәацәӡа...»..................................................................... 108
Исанажь���������������������������������������������������������������������������������������������������������� 109
«Усышьҭаз, угәаҟуа мҩахәасҭа-шәк урныз...».................................. 110
«Саатәахит аԥсра сазхәыцуа...»............................................................ 110
Нҵамҭак���������������������������������������������������������������������������������������������������������� 111
Саамҭаз����������������������������������������������������������������������������������������������������������� 112

609

«Сацҟьашт, издыруеит, исымам ацәцашьа...»................................... 114
Ԥсҭазаарак���������������������������������������������������������������������������������������������������� 114
Аепатафиа����������������������������������������������������������������������������������������������������� 115
«Иҟәышқәан, раӷа ишинышәаша рдыруан...».................................. 115
«Даангылазаргь ддәықәуп иҟам раҳәо...»........................................ 115
«Уи анбаҟаз, уи анбыкәыз?..»................................................................. 115
«Зны саиааиуеит, зны исиааиуеит...».................................................. 116
«Изызбазеи шьҭа зегь башан!..»........................................................... 116
«Бдунеи ҭшәацәоуп, уи азакәхап бзамкуа...»...................................117
«Иныбжьаӡ-аабжьаӡлоит схьызҳәо...».................................................117
«Сара ақәра ду нысҵит...»........................................................................ 118
«Улахь еиқәуп, акыр ҟалама...».............................................................. 118
«Даҵалт изаамгаша даҵақь...».............................................................. 118
Иџьасшьо������������������������������������������������������������������������������������������������������� 119
«Аԥсҭазаара ныҳәан са сзыҳәан...»..................................................... 119
«Схала, иҳәеит, адәы чанықәха...»........................................................ 119
«Исымаз нҵәан – сынрыжьит....».......................................................... 120
«Сызмыргәаҟша акы саргәаҟуоу...»..................................................... 120
«Унҭыҵ, ԥхьаҟа унеила ҳәа...»................................................................ 120
«Ауаҩы дуаҩуп дахьугалакгьы...»......................................................... 121
«Насыԥ зшоз драҩнагеит аҩыџьагь...».............................................. 121
«Сара срыцҳара амш саннаха...».......................................................... 122
«Сгәы ишԥалоу, рыцҳа, сгәы иԥшалоу...»........................................... 122
«Дарааԥсеит, избоит, уаҳа илам...»....................................................... 123
«Ажәра сҽазыҟаҵан сыҟамызт даарак...»......................................... 123
Шәҟәык ианысхыз�������������������������������������������������������������������������������������� 124
«Саргьы исымоуп аамҭа ианнахыз...»................................................. 126
«Скараха, сқьыԥаха, санаахыҵ каҵәарак...».................................... 126
«Гәала сымам, хара сыдӡам...»................................................................127
Аҷкәынраз����������������������������������������������������������������������������������������������������� 128
«Дааргон раԥхьа дыргылан...».............................................................. 128
«Уахь уабацо убӷьаауа...»......................................................................... 129
«Саауеит абриала, инышьҭаҵан стәы-сымаа...».............................. 129
«Сахьымҩахыҵқәахьоу рацәоуп, сахьымҩахымҵыц...»............. 129
«Иӡаакәала ицеит ӷбакы...»..................................................................... 130
«Анцәа дуеицәоумтәын иушьҭагылан иааиуа...»............................ 130

610

Гәаҳәарак������������������������������������������������������������������������������������������������������� 130
Ԥылада������������������������������������������������������������������������������������������������������������ 130
Абыда�������������������������������������������������������������������������������������������������������������� 131
Лцәа иалоу���������������������������������������������������������������������������������������������������� 131
«Сӷырӷыруеит, сԥаҭԥаҭуеит...».................................................................. 132
«Аԥсҭазаара снанагеит атыҟәаҿ...»...................................................... 133
«Уца, рҳәеит, уахьынтәааз, аҩныҟа...»................................................ 134
Шьрыф������������������������������������������������������������������������������������������������������������ 134
«Сааит иахьанӡа, ишыжәбо, сара еибгала...»................................... 135
«Еиԥырҵшьа ҳмоуит ҳаиԥылан...»....................................................... 135
«Убас быгәра згон, иҳәеит, усҟан...».................................................... 135
Адлаԥса. Арман�������������������������������������������������������������������������������������������� 136
Аиларс. Ароман�������������������������������������������������������������������������������������������� 379

КӘЫҴНИА НИКӘАЛА ҬАРАШЬ-ИԤА

Аҩымҭақәа реизга
Ажәыбжьтәи атом
Ажәеинраалақәа

КВИЦИНИА НИКОЛАЙ ТАРАСОВИЧ

Собрание сочинений
Том семнадцатый
Стихотворения
Романы
На абхазском языке

Аредактор И. Аҳашба
Компиутерла аиқәлыршәҩ С. Аргәын
Аформат 84х108/32. Атираж 300.
Иҟаҵә. акь. бӷь. 19,25. Инықә. акь. бӷь. 32.
Аҿаҵапҟа №


