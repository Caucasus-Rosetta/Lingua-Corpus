Афольклортә-етнографиатә експедициақәа раантәи И. Ҳашба ланҵамҭақәа
Амифқәеи, алегендақәеи, алакәқәеи

Ажәеиԥшьаа

Ажәеиԥшьаа ртәы ҳәа исаҳахьоу абри ауп.
Шәарыцаҩ бзиак дыҟан. Абни дыԥсит. Даныԥсы, абни иҷкәын иаб иабџьар шьҭыхны, ишәақь шьҭыхны, дшәарыцуа, егьиуа, днаԥшааԥшуан, аха ашәарах ахьыҟаз дызцомызт, дыҷкәынан, дхәыҷын.
Даҽа шәарыцаҩ дук иааигәара дыҟахын, убри иаб иқәлаз.
– Уара ушәарыцалар уҭахыума? – иҳәан ҽнак диазҵааит.
– Аеи, сшәарыцалар сҭахыуп, аха хара сызцом, – иҳәеит.
– Сара узгоит, уаала, – иҳәеит ашәарыцаҩ ду. 
– Ибзиоуп, – иҳәеит аҷкәын.
– Абра унеи, – иҳәан, ҵлак гылан, абни аӡбахә иеиҳәеит. – Саргьы убри аҵла аҟны снеиуеит, убра унеи,  – иҳәеит, – шәык гылан, ишәын иара.
Ани аҷкәын иабџьар, иара иҽеибиҭан, ани аҵла аҟны днеины, ашьапы аҟны дтәеит.
Ари уажәы даап, уашьҭан даап, иҳәеит, дыԥшит, дыԥшит, аха дыҟаӡам.
Ус ихәлеит. Ихәлан, илашьцеит. Анахьгьы дшәоит, иҳәеит, арахьгьы иҩныҟа дзаауам; аҵла дшадтәалаз акәымкәа, аҵла шәын иара.
– Уа шәажәы – иҳәан, аӡәы ибжьы аагеит, иҳәеит.
– Ҳаи, – иҳәан, иҳәеит, ибжьы аагеит ани.
– Ҳаи, анцәа узша, уаха асас дсымоуп, уаха усзааи, – иҳәеит.
– Ҟоҳ, уара асас думазар, саргьы асас дсымоуп, сызнеиуам, – иҳәеит егьи.
(Азҵаара: – Ашә иадтәалаз иоума изҳәа?
– Ҟаи, џьушьҭ, абни дзыдтәалаз ашә ауп изҳәо).
– Ҳаи, анцәа узшаз иныс, усасгьы думаны ушсызнеира! – аҳәахит ани.
– Ус уҳәама? – аҳәеит ари, – ибзиоуп, снеиуеит, – аҳәеит.
Ашә, аҷараҳәа инаԥжәан, аӡә даагәылԥеит, иҳәеит, дкам-камуа, иҳәеит.
– Уаала, баба, уаха сгәыла иҟны ачара ыҟоуп, акампаниа ыҟоуп, имаҳә даауеит, иӡӷаб даауеит, абра уныжьны, сара сызцом, уара иуқәнагаугьы уа, сара исиҳәарцы сыҟоуп, – иҳәеит, иҳәеит.
Асасгьы диманы иҿынаихеит, ачарахь дцеит. Ачара аҟны иахьнеиз, зеиԥшыҟаӡам ацә ршьын, аҽацә ршьын, иеиҿыҟьҟьа инҭаҵаны иржәит. Ауаа тәоуп. Иагыз ҳәа аӡәы заҵәыкгьы дыҟам, иҳәеит. Ауаа дуқәа ахьтәаз, иҳәеит, «бзиала шәаабеит» иҳәан, иҳәеит, исасгьы днеины, уа днарылатәеит, иҳәеит. Ихәыҷгьы дааины, иӡӷабгьы уа днаидгылт, иҳәеит. Иштәаз акрыфарагьы ҟалеит, иҳәеит. Рхәы ааганы иаарымҵадыргылеит. Рнапқәа адыркит, иҳәеит. Ани (зысас дызманы иааз) инапы аимыркит, акрыимфеит, иҳәеит.
– Иууазеи, угәы иалоузеи, – иҳәан, иҳәеит, аԥшәма дҵааит, иҳәеит.
 – Абри сара сысас, уаха иаҭәоушьауа сымбакәа, акрысфом, – иҳәеит, иҳәеит.
– Абри аума угәы иалоу? – иҳәан, иҳәеит. 
– Ааи, – аниҳәа, – Убри уара иҟәныумшьан, – ҳәа иҳәеит, иҳәеит, – сара даара ирацәасшьама, аха шықәсыктәи сҵакыра иара ишиҭахыу дақәиҭуп, – иҳәеит, иҳәеит.
Шықәсыктәи иҵакыра иаҵанакуаз зқьыума, ҩнызықьыума, хнызқьыума хы ашәарахқәа, адунеи иқәу ашәарахқәа зегь рахьтә, иҳәеит.
Нас, уи ашьҭахьы акрыфара ыҟан, акрыжәра ыҟан. Ауха итәан акрырфеит. Адырҩаҽны ицо ианалага, иара аҷкәынгьы дцо даналага, иаҳәызба ааимхны, иаҳәызба ныркылеит, иҳәеит. Иршьыз, ирфаз, ани иршьуа, ирфуа ауп ҳара иҳарҭауа.
Амҩан дшааиуаз, иҳәеит, аҽацә ду ааиԥылеит игьам-гьамуа, ишәақь аагәыдиҵан, ишьны инаганы илкаижьит, иҳәеит.
– Ҳаи! – иҳәан, иҳәеит, ибжьы ааирган агәылацәа-азлацәа еизеит, иҳәеит, ихарамызт дахьыҟаз, иааигәамзи! Агәылацәа-азлацәа ааин, иҳәеит, аҽацә еиҿыҟьҟьа, ирыманы ицеит, иҳәеит. Иржәын, иҳәеит, ажәыҩшәаҟьа ааԥырҟазар, иаҳәызба ажәыҩшәаҟьа иагәылан, иҳәеит.






Ажәеиԥшьаа

Ажәеиԥшьаа ртәы… Абри, ашәарах ҳәа иҟоу шеибакәуа зегьы ирхылаԥшуа Ажәеиԥшьаа ихьӡуп… До, убри аӡә шәарахк ишьыргьы, ианааигалакь, ианыржәлакь «Ажәеиԥшьаа уирчеит» ҳәа иарҳәоит…
– Убарҭ рашәа атәы ижәдыруазеи?
– Урҭ рашәа ыҟамкәа!
– Уи аԥхьарца ианҵаны ирҳәозу?
– Аԥхьарцагьы иадырҳәон… Аԥхьарца иацырҳәон, аха… аха иаҳарак ашәарах аныршьлакь, ма ҩыџьа, ма хҩык еицызар, ашәарах шьны ирыманы иааскьаргон, Ажәеиԥшьаа рашәагьы рҳәон. – «Уа Ажәеиԥшьаа, Ажәеиԥшьаа иҟана ҳәа, ус рҳәон». – «Маҟанацыԥхьаӡа ажьгамҩа аҿгоуп», – иҳәеит, «Каҵәара цыԥхьаӡа аҭамҳа еиҿажьуп», иҳәеит, – ҳәа убыс ашәаны ирҳәон ашәарах аныршьлак. Нас аҭыԥ аҟнытә ауаа еибарыҩны ирызнеиуан. Абни ашәа анырҳәалакь, уажәы заҟа ршьыз аҭыԥ аҿы излардыруаз, абни ашәа даналгалакь, «Уа-реи, уа-реи, уа-реи» ҳәа, шаҟа ишьыз рыцыԥхьаӡа убыс ирҳәон. Нас акәын иеибарыҩны ианырԥылоз.
Шәарыцара ҳәа ианцоз игылауам, зегь тәазар акәын. Ауаҩы дгыланы дцәажәауа-егьииуа, ус иҟаломызт… Ашьыжьымҭан акәзар, дара цаанӡа игыломызт, ишьҭан, (обрыв)… Ианцалакь акәын иангылауаз, амца анеиқәырҵауаз, арахә анеилдыргауаз. Ианаауаз ашәа анырҳәалакь, ианхыслакь ирԥылауан.
– Ажәеиԥшьаа рашәа аԥхьарца иадырҳәауазу?
– Иадмырҳәакәа, иадырҳәон, аҭыԥ аҿы иахьтәаз, ихынҳәны ианааилакь иадырҳәон. Уи аҭыԥ аҿы ианаалон. Арҭ ашәақәа зегь рымҳәозз. Егьырҭгьы ахьырҳәауаз убрыгьы рҳәон…




Ажәеиԥшьаа рашәа

– Ашәақәас аԥхьарца иадырҳәо ҳәа иҟоузеи?
– Иҟамкәа, Аергь ашәа ыҟоуп, Ажәеиԥшьаа рашәа ыҟоуп, аԥхьарцагьы иадҳәоит, иара усгьы ирҳәоит.
Ажәеиԥшьаа рашәа шәарыцара ауп изыхҟьо. Ажәеиԥшьаа рашәа ашәарыцацәа изырҳәо уи ауп, ашәарах Ажәеиԥшьаа дрыцуп ҳәа убас ирыԥхьаӡоит. Абна илоу ашәарах рыхьчаҩыс ирымоу Ажәеиԥшьаа иоуп. Дҩеит. Ашәарах ишьит. Ажәеиԥшьаа рашәа иҳәоит. Уа, ашәарыцараҿы аԥхьарца аурымахыу, аха ари аԥхьарца ианҵаны иахьырҳәо арахь ауп. Ани аԥхьарца ибзианы знапаҿы иааиуа, ауаҩ ашәас иааигәаԥхалакгьы аирҳәоит. Абарҭ ҳашцәажәо еиԥш имцәажәои аԥхьарцагьы? Аԥхьарца цәажәоит.



Амԥараа ражәабжь
Амԥараа аӡы иӡхыҵит, иҳәеит. Аӡы – амшын. Амшын иӡхыҵны, иҳәеит, амшын иӡхыҵны ишыҟаз, иҳәеит, абакыи ҷкәынаки ирызҳаит, иҳәеит. Ирызҳаит, иеихылҵит, иеихылҵыз иеиҭеихылҵит, иҳәеит, иеихылҵуа иеиҭеихылҵуа, иазыуухуаи, азҳара роуит, иҳәеит.
Абжьы: Абакы?
Амԥар: Аеи. Абаки анаки роуп изхылҵыз, аха ҳазшаз ирызирҳаит. Ҳазшаз ианрызирҳа, ҳаӡхызгаз, ҳахьахыҵыз ҳәа ицаны иныҳәауан, ага, амшын аҟны. Ҳахьҭнажьыз ҳәа ицаны иныҳәауан. Ҳахьҭнажьыз ҳәа ицаны иныҳәауан, аеи, ашча ҟаҵаны, ашча ҳәа амгьал ҟаҵаны, ицаны иныҳәауан.
Абжьы: Ашча закәызеи?
Амԥар: Аеи, ашча ҳәа амгьал ҟаҵаны, ицаны иныҳәуан. Ашча – амгьал, амгьал, ашә агәылаҵаны амгьал. Ашырӡ, ашырӡ аарыхны, илаҳәаны, ихәахәаны, аҽны илаганы, ашча ҽҳәаҵаны иӡны, нас ахацәқәа зегьы ирыманы, ага ицуан. Ақәыԥа шшны, убра иҭаҵаны, акьат аҵаҵаны, ирыманы ага ицуан. Нас, акьат ианҵаны, ҩыџьа наҟ-ааҟ иаашьҭыхны, инеимда-ааимдауа ага ирыманы ицуан. Ианнеилакь, аӡыс рыман…
Абжьы: Абысҭа ларҵон?
Амԥар: Ашырӡ, ашырӡ ларҵон. Ҷыдала убри иазкны иларҵон…
Абжьы: Ҽнакала иҟарҵон?
Амԥар: Ихыхны иааргуан, идырҩон, аамҭала, абри ца-чан акәын ианыҟарҵуаз… Ацақәа аныҟалуаз. Идырҩуан, уа иҟан. Нас, ца-чан аҳәсақәа еизуан, аешьара иҟоу аҳәсақәа, Амԥараа рыҳәса, иҟаз рыҳәса шеибакӡоу зегьы еизуан.
Абжьы: Иҟарҵозз?
Амԥар: Иҟараҵуазз, убри аҽны, алаҳәара ҳәа ыҟан абас. Нас абна илҭарыжьуан.
Абжьы: Иҭарыжьуаз?
Амԥар: Ашырӡ. Нас акалакәытқәа ҳәа иҟан. Убарҭ акалакәытқәа рыла убра инҭасуа, ирылаҳәауан. Ианрылаҳәалакь ашьҭахь идырԥшшуан. Аҽны ирыманы ицуан анапылалуқәа рышҟа.
Абжьы: Аҽныҵәҟьа?
Амԥар: Аеи, аҽны. Абри аџьықәреи еиԥш иԥшны, анапылалуқәа рышҟа иргон, ирлагуан. Нас иркәаҳуан. Иркәаҳуан, икәаҳаны иҽҳәарҵуан, ирӡуан. Нас ауха уа иҟан, иара иахьыҽҳәарҵаз иҟан. Адырҩаҽны ашьжьымҭан инеины ахацәқәа иаашьҭырхуан…
Абжьы: Инеиуаз?
Амԥар: Ахацәқәа, аҳәса уахь инеиӡомызт.
Абжьы: Ашә аларҵозма?
Амԥар: Ааи, ашәаӡа аларкәаҳуан.
Абжьы: Аџьыка?
Амԥар: Аџьыкагьы арҭуан. Ашә аларымҵакәа иҟалаӡуамызт. Ахыз ала иркәаҳуан.
Абжьы: Аӡы ала ирымкәаҳаӡозиз?
Амԥар: Момоу. Аӡы ала иҟалаӡомызт.
Абжьы: Иаашьҭырхуан…
Амԥар: Аеи, иаашьҭырхуан. Ага иргуан, амшын аҟны.
Абжьы: Иаба?
Амԥар: Рҩаԥшь.
Абжьы: Изакәызеи Рҩаԥшь?
Амԥар: Рҩаԥшь – иахьныргоз, амшын аҟны. Рҩаԥшь…
Абжьы: Иабаҟоу иара? Мгәыӡырхәа?
Амԥар: Момоу. Уажәтәи ала аерманқәа рқыҭан ауп иахьыҟоу – Калақлықә.
Абжьы: Рҩаԥшь иргон?
Амԥар: Рҩаԥшь иргон. Анеирагьы уадаҩын аха… Усҟан убри абжьарак зегьы ҭауади-аамсҭцәеи иркын. Емхы Омар ҳәа дыҟан, убри итәын, анадел иман. Аха Емхы Омар, абна анеиразы, хәԥҳас дҟарҵеит…
Абжьы: Мамзар инаишьҭуамызт?
Амԥар: Адгьыл сара истәуп ҳәа инаишьҭуамызт.
Абжьы: Хәԥҳас дҟазҵаз дарбану?
Амԥар: Аабыџь ҳәа дыҟан. Амԥар Аабыџь. Уи усҟантәи аамҭа ала уаҩ ҟәыӷак иакәын. Абас хәԥҳас дҟаиҵеит. Хәԥҳас дҟаҳҵар амҩа ҳаиҭап, ныҳәара агаҟа ҳахьцо ҳәа игәы иаанаган. Уи усҟантәи аамҭала дуаҩ ҟәыӷан, аныҳәара иманы дцон, дныҳәаны даауан.
Абжьы: Уи уара уихаанума?
Амԥар: Ааи, сихаануп, аарла дысгәалашәоит. Дыздыруан, аарлаҳәа ихәынга сгәалашәоит. Нас иныҳәаны иаауан.
Абжьы: Иныҳәақәодаз?
Амԥар: Аҭаҳмада иакәын, зегьы иреиҳабыз. Аабыџь данахааныз Аабыџь иакәын. Ашьҭахь иара данҭаха нас инхаз, иаҳа иреиҳабыз аҭаҳмада иакәын иныҳәоз. Ашьҭахь иаҟәыҵқәеит акәымзар, абри сара сакәын убри аныҳәара хадас уажәы иаманы иҟоу, қәрылагьы сара сеиҳабуп, аиҳабгьы сиԥоуп.
Абжьы: Аҳәса?
Амԥар: Момоу, аҳәса ҟалаӡомызт. Аҳәса аныҳәарахь иагьынарышьҭуамызт. Урҭ аанхауан. Ахацәқәа ракәын уахь ицоз. Ахәыҷқәа цар ҟалуан. Нас амгьал ԥырҟуан. Уанӡа иԥымҟаӡакәа акәын ишыргуаз. Уа иԥырҟуан, иршон. Шагас ҳәа аҵәы ҟаҵаны ирыман. Убри аҵәы ала иеиҟараны, иҟаз ауааԥсыра зегьы ирзыршон. Аӡәы дахашәалар, иеиҭаршон, амыцхә нхаргьы, иршон. Заа шаны акәын ишԥырҟуаз. Зегьы ирыхьӡаны, ак ахамшәалакәангьы иҟалаанӡа иршон, уанӡа иԥырҟомызт.
Абжьы: Иеиҟараны иршаанӡа ашара иаҟәыҵуамызт.
Амԥар: Иаҟәыҵуамызт. Ари ари ихәы, ари ари ихәы, ари ари ихәы, ари ихәы ҳәа рнацәақәа рыла иԥхьаӡаны, зегьы акака анрықәшәалакь, аҭамам иақәшәеит ҳәа аԥҟара иалагауан.
Абжьы: Аҭамам?
Амԥар: Аҭамам – аиаша. Нас иԥырҟуан. Уа ақыжә рыман, аџьма. Убрыгьы ршьуан. Нас убрыгьы амгьал еиԥш акәын иеиҟараны ишыршуаз. Амгьал-сақәа акәац нарықәҵауа, инарықәҵауа ирхысуан. Заа акәац ржәуан, ианныҳәалакь крырфуан. Ааи, заа иныҳәауан агәи агәаҵәеи кны. Убрыгьы ршон. Агәи агәаҵәеи ӡны, амгәа рфон. Иахьныҳәоз иргон: абысҭа ргуан, аџьыка ргуан, аҩы ргуан, акы ианҵаны, ҿахра-ҿахра. Уа ирфоз абысҭеи, агәи агәаҵәеи, аҟабақ. Аҟабақ ара иржәуан.
Абжьы: Ара ианаалакь ирҳәозз?
Амԥар: Ахьӡ ҳәаны иныҳәон.
Абжьы: Ишԥаныҳәоз?
Амԥар: Аныҳәара уи ауп, уаҳа егьацысҵуам. Нас иныҳәуа-иныҳәуа ишнеиуаз, ирыхьыз здыруада, аныҳәара иаҟәыҵит. Аныҳәара ианаҟәыҵ, ишнеиуаз есышықәса аӡӷаб дрылганы, дагуа иалагеит. Абни хьа-чан ианныҳәауаз аламҭала. Ишнеуаз аӡӷаб дрылганы дагуа иалагеит. Аӡӷаб, аӡӷаб, нас аӡӷабцәа ыҟамзи, аҭыԥҳа ҳәоуны, уажәы еиԥш ахацәақәа ирыццаша. Аӡӷаб дагуан, лымацара лшьапала дцуан. Аамҭа анааилакь лҭарҟәба (?) ҟаҵаны, иаашьҭыхны дцуан, лҭаацәа ирзымдыруа. Иӡӷаб, иԥҳа дандәықәла, нас аамҭала дандәықәла, иаргьы… Лара лҽазыҟалҵуа даналага, сара сцуеит, иҳәеит. Ажәытә ахҿа ҳәа иҟан, ашәҟәқәагьы ирнын. Аҟаҵара далагеит, мызкы, ҩы-мыз шыбжьаз. Аҟаҵара далаган, ҽадак аидара ҟаиҵеит. Излаҭирҩыруазгьы аашьҭихыит. Ихыи ихәшәи ааиҟәниҵеит. Ани ахҿа иҟаиҵазгьы аҽада иақәиҵеит…
Абжьы: Излаҭирҩыруаз…
Амԥар: Аеи, излаҭирҩруаз, ахыци ахәымпали ҳәа ззырҳәауагьы уи ауми. Нас иманы иҿааихеит. Длашьҭаланы дцеит. Ишәақь иҟәаҟә иқәуп. Лара иаԥхьаҟа дцуан. Иара лара длыьҭан. Ус ишцуаз, ишцуаз агаҿа аҟны илеит. Агаҿа аҟны иахьлеиз, аӡӷаб уа длатәеит, иаргьы иҽада аауишьҭын, аидара ақәхны уа илышьҭеиҵеит. Иара ихы наганы лшьамхы ианиҵеит. Ус иштәаз, иштәаз, илацәа нҭааит. Илацәа анынҭаа еиԥш аан, лара дызгуаз аҿаанахеит. Лара дызгуаз маауаз, амшын ихыланы, ицәқәырԥуа, ибылгьуа, ибылгьуа иааиуан. Лара ари анылба лылаӷырӡқәа ааит, лылаӷырӡ лызнымкылазт, ҵаҟа ианынкаҭәа, иара ихы лшьамхы ианымыз, акәаԥҳәа ианаиҿаҭәа, «ҳаи» ҳәа данааԥш, ихыланы иааиуан.
Абжьы: Изакәыз иара иааиуаз?
Амԥар: Изакәу анцәа идырроуп, ҳара акры аадыруама! Иааиуан ус. Иагәыдиҵуа далагеит. Иагәыдиҵуа, иагәыдиҵуа, иагәыдиҵуа, дшааиуаз акәымкәа, «Еи, уара» ҳәа ибжьы иргеит. «Еи, уара, уа итәоу иумуит, дусҭуам, аха ак уасҳәоит иууазар» – иҳәеит, иҳәеит. «Исоуҳәо зуеит, аха исылымшуа саҵагылом, иҳәеит. «Исылымшуа саҵагылом» зҳәуа Амԥар иоуп. «Иулымшуеи ҳәа иҳәеит, – иҳәеит, – ацә шкәакәа, хәыц еиқәаҵәа злам ааганы, ишьны агәаҵәа сырбала» ҳәа ус – иеиҳәеит, иҳәеит. «Ацәшьы ҟаҵаны уӡӷаб уара думаз» иҳәеит, иҳәеит. «О, уара – ҳәа иҳәеит, иҳәеит –   исылымшаӡуаз ак соуҳәеит, ацә шкәакәа хәыц еиқәаҵәа злаӡам абасыԥшаауеи, уара иҟаумҵуазар сара исзыҟаҵуам, уи азы сазыразым» иҳәеит, иҳәеит. «Аа, ас уҳәозар, сара лара дҭасырхароуп, ма уара уҭасырхароуп», иҳәан,  днены игәыдиҵуа далагеит. Ари длатәан ахысра адалагеит. Ахысра далаган, иҳәеит, амшын агәы аҟны ашьа ныхшьылт, иҳәеит. «Уара сара сухәит, аха, сара сухәит аха, ухаҵан азы ауп изысзыуу, аха уӡӷабгьы думаны уқәҵны уца аха уахьлеиуа…»(?). Нас дықәҵт, иӡӷаб диманы дцеит. Иӡӷаб диманы ишьҭахьҟа дааит. Иҩныҟа данааи, Амԥараа еизеит, рыӡӷаб дгьежьит. Иубазеи, иуаҳазеи ҳәа ианизҵаа, избазгьы абри ауп, иҟасҵазгьы абри ауп, исуз абри ауп иҳәеит. Дааин абас сеиҳәеит иҳәеит. Исеиҳәазгьы абри ауп иҳәеит. Ҳара хзыцәнырхара ҳәа сыздырам иҟасҵазгьы абас ауп, сыӡӷабгьы даазгеит, аха исеиҳәаз абри ауп иҳәеит. Ауха, иара Бзыԥ дынхуан, Амԥараа егьырҭ Гагра инхуан. Уаҳа уаҩ дыҟамкәа, зегьы иеицынхуазаарын. Ани ианахыҵ, усҟан хәба-фба ҭӡа ракәын иҟаз. Ауха иахылаиаз, иҳәеит, адгьыл рыҵабган, ибган, иагеит, ицыхт (?). (Погибли – Аиҭагаҩ лазгәаҭа). Абри змаҳаз ԥҳәыск лабраа рахь дцаны дыҟан, деимгәадыун, лцәалтәымызт. Дхынҳәны данааи, иҟаз лбеит, аха илкыз. Аҩны дахьааиз лымацара даақәхеит. Ауаагьы ааит, ауаагьы ирмаҳаи, абас адгьыл бгеит анырҳәа. Дааин, дцеит, лабраа рышҟа. Дахьцаз ахшаа длоуит. Убри илхыҵыз роуп уажәы Амԥараа ҳәа иҟоу. Ҳара ҳҭаарых ҳәа иҟоу абри ауп. 



О происхождении Ампаров*.
Ампары приехали по морю. От одного мужчины и одной женщины произошли все Ампары. Они размножались по милости нашего творца (бога). После этого они каждый год ходили к берегу моря, где их предки вышли на берег первый раз, и там устраивали моление. 
Брали они с собой огромный чурек. Чурек этот был особый. Месили его на просяной муке. Сдабривали его сыром и солью. Делали  его так: брали они просо. 1. В этот же день молотили, в этот же день мололи, месили и в этот же день пекли. 2. На другой день рано утром увозили на место моления к берегу моря. Для этого они делали специальную корзину,, клали его туда, и вдевали огромную дубину с обоих сторон, мужчины подымали и несли меняясь по дороге. Причем это просо специально отдельно для этого сеяли. Примерно это делали они в начале, когда поспевали каштаны. Здесь готовили женщины Ампар, но на место моления не имели право идти. Брали они в поселок Кыяпш – это там, где ныне живут армяне в с. Каваклук. Правда, трудно туда попасть в те времена дорог не было. Это все были леса. А леса принадлежали князьям. Был такой князь – Омар Емхы (Емхаа, Эмухвари). Так вот, эти леса принадлежали ему. Так вот, чтобы он разрешил ампаровцам через его леса идти к берегу моря, за это они его сделали своим  господином. Иначе он их не пускал по своей земле. Это Аабыдж Ампар сделал его ахупхай. В те времена для он был самый умный и он являлся жрецом, брал всех Ампаров туда, совершал моления и обратно приводил их. Я сам еле помню его. Моление совершал самый старший по возрасту. Когда жив был Аабыдж, а когда он умер – самый старший совершал. Последнее время совсем перестали его совершать, а то по возрасту я должен был. Сейчас я самый старший из Ампаровцев. Мой отец и я являюсь сыном самого старшего. Женщин совсем не пускали туда. Они оставались дома, а мужчины и дети шли.  Туда брали чурек нерезаным. На месте делили и резали. Делали для деления мерку из палочки. Этой палочкой делили чурек по количеству людей.  Резали только после того, как обмерено было правильно, когда убеждались, что всем достанется по равному кусочку.
Брали с собой козла. Его закалывали на месте. Варили его там же, делили поровну, как чурек (по одному куску клали они чурека и мяса). До деления молебствие происходило: сердце и легкие нанизивались на  палку и держа это происходило молебствие, а затем и сердце и печень делили. Ели внутренности. Брали туда  с собой мамалыгу, соль, вино. Молились так: они молились там долгое время, а потом перестали. Когда перестали молиться, каждый год по одной девушке начал забирать с собой в море это божество. Примерно в то время года, когда они должны были молиться. А происходило это так, что девушка сама шла туда своими ногами. Она сама забирала свои вещи и уходила не спрашивая. Вот однажды  дочь одного Ампар начала готовиться уйти. В старину делали стрелы (это и в книгах даже сказано), там вот как девочка стала улаживаться за 2 месяца. отец ее начал готовить эти стрелы, и когда наделал столько, что их мог поднять один осел. Взял с собой и лук, ружье, пули и порох. Положил эти стрелы на осла и отправился.  Впереди шла его дочь, а он за ней, на его  спине его ружье. Она идет, а он за ней. Так и дошли до берега. Когда пришли к берегу, девушка села. Он снял ношу с осла и отпустил осла. Он тоже сел возле нее, прилег и свою голову положил на ее колени. Так сидели они, и он задремал. В этот момент, идет то самое чудовище, которое ее должно было забрать. Шел он по морю. Гнал он перед собой огромные волны. Вот она увидела и прослезилась. И капли слез попали на его голову. Он сразу «Хай!» сказал и поднялся. Смотрит и видит чудовище шло прямо на них. Что  это – бог его знает?! Шло оно прямо на них. Он начал стрелять. Стрелял не переставая. В это, время оттуда раздался голос:
– Ой ты, который там сидит, вижу не даешь ты свою дочь: попрошу одно  – сделаешь ты, тогда  дочь у тебя останется. Отец отвечает: сделаю да, что ты потребуешь, но если я не в силах не смогу – Ампар – отец этот. – Не можешь ли ты зарезать совершенно белого быка, у которого нет не единого черного волоска и показывать мне его легкие ежегодно и восковую свечу. Если это можешь, бери свою дочь и уходи. Отец отвечает: «Эй ты, ты с меня требуешь того, чего я совершенно не могу выполнить: откуда я возму совершенно белого быка без единого черного волоска. Если ты это сам не сделаешь, я не могу, я не согласен и не обязуюсь это сделать». 
– А если ты не согласен, я должен ее уничтожить, или тебя. 
Тогда отец начал опять стрелять в него. Стрелял, стрелял и через некоторое время все море покрылось кровью и оттуда послышался голос: «Эй ты, ты меня ранил так как ты герой, мужчина. Возьми ты свою дочь и уходи, но куда придешь…».
Отец взял свою дочь и ушел. Привел ее домой. Когда пришли домой, все Ампаровцы собрались, не было конца их радости, ибо их дочь вернулась. Все спрашивали его: что ты видел, что ты слышал. Видел это, и сделал я вот это – и все рассказал.
Он жил в Бзыби, а Ампаровцы на Гагринской стороне. Здесь кроме них никого не было. Они все собрались здесь. Ночью остались тут, заснули, но ночью случилось беда. Под ними земля разверзлась и они все погибли. Одного Ампара жена не слышала весть о возвращении Ампаровцев, находилась в Гаграх. Она была в положении и не попала в эту катастрофу. Она как услышала приехала сразу, но ничего сделать не могла и уехала к своим родителям, и там они родила сына. И от этого сына этой женщины произошли все Ампаровцы, которые живут в настоящее время. Вот и вся наша история.

1. Просто бросали в алахдара (углубленное место). Потом деревянные молотки (калакут и вы были по ней), продувают и зерна чистые просед брали к рудным мельницам.
2. Месили и на ночь оставляли. Место воды употребляя тот ˂…˃ (сыворотка) Водой не размешивают.


Хаҵакәыр иашәа
Хаҵакәыр ҳәа аӡә дыҟан. Иаҳәшьа заҵәык диман иара. Абри иаҳәшьа заҵәы быҩлашала дирчон, шәарах быҩлашала.
Иара дшәарыцон. Дцон, даауан. Иара данцоз иаҳәшьа илеиҳәон:
– Сара хаха-хымш санзымаа смашәырхоит, мамзар хаха-хымш реиҳа сынхом, – абас лаҳәаны дцон иара.
Абас дшыҟаз, дшәарыцо дшыҟаз, дмага-маго, дмага-маго, дмага-маго, шәарахк дахьыԥшны, Ерцахә ашьха дханагалеит.
Ерцахә ашьха дахьхалаз. Иара атигр ҳәа иашьҭами абжьас, абжьас ааиқәшәан (?), иааиқәԥан, ӷәӷәалагьы иааиқәԥеит. Дымхыскәангьы дыҟам, аха ишәақь амҳасҭа ԥҵәеит, ахәамц иара даршәит. Даршәын дышнеиуаз имаха аҿахеит ахра, иара дцеит дҭакәкәа.
Ари шыҟаз лашьа дмааит. Данымааӡа… Ажәала иуҳәозар ишыҟаз – «ашьха каԥкаԥ абжьы лхаҵа, аихац лышьаҵан ахра даҿан, Хаҵакәыр иаҳәшьа заҵәы Арифа…» ишьҭа дхыланы, аҭамҳақәа дырхьыԥшны дцеит лара. Дышнеиуаз Ерцахә днаӡеит.
Ерцахә даҟыҩхашәалаз ишәақь амҳасҭа ԥҵәаны илбеит. Ашьха (?) даахыҵны дахьынаскьаз имаха аҿаны илбеит. Арҵәааҳәа дааҩныҟьашан, иаразнакны аҟарма, (аҟарма ҳәа иашьҭоуп, аҵлақәа ирыкәшо ҵиаак ыҟоуп), убри уаҳа ашаха ҳәа егьлымамызт, абри аҟарма неиԥшьны, лҽыкналҳан, ахра даҿаланы, лашьа имаха аҟынӡа днаӡеит. Днаӡан, иааҿыхны, илыманы аҩныҟа дааит. Аҩны дахьааиз иралҳәеит агәылацәа иара дышҭахаз. Лара иаалгаз амаха ҵааны илҵәахит ашәындыҟәра илҭаҵаны.
Абри ҵәахны ишлымаз, абри ҵәахны ишлымаз, хы-шықәса раҟара ҵит. Лара лассы-лассы дахәаԥшуан иара, аха иара ашьаб еиԥш иҭан. Хы-шықәса раҟара анҵы, лашьа исахьа зсахьаз акапихәарш шалҵыз лбеит абри…
Азҵаара: – Акапихәарш захьӡыузеи?
– Акапихәарш ҳәа иашьҭоуп иара, аҵла аҟны ииуеит. Абри акапихәарш аашьҭылхын, аџьам, акаламџьам иҩнаҵаны абри ачахра далагеит, ахәшә аҵаҭәаны. Илчахуа, илчахуа дышнеиуаз (ари ус иҟамлазар акәхап, аха ажәаны ирҳәоит иара), иара исахьа зсахьаз ауаҩы далҵит. Дуаҩхеит. Хаҵакәыр иеиԥш ашәарыцара далагеит. Дшыҟаз, Хаҵакәыр дыԥсит, дыбзахеит уаҩы имҳәауа, дырҩегь ажәлар дрылалыргылеит.
Абас дшыҟаз млакрак ҟалеит.
Амлакра ахьыҟалаз, Ҭырқәтәылантә аԥш азы иахьааиз, х-ԥуҭк  аԥш ҳәа Хаҵакәыр иаҳәшьа диҭиит, иуаҳауама? Абри иқәыԥсхьаз лара, убри аҟара диқәыԥсхьан, до, усс дҟамҵаӡакәа иаҳәшьа диҭиит.
– Уа, џьым, џьым, Хаҵакәыр! – лҳәеит, – Хапихәарш (Қапихәарц) зааӡаз дафеит ҳәа, сара уара баша усааӡон  (Хапихәарцә зааӡаз дафеит ҳәа ажәа иаланы, убри иахҟьаны ауп ишырҳәо), Хапихәарцә зааӡаз дафеит ҳәа, уара сара усааӡан, сара сышԥоухашәалеи сыҭираҿы, убриаҟарагьы судыԥсылахьан, до… 
Лара дышҵәыуаз адына дынҭадыртәан, дрыманы ицеит, аа… афлика.
Хаҵакәыр абри аиԥш ҟаиҵеит. Иаҳәшьа абриаҟара аџьабаа идылбалахьан, аҵыхәтәан убри еиԥш ҟаиҵеит, ақәнамга лзиуит. Абри ашәа ауп абыруажәы аԥхьарца иарҳәаны иақәсҳәауа.
(Абри ашьҭахь аԥхьарца арҳәауа, ашәаҳәара далагеит).





*  *  *
Аҩӡы Рамаџьы ҳәа дыҟан. Амца аҵамҵаӡакәа акәац ижәит. Уи иҟалаз усуп. «Абри ҵабыргызар мцада акәац жәааит», иҳәеит. Аԥхьарца адырҳәеит, агәаҳәацәа тәеит. Имцызар иҳәеит, ишымцу еиԥш мцада акәац мжәааит, иҳәеит, иҵабыргызар, мцада акәац жәааит, иҳәеит. Мцада акәац ижәит уи.
 Аҩыӡба Рамаџьы ҳәа дыҟан. Убри иажәа ауп. Уи хынтә ишаны иҟалаз уаҩын. Зны дуаҩхеит, зны дыҽхеит, зны дҽанхеит, ауама ихысит, аҵыхәтәан ауп аусқәа анҵикаа…
Аҩыӡба Рамаџьы захьӡыз дшәарыцаҩын. Зны иҿынеихан шәарыцара дцеит. Шәарыцара дахьцаз аџьма ишьит. Аџьма анишьы иҿааихан, дшааиуаз акәымкәан, аҭаҭын дахауа џьара днатәеит. Дахьынатәаз, данынаԥш, ӡыжь дук ыҟан, дынхыԥшылеит. Аӡыжь дхыԥшылауа дыштәаз акәымкәан, лаҳәак ҟыр-ҟыруа иааин, аӡиа илҭатәан, аҽыкәабара иалагеит. Аҽыкәабаны ианааҭыҵ, ани алаҳәа шкәакәахеит. Иара афырҳәа дҩаҵҟьаны, аӡиаҿы днеины иҽаникәаба, дыԥҳәызбахеит. Абри ашьҭахь иҿынеихан Ахан-иԥа иҟны днеит. Ахан-иԥа арахә иманы ашьха дықәын. Убра дахьнеиз, Ахан-иԥа иҟынтә хҩык аԥацәа лоуит абри аԥҳәызба. Ахҩык аԥацәа илоуз лааӡеит, илыхьчеит, ашьҭахь днеиҭақәлахын, аӡиаҿы дааин лҽанылкәаба дҽанхеит. Данҽанха даалаган ақьақәақәа ахьыҟаз дцеит. Убра алашақәа хԥа ариит ари аҽан. Алашақәа рхы иахәартә ианыҟала, ари аҽан аагьежьын аӡиаҿы иаакылсыхын, ҩаԥхьа аҽакәабеит. Аҽан аӡиаҿы аҽанакәаба, уаанӡа дышуаҩԥсыз еиԥш ҩаԥхьа дуаҩԥсхеит. Ишәақь ахькыдгылаз икыдгылан, иҭаҭынжәга амца ахьакыз имԥсыцкәа иҟан, иџьмагьы убраҟа ишьҭан. Ишәақь аакыдихын, иџьмагьы аашьҭыхны иманы иҿааихеит. Дшааиуаз акәымкәа Ҵабал Маршьанаа рыӡӷаб, а-Маршьан-ԥҳа лмацәаз кыдуп, хысрыла дызгуа дирҭоит ҳәа иаҳаит. Дышнеиуаз акәымкәа, ӡык дынхықәгылт. Аӡы дыун, дызмырит. Уа дшыԥшыз арԥыск, лаша бзиаӡак дақәтәаны, дааиниеит. Ари арԥыс иара аҷкәын еиҳабы иакәын. Дзықәтәаз алашагьы иара данҽаныз ихшаз алаша акәын. «Аӡы сырга» ҳәа ари арԥыс диҳәеит, аха аӡы дыримгеит. Арԥыс дықәланы дцеит, иара уа аӡаԥшаҳәаҿы даанхеит.
Ус, даҽа ҽуаҩык аӡы аҟны аҟәара даақәгылт. Ари – иара иԥа агәыбжьанытә иакәын.
– Уабацои? – иҳәан диазҵааит.
– Ҵабал хысра сцоит, Маршьанаа рыӡӷаб лмацәаз кыдырҵеит, иақәзыршәауа лара дирҭоит ҳәа саҳаит, – иҳәеит.
 Абрыгьы аӡы дыригарц диҳәеит, аха дыримгеит.
Ус дыштәаз акәымкәа, аиҵыбӡа алаша еиҵба дақәтәаны дшааиуаз данихьӡа, аӡы дыригеит. Аҩны дааины, имаҭәақәа ааԥсахны, иҽыкәаба-иҽышьшьы, амацәаз ахькыдыз ашҟа дцеит. Уа дахьнеиз амацәаз дааеихсын, инкыдиԥааит Рамаџьы. Адырҩаҽны агәыбжьанытә лмацәаз кыдырҵан убрыгьы даехсны икыдихит Рамаџьы. Адырхаҽны аиҵыбӡа лмацәазгьы нкыдырҵан, иара убрыгьы днаехсын иаакыдиԥааит Рамаџьы.
Аҵыхәтәан, иара Рамаџьы акы сақәшәеит, иҳәеит. – Аԥшәма, – иҳәеит, – уаалаганы быжь қәабк рхиа, быжь цәык рхиа, ауаа рхиа, аԥхьарца аага, ашәаҳәацәа еиқәыршәа иҳәеит. Аԥшәма ари асас ииҳәаз зегьы ирхиеит. Асас даацәажәан дышҽанхаз иҳәеит, дышуаҩԥсхаз иҳәеит, иара аӡы дышҭалаз иҳәеит, аџьма шыишьыз иҳәеит, ихьыз зегьы иҳәеит, аҵыхәтәан даагьежьын Ҵабал данааи, амацәазқәагьы шкыдихыз иҳәеит. Амацәазқәа иара ишигаз, иҷкәынцәа изыруз, абас зегь ҳәаны данаалга, «Абри исҳәаз ҵабыргызар, иҳәеит, абарҭ ақәабқәа ирҭоу акәацқәа жәааит!» – иҳәан, ишиҳәаз еиԥш, иаразнак ақәабқәа ирҭаз аӡы ахәар-хәарҳәа ашра иналаган, акәац жәит. «Ҵабалаа мцада акәац шыржәыз ҳәа» ирҳәауа зхырҳәаауагьы иара абри ауп изыхҟьаз.
Абас Аҩыӡба Рамаџьы иажәа иаша аӡы аршит.



Аӡәы ҷкәынаки ӡӷабки иман. Иԥҳәыс, иара ыҟан. «Амла ҳакуеит, уцаны ԥҳәыск даҳзаага» ҳәа дыркит. «Ибзиоуп», иҳәан дынҽыжәлан дцеит. Дцо, дцо, дцо, дышнеиуаз акәымкәа, ҭаҳмадак рашьк дақәтәаны дааиԥылеит.
– Уа, мшыбзиа! – иҳәан, аҭаҳмада саламк ииҭеит.
– Аа, бзиа убеит, дад! Иахьа жәаҩык ауаа раҟара ыиасхьеит, аха аӡәы мшыбзиа ҳәагьы сеимҳәеит, дада дукәыхшоуп! – иҳәеит аҭаҳмада, ари иаԥсшәа игәы иаахәан.
Иара днеиԥырҵны иҿынеихеит.
– Умцан, дад, иахьа са усыцыз! – иҳәеит ани аҭаҳмада.
– Ҟаҳ, ибзиоуп, уара ҭаҳмадак абас ануҳәа, – иҳәан, дыницылт.
Дицны, дықәланы дышнеиуаз акәымкәаны, мҩабжара бжьаны ишнеиуаз, аӡәы иааидгылт. Жәы-шәк ихьауан иара. Хҩык аишьцәа ыҟан дара, жәы-шәк рхьауан. Иаиниеит.
– Уа, еиҳа шәхьеит! – ҳәа реиҳәеит иара.
– Ҳаи, уанаџьалбеит, ҳзыушәиуа иарбану, ариаҟара ажәқәа рхьара ҳналагар, ҳара ҽаангьы ҳазнеиуам, ҳзыхурҟьозеи? – иҳәеит ажәқәа зхьауаз.
Ари аҽны ажәқәа зхьауаз иреиҵбыз иакәын. Ԥҳәысгьы диман иара.
– Ҳаи, иухьзеи, асас даҳзааизар, днаҳкылар ҟамлозз, изуҳәазеи, изуҳәазеи? – ҳәа иааисны дыркит, иҳәеит.
– Џьым, уара амш угоит, изыумҳәозеи, ҳара ҳаԥсуеит, ажәқәа рхьара ҳахәом! – иҳәеит, иҳәеит.
– Заҟа жәы шәхьоузеи? – иҳәан, дрызҵааит, иҳәеит.
– Шәкы! – иҳәеит иара уи аҭакс.
Данаахьаҳә даҽа шәкы рыцылт. «Ааи» аниҳәа, даҽа шәкы ҟалеит. Ҩышә.
Арҭ ааныжьны ҩаԥхьа рҿыҩархеит. Аҩыџьагьы еиманы ишнеиуаз акәымкәаны, ҭаҳмадак, абри сара сеиԥш дҟал-ҟалауа, даарԥылт. Мшыбзиа ҳәагьы реимҳәакәа, днараҩсны ддәықәылт.
– Иууазеи, уара, аҭаҳмада, мшыбзиа ҳәагьы ҳаумҳәои? – иҳәан, ибжьы ааиқәиргеит.
– Сара шьҭа сымышқәа срылгеит. Мшыбзиа ҳәа шәасҳәаргьы ҟалоит, ишәасымҳәаргьы ҟалоит! – иҳәан, ҩаԥхьа иҿыҩеихеит, иҳәеит.
– Иухыҵуазеи, уара? – иҳәан дизҵаахт ани.
– Шәкы схыҵуеит, – иҳәеит аҭаҳмада.
– Даҽа шәкгьы адунеи уқәзааит! – иҳәеит ари.
– Ҟоҳ, даҽа шәкы акәым, иара абрыгьы сзыхгом, иуҳәо закәызеи! – иҳәеит аҭаҳмада.
– Уара уахьцо сара издыруеит, уцала, уа уахьнеиуа иҟало аабап! – иҳәеит ари.
Арҭ аригьы инеиԥырҵны, рҿыҩархеит. Ишнеиуаз акәымкәаны, ҷкәынак даауеит, аха абырфын еиԥш деилаҳәаны, ахьыр-хьыр-хьырҳәа иҽы, икәадыр, иара зынӡа деиқәшәаӡаны дыҟоуп, иҳәеит.
Абрыгьы иԥылаз ауаа мшыбзиа ҳәа реимҳәаӡеит, ус днараҩсит.
– Мшыбзиа ҳәа зҳаумҳәазеи, дад? – иҳәан, диазҵааит ани.
– Шәа шәеиԥш иҟоу ауаа мшыбзиа ҳәа расҳәаргьы ҟалоит, ирасымҳәаргьы ауеит! – иҳәеит ари арԥыс.
– Аҩны унеины, уахьнеиуа уаншьцәа рыҟны ауп, уаагәыдкыланы, акаруаҭ аҟны ушаақәдыртәалак еиԥшҵәҟьа уԥсааит! – иҳәеит, иҳәеит.
Ани днараҩсын, ашырҳәа иҿыҩеихан ашҭа данааҭала, уа ҳәсахәыҷқәакгьы ыҟан-егьиин, иааиԥылан, дгәыдыркылан-дхыдыркылан, дрыманы аҩны иааҩналан, акаруаҭ дахьнықәтәаз, дыҩхышәҭны дынкаҳаит, иԥсгьы ааихыҵит, иҳәеит. Акәыукәыуҳәа иааилалт.
– Ани закәызеи, ари аҷкәын иоума иԥсыз? – иҳәан, иҩыза диазҵаауа даналага, – Ҿыумҭын, дад, ҿыумҭын, – иҳәеит.
Ахәылбыҽхарахь инеиуа иалагеит. Ԥыҭк анҵы иҩагылан, инҽыжәланы, гәарабжьарак ибжьаланы ишнеиуаз акәымкәаны, ԥҳәысеибак ҩыџьа ахәыҷқәа лыманы, жәхьак, ӷааҵыск ацны, иаарцон, уаҳагьы рахә иажәланы егьрымаӡамызт. Арҭ инеиуаз, агәарабжьара иныбжьалеит.
– Уа, бзиала шәаабеит, бзиала шәаабеит! – лҳәан, луедра лыҷкәын иниркны, лара агәашә аҟны дааины даарԥыххылеит.
– Ҟаҳ, уахь ҳазнеиуам, ҳаццакуеит, – иҳәан, имуӡо далагеит.
– Момоу, сҽысшьуеит аҷыдахараз шәаамҩахымҵыр зуам, – лҳәан, дықәгылеит ари аԥҳәысеиба.
Ани  (аҷкәынгьы) аҭаҳмадагьы нас агәарахь инымҩахыҵит.
– Бнеи, быжә хьа нас! – иҳәан, лара днеины лыжә лхьеит.
Инаганы иаалыртәеит. Лара ашырҳәа лҿыналхан, хҩык хар змам ауаа, аҽцәа, ҩыџьа аҷкәынцәа, ҩыџьа аҳәсахәыҷқәа – абарҭ аалгеит.     
– Аа, абааԥсы, афатә сымоуп, ажәтә сымоуп, ишәырхиа, – лҳәеит.
Ача лыман, ашә лыман. Урҭ лырхеит, иҟалҵеит. Аӷааҵыс илымаз «уи шәшьы» лҳәан, аҷкәынцәа инкажьны иршьит.
Ани аҭаҳмада зегьы ибоит, аха егьиҳәом.
Акрыруит, акрырфеит. Анҭ аҭаҳмадацәа – егьи ааины, инатәан, арҭ ацә аныршь, индәылҵыз аҭаҳмада ус леиҳәеит: 
– Иҟабҵои, бара, ҩы-жәк быман, руакгьы нкажьны ибшьит, аха бхәыҷқәа злабааӡозеи? – ҳәа.
– Аду аҳәыс аҵоуп, аумзар убри сшьуан, – лҳәеит, иҳәеит. – Акы сышԥеигӡои! Арҭ баша сасцәаӡам, – лҳәеит.
Лара лразҟы иакит умбои. Рхәы лырхиан, нас иааины инатәан, акрыфара иалагеит.
– Аҩы ҳазҭо аӡәы даанхааит, егьырҭ зегьы шәца, – иҳәан, ӡӷабк даанхеит, егьырҭ зегь цеит.
Акрыфара ианалага, – Ари дыӡӷабуп, аҳәашьа лмоуит, шәаала аҩныҟа, ҳашҟа шәаала, – зҳәаз дыҟан, аха, – Арҭ ҳара ҳҟны ианааи, ара иаанхааит, – лҳәан илымуит.
Нас илатәеит. Ари риарҭа ҟалҵеит, уадак аҟны риарҭақәа ҟалҵеит.
– Ак басҳәоит, – иҳәеит, – арахь бааҩнашылшь, ак басҳәашан, ыҟами.
Дыҩналт.
– Бнеины, агәашә аартны, бҳәыс ажә иаҵаҵаны, иоужь! – ҳәа леиҳәеит.
– Ибзиоуп, – лҳәан, днеины, лыжәи лҳәыси неиҵаҵаны, агәашә аартны иоулыжьит.
Деҭааит.
– Баама? – иҳәан, – ара бааишь дырҩегьых акы басҳәеит, – иҳәеит.
Дааит.
– Ашарԥазы бҩагыланы, – иҳәеит, – ашә аартны, бгәар бнықәланы, бахьааҭгылауа, бнаԥшы-ааԥшы. Абас хынтә иҟаҵаны, Анцәа ихьӡала, хынтә Анцәа, Анцәа биҳәа, нас бааины биа! – ҳәа леиҳәеит.
– Ибзиоуп! – лҳәеит.
Ишлеиҳәаз еиԥш, ашарԥазы дҩагылан, ашә аартны агәар дахьаақәлаз дааҭгыланы, «Анцәа, Анцәа» ҳәа хынтә диҳәеит, нас данааԥш, дааԥшызар шәыжәк аҳәарақәагьы даргьы еиҵоуп.
– Анцәа улԥха ҳаҭ! – лҳәан, днахынҳәын, лиарҭаҿы днышьҭалахын, дыцәеит.
– А, абаа, аџьа лҳарбеит аԥшәмаԥҳәыс дааԥшаанӡа ҳцап, – иҳәан, аҭаҳмада дҩагылан, ани аҷкәыни иареи аҽеилаҳәара иалагеит.
Рҽааилаҳәаны иҩагылауаны еиԥш, ларгьы ацәа даалҵын, дааԥшит.
– Аҵәца шәымкыкәа шәанца, сҽысшьуеит – мамзар изуӡом! – лҳәан, даарысны илкит.
– Ус акәу? 
– Аа!
– Быҷкәынцәа макьана ихәыҷқәоуп. Аха урҭ духараны иҟоуп. Иара убасҟан, иандухалакь, – иҳәеит, – абрахь брышьҭаланы, абарҭ абзиақәа момоу, абра аахьи, еибацәақәак, қәыԥшқәак ыҟами, убарҭ шәаагыл, убарҭ роуп… Бара уашьҭан, ба иббап бшыҟало, – иҳәеит, иҳәеит. – Шьҭа ҳцоит, баргьы х-аҵәцак ыжә, ҳаргьы хԥа-хԥа аанаҳкылоит, – иҳәан, ларгьы хԥа лдыржәит, даргьы хԥа-хԥа ржәит.
– О, сызкәыхшоу! – лҳәеит, иҳәеит, лнапы аалыргьежьит. – Иахьа инаркны, иахьа анаҩсан изхагылоугьы, ихагылоугьы рҟынгьы анапыргьежьра абас иҟазааит, – иҳәеит, иҳәеит.
– Ибзиоуп, сукәыхшоуп, – лҳәеит иҳәеит.
«Иахьарнахысгьы анапыргьежьра ҟалааит, арыӷьарала» ҳәа ауп ииҳәаз. Убри убас иҟаиҵеит.
Иаалԥырҵны рҿыҩархеит. Афырҳәа рҿынархан, ишнеиуаз, ани аҳәҳәабжь ахьгоз, аҷкәын дахьыԥсыз ианнеи, – Иҟалазеи? – ҳәа ианҵаа, – Ари ҳаҳәшьаԥа иоуп, абас, абас, иаха абра дахьааиз иааиқәшәан дыԥсит, – рҳәеит, иҳәеит.
– Ани иҟалаз уи акәын. Хҩык аӡӷабцәа ыҟоуп. Агәыбжьанытә аӡә длышьҭан, ани ацәгьа ҳәаны, абарҭ еилысхуеит ҳәа акәын дзаауаз.
– Иауазеи ацәгьа зиҳәоз! – иҳәеит, иҳәеит.
– Аиҳабы дымгакәа, аиҵбы дышԥеиго ҳәа абарҭ еилысхуеит ҳәа акәын дзаауаз, – иҳәеит! – Иауазеи ацәгьа зиҳәоз? – иҳәеит, иҳәеит.
…Ус ани аҭаҳмада даарықәшәеит, иҳәеит.
– Уабацои, уара – ҳәа иҳәан, иҳәеит, ани аҭаҳмада диазҵааит, иҳәеит.
– сара сахьцо иалоухузеи, џьара снеиуеит. Абра џьоук сықәшәан, аума сарҳәеит, – иҳәеит.
– Уабацои? – ҳәа дыхҭакны даник, иҳәеит˂…˃аҿы акәын акры ахьыуфауаз ҳәа иҳәеит, иҳәеит. – Шьҭа уабацои уаҳәшьа ахәаӡ (?) шкәакәала душьуанеи уара? – ҳәа иҳәеит, иҳәеит. Алахьыцәгьа, абри ауп уара узныҟәо, уаҳа акы акәым, абыруажәыҵәҟьа ушьтәын, иҳәеит. Днеиҟәаҵит, иҳәеит. «˂…˃уа утәаз, иҳәеит. Дырҩегьых ани ан, ажә зхьоз лыҟны днеины, иҳәеит, ˂…˃ ажәқәа˂…˃ Ани аҷкәын, аԥҳәыс илышьҭаз, «Уара аӡәы улышьҭоуп, аха уи улҟәаҵ, уи лакәым, ԥҳәысеибак дыҟоуп, убри лыԥҳа даага» ҳәа иеиҳәеит, иҳәеит.
– Уажәы ани аҷкәын, аԥҳәыс даазгарц згәы иҭаз, иара ицыз ус иеиҳәеит, иҳәеит:
– Уара!
– Ыы…


Аԥсра аҟны акрыфара зыхҟьаз

Аԥсра аҟны акрыфара зыхҟьаз абри ауп: Дыҟан ԥҳәызбак. Аҳак инапаҵаҟа дыҟан лара. Абри аԥҳәызба даара ԥҳәызба бзиак лакәын. Наҟ, Нхыҵынтә аӡәы дааит дызгоит ҳәа. Дааит, аха –  момоу, рҳәан – дирымҭеит. Дирымҭазт дцеит иара. Дцан уаа шәҩык иманы дааит, срықәланы дызгоит ҳәа. Ар иманы данааи, арҭ ус иҟарҵеит. Аи, абри даагап рҳәан, иҳәеит, ҩыџьа неины игылт, иҳәеит. Ҩыџьа еидгылан, инеины иахәаԥшит, аха иамуит, иҳәеит. Ианаму, иҳәеит, иеибарххо ианалага, иҳәеит, хәыҷык, абраанӡа иааӡоз хәыцык аӡәы димазаарын. Абри аҷкәын ус иҳәеит, иҳәеит: – Уа сыҟазар, уи аԥҳәызба ддәылганы дшәысҭауан, – иҳәеит, иҳәеит.
– Ҟаҳ! – рҳәеит, – уара дуаҳҭоит абри даахыхны дуызгауазар, – рҳәеит аԥшәмацәа.
– Бзиоуп, – иҳәан, иҳәеит, днеит.
– Шәара сшәыццом, сара абри аҷкәын сиццоит, – лҳәан, иҳәеит, – аҷкәын ажәа илҭеит.
Зегьы абри аҟны иааинаалан, аҷкәынгьы аҩныҟа ддәықәырҵеит, иҳәеит, егьырҭгьы еимпны ицеит, иҳәеит.
Ус ишыҟаз акәымкәа, даҽаӡәы даакылсын, днарықәланы, иҳәеит, аԥҳәызба дааимҵаирсын, диманы ддәықәлеит, иҳәеит. Аҷкәын дахьынхауаз абас игәарԥ бжьараны иҟан. Аԥҳәызба дрыманы убра иныбжьалеит, иҳәеит. Лара, – Аҳы! – лҳәан, арҵәааҳәа дыҳәҳәеит иҳәеит. – Хаҵа дыҟазар абыржәоуп ахаҵара анаҭахыу, – ҳәа лҳәеит, иҳәеит.
Лыбжьы иаҳаит, иҳәеит, иаргьы ашырҳәа дҩеихан, лыбжьы анидыр, иҳәеит, икәымжәы икаба ааишәиҵеит, дындәылҟьангьы, иабџьар иара иҽаабыҭаны, дцан амҩа рзикит, иҳәеит.
– Шәызцом, аԥҳәызба иаажәго доушәышьҭроуп акәымзар! – иҳәеит, иҳәеит.
– Иауазеи ҳзымцакәа, дарбану ҳара ҳаанкылара зылшауа! – рҳәан, иҳәеит, имаангылакәа рҿыҩархеит, иҳәеит.
– Шаҟәыҵ иеиӷьуп! – иҳәан дырҩегьых ибжьы рақәиргеит, иҳәеит.
Аха арҭ изаҟаразаалакьгьы датәарымбаӡеит, иҳәеит. Нас иара ашырҳәа даарылагьежьын, аӡә заҵәык ида егьырҭ зегьы нирҵәеит, иҳәеит. Аԥҳәызбагьы даанхеит. Данаанха, – Бабаҟаз, ишԥаҟалеи? – ҳәа длазҵааит, иҳәеит.
– Иқәыланы, мчыла сааргон, сыбжьы уаҳар саарымухып сгәахәын, убри азоуп сзыҳәҳәазгьы, – лҳәеит лара.
– Ибзиоуп, баала, – иҳәан, диманы иҿааихеит, иҳәеит. Ишааиуаз акәымкәа, амҩан мыӷык гылан, амӷ лкасы акын, иаалыхнаԥааит.
– Ҟоҳ! – лҳәан, иҳәеит, лыбжьы ааҭлыргеит иҳәеит.
– Ибыхьзеи? – ҳәа данлызҵаа, – Скасы амӷ исыхнахит, – лҳәеит, иҳәеит. Днаԥшызар, лкасы кәал-кәалауа амӷ аҟны икнаҳан. Ашырҳәа даахынҳәын, ани акасы аҟны днеины, икнысхуеит ҳәа дшаҿыз, ани инхаз дыҟамзи, аҵықьҳәа дхысын ари иҷапан ахыҵәҟьа инҭашәеит, иҳәеит. Аха дкамҳаит, умбои, ичҳаит, иҳәеит. Ахәра ааҿаҳәаны, – Бнеи, бнеи, – иҳәан, диманы лаб иҟны дааганы даанижьит.
Иара иашьак дыҟан, наҟ дыҟан. Убри арахь даараны дыҟан. Дааип, дааип, ҳәа дыԥшит аха дмааит, иҳәеит. Дааиуеит, дааиуеит шиҳәоз, иҳәеит, иаргьы дааит.
– Дааит, уашьа дааит, – анырҳәа, иаразнак ани аҷкәын дыԥсит.
Ари иаразнак данааи, данааихәаԥш иамхацәгьахан, – Иҟалазеи? – иҳәан, данразҵаа, абас, абас ҳәа иарҳәеит зегьы.
– Ҟаҳ, сан, бажәымҭа цәгьахааит, џьара дыбмышьҭын ҳәа басымҳәахьазз! – иҳәан, дара игәы иалсит, аха ииугәышьозз, иҟалашаз ҟалахьан, иалгахьан.
Ани, асоуп дыршьит ҳәа аӡӷаб илаҳаит. Аӡӷаб ианлаҳа, лабџьар ахькнаҳаз иаакнылхын, лҷапан ахы иларбаны, аҵықьҳәа аҿыналырхеит. Уи акәхеит, лҽылшьит.
Аӡӷабгьы лҽылшьит, аҷкәын усгьы дыԥсхьан, абас аҩыџьагьы ԥсит. Ани аҷкәын даалаган, ус иҟаиҵеит: зынӡак иааиҵҳәаӡаны ашьаԥа ҟаиҵеит. Ани аӡӷаб иԥсыз иара иҭаца лакәымзи, ус реиҳәеит:
– Шәца, лашьа шәиацәажәа, иеиваҳҵап ҳара ҳаҩны ҳәа, иара дҳаиҭауазар даазгоит, – ҳәа, ауаҩы дишьҭит абас инапы ианҵаны.
Иахьнеиз лашьа ианиарҳәа, – Ибзиоуп, димазааит, – иҳәан дақәшаҳаҭхеит. Абри ауаа ишьҭын, лара дрыманы иааит, иааин, иашьа днаиварҵеит ларгьы.
Аԥсцәа неиварҵан, ашырҳәа афара-ажәра ҟаиҵеит иара: аҩы, ауатка, аҟәыд, абри ҳара иҟаҳҵақәо рыхкқәа зегьы. Рызынтәыкгьы ртәаны акрырҿеиҵеит.
– Иахьа-уаха рынахыс аԥсра аҟны акрыфара ҟарҵалааит, иҟазымҵауагьы дыҟамзааит, – иҳәан,  абас иаԥиҵеит.
Убри инаркны аԥсуаа рыҟны аԥсрақәа раан акрыфарақәа ҟарҵауа иалагеит.

 
Азар зыхҟьаз

Ҩыџьа аишьцәа раҳәшьа заҵәы Рашь лыхьӡын. Рашь лаб иаҳәшьа Гәында ҳәа ларҳәон. Рашь дыԥҳәызба шьахәын. Нхыҵынтәи арԥыск длышьҭаланы дааит ԥҳәысс дигарц. Лара мап лкын, дырхынҳәны ддәықәылҵеит. Ашьҭахь Нхыҵтәи арԥыс шьахә уаа ҩеижәыхәҩык ицны даан лыҩны дақәлеит, аха уаҩ димбеит. Аҩны акәша-мыкәша абнара иахьнылалаз ҩыџьа аҭыԥҳацәа тәаны ашәшьыраҿ акры шырфоз иаарыкәшеит. Арҭ Рашьи Гәындеи ракәын. Нхыҵтәи арԥыс : «Бсыццароуп, ԥҳәысс бызгарц сааит!» – иҳәеит.
 – Макьана сузгом, – анылҳәа, – избан? – иҳәеит. – Уааи, снапы кны уахан сахьгылоу сеиҭоугозар, уара сутәуп, мап анакәха, усԥырҵ, – лҳәеит. 
Арԥыс дақәшаҳаҭхеит. Аха лнапы данаха дизеиҭамгеит. Лара иаргьы иҩызцәа ԥшьҩыкгьы  даарыхан лшьапы инаҵалҵеит. Ари збаз арԥыс иҽы алымҳақәа аҟьан, анышә ажын агәыҵаӷара инылагылт изалымҵуа.
– Иҟаҳҵарызеи – анырҳәа, – Шәца, –  лҳәеит. 
Убасҟан  арԥызба иҽы анышә изыҵымҵит. Аӡӷабцәа аҩыџьа «азар» рҳәеит. Аҽы алымҳақәа рҵысуа анышә иааҭыҵит. Аԥҳәызба дырзымгеит, аха рыԥсы рыманы ицеит. Убри аахыс ауп аҽырыҩрақәеи аимҭахарақәеи рҿы «азар» рҳәо ианалага.



[Шам Нагә]

… Ажәытә хаҵа бзиак дыҟан. Акрызхыҵуа акоуп иара. Ахаҵа иҟаз Нагә ихьӡын. Шам Нагә ихьӡын. Аеи.
Абри днықәгылан дқәит: «зыԥсы ҭоу иарбанзаалакгьы акы сшацәымшәара» ҳәа. Дқәит. Дзырқәыз уи алаҳ идырп. Ари уара иуаҳаит, сара исаҳаит, ауаа ираҳаит, зегьы ираҳаит. «Шам Нагә зыԥсы ҭоу акы сшацәымшәара ҳәа дқәит» ҳәа иԥышәара иалагеит ауаа. Иԥышәара иалагеит, аха даазыршәарыз ҳәа дарбанзаалакгьы аӡә динымиеит. Абас дцон. Ишәарахзааит, иқәыџьмазааит, имшәызааит, дуаҩызааит, иабџьарзааит иарбанзаалакгьы акы дацәымшәауа абас ддәықәын.
Абри игәыларатә ҷкәынак дҽыжәихуа, дҽыжәиҵауа диман, дицын иара.
– Сҽи скәадыри еиқәҵа! – ҳәа иеиҳәеит ҽнак.
Аҷкәын днеины иҽи икәадыри ааиқәиҵеит.
– Суапа рҽны иадҳәала! – иҳәеит.
Иуапагьы рҽны иадиҳәалеит.
– Уаргьы унеины ууапа рҽны уҽы иадҳәала, ныҟәара сцоит, усыцҽыжәла! – иҳәеит.
Аҷкәынгьы иуапа рҽны иҽы инадиҳәалан, дынҽыжәҵны диманы ддәықәлеит.
Дцо, дцо дышнеиуаз дә-дуӡӡак днықәлеит. Адәы агәҭа ҵла хыгәыгәк гылоуп. Аҵла хыгәыгә игылаз аҟны ианнеи, «абраҟа ҳааҽыжәҵны ҳаԥсы ҳшьап» ҳәа иеиҳәеит иара иҩыза.
Аҷкәын ашырҳәа дынҽыжәԥан, дааимҵаххын, иҽышькыл кны дааҽыжәихит. Иоупа иҩхынҳәалаз ааихчнихын, инаганы аҵла ашьапы аҟны инышьҭеиҵеит, ихчниҵарц азы. Иара днеины, иоупа ааиҵыхны инкаиршәын, днықәиеит. Днықәиан дыцәеит. Ани аҽқәа ааиқәхаирԥан, дтәаны дыԥшуеит. Егьи дыцәоуп. Дшыԥшыз акәымкәа, адәы агәҭаны, асаса еихҳәаны, гәылшьап дуӡӡак ықәланы иааиуеит, ари амца икит, ани дыцәоуп. Дсырҿыхап ҳәа далагеит-егьиит, аха убрыгь изеиԥшымтәит, дизмырҿыхеит. Дхысыр дзымхысит, арахь ари агәылшьап ааиуа, иааиуа, иааиуа, ари дыхәхәаӡа дахьышьҭаз ишьапыргәыҵа иаадгылеит. Инафҩы-аафҩит, аха иара дымҵысит, ашырҳәа игәы инықәлеит. Аха иара дымҵысит. Игәы иҩахысны аҿынанахан, ихәда аҟнынӡагьы инаӡеит, инаигәа-наигәан ихәдагьы аарҵыс-ҵысит. Аха иара дымҵысит.
«Ҳаи анаџьалбеит, абри ихәда аҟнынӡа ианнеи дызхысуа дыҟазар дхысуан, аха ахысшьа дақәымшәеит» – ари ас игәы иаанагеит.
Егьи, иара агәылшьап анааиуаз изблак дцәыҵыԥшны ибозаарын иара. Ишьапы ианадгылазгьы дҿыханы дыҟан, игәы ианықәлазгьы дҿыханы  дыҟан, ихәда аҟны ианнеигьы дҿыханы дыҟан, ани иҽырхианы дыҟазар акәхарын. Ашьҭахь ашьшьыҳәа инихыҵын аҿынанахеит. Адәы агәҭаны инеиуаны, агәылшьап ԥырны ицеит, иахьцаз-иахьааз ҳәа ак рымбаӡакәа.
– Уф, – иҳәан дааԥшит.
– Ааит, уаӷоу дуцныҟәааит уара, абра агәылшьап ааиуан…
– Уара убри агәылшьап зааиуаз убри азы акәын, сара сыцәазар абарц аҭахын, убри азы акәын изааиуаз. Сшьапы ианадгылазгьы избеит, аха сыцәазшәа зуан – иҳәеит, – сгәы ианықәлазгьы избеит, аха сыцәазшәа зуан, – иҳәеит, – сыхәда ианагәозгьы избеит, аха сыцәазшәа зуан – иҳәеит. – Сшацәымшәаӡауаз анаба, егьшалымшауаз анаба, инықәлан ицеит, – иҳәеит.
Абри ауп иҟоу




«Шьараҭын» зыхҟьаз

«Шьараҭын» зыхҟьаз убри ауп: Аԥсуаа нхон Гагра анаҩсҟа, Ацәаӷәара ҳәа иашьҭан џьара. Убра ижәпаҩны инхон аԥсуаа.
Убра ишыҟаз акәымкәа, асаӡқәеи азахәқәеи рықәлеит ргәырҽанӡамкәа. Ирықәлан ирбаз ргеит, арахә-ашәахә, дыргеит ԥҳәызбакгьы, убра инхоз дыртәны. Аԥҳәызба дахьыргаз, лашьцәеи-егьии, лҭынхацәа лышьҭалан, дара асаӡқәеи азахәқәеи рахь иԥшаауа-егьиуа, ишнеиуаз дрыԥшааит. Лара аԥҳәызба Шьараҭын лыхьӡын.
Ашьҭахь ианеицәажәақәа, – лцынхәра дҳашәҭар, дшәаҳҭап, – рҳәеит.
Аха уи лцынхәрагьы ус иуԥшаарыз аӡә лакәымызт: – даара ԥҳәызба бзиаӡак лакәзаарын. Иааин-егьиин, ирузаалакгьы дрыԥшааит убри илеиԥшыз, лыҵкыс иеиӷьызгьы. Дрыԥшаан, даахәаны-егьиин (усҟан ауаҩы даархәон, дырҭиуан, еимҵәарамзи иҟаз), дрыԥшаан, дыргеит. Дрыԥшаан, ицан, раҳәшьа дахьыҟаз днарган, раҳәшьа дҿырхит. Днаганы дрыҭаны, дыԥсахны, раҳәшьа дҿыхны, дрыманы амҩа иқәлеит. Амҩа ианықәла, арҭ ауаа рыцны, нас агәырӷьаҿҳәашаҳәаҩы ддәықәырҵеит. Дааит. Дааин рҭынхацәа иреиҳәеит: «Асоуп, шәыӡӷаб, шәаҳәшьа дҿырхит, дааргоит», – иҳәеит.
Ари илыхьӡын Шьараҭын. Шьараҭын лыхьӡын. «Шьараҭын дааргоит», рҳәеит.
Нас арҭ еизеит. Иҟалаз заҳаз ҭынхала-егьила еизан, арҭ ашьҭахь, ашьтәы, афатә-егьи ани, ачара дырхиеит.
Ус, лара дрыманы иааит. Ианааи, нас аҳәса неины, дгәыдыркылеит-дхыдыркылеит. Иӡны иҟази иԥсны игылази аҩыџьаргьы еиԥшны ирыԥхьаӡон убасҟан. Знык иқәыланы ауаҩы даныргалакь, мамзаргьы дӡаны даныргалакь, рырхынҳәра цәгьан. Убри аҟнытә, данаарга, иеигәырӷьаны ачара ду руит-егьиит, нас иаалыкәшан, илыкәшаны, рнапқәа еибаркны, акәашара иалагеит. Ари рыгәҭа ддыргылеит. Дара ааиуан, дгәыдыркылауан, лара дрылагылан, егьырҭ рнапқәа еибаркны дыргәыларгыланы ирҳәон: «Ҳаҳаира, Шьараҭын!» ҳәа. Абни лыхьӡала икәашон.
Абри аибаркыра [ҳәа] изышьҭаз, абри иахҟьаны ауп ишыҟалаз.






Гагра араион, 
Бзыԥ ақыҭан. 
13 ииун 1962 ш.

Абахә иаҿахаз иашәа шиз

Абахә иаҿахаз иашәа ҳәа ирҳәауа зхырҳәааз ҳәа исаҳахьоу абри ауп.
Иҟан ҩыџьа аишьцәа. Уаа шәарыцаҩцәан дара. Ашьха, ага акыр иныҟәахьаз уаан. Дара аҩыџьагьы даара иҿырпынарҳаҩцәан. Еиҳаракгьы аиҵбы.
Абжьааԥны еиԥш, ҽнак аҩыџьагьы нықәлан шәарыцара ҳәа ашьха ицеит. Иахьнеиз акыр иныҟәахьан, аҽны ахәларахь инеихауан еиԥшаан бӷабак иашьҭанагалан акыр иааԥсеит. Аилашәшәымҭаз аиҳабы бахәык даҿанагалан, иаԥхьаҟа дзымцауа, ишьҭахьҟа дызхнымҳәуа, абахә даҿахеит. Аиҵбы ҵаҟа диҵагыланы дизыԥшуан, аха дызлаихәагәышьозз, илашьцахьан, шьҭахьҟа сылбаауеит ҳәа дааҵысыр – уи изхон – дналҟьаны иҿынаихон, аха дахьцоз зеиԥшроузеи, ибаҩгьы уаҩы иоуамызт, убри еиԥш атымитыша дҭаҳауан. Илацәа ааихьымшьӡакәа убра иршар акәын. Аиҵбы дахьгылаз ари зегьы ибон.
Уаҳа иихәыцра аинизымдыр, ари ҵаҟа инхаз даалаган, аҿырпын-ҵла ахьгылаз махәҭак аамахиҵәан, аҿырпын ҟаҵаны, акараҳәа иарҳәауа днаҵатәеит.
– Уара, – иҳәон иара ашәаны, – уахатәи аҵх ԥшӡала иуршараны уҟаӡам. Иагьа уҽушәаргьы, улацәақәа ааихьумшьыр ууӡашам, улацәақәа шааиқәуԥсалакгьы, уалҩырны, атымитыша уҭаҳараны уҟоуп, ахаангьы убаҩ уҭаацәа ирбараны иҟам. Сара схынҳәны аҩны саннеилакь, ухәыҷқәа маҵуцәас иҟасҵауеит, уԥҳәысгьы маҵуҩыс дҟасҵауеит, – иҳәеит.
Абас игәы зырԥшаақәашаз ажәақәа, ак аҵкыс ак еицәаны акара-караҳәа аҿырпын иацарҳәауа иҿааихеит.
Абас, акараҳәа аҿырпын шаирҳәауаз, иашьа игәы зырԥшаақәашаз мацара шиҳәауаз, ауха иҟьаҟьаӡа иааиршеит. Аҽны ашьыжь иҵегьы ауаа адигалоу, иара мацара дицхрааны акәу здырхуада, аха ииулакгьы иашьа абахә даҿигеит.
Даҿиган, аҩныҟа идәықәлеит. Аиҵбы аԥхьашәа днеиуан. Аиҳабы, ани абахә иаҿахаз, ашьҭахьшәа дишьҭан. Амҩа иахьықәыз иара ауха дзықәшәаз, дзыниаз игәы иҭыхауа иҭан, ахәыцра даҿын. «Сара, – иҳәон иара игәаныла, – иашаҵәҟьаны абахә сагар абри иаха иаасеиҳәауаз зегьы наигӡауан, сыԥҳәысгьы, сыхшарагьы ахәура иҭеиҵауан…» Есааира иаҳа-иаҳа игәы шуа дааиуан. Ус, ус ҩы-храк ирыбжьдаз цҳа ҵәрык иаахықәгылт. Ҵаҟа, улаԥш аарла иахьынаӡауаз, абжьы агәгәа ахга, иеилашуа илеиуан рҩаш дуӡӡак.
Аиҵбы дшааиуаз ашырҳәа ацҳа днықәлеит. Аиҳабы маҷк аҟара иҽааникылан, ишәақь ааиҵыхны, иашьеиҵбы ибӷа инарбаны, аҵықьҳәа дхысит. Уи акәхеит: аиҵбы дналҟьан, арҩаш зхыҽҽауаз ацаҟьа, ацаҟьа дахьынықәҳаз дԥыххаа дцеит… Ацаҟьа аӡы нықәҽҽан, днықәӡәӡәаа дагеит…
Аҩны дааит. Дахьааиз, – Уашьа дабаҟоу ҳәа ианиазҵаа, иара даалаган, имӡаӡакәа зегь реиҳәеит: 
– Сара абахә санаҿаха иара ииҳәазгьы абри ауп, сара убри аҭаксгьы иҟасҵазгьы абри ауп, – ҳәа.
– Ааит, уара анамысдажә, уара зынӡа убзамыҟәӡазаап, абас зуеиҳәаз уара уеиқәирхарц азы акәын, уара уцәар абахә уалҟьон аҟнытә угәы зырԥшаақәаша ажәақәа уаҳәауа, ауха уимырцәарц акәын уи игәиҭаз, ишԥыкәыу абриҵәҟьа шузеилмыргаз! – рҳәан иааиқәибаҳәеит.
Абри ашьҭахьоуп иҟалаз зегьы анеиликаа. Уапажәк иман. Ашырҳәа дҩаҵҟьан, иуапа иҽаалаиҳәан, абри ацҳаҿы даакылҟьеит.
– Шьыжьымҭан адәахь инҭыҵуа икарыжьуа мацара сара сзы иҟазааит, хәылԥазыла иаагәарлауа зегьы, бзиарас иҟоу зегьы уара узы иҟалалааит! – иҳәан, иуапажә ихы инакәиршан, дыууаӡа дыԥаны, арҩаш илыҳәҳәоз ацаҟьа ихы нақәыкны иҽоуишьҭит…
Абри ауп абахә иаҿахаз иашәа зыхҟьаз ҳәа сара исаҳахьоу.
(Сара асдыу анауз ашықәсаны 19 шықәса схыҵуан, убриижьҭеи иҵрызеи 51 ракәхап… Ааи, исхыҵуеит 70 шықәса, Калдахәара ақыҭан). 
Сара Кьагәа иашәа асырҳәон, иасырҳәон Ауасарҳәыга, Шьараҭын, Абахә иаҿахаз иашәа, убас егьырҭгьы. Ани аҿырпын анукыу усҟан акы даҽакы угәаланаршәоит, мамзар, ас иаалырҟьаны излаурҳәауазеи ашәас уаҩы иаирҳәауаз зегьы!


Происхождение песня застрявшего на скале

Вот, что я слышал о том, как сложилась песня о человеке, застрявшем на скале.
Жили два брата. Хорошие охотники были они. Много гор и дол исходили они на своем веку. Оба брата отменно играли на ачарпыне. Особенно отлично играл младший.
Как обычно, как-то раз они отправились на охоту. Поднялись высоко в горы. Много исходили они за день. К вечеру попалась дикая серна. Погнался старший за ней. В сумерках старший шел за ней. Вечер застал его на отвесной скале. Впереди не было дороги. Возвращаться также нельзя было – мог провалиться в бездну (в пропасть). Он должен был всю ночь стоять на месте. Маленькое движение – могла последовать катастрофа. Младший брат находился внизу – у подножия. Он не мог ему помочь. Он понимал, что стоит брату, застрявшему на скале вздремнуть, как тот мог провалиться.
Он решил следующее: неподолеку росло ачырпыновое дерево. Вырезал он одно колено, сделал из него инструмент, сел и всю ночь играл.
– Вот тебе сегодня не придется провести ночь (по-хорошему), – подпевал, пел он на ачарпыне. – Ты не сумеешь, не сомкнуть своих глаз (не заснуть). И как только сомкнешь глаз, ты провалишься в бездну и твоей семье не видать даже твоих костей. Я вернусь домой здоров и не вредим, превращу двоих детей в моих слуг. Жена твоя будет служанкой мне. Вот так пел младший брат до утра. Все более и более раздражавшие слова неслись со звуками ачарпына по горам.
И как пел, настало утро. Возможно, он позвал еще людей, а может сам, но во всяком случая своего брата снял со скалы невредимым. Пошли они домой. Впереди шел младший, за ним следовал старший. По дороге старший брат все думал о том, что с ним вчера случилось и какие вероломные слова ему подпевал брат.
– И в самом деле – думал он, – если бы я сорвался со скалы и погиб бы, то мой младший брат  выполнил бы все то, что говорил, превратил бы мою жену и детей в своих слуг. Чем больше думал он, тем больше раздражался. Так они подошли к мосту. Мост этот – простая перекладина с одной горы к другой. Глубоко под ним протекал горный ручей. Младший пошел по мосту, старший немного замешкал у моста, снял ружье, направил на младшего брата и выстрелил. Брат закачался и полетел головой вниз прямо в торчащую из горного ручья скалу. Следующая волна смела со скалы его и унесла…
Старший брат пришел домой. Когда его спросили, где твой брат, он все попорядку рассказал: Когда я застрял, на скале, он мне наговорил вот что, и я так поступил с ним.
– Ах, ты бессовестный. Ты, оказывается, совсем глуп, – сказали ему жена и мать. Как ты не понял, что он тебе так говорил, чтобы ты не заснул и не свалился с обрыва и не погиб.
Услышав эти слова, он сразу отрезвел. Взял свою старую бурку и пошел к этому мосту.
То, что по утрам выбрасывают из домов пусть будет мне, а что вечером приходит в дом, пусть тебе достанется (все, что хорошего).
Сказал, завернулся в бурку головой и спригнул с моста в пропасть.
Эта песня о застрявшем на скале. 
Мне 70 лет. Калдахвара. Ее играют на апхьарце и ачарпане.

Я играл песни Кягуа на ачарпыне, Ауасарҳәыга (чем заставляют постись овец кушать траву), Шаратын, песню застрявшего на скале и др.


 

Гәдоуҭа араион,
 Лӡаа ақыҭан, 
ииун 20 1962 ш.


*  *  *
Абахә иаҿахаз иашәа

… Абахә даҿахеит. Абахә данаҿаха, ари ҵаҟа инхаз, иара иашьа, аҿырпын аашьҭихын, арҳәара далагеит, абасгьы ациҳәон:
– Уԥҳәыс ӡы-аагаҩыс дҟасҵоит, – иҳәеит. Уԥҳа аиҳабы – лагаҩыс дҟасҵоит, – иҳәеит. – Уҷкәын аиҳабы ауасақәа дрыцысҵап, – иҳәеит. – Уҽи укәадыри неиқәҵаны, сара снақәтәап, иҳәеит. Исыбаргәызеи, қьаф зулап, – иҳәеит, – уара абахә уагар!
Ани абрысҟак зегьы зхиҳәаауаз, игәы иршырц акәын, ауыха дамхацәар, ахра даҿҟьар ҳәа дшәаны акәын.
Адырҩаҽны ианааша, дицхрааны, ииулакгьы дылбааигеит. Данылбааига, ари аухантәарак иаҳауаз  зегьы игәы ршны дрыман, дгәааны дыҟан. Ихынҳәны ишааиуаз, цҳакы иахьаақәлаз ихы даасны, дышьны арҩаш дынҭаижьит.
Ашьҭахь, дхынҳәны аҩны данааи, иԥҳәыс диазҵааит, – Уашьа дабаҟоу? – ҳәа.
– Дабаҟоу бымбои, – иҳәеит иара, – иахеижьҭеи сгәы схы ԥижәеит, сара абахә санаҿаха аҿырпын ианҵаны абас сеиҳәеит, абас сгәы иршит, иахьа ашьыжьымҭан санылбаа, исзымычҳазт, снаисны дышьны аӡы дасҭеит, – иҳәеит.
– Ҳаи, уара мыжда, иҟауҵазеи? Уара абахә уанаҿаха, абахә уагар ҳәа дшәаны акәын абырсҟак ииҳәоз зегь ззиҳәауаз, уара уцәаны, абахә уаҿҟьаны уҭахар ҳәа дшәауан. Нас уара иҟауҵаз закәызеи? – лҳәан дахьлырхәуа далагеит.
Абри ашьҭахь иаргьы иамхацәгьахеит. Иҟаиҵаз шыбзиамыз еиликааит. Ашырҳәа итапанча ааҭиган:
– Ахәылԥыиаҵә ҳәа иҟоу убри уара иумаз, – иҳәеит, – ашырԥаиаҵә ҳәа иҟоу убри сара исымаз! – иҳәан, аҵықьҳәа дхысны иҽишьит. 




Лдзаа 20 / VI – 1962. Агумаа Кута – сыграл на апхьарце песню конников, «Песню о Махаджирах», «Песню о ранении»  «Песню о застрявшем на скале».
˂…˃
Застрял он на скале. другой брат находился внизу. Взял ачарпын, начал играть. Играя он пел: – Ты сегодня погибнешь, сорвавшись со скалы. А тогда твою жену я превращу в  мойщицу  моих ног и  старшая твоя дочь будет у меня молоть кукурузу, старшего твоего сына заставлю пасти овец. Оседлаю я твоего коня. Сам сяду на него и буду ездить, время проводить. Вот, что я сделаю после того, как ты погибнешь.
Так пел он, так пел потому, чтобы заставить его сердиться и этим не дать ему спать. А если бы он заснул, мог сорваться со скалы. Этого боялся брат его.
На другой день, когда рассвело, он помог своему брату и спустил со скалы. Когда он спустился – от всего, что за ночь он услышал, он был очень сердит, когда они возвращались, на мосту он ударил его по голове, убил и бросил в пропасть, в горную реку.
Когда он домой вернулся, жена его спросила, – где твой брат? Он со вчерашней ночи вымотал всю мою душу. Когда же я застрял на скале, он пел на ачарпыне такие слова, что уши вянут. Утром, когда я спустился, не вытерпел убил его и бросил в пропасть. 
– Эх, несчастный ты, несчастный! Что ты сделал? Когда ты застрял на скале, он испугался, что ты заснёшь, сорвешься и погибнешь и потому он тебе говорил такие вещи, – усовестила его жена. После этого ему стало неприятно и он понял, что совершил вероломное дело. Вынул свой револьвер из кабуры и сказал: «Пусть вечерняя заря будет твоей, а утренняя моей», – сказал и выстрелил и покончил с собой».  (После этого он сыграл песню эту).



Нарҭаа

[ Нарҭ Сасрыҟәа]

– Нарҭаа ртәы ишәаҳахьоузеи?
– Нарҭаа ртәы исаҳахьоу уи ауп, дад. Нарҭ Сасырҟәа ҳәа дыҟан. Уи дшыҟалаз уи ауп. Нарҭаа ԥшьынҩажәеи зежәҩык аишьцәа ыҟан. Нарҭ Сасырҟәа дышәҩыкын. Нарҭ Сасырҟәа днашԥан. Уажәы иаҳҳәар, ишԥаҳҳәари, Нарҭаа рыжәыхьчак Аҭларгәыца ҳәа дыҟан. Аҭларгәыца ҳәа дыҟан рыжәыхьчак. Саҭаниа-Гәашьа Ҟәбин днеины дрышҳауан, амаҭәа лыӡәӡәон. Саҭаниа-Гәашьа дара Нарҭаа ран лакәын. Амаҭәа шылыӡәӡәоз акәымкәа, Аҭларгәыца нырцәынтә дааҽԥынгылеит. 
– Аҭларгәыца уоума? – лҳәан изҿылҭит.
– Аеи, – иҳәеит иара.
– Уара ухаҵазар, сара сыԥҳәысуп, уааи! – лҳәан, ҿылҭит. – Уааи, – лҳәан, – ианҿылҭ, – Ари аӡы илеиуа џьмажә тәану, уасажә тәану? – иҳәан, длазҵааит.
– Уасажә тәануп, – ҳәа иалҳәеит Саҭаниа-Гәашьа. Ҟәбин аӡы ауп иззырҳәо. Ашьҭахь иҽҭаижьт, хынтә-ԥшьынтә иҽҭаижьт, аха дамыхәеит.
Дамыхуазт, иҳәеит, нырцә дышгылаз, апҟеҩҳәа атапанча еиԥш инапы иқәкны, аҿылаирхәан, иҳәеит, лара дзықәтәаз ахаҳә иақәшәан, ахаҳә ауаҩ-сахьа ҩаннаҵеит, иҳәеит. Ауаҩ-сахьа   аныҩаннаҵа, Саҭаниа-Гәашьа дцан Аинар ржьи даалган, иԥҟаны иалылхит, иҳәеит. Иԥҟаны иамхны, абымба илаҳәаны, лыкәа иҭалҵеит, лҩыҵра иҵалҵеит, иҳәеит. Лҩыҵраҿы убри дуаҩханы дгылт, абри Сасырҟәа иакәны, иҳәеит. Сасырҟәа захьӡыз убри иакәын.
Нарҭаа аԥшьынҩажәеи зежәҩык хаҵара ицон, хьыӡрацара ицон, қәылара егьи рзы хара ицон. Ҽнак зны Сасырҟәагьы – Сыжәга, – ҳәа реиҳәеит, иҳәеит.
– Ҟаи, уара унашԥоуп, уҳазгом, – ҳәа иарҳәеит, иҳәеит.
– Момоу, сыжәга абааԥсы, – егьи иҳәеит, аха – Момоу уҳазгом, – рҳәеит, иҳәеит. 
Ианырымуӡа иан лыҟны днеины илеиҳәеит, Саҭаниа Гәашьа лыҟны.
 «Уара унашԥоуп, уҳазгом» рҳәан, Нарҭаа цеит, сара срымгеит, – иҳәеит. Хаха-хымыш иныҟәахьан, иҳәеит, ҽыла ицон, иҳәеит.
Нас… Саҭаниа-Гәашьа даадәылҵын, иҳәеит, «Анцәа суҳәоит, – лҳәеит, иҳәеит, – Нарҭаа аԥшьынҩажәеи зежәҩыкгьы рхы иамыхәо, ида ԥсыхәа рымамкәа, Сасырҟәа ила рыԥсы нхауа, убри еиԥш аамҭа рықәшәарц анцәа суҳәоит» – лҳәеит, иҳәеит.
Анцәа диҳәан, – Шьҭа уца! – лҳәеит, дрышьҭалҵеит, иҳәеит.
Ани илҳәаз лдоуҳа ҟалон, убри еиԥш амш ҟалеит, аха, иҳәеит, хыхь иҟоу ҵаҟа ицон, ҵаҟа иҟоу хыхь ицон, иҭасуа, асыҭәҳәа ауа, атәыла бгон, иҳәеит. Нарҭаа аԥшьынҩажәеи зежәҩык лаҳәын, иҳәеит, рхы иамыхәауа, иеилахан иеилагьежьуа, убыс ишыҟаз дрықәшәеит, иҳәеит. Дрықәшәеит, аха…
– Аа, абааԥсы Сасырҟәа акыр улшауаны уҟазар, иахьа  ҳумшьын, ҳаԥсит, – ҳәа реиҳеит,  иҳәеит. Длеины, иҳәеит, зегьы ршәақьқәа  рқьыԥсықьқәа аавҵихын, иҳәеит, ақьыԥсықьқәа ааирҷҷан, амца ааиқәиҵеит, иҳәеит. 
Абанҭ ақьыԥсықьқәа рымца шәнацәақәа, шәнапқәа ахашәк, иҳәан, абас рнацәақәа наганы иаахеикит, – иҳәеит, ирхамышҭырц наҟ-наҟ. До, рнацәақәа хыблааит, иҳәеит. Нас амца рзеиқәиҵеит-егьит, инирхеит иазуухуаи, иҳәеит, иахьцозгьы ицеит, хьыӡрацара ҟарҵеит, иҳәеит.
Убри нахысгьы ауп Сасырҟәа ҳәа ешьас данышьҭырх, иҳәеит, уанӡа ҩызас дышьҭырхуамызт, иҳәеит. «Уагьҳашьоуп уагьҳаиӷьуп» рҳәан, насоуп данрыдыркыла, иҳәеит. Убранӡа дрыдрымкылт, иҳәеит.
Абри ауп Нарҭаа рыҟнытә сара издыруа.


Нарҭаа ԥшьынҩажәеи зежәҩык аишьцәа ыҟан. Ус аҵыхәтәан даҽаӡәгьы диит.  Абри ииз усҟан доуҳала акәыу ишыҟала сыздыруам, аха раб дыӡәымызт, рҳәон. Иара абарҭ дрыцныҟәартәы дҟалеит, аха дара ҩызас дырҭахымызт, иҳәеит. Ус уахәаԥшуазар, ахаҵаӷәӷәаразы дара раҵкыс дыӷәӷәаны-егьины дыҟан, иаҳа агәы иманы, иаҳа амч иманы, иаҳа ацәажәара иманы, убас дыҟан, аха драҭәаршьомызт. Драҭәарымшьауа ианалага, иан ус леиҳәазаап, иан Саҭаниа Гәашьа лыхьӡын, иҳәеит, – Сан, абарҭ сара сныҟәыргом, сара сатәарбауам, сраҭәаршьауам, – иҳәеит, – сызхараҭәарымшьауа закәызеи, исзеилымкааит, – аниҳәа, иан ус иалҳәеит, иҳәеит: 
– Нан, уара усабииуп, макьана уԥшқоуп, убри аҟнытә ургом акәымзар, мамзар ушԥараҭәарымшьои. Ак ухьыр ҳәа иуцәшәоит-егьиуеит, арҭ қәылара ицоит, иаауеит-егьиуеит, – лҳәеит.
– Момоу, сан, иаасабҳәароуп, мамзар сҽысшьуеит, – иҳәеит. 
Ари Сасырҟәа ихьӡын, иҳәеит.
Лара ари лҳәеит, егьи лҳәеит, аха иара имуӡеит, иҳәеит. Ианимуӡа, Саҭаниа-Гәашьа адоуҳа змаз аӡә лакәын, иҳәеит. Арҭ цеит. Арҭ ныҟәара ицеит, иԥшуазма. Ныҟәара иахьцаз амш цәгьа ҟалеит. Лара иҟалҵеит, иҳәеит, асы алыруеит, аҷыхь бааԥс ҟалҵеит, мчыбжьык абас ианыҟала, нас Сасырҟәа ус иалҳәеит, иҳәеит:
– Шьҭа абарҭ урышьҭала, урыхьӡоит, уажәшьҭа умԥшын, уца, – лҳәан, дрышьҭалҵеит, иҳәеит.
Дрышьҭаланы, Сасрыҟәа данрыхьӡа, уаҳа аҭахымкәаны ахьҭа иакын, аҵаа рылашәны, рыԥсы рхымҵыцкәа даарыниеит, иҳәеит. 
Сасырҟәа абри еиԥш агәаҟра иашьцәа шақәшәаз аниба, иҳәеит, ихҿа аҭра иааҭиган, ихыц аархханы, ажәҩан аҟны иаҳа илашауаз иаҵәак инақәкны инагәдиҵан, иҳәеит, азганк амырԥаны, ижжаӡа, хланҵы илҭеиҵеит, иҳәеит. Аеҵәа аԥҽыха жжаӡа ишаиуаз, иҳәеит, днамҵасын, иашьцәа рыгәҭа иаашьҭеиҵеит, иҳәеит. Дара ижжаӡа ари анаарылаԥха, иҳәеит, иааԥсасиқәан, рыԥсқәагьы ааҭалеит, иҳәеит. Абас иашьцәа  еиқәирхеит Сасырҟәа. Даргьы убри инаркны, иара  заҵа дынырмыжьларыз, џьара ианцоз раԥхьа дыргыланы дныҟәыргон, рҳәеит.
Абри рҳәауаны исаҳахьеит Нарҭаа рҵыхәала.
– Дызхараҭәарымшьарызз Сасрыҟәа иашьцәа?
– Дызраҭәарымшьауаз убри ауп, убри иишьа даҽакала иҟалеит. Убри иишьа убас ауп ишыҟалаз, абри Нарҭаа жәхьчак дрыман, рҳәеит…
– Ихьӡызз убри ажәхьча, ишәгәалашәауазар?
– Убри сыздыруам…
– Аҭларгәыца ҳәа шәаҳахьазма? Мамзаргьы Зарҭыжә ҳәа?
– Исгәалашәом…
– Убри ажәхьча ихьӡын, рҳәоит…
– Исыздыруам… Абри аҳәашьа цәгьоуп… Абри шысҳәара сыздыруам…
– Иҳәа, иҳәа, иамоузеи!
– Ишԥасҳәари, абри нас… Лара абамба илаҳәаны… Абамба илаҳәаны, лцацха ааигәара иадҵаны жәы-мызы иныҟәылгауан… Иара дызлыҵыз хаҳәын… Убри сҳәарц сҭахымызт…
– Иауазеи изыумҳәоуа!..
– Исымҳәар жәуам, шәара избауа… Убри… Дара нырцә-аарцә иҟамзи?.. Лара аарцә, аҟәараҿы амаҭәақәа лыӡәӡәауан, иара нырцә арахә дахьрыцыз, аҟәара даахықәгылт… 
– Уара ухаҵазар сара сыԥҳәысуп, уыр, – лҳәеит лара.
 Иара знык аӡы иҽҭаижьит, ҩынтә иҽҭаижьит, аха дамыхәеит, дызмырит. Дшызмыруаз аҟара анеиликаа, арахь илызҿиҭит, иҳәеит. – А, инеиуеит! – иҳәан, иҳәеит, идәықәиҵеит, иҳәеит. Лара, иҳәеит, ахаҳә даавагыланы, лҽылӡеит, иҳәеит. «Аир» шааиуаз ахаҳә иаахан, уа иаанхалеит, иҳәеит. Нас лара убри ахаҳә иаамԥҽны лцацха ааигәара иадҵаны, жәы-мызы иныҟәылгауан, иҳәеит. Абри далҵит иара. 
Раб усҟан дыԥсхьан. Абри днашԥны диит, рҳәан, иашьцәа дыҟәныршьауа, драҭәарымшьауа иалагеит. 
Абас ауп ишыҟалаз. 


[Нарҭ сасрыҟәа]
Нарҭ Сасрыҟәа дныҟәаҩызаарын. Абжьымҩак ахьеихагалоу днеины, дыҩҽыжәлан-егьиин, днаԥшы-ааԥшуа дышгылаз ҽы-шьҭак ибеит. Аҽышьҭа иибаз адгьыл ҭаԥҽны акәын ишцоз. Апҟеҩҳәа абри аҽышьҭа дхылеит. «Абри аҽыуаҩ сихьымӡар» ҟалом иҳәан, аҽышьҭа дхылан, аҽышьҭа дхы, дхы, дхы, дхы дцон, иара аҽы адгьыл ҭаԥҽуа ицон, иҳәеит. Ус дышнеиуаз, абас ихараӡаны дибо аҟнынӡа дихьӡеит, иҳәеит. Хәыҷы-хәыҷла дцо, хәыҷы-хәыҷла дцо дышнеиуаз акәымкәа дааихьӡеит. Данихьӡа, абри ауаҩ даахьаҳәны, «ухынҳәы» ҳәа иеиҳәеит. Изеиҳәауа абри Сасрыҟәа иоуп. 
– Соужь, сара џьара сцоит, ухынҳәы, – ҳәа иеиҳәеит.
– Момоу, сара уара уахьцо суццарц сҭахыуп, сҩызоуп, сызкаужьрызеи, уахьцо суццоит, – иҳәан, Сасрыҟәа имуит, иҳәеит.
Абри бзиа имбеит, аха иазыууазеи, диццеит. Диццеит, ишцоз акәымкәан, цҳа дуӡӡак ахьхыз ӡ-дыук инхықәгылеит. Уаҟа инҽыжәҵны, абри аҽы дзықәтәаз ҽ-дыук акәын, аиха иман, аиха иман, аиха ала иҿарҳәеит.
– Уажәы сара сцоит абрахь – нырцәҟа, уара абра уҟаз, сара сааиаанӡа, – ҳәа иеиҳәеит.
Аха Сасрыҟәа ари иуазма! Иаргьы дмаангылакәа диццеит. Ицан, арахә аарцеит. Арахә аарцан, аарцә адәы иқәырҵеит.
– Уажәы сара сыцәоит, – иҳәеит ари ауаҩ, – уара сумырҿыхан. Ар ҳашьҭаланы иаара иҟоуп-егьиуп, аха иааргь уара сумырҿыхан, аҳаҳаи, – иҳәан, дыцәеит. Дшыцәаз акәымкәан (ари арахә иаарцаз ирышьҭаланы ар аауазаарын), ар ааиуа иалагеит. Ар ааиӡауа ианалага, ари дахьыԥшуаз зынӡа ишааиӡауаз аниба, изымчҳазт дӷьаҵәы-ӷьаҵәуа далагеит, аха ирҿыхара изымгәаӷьит. Иазыууазеи акыраамҭаӡа абас дгәаҭеиуан, аха ар ааиӡауа ианалага, ицәымыӷхан, днеины диамхарҿыхеит.
Ар иааиз анаарыдыххылаҵәҟьа, иаразнак (исдыруам излеишьыз), аха даарылагьежьын, зегьы нирҵәеит…
– Инзырҵәо?
– Ани ицәаз, Нарҭ Сасрыҟәа иакәым, ани зҽы еихала иҿаҳәаны ирымаз, егьи. Сасрыҟәагьы дхаҵа ӷәӷәан, аха ари омашәа ибеит.
Ари уаха иҟарҵеит, уаҵәыухагьы дырҩегь ари ҟарҵеит.
– Уара шьҭа ишԥааури? – ҳәа диазҵааит. (Иҵаауа Нарҭ Сасрыҟәа иакәӡам, егьи иоуп). – Абри аҟара рахә  ааҳцеит, абри аҟарагьы ауаа нҳарҵәеит. Сара абарҭ акы азыҳәан срышьҭан, изыҟасҵазгьы убри азоуп, мамзар уаҳа иарбану изыҟасҵараны иҟаз, сара саб абарҭ дыршьхьан. Саб ишьа иазхарыу абарҭ исшьызи, абарҭ иаагаз арахәи?
– Ҟаҳ! Арсҟаҩык инурҵәаз, уаб ишьа иазхап ҳәа сыҟоп… – иҳәеит Нарҭ Сасрыҟәа.
Абри ашьҭахь дара аҩыџьагьы иаарцаз арахә раԥцаны, ирыма рҿаархан, Сасрыҟәа аҽышьҭа дахьхылаз ианааи арахәгьы, арҭ аҽқәа иаарцоз арахәгьы, абџьармаҭәақәагьы зегьы Нарҭ Сасрыҟәа инаиҭаны, абас иеиҳәеит:
– Усышьҭамлан, уара сара усышьҭамлан, сара сахьнеиуа уара ахаангьы узнеираны уҟам, усышьҭамлан! – ҳәа наиаҳәаны, днықәланы дцеит.
Нарҭ Сасрыҟәа абрысҟатәи арахә-ашәахә, абџьармаҭәақәа иманы аҩны дахьааиз иашьцәа иеигәырӷьаны иԥылеит, аха Нарҭ Сасрыҟәа ара даагылауа дыҟахызма, аԥхьарцәҳәа ҽы-ӷәӷәак ааиԥшаан, абни ашьҭа ахьибаз днеины, аҽышьҭа дынхылеит. Аҽышьҭа дхыланы дышцоз акәымкәан, абри аҽышьҭа еихатә гәашәк днаднаргылеит. Аихатә гәашә анаҩс, аҩныҵҟа, хан дуӡӡак ҭагылан, хыхь абаа дуӡӡа ҟаҵаны иахагылан. Аихатә гәашә аркын. Дахеит, дагәеит, аха изаамыртит. Иахьа дадтәалт, уаха дадтәалт, аха агәашә уаҩы иааимыртит, иара изаамыртит. Ус ишыҟаз акәымкәан, ҽнак шьыжьымҭанк агәашә ҟьаҟьаӡа ишаартыз ибеит. Агәашә шартыз аниба, ашацаҳәа ашҭа дынҭалеит. Ашҭа дынҭалан, аҩны дҩеин, дыҩхалт-егьиит, аха ашәқәа аркыуп. Дҩаԥшы-ааԥшит-егьиит, аха ашә дылахеит, наҟ дзыҩнамлеит. Дзаԥырҵуам, дыԥшуп. Дшыԥшыз игәы ԥҵәеит абар, аха даԥырҵуам. Уаҳа ԥсыхәа анимоу (уа дтәеит, ари данаԥырымҵӡа), ауаҭах ашә аҷараҳәа иаатит, ауаҭах ашә анааты, иара ашырҳәа наҟ дныҩналеит. Ауаҭах дыҩналазар, зеиԥшҭаӡам ауԥшәыл хьшәашәа – ҭыԥҳа хазынаӡак дааиниеит. 
– Ҳаи, умцахә ыцәааит, усышьҭамлан ҳәа уасымҳәаз, иарбану усышьҭаланы узааз? – лҳәеит ари ауԥшәыл.
Сасрыҟәа арҭ ажәақәа аниаҳа, иара дызцыз дшыӡӷабыз анеиликаа, оумашәа ибеит.
– Сара саб убырҭ дыршьхан, – даҿын лара лажәақәа рынагӡара. – Сара сшьа суит.  Сара саб убырҭ дыршьаанӡа убас сеиҳәахьан, абра игәаӷьны иааиуа ауаҩы, убри иоуп бара аԥшәымас ибықәнагауа ҳәа сеиҳәахьан…
Абри ашьҭахь иара Сасрыҟәа лара ԥҳәысс дигеит.
Абри саҳахьан.




(Алента анҵәамҭазы Нарҭаа ражәабжьк ануп. Иргәаладыршәоит Сасырҟәа, Хәажәарԥыс, Саҭаниа-Гәашьа, Гәында-ԥшӡа. Иара алгарҭа ала иалагоит егьи алента №4)
– Нарҭаа ртәы ҳәа ижәдыруеи?
Теб:
– Нарҭаа ртәы… мыцхә иуаа ӷәӷәақәан, иуаа дуқәан, убас иҟан. Абри Сасырҟәа захьӡыз, убри иаҳа дхаҵа ӷәӷәан, иаҳа дыҽуаҩ хаҵа ӷәӷәан, иазыууазеи, ауаа еимиҵәауазаргьы, арахә еимиҵәауазаргьы… убри дхаҵаӷәӷәан зегь реиҳа. 
Иара иан Саҭаниа-Гәашьа лыхьӡын. Раҳәшьа заҵәык дыҟан, раҳәшьа Гәында-ԥшӡа лыхьӡын. Ари иара Сасырҟәа ихаҭа днарҭӡамызт, днашԥан ҳәа, усгьы рҳәоит. 
– Иара Нарҭ  Сасырҟәа иаб ихьӡ ҳәа ижәдыруаи?
– Абри атәы аиаша ауми, исыздыруам, ак саҳахьазаргьы уажәы исгәалашәауам.
Рафеҭ: 
– Нарџьхьоу… 
– Зырҭыжә акәын ҳәагьы рҳәоит, Зарҭыжә ҳәа шәаҳахьазу?
Рафеҭ:
– Зарҭыжә ҳәагьы саҳахьеит.
Теб:
– Сасырҟәа иаб Нарҭаа рыжәхьча иакәын. Ани ажәхьча, лара аҟәараҿы амаҭәа шылыӡәӡәауаз, аӡ-нырцә даахықәгылт. Абни, лара лгәаԥхарала, убри ила Сасырҟәа лара лцәа далашәеит…
Рафеҭ:
– Нарџьхьоуи Хәажәарԥыси ҳәа Нарҭаа ыҟан. Ҽнак абарҭ рыгәқәа ааибаган, Нарџьхьоу дхысын, Хәажәарԥыс ихы абжак амиҟьеит. Ихы абжак амиҟьан, Аинаржьи дыҟан, иманы убри иҟны днеит. Даннеи Аинар-жьи Хәажәарԥыс ихы аҵәымӷ алаҵаны ичаԥеит. Ичаԥеит, аха аҵәымӷ алҳәҳәо иаанхеит. Аҵәымӷ сырхәоит ҳәа далагар, ихы ԥҽуан, мамзар ас иалҳәҳәо изныжьуамызт, абжьарак ииура изымдыруа даанхеит. Ари сахәаӡом ҳәа мап аницәикӡа, Хәажәарԥыс днықәланы, Гәында-ԥшӡа лыҟны дааит. Ашҭа дааҭаланы, «асоуп исыхьыз» ҳәа анлеиҳәа, лара дындәылҵны иара ишҟа дааит. Данындәылҵ шәаԥыџьаԥыс иҟаз зегьы лара лышҟа иаахәан, лара лахь иԥшуа иаанхеит. Ари ихы иалҳәҳәоз аҵәымаӷгьы иаахәан, абни лахь иԥшуа, иԥшуа, иара ихы даахауа, даахауа, даахауа, абас ишеибарххауаз, аҵәымӷ икылҳәҳәоз ихы инадлеит. Уа иаанхеит.
Аҳа, ишыҟаз убри (абра сеилагоит ҳәа сыҟоуп, абыруажәы цқьа исгәалашәауам, абра изҳәоз дысгәалашәом), Хәажәарԥыс иан лакәзу, Нарџьхьоу иан лакәзу, аха абас лҳәеит:
– Хәажәарԥыс, – лҳәеит, – уахәажәханы˂…˃угылааит, – лҳәеит. – Нарџьхьоу, – лҳәеит, – амҩақәа ахьеихагалоу, – лҳәеит, – утәӷәқәа еимарҿаҿаны, ауаа уҵысуа, ухаҳәханы угылааит, – лҳәеит.
Теб: 
– Ирықәшәииуа дызусҭада?
Рафеҭ:
– Хәажәарԥыс иан лакәу, Нарџьхьоу иан лакәу убри цқьа исыздыруам. Ани дхәажәхеит, егьи дхаҳәхеит. Аԥхьа аҽгьы ыҵысуан, рҳәоит, нас ишнеи-шнеиуаз рхы рҟәны ада изыҵымсуа иҟалеит, изыхҟьаз сыздыруам. Абас саҳахьеит сара.



Аҭоурыхтә-фырхаҵаратә ҳәамҭақәа 


***
– Наԥҳа Кьагәа иҵыхәала акрыжәдыруазар? 
– Наԥҳа Кьагәа ииуз-ииҳәаз ҳәа аума? Наԥҳа Кьагәа иҟаиҵаз уи ауп. Сара ишсаҳахьоу ала дхаҵаӷәӷәаҵәҟьан – иқыҭагьы ихьчон, егьи, анаҩсгьы акыр иаԥсоу уаҩын иара. Харантә дшаауаз дааԥсан, иҳәеит, уахынлан, иҳәеит, ацәагьы дакын, иҳәеит,  мҩадук аҟны ашәаԥыџьаԥқәа рацәаны игылан, аҵлақәа, иҳәеит, иҽы дынҽыжәҵын, иаӷәра амахә илахаиршәын, иара днеины ишәақь нкыдыргыланы, аҵла ашьапы днадтәалан, дыцәеит, иҳәеит.
Дыцәан, дшыцәаз, иҳәеит, хҩык аамысҭацәа аауан, иҳәеит, ишааиуаз дырбеит, иҳәеит. Наԥҳа Кьагәа дрыздырӡомызт, иҳәеит, дырбан ианнеи, иҳәеит, иааисын дыркын (иара дыцәан), ишәақьгьы аакыдырхын, иҽгьы аашьҭырхын, иаргьы дҿаҳәаны, иҽы днақәдыртәан, дрыманы идәықәлеит, иҳәеит.
Ишцоз ауха ихәлеит, иҳәеит, ианыхәла џьара иԥхьеит, амцақәа еиқәырҵан, инеины, инатәан акрырфеит, рҳәеит. Ани, Кьагәа акрыиҿазҵахуадаз, иҳәеит, уи усс дҟарымҵеит, ус даанхеит, иҳәеит, уи дҿаҳәаны дыҟан, иҳәеит. Ишьҭаланы ицәеит, ркәадырқәа рычхынҵаны, иҳәеит, рыҽқәагьы аурышьҭит, иҳәеит. 
Кьагәа ауха ииулакгьы иҿаҳәагақәа ԥиртлеит, иҳәеит. Иҿаҳәагақәа ԥиртлан, иҳәеит, аҽқәа ааиган, ркәадырқәа рықәиҵан иргылт, иҳәеит, дара рыҽқәагьы, иара иҽгьы, иҳәеит. Нас, днарыгәа-нарыгәан, иргылт, иҳәеит.
– Шәгыл, Шәгыл, шьҭа ишеит, ҳцоит, – иҳәан, иҳәеит, иангыла рыҽқәа кәадырны, рҟамчқәа рықәын, акәадырқәа рымахақәа ирхаршәны игылан, иҳәеит.
Илеины, иҩҽыжәлеит анҭ, иҳәеит. Иаргьы дынҽыжәлан, иҳәеит, длеины ҽыҳәҵәыла атахҳәа даарысуа днарылалан, иҳәеит, иаԥцаны, иҳәеит, ахҩыкгьы иаԥцаны иманы, иҳәеит, аҩны днеит, иҳәеит.
Аҩны даннеи, нас убра изҵааит, рҳәеит. Уанӡа изҵаахьан, «Наԥҳа Кьагәа дудыроу» ҳәа изҵаахьан, иҳәеит. «Дсыздырӡом» ҳәа реиҳәахьан, иҳәеит.
Аҩны даннеи, иҳәеит, – Наԥҳа Кьагәа ҳәа ззырҳәозгьы сара сакәын, – иҳәеит, – шәара шәеиԥш намыс сымамзар, ишәықәнагоз уи акәын, аҳәса ахьыҟоу, абыржәы шәшыҟоу шәҿыҳәаны, шәкылызгар акәын, аха сара сынамыс ԥысҽуам, шәца, шәхы шәақәиҭуп! – иҳәан, иоуишьҭын ицеит, иҳәеит.
Абри ауп исаҳахьоу.
Наԥҳа Кьагәа ихаҵарақәа ртәы иагьа ыҟоуп, аха сара исгәалашәауа абри ауп.






Инаԥҳа Кьагәа

Инаԥҳа Кьагәа Џыр-иԥа Омар иҟны дҩеит. Дахьҩеиз Џыр-иԥа Омар асас диҭаан дыҟан. Сасысгьы имаз Жәакьаҭхәа-иԥа Омар иакәын. Арҭ ара ианааиниа, Жәакьаҭхәа Омар, Џыр-иԥа Омар иахь даахьаԥшын, ус диазҵааит: 
– Омар, абри иааз асас дызусҭада?
– Ари Инаԥҳа Кьагәа ҳәа изышьҭоу иоуп, – иҳәит Џыр-иԥа Омар.
– Инаԥҳа Кьагәа захьӡу уара уоума? – иҳәан, Жәакьаҭхәа-иԥа Омар Инаԥҳа Кьагәа диазҵааит ҩаԥхьа.
– Аеи, сара соуп, – иҳәит Кьагәа.
– Умч узымхо, – иҳәит, – уԥҳәыс Кьагәа ҳәа дӷьаа-ӷьаауа, ҿылҭуа, лыхцәы снапы акәшаны, абас дызго исынасыԥны анцәа сҟаиҵааит! Гамарџьас! – иҳәан, ацхаӡҩа ыжәны Инаԥҳа Кьагәа ииҭеит.
– Изуҳәаз еиԥш, – иҳәит Кьагәа ари аҭакс, – сыԥҳәыс лыхцәы унапы акәыршаны, икны иуго, лара Кьагәа ҳәа дыӷзы-ӷызуа, сара сыла нухьыԥшуа анцәа сҟаиҵааит! Гамарџьас! – иҳәан, ацхаӡҩа ыжәны ихынирҳәит, – иҳәит, Жәакьаҭхәа-иԥа Омар ишҟа.
Жәакьаҭхәа-иԥа Омари Наԥҳа Кьагәеи Џыр-иԥа Омар иҟны иахьааиқәшәаз абас ажәақәа ааимырдан, ашьҭахь инеимпны, Кьагәагьы иҩныҟа дааит, Омаргьы иҩныҟа дцеит. Жәакьаҭхәа-иԥа Омар ишиҳәахьаз еиԥш, ԥыҭк ҵхьаны еиԥшаан аҩызцәа рацәаҩны иаашьҭихын, иара иашьа Мазлоу захьӡызгьы диманы, Наԥҳа Кьагәа иқыҭа дақәлеит, иара Кьагәа дыҟаӡамкәа. Жәакьаҭхәа-иԥа Омаргьы Мазлоугьы Маршьанқәан. Иқәлеит. Гаграа рышьха аҟны инеиуаны, Кьагәа даарыхьӡеит. Иуааԥсыра, ирахә-ишәахә, иҭаацәа, иқыҭа зегьы ааидкыланы, ирыманы Жәакьаҭхәа-иԥа Омари Жәакьаҭхәа-иԥа Мазлоуи ауаа рыцны, ар рыманы ишнеиуаз дрыхьӡеит иара. Данрыхьӡа, – Уара, абас ала иқәылаз ауаҩ, иууз бзиоуп, – иҳәит, – аха иахьынӡауузгьы, уахьынӡаазгьы хьмыӡӷыс исымԥхьаӡеит, иуго доужь! – иҳәит.
Ишиҳәахьаз еиԥш, Кьагәа иԥҳәыс лыхцәы инапы акәыршаны икын Жәакьаҭхәа-иԥа Омар.
– Сара, – иҳәеит иара, – дагьоусыжьшам, анцәа данысԥыхьаиршәа угәырҩагьы скым! – Угәырҩы скым, иҳәан, ашьҭахь ишыҟаз акәымкәа, афақьаҳәа убас иуит.
– Исҳәуа уаҳауоу, уара! – иҳәан ибжьы Омар иқәиргеит.
– Аа, – иҳәит Омар.
– Абри инеиуа уазыԥшла, – иҳәит Кьагәа, – аб шкәакәа ду аԥхьа игылоу атәыҩа уахәаԥш! – иҳәан, аҵықьҳәа дхысын, аб атәыҩа ҩахиҵҟьааит.
– Иблаҟьаны иақәшәит, – иҳәит, – сагьацәшәом, – иҳәит.
– Жәохә шьтәа урықәиҭуп, иуцу ур мыҩныфас ишәызхоит, егьырҭ иуго аужь, суҳәоит, – иҳәит.
– Момоу! – иҳәит.
– Улабашь иукыу уахәаԥш! – иҳәан, илабашь дҩаехсын, иааиҩиҵәеит.
Адырҩагь идимкылт. 
– Ус акәзар, ушәақь зкыу унапы уахәаԥш! – иҳәан, аҵықьҳәа даниеихс, инапы ахәда аахжәеит. Ари инапы ахәда аахжәаны, адыхҳәа ианааидҳала, егьи инапы аҿаарханы, ашәақь скуеит ҳәа игәы ианааҭеик, Кьагәа дахьгылаз деиҭахысын, аҟәҿыҳәа днаиртәеит. Кьагәа иԥҳәысгьы днаимҟәыҵҵит. Иара Кьагәа ар драбашьуа иҿааихан, дшеибашьуаз, дшеибашьуаз, дшеибашьуаз рымч азхарада, дыриааиртә дшааиуаз еиԥш, Омар ҳәа иԥсыз иашьа Мазлоу ихьӡын, Жәаакьҭхәа-иԥа Мазлоу захьӡыз аҵықьҳәа ишәақь аҿааирхан, Инаԥҳа Кьагәа иҷапан ахы инҭашәеит, ишьҭахьгьы иналҟьеит. Кьагәа иҳазырҭра дынҭаԥшын, ахәшә зҭаз икаламқәа ҩба ааҭихын, инаганы, наҟ-ааҟ ихәрақәа рыҟны инкылҵәаны иааҿеиҳәеит. Абри ашьҭахь ашырҳәа ишьхәақәа даарықәгьежьын, Мазлоу диеиахсит. Мазлоу диеихсны дишьит.
Мазлоу данԥсы ир мыч рымаӡамызт. Кьагәа иаӷа ири иареи рымчқәа еизибархауан, нас иуаагьы ааицхрааигӡан, иара итәқәагьы ыргьежьны, иқәлаз ауаагьы ҳәынҷаны, даагьежьын, данаагьежь ибзыцәаҳәшь дыҟан, Сымсым Уча ҳәа дыҟан, убри иаҳәшьа:
– Аа, Кьагәа, а, Кьагәа! – лҳәеит, – иухьзеи уанаџьалбеит, уршьит ҳәа сыҟоуп, уршьит ҳәа сыҟоуп, – лҳәеит.
– Ахы исықәшәаз џьмаҟьуп, – иҳәеит,
Ашьа исылҵыаз ԥыхӡуп, – иҳәеит,
Бысцәымшәан акымзарак смыхьт, – иҳәеит,
Хәыҷык ак сыцраст, – иҳәеит,
Аха шәарҭа ыҟам, – иҳәеит.
Гаграа  рышьхантә Калдахәара дааит, уаҩы дицхраамыгӡаӡакәа, иара ихала. Уа данааи, иаџьал ихьӡан, дагуан, дыԥсит.

* * *
Нас Инаԥҳа Кьагәа ҳәа аҿырпын данырҵеит. Кьагәа ԥхьарца данӡам, аҿырпын ауп Кьагәа дызну. «Уараид Кьагәа!» – ҳәа аҿырпын дануп.
Амала аԥхьарца здыруа ианырҵоит-егьииуеит, акәымзар, иара аҿырпын ауп дызну.
Кьагәа итәы абас ауп ишыҟоу.



Наԥҳа Кьагәа

Кьагәа Калдахәара дынхон. Калдахәара ауаа ыҟан – ауаа бзиақәа. Иаԥсаз ауаа ыҟан, иаԥсамызгьы дыҟан, аха. Зны Калдахәара Кьагәа дыҟаӡамкәа ирықәлан, иеимҵәаны, ирымаз рыхцаны, иаарыниаз ауаагьы раԥцаны, ирыманы идәықәлеит, арахә-ашәахә зегьы еибарҿыҿуа. Инаԥҳа Кьагәа иԥҳәысгьы уа дрылан, анҭ, иргоз дрылан.
– Ҳе-еи, рыцҳа, Кьагәа! – лҳәеит, – уара адунеи џьара уҭахагәышьазаап, рыцҳа, убзазар ма ԥхыӡрыла иубарын, ма лабҿаба иубарын – ууажәлар ықәцаны ишкарцо! – ҳәа Кьагәа иԥҳәыс илҳәеит: «О-уа уа-а уоу-уаау» ҳәа ашәа ианҵаны абни Кьагәа иԥҳәыс илҳәеит.
Ари лыбжьы, ишыҟалах алаҳ идырп, Кьагәа иҟнынӡа инаӡеит. Кьагәа убасҟан Ацәҳәыра ҳәа иашьҭоуп, убра хәадара дук дыҟан, убри ахәада дықәгылан убри аамҭазы. – Ҟыҳ! – иҳәан, дыууаӡа дыԥан, Кьагәа хәарҭа  имамзаарын, днылбаан, ари иԥҳәыс амыткәма илҳәаз имаҳаи, иаарласны днарышьҭалеит аимҵәаҩцәа. Хәдаарак дықәланы, апҟеиҳәа дышнеиуаз Калдахәараа рырахә-рышәахә рымгози, ари Кәаӷ анаара ҳәа иахьашьҭоу инеиуаны даархьыԥшит. Днаԥшызар арахә, ауаа раԥца икарцоит џьоукы. Ани иԥҳәыс илҳәозгьы иара абраҟа иааиликааит ибзианы. Хәдаҟа иааԥҵәаны, амҩа аарзикит. Ани, ауаа еимҵәаны изгоз реиҳабы дыҟами, ихьӡ ҳәаны иааиқәҿиҭит:
– Ааит, аҳәахша, уаҩ дыҟаӡам ҳәа аума ажәлар еимҵәаны ишугауа!? – ҳәа.
– Харатә бжьык саҳаит ҳәа ишәо аӡә сакәым! – иҳәеит,  иҳәеит, ани наҟтәи иааз ақәылацәа реиҳабы.
– Уара? – иҳәан, иҳәеит, Кьагәа ибжьы ааиргахт.
– Ҳаи! – иҳәеит, иҳәеит.
– Уара ухылаԥа ақә уахәаԥш, ухылаԥа ақә! – иҳәеит, иҳәеит. Усҟан ахылаԥа ақә иаиахсны, рнапы шыхиауаз аладдырдыруан. Кьагәа аҵықьҳәа дынхыст, иҳәеит. Иара ихы егьазымукәа, ихылаԥа ақә нкылҵәаны, инеихиҟьеит, – иҳәеит.
– Схылаԥа ԥшак исыхнаҟьеит, – иҳәеит, иҳәеит.
– Ухылаԥа аԥша иухнаҟьазар, ари инеиуа уахәаԥшла, иҟанаҵауа убап, – иҳәан, – аҵықьҳәа деиҭахысит Кьагәа, дзеихсызгьы дааиҩҵәа днықәиҵеит, – иҳәеит. Уи акәхеит: ақәылацәа  еиҳабны ирыцыз, дара аазгаз ауаҩ иԥсы ааихыҵит. Егьырҭ еилагәжәажәауа, иеилагьежьуа иааилахеит.
– Калдахәараа! – иҳәан, Кьагәа ибжьы нарықәиргеит. – Шәрылҵ! – Калдахәараа аалҵын иҩагылеит. Кьагәа ишәақь аӷацәа иаарылаҵуа, ишәақь ҭҟьацыԥхьаӡа ҩыџьа-ҩыџьа, хҩы-хҩы агуа иҿааихеит. Арҭ еивагьежьуа иеивагыламзи. Уаа ҩажәаҩык рҷыдахарыз егьырҭ зегьы шеибакәу иҟәаҟәаны ахра инаиҿаижьт, иҳәеит. Ани Кьагәа иԥҳәысгьы ара дрылан, иалҳәазгьы имаҳахьази, – Калдахәараа шәықәгьежь! – иҳәа ибжьы нрықәиргеит иара. Анҭ ауаа ҩажәа-ҩык зыԥсы ҭаны инхаз, урҭ зынижьыз уи ауп – рыԥсцәа ргарц азы акәын.
– Шәааины, абарҭ шәыԥсцәа наҟ иахыганы ижәга, ара иаҳшәмырбан! – иҳәан, ибжьы нарықәиргеит. Абырсҟаҩык иҟәаҟәаса инкаижьыз аимҵәаҩцәа зегьы уахыки ҽнаки иааԥымҵәаӡакәа ргара ишаҿыз иаҿын, наҟ ахәдаара иахыганы, иганы икарыжьуан, иҳәеит. Анҭ анахь иахыргаанӡа Кьагәагьы уа дыҟан, нас Калдахәараа рахь дааит. Егьырҭ иаанхаз ҩажәа-ҩык рыԥсцәа рыма ицеит. Абас рзиуит Кьагәа.
Кьагәа дыҟамзар, уажәы Калдахәара уаҩы дыҟаӡамзаарын. Кьагәа дыҟанаҵы қәылаҩык дзымааит, убас иршәуан.
Абас рҳәон, исаҳахьеит.


 


Инаԥҳа Кьагәа

– Данбаҟаз Инаԥҳа Кьагәа, акыр ҵуоу адунеи дықәзижьҭеи?
– Инаԥҳа Кьагәа, уи хышәҟа шықәса, ԥшьышәҟа шықәса ҵуазаргьы ҟалап, ҳара ҳхаангьы акәӡам ҳабацәа рхаангьы акәӡам… Уи, са сеиҳа здыруа [а]ҭаҳмадацәа ҟалар ҟалоит, аха ԥшьышә шықәса иеиҵахом…
Џыраа ԥаса иахьынхоз абра Ԥсҳәы акәын, Ԥсҳәы акәын дара ахьынхоз. Иқыҭа дыунгьы иҟан иара, даара иқыҭа дыун. Астәи ауаа цуан, устәи ауаа аауан, амала ақәылара аныҟалауаз-егьиуаз, уаҩы дрыхәарҭамызт, даара иӷәӷәан. Ақәыларақәа ыҟамзи анкьа, ишәмаҳахьеи?
– Аеи.
– Ақәылара аныҟаз рымԥан уаҩы дықәлараны иҟалаӡомызт, рыкәша-мыкәша аӡә дықәларгьы ак илшауа дыҟамызт. Кьагәагьы убас акәын дшыҟаз, даргьы убас акәын ишыҟаз. Аџыр-иԥа Алқьерым ҳәа дыҟан, дыҟан Кьмышә ҳәа. Убарҭ аҩыџьа, хаҵаӷәӷәақәан, баша…
– Шәара шәхаан иҟазма?
– Аа?
– Шәара шәхаан иҟазма?
– Ҟаҳ џьушьҭ! Уи анбатәиу, ԥшьышәҟа шықәса ҵуеит убриижьҭе, сара исаҳахьоу ауп исҳәо. Алқьерими Кьмышәи ахаҵара ируз… Наԥҳа Кьагәа иҟаиҵаз ахаҵарақәа. Анахын ҳәа иашьҭоуп, ани Хыԥсы ахы ахьыҵыҵуа, абна днеины амҩа икын имацара, иара имацара рыуа-рыхәҵәы ыҟаӡамкәа убра шәҩык ауаа ишьит, иргозгьы рыцриҟьеит. Убри Баҭаҟәа ихьӡын…
– Нас убарҭ роума абри зхәыцыз?
– Аԥхьарца зхәыцыз Џыраа роуп, Џыраа. Џыраа роуп убри азырҳәаз. Дара убас ирҳәуан, абри убрахь ирымҵаӡыт, абнахь акәымзи Ашәыҟа. Убра аԥхьарца рымазар шәрықәымлан, убри ауаз аҳәуеит, ауаз иаҳәуала ахаҵара цәгьа ахылҵуеит ҳәа. Аԥхьарца рыманы ианыҟала, убри аԥхьарца адырҳәауеит ҳәа аншәаҳа шәрықәымлан, шәрышьуеит ҳәа. Нас аԥхьарца ахаҵара цәгьала иаҳәоит иара, иацырҳәогьы убас иҟоуп. Ацҳәарагьы акыр алшоит. Ани Жана ианаирҳәоз иширӷызуаз удыруоу? Угәы аҵанӡа илеигон, убас иаирҳәон.
– Иара аԥхьарца ахьӡ зыхҟьазеи, иаҳҳәап аҽага ҳәа аҽага иахьӡырҵеит иара изларҽоз шакәыз ала, убас аԥхьарца ҳәа ажәа иаанагуазеи?
– Аԥхьарца аԥхьарца ауп, аԥхьарца уазҳәагоуп, сеиздроу…
Даҽаӡәы: 
– Ажәытәӡа зны аӡәы бахәык даҿахан абри аԥхьарца ала деиқәдырхеит ҳәа рҳәоны исаҳахьан. Уи шәарыцаҩ бзиак иакәын. Хәылԥазык шәарахк дшашьҭаз акәымкәан, бахәык дықәнагалан, ицәылашьцеит. Ианылашьца хыхь дзымцеит, ҵаҟа дзылымбааит, абахә даҿахеит. Дааҵысыр дыбӷалон. Нас иҩыза днеины, аԥхьарца арҳәауа, ауаз арҳәауа даалаган, димырцәеит иаашаанӡа. Ианша ашәарыцаҩгьы деибга-дызҩыда днылбааит рҳәоит, абас исаҳахьеит сара.
Ахҩы: 
– Насгьы қәылара ианцуаз, абрахьгьы аҟазацәа ыҟамзи?
– Аеи.
– Абри аԥхьарца адырҳәуан жәбуазар шәмеибашьын, шәрықәымлан ҳәа ирабжьон. Абри аԥхьарца адырҳәо ианыжәба, даргьы уаа цәгьақәоуп, абри ацәгьара ахылҵуеит, иара иаӡбуеит ҳәа рҳәон. Иаӡбуагьы убри ауп – иазырҳәо ашәа ациҳәар ауеит, ахаҵара ациҳәоит, ахаҵараҿы иҟаҵатәу, ақәылараҿы иҟаҵатәу, ишеибакәу ацҳәауа иадырҳәон рҳәоит, ажәытә. Абри ашәа ацырҳәауаны иансаҳауа сара есқьынагьы сгәы ҵнакаауеит. Убас иҟалоит иара, убас иҟалоит, ауаҩы дархаҵоит, убри ажәақәа иацырҳәақәо ауаҩы ддырхаҵоит, иара аԥхьарца арҳәаны ажәа анацырҳәалакь нас убриаҟара ргәы архаҵоит, убас иҟан иара. «Абри рымазар, абри адырҳәозар, шәрықәымлан, урҭ ахаҵара азы шәрымаҭәам, убри ахьадырҳәо ақыҭа шәақәымлан» – абас нахьхьытәгьы ирабжьалауан наҟынтәи ианаауаз. Абри ауп иара ахаҵара иахылҵит ҳәа изыҟоу, хаҵароуп иара абри аԥхьарца зхылҵыз. Ахаҵара атәы аҳәоит, аибашьра атәы аҳәоит, иарбанзаалакгьы ихьӡыртәны иамҳәо егьыҟам. Аибашьра атәы, ақәылара атәы, ақәылацәа иҟарҵаз, Џыраа рқәыларақәа, Наԥҳа Кьагәа иқәыларақәа, абарҭ зегьы абри ианҵаны, иадырҳәон, аха иабаҟоу урҭ ирыцыз ажәақәа сара шьҭа исгәалашәуам. Абарҭ зегьы абни ианҵаны, ианҵаны иҟоуп, аха иабаҟоу са исыздыруам, иацырҳәо ажәақәа сыздыруам. Даара акыр ацҵаны ажәақәа ыҟоуп ирацәаны.

(Абри анаҩс Лыхны ианырҵақәаз роуп) 
Кетиа Дамеи 
Арыҵа ахьча дыҟан. Ахьча дшыҟаз акәымкәан, арахә рацәаны иман. Арыҵа усҟан идәны иҟан. Убра џьара ахьча дыҟан. Ирахә има дықәын-егьиин. Ашьыбжьон еиԥш˂…˃ирахә даарылаланы ҿиҭуан. Ҿиҭуан-егьиуан, ус дыҟан. Нас дырҩегьых дцаны абри, ˂…˃Ус ишыҟаз-егьиз акәымкәан, ҽнак, чан аҩныҟа данца ыҟами, ˂…˃ҟаломызт, иҳәеит. Аҩнынтә аиҵба дҩеины арахә дышрыцыз акәымкәа, ани аҽны арахә анааилала,  қо-қо-қо иҳәан, ианиҳәа арахә неины рыҽналарыжьын аӡы иагеит. Ари данааи ирахә абаҟоу, ишәахә абаҟоу?
– Ҳаи, сзушьи, – иҳәан игәы иалсит, иҳәеит.
˂…˃ажәытә убас рҳәон ҳәа са исаҳахьеит: убри Риҵантә Мҷышьҭа аласа аанагон ҳәа. Абри аҭоурых убри ашьҭахь аԥхьарца ианҵаны иадырҳәон. Абни Наԥҳа Кьагәа ҳәа ашәа ыҟами?
– Аеи.
– Абни Кьагәа захьӡыз дхаҵа ӷәӷәан, дныҟәаҩын. Абри наҟ дцон. Ауаа кны ирымгозз, убасҟантәи аамҭазы, уи акыр ҵуеит, ажәытә убри еиԥш аамҭан иҟаз ……….Убри еиԥш ахаҵарақәа иҟарҵауаз ашьҭахь аԥхьарца ианҵаны иадырҳәалон, ашәа ацырҳәон.
Ари, ашьха нхыҵынтә ар қәыланы, аԥсаса, ашьамаҟа ԥҵәаны, ирыманы ицуан рҳәоит. Иара усҟан аҩны дыҟамызт. Данааи, иҟалаз аниарҳәа, иара иабџьар аашьҭԥааны дрышьҭалеит. Дрышьҭалан дрыхьӡеит, иҳәеит. Дрыхьӡан, иаԥсуа шәақь (аԥсуа шәақь акәын усҟан иркыз), иҳәеит, иаԥсуа шәақь, иџьаԥҳаны аашьҭыхны иааимгозиз, дрыхьӡан убра ибжьы нарықәиргеит, иҳәеит.
– О, уара, уа инеиуа, ҳара ҳаимҵәаны шәызцом, шәаангыл, иеимҵәаны ижәгогьы ааншәыжь, шәара шәеибганы шәышьҭахьҟа шәхынҳәырц шәҭахызар! – иҳәеит, иҳәеит. Аха аимҵәацәа ари ииҳәаз агәхьаа рымкыкәа рҿыҩархеит. Раԥхьа аԥсасеи ашьамаҟеи раԥца инарцон. Дара арахә раԥхьа абк гыланы инеиуан, иҳәеит, атәыҩақәа хаххала.
– Шәаҟәыҵ, иаҳа иеиӷьуп, иоушәышьҭ иеимҵәаны ижәго! – ҳәа адырҩегьых ибжьы рықәиргеит, иҳәеит.
– Наҟ угьежьы, наҟ! – ҳәа иарҳәеит, иҳәеит, дара. Дара рымҩа ԥымкыкәа ацара ишаҿыз иаҿын, иҳәеит.
– Аԥхьа игылоу аб шәахәаԥшла, иҟалауа жәбап, нас шәеибганы шәызцауоу, шәзымцауоу убри ала ижәдырп! – ҳәа Кьагәа ибжьы ҩаԥхьа инрықәиргеит, иҳәеит. Аҵықьҳәа дхысын, атәыҩа ԥыххаа инахеиҵеит, иҳәеит. Ари збаз даара ирцәымыӷӷхеит, аха иркыз. Нас ани аԥсуа шәақь атәы иубац, ухысцыԥхьаӡа иеиҵауҵалароуп, иара ишәақь атта-ттаҳәа иааиҵаҵауа, аҟәҟәа-ҟәҟәаҳәа дрылахысуа иҿааихеит, иҳәеит. Иалоухәузеи, иахьцалакгьы рхы иақәиҭимтәит, аӡәы заҵәык ида зегь нирҵәеит. Иара уи аӡәкгьы абас иеиҳәеит:
– Уара ушәаџьҳәаҩыуп, сыукьысуам, уца уахьынтәааз, ираҳәа шәзықәшәаз, ари нахысгьы даҽаӡәы шәара шәымҩа ақәлара игәамыԥхарц азы! – ҳәа.
Абри иаҳәан ишьҭахьҟа данаақәгьежьы аамҭазы, абри зыԥсы нирхаз ауаҩ аҵықьҳәа дхысын, Кьагәа дызгарыз ахы иаахеит.
Абас Наԥҳа Кьагәа аӷацәа нырҵәаны, иргозгьы рымхны ихынирҳәит, аха иаргьы заалымдарыла дҭахагәышьеит. (Абри ашьҭахь аԥхьарца аашьҭыхны Наԥҳа Кьагәа иашәа арҳәауа, иаргьы иацҳәауа иҿааихеит. Аҵыхәтәан аркәашагагьы аирҳәеит. Абри ала иалгеит абыжьбатәи алента).


*    *   *
(Аабатәи алента аркәашага ала иалагоит). Џьыр-иԥа Данаҟаи
– Егьи, абни аҽага ашәа ҳәа акы адырҳәалон, убри шәзымдырӡои?
– Исгәалашәом. Абрыгьы ркәашагоуп. (Аԥхьарца аирҳәоит, ашәа ациҳәоит).
– Данаҟаи иҭыӡшәа акыр удыруама?
– Данаҟаи ихьӡ-иҭыӡшәа зыхҟьаз уҳәар иаанахәаӡом рҳәоит…
– Изыхҟьаз заанамхәо иарбану?
– Уи, Џьыр-иԥа Данаҟаи дуаҩыцәгьан, дуаҩыцәгьан ҳәа уҳәар ҟалаӡом рҳәеит. Уи дшыуаҩыцәгьаз уҳәар ҟалауазар, сара исгәалашәақәоугьы ыҟақәан…
– Ишԥаҟамлои? Ус уазҳәада? Башоуп, ишуаҳахьоу уаалаганы иҳәа.
– Џыр-иԥа дуаҩыцәгьан, дхаҵаӷәӷәан. Уи ауаа игуан, ажә игомызт, ацә игомызт, ауаа ракәын иигоз, ауаа кны игон, ауаа иҭиуан, ауаа рыхә ыҵихуан. Иара деибашьрацы Нхыҵ дцон, аҟарачқәа дрықәлон, анахь дцон, абрахь дцон, иахьабалакгьы дцон. Џыр-иԥа уаҩ леишәацәгьак иакәын, дуаҩыцәгьан. Зыҷкәынцәа зыршәауаз ауаагьы «Џыр-иԥа Данаҟаи абар дахьаауа уигоит» ҳәа ддыршәауан.
Зны иара днықәлан дцеит Нхыҵҟа. Нхыҵҟа дахцаз, Аҭгара ҳәа иашьҭан џьара, чарак ахьыҟаз дақәшәеит. Ачара дахьақәшәаз, «Џыр-иԥа Данаҟаи дааит, уаха дҳақәланы ҳаимиҵәауеит» ҳәа ауаа аҵәыуара иалагеит. Ауаа аҵәыуара ианалага, – Ишәыхьзеи уара, шәзырҵәыуа иарбану? – иҳәеит, иара Данаҟаи иеиԥшыз даҽа уаҩыцәгьак дыҟан. – Џыр-иԥа Данаҟаи дааит, уаха дҳақәлар ҳаимиҵәоит, рҳәеит ажәлар. – Ҟоҳ!  Дҳақәлозар, сара дысшәырбеи, уи сара дсырҭынчуеит, – иҳәеит ари ауаҩыцәгьа. 
– Ибзиоуп, – рҳәеит, – абри иоуп! – рҳәан дидырбеит.
Абри Мидара ашҭа иҭагылоу аӷш шыҟоу еиԥш, ра гәаҩа дуӡӡак гылан. Убри ара гәаҩа адац дақәгылан иара. Ара гәаҩан. Иара дахьықәгылаз аҟны абри нахыс икылҵәаны, иара ашәақь даанахәартәы иҟан. Егьи ашьшьыҳәа иҿааихан, ара гәаҩа дааҭгылан, Џыр-иԥа Данаҟаи илаба иҩыҵра иҵаргыланы, ишәақь ихәда иахшьны дахьгылаз иниқәкны, агәызҳәа ишәақь лоуижьит.
Џыр-иԥа ахы иқәшәеит. Ахы аниқәшәа днықәҟьаны аҿаҩҳәа анаашьҭирга, егьи убри аамҭазы дынҭҟьан, дыҩны иҿынеихеит. Џыр-иԥа Данаҟаи дҩаҵҟьан, ани, иара иеихысыз изқәа Данаҟаи иеирха дышнеиуаз акәымкәан, Данаҟаи ишәақь ҩеигәыдиҵан, ҿыцха аҟьеҩҳәа дкаҳаит. Данкаҳа, «Џыраа шьаура рыдсымҵеит, сара сшьа сара изуит!», – иҳәеит. Ани дызшьуаз ауаҩ, уигьы уаҩыцәгьаӡак иакәын. Аиха ахәы ахыхны, аҵӷа аҵданы, иҩ-жәыҩшәаҟьак рыбжьара ишьҭахь икәымжәы иаҵазаарын. Абни аиха аҿы инақәшәан, ахы заламлеит. Ианԥаны ицеит. Аԥсуа хы акәымзи, уаҳа алымшеит.
Џыр-иԥа дыԥсит. Иара егьимыхьит.
Џыраа шәашьа дыршьит, рҳәан, адырра роуит.
Адырра анроу, Џыраа рашьа дааргеит. Аҵәыуара ҟарҵеит, анышә дарҭеит.
Данаҟаи иԥҳәыс дыҟан. Уи дыхьӡыртәит: 
«Сшәақь Омар имазааит, – иҳәеит (иара иҳәазшәа), – слабашьа Кьамышә имазааит, – иҳәеит, – саҳәа Шлар (?) Аҳмаҭ имазааит, – иҳәеит. – Шәақьла ашьа аура аҭаххауазар – Омар сшьа иуеит, – иҳәеит, ҿыла ашьа алхра аҭаххауазар, Кьамышә илихуеит, – иҳәеит, – ани а-Шлар цәгьала дкәашоит, – иҳәеит, саҳәа имазааит, дыҷкәыноуп, далаҽырбалап», – иҳәеит.
Џыраа ашьаура иашьҭалеит. Ицеит ршьа рурц. Инеит. Шәықәсык иадтәалан ашьа аауеит ҳәа. Ршьаушьа шыҟалазгьы абас ауп. Иара дымхыхьчан. Дара қьаӷьариа дрымамызт, иара дуаҩыцәгьан, ишьырҭа риҭуамызт. Шықәсык дрыдтәалан. Аха дрызшьуамызт. Иара амхы ихьчон, дара ҿҟьаса иара ишьҭан. Ашьа ҳшәоит анырҳәа, Кьамышә илабашьа иҵарс, дықәгыланы дцәажәон. Уи иаҳәон: «иԥсыр игылои иажәыр иҿахои сашьа ишьа аламкәа изгом» ҳәа.
«Иажәыр иҿахоз, иԥсыр игылоз» захьӡыз арҭ ирзеилымкааит, иҳәеит, иара уи ала аамҭа игуан. Агьырҭ ахысцәа аван. Ахысцәа, иаваз, ԥҳәыск лыҟны инеит. Амла иакуан, иахьнеиз рхәы аацәырылган, иналыртәеит. Аԥҳәыс арҭ асасцәа дахьаарыхәаԥшыз лылаӷырӡқәа пҟыш-пҟышӡа иаалҿыҳәҳәит. Асасцәа ари анырба ирамхацәгьахеит.
– Ибыхьзеи? – рҳәан – илазҵааит дара.
Лара аҭак ралымҳәеит азныказы.
– Ҳара акрыҳфуам, – рҳәан, агылара иалагеит.
– Акрышәымфакәа, акры шбашәымфауа? – лҳәеит лара.
– Акры шбаҳфауа, бара бҵәыуеит, – рҳәеит асасцәа.
– Сара Џыр-иԥа Данаҟаи ҳәа хәаԥҳак дсыман дыршьхьеит, убри шәиҿнысшьалан азыҳәан ауп сылаӷырӡқәа зааз, – ҳәа ралҳәеит лара. – Иара Данаҟаи иҭынхацәа ракәзар, урҭ хәарҭа змоу уаам, уаа цәгьаӡақәак роуп ҳәа рҳәауан, аха иахьа уажәраанӡагьы егьрылымшеит, ишырҳәауа иҟамзар акәхап. Избан акәзар, иара Данаҟаи дызфаз ауаҩԥсы ара дыҟоуп, ак хьаас имаӡамкәа! – лҳәеит ари аԥҳәыс.
– Иара Данаҟаи иҭынхацәа боур акыр бызрыхәару, акыр былшома? – рҳәан, арҭ лазҵааит дара.
– Иауазеи исылымшакәа, сара исылшашагьы ҟалап! – абас раҭалкит лара.
Ас анылҳәа, – Данаҟаи иашьа соуп сара, Омар сыхьӡуп, сааит, сзаазгьы ашьаура азыҳәан ауп, акыр былшозар! – иҳәеит Омар захьӡыз.
– Уи ауаҩ амхы ихьчоит. Иара амхы ахьыҟоугьы абраҟа ауп, – лҳәан, абни аԥҳәыс абарҭ ашьауцәа ааганы, амхы аҟны илыртәеит.
Арҭ шыналыртәаз еиԥшҵәҟьа иаразнак ҽыла дааит иаргьы. Иара дахьаауаз даӷьуа, дыцәҳауа, дышуа дааиуан.
– Иууазеи, – иҳәеит, егьи амхы зыхьчауаз, иара иҩыза ибжьы аарӷәӷәашәа, иара иҟынӡа иааҩыртә еиԥш ҿыҭуа. 
– Аӷацәа ааины иҟоуп, уара абас узырҟьо иарбану, иухьзеи?
Ари акы дазынкылауамызт, иҳәа моу уаҩы иааимҳәарыз зегьы иҳәеит. Иқьала данаавала, дыҩҽыжәҵын, иҽхарԥарҭаҿы иҽы нҿаҳәаны, иқьала дааҵалан, ихәышҭаара дылхауа амца аркра далагеит. «Ф-фу!» – аниҳәа аамҭазы, Омар ишәақь аԥынҵа аҿылаирхан, аҟәҿыҳәа иара уа, акәысҭӷара днылаиртәеит. Абри ашьҭахь Омар ақьала дааҵалан, ари днеихагылеит. Ихы аарҟәны, илымҳа ааҿаиҵәан, инапы наҵакны, ихмаҷыр азна ашьа дҩаханы ижәит: «Ахаратә ҽыс уара дуқәтәазааит, хара дцауаны уара уиҵазааит, Данаҟаи адунеи аҟны ишьа зуит!» – иҳәан, днагьежьны, аҩныҟа дааит.
Убри «Уарарира рарира» ҳәа ирҳәауа ашәа, уажәы Ԥшькаҿ-иԥа Манча иашәа ҳәа изышьҭоу Данаҟаи иашәа акәын. Абас Данаҟаи иашәа анахь ииаргеит, иуҳәар злаҟалозеи, абас ауп Данаҟаи итәы шыҟоу.



 

Џыр-иԥа Данаҟаи
– Џыр-иԥа изы ирҳәоны исаҳахьоу…
– Убрыгьы ҳәа.
– Џыр-иԥа Данаҟаи ҳәа уаҩы бааԥсык дыҟан. Хәарҭа змамыз аӡә иакәзаарын иара. Убас дшыҟаз акәымкәан Џыр-иԥа Данаҟаи ҟабардаа, ҟабардаа шеибакәыз иара Данаҟаи инапаҿы иҟан. Ииҭахыз иааигуан, ииҭахыз игуан-егьиуан, убас иҟан. Ишыҟаз акәымкәан, ани Џыр-иԥа Данаҟаи ԥыҭрак иҭыӡшәа ыҟамызт.
– Е-еҳ, рацәа ҳразҟы цәгьахеит акәымзар, – иҳәеит аӡәы, – абри Џыр-иԥа Данаҟаи дабаца, абри џьара дҭахеит, мамзаргьы иҟалазеишь? – ҳәа.
– Данаҟаи дҭахоу, дҭамхоу ҳара иҳаздыруам, аха изууазеи џьара дҟалап, дабацои! – иаҭеикит егьи, абас неибырҳәа-ааибырҳәақәеит.
Ашьҭахь ишааиуаз акәымкәан, ани Џыр-иԥа Данаҟаи ззырҳәуаз дкылҟьа дааит, иҳәеит.
– Ааит, шәарҭ алахшақәа, ижәуазеи уара, дыҟаӡам ҳәа аума шәшыҟоу! – иҳәан дареи иареи ааибакит, иҳәеит. Иаарылаҵуа, иаарылаҵуа, иаарылаҵуа уаҳа акы аадмырҟаҵаӡакәа, ишеибаку зегьы ҟәаҟәаса иааилаижьит, иҳәеит.
– Иауауеи, ҳара ахәашақәа ҳразҟы цәгьан, иаҳзымдырит, Џыр-иԥа аниаҟара уҟоуп ҳәа ҳаздыруамызт! – ҳәа ус рҳәеит, иҳәеит.
Аҵаҽыхәа Хазгьери [ҳәа] аӡә дыҟан, иҳәеит. Аҵаҽыхәаша Хазгьери иҭаацәагьы ыҟан-егьиин, ишеибакәыз зегьы ықәдыргьежьааит, иҳәеит. Иҟан, иҳәеит, ишыҟаз акәымкәан, Аҵаҽыхәаша ус иҳәеит, иҳәеит:
– Уара, Џыр-иԥа, егьараангьы уҳәозаргьы уажәшьҭа егьулҳаршауам, ҳара уаҳтәуп, уаагуеит! – ҳәа.
– Уаб гәышьа иԥсы аннеи, уара унапаҿы снеины, сара уара унапаҿы сышнеира! – ҳәа, ани Џыр-иԥа ус иҳәеит, иҳәеит. Нас, иалоухәузеи, Џыр-иԥеи иареи ааиланагалан, аха Џыр-иԥа даиааит, иҳәеит.
Ашьҭахь ишааиуаз акәымкәан, ани Аҵаҽыхәаша Хазгьери захьӡыз «Џыр-иԥа Данаҟаи дцеит, – иҳәеит, – дахьца анцәа идыруеит, – иҳәеит. – Дынҽыжәлан днықәлан дцеит Данаҟаи», иҳәеит. Ани Данаҟаи дызлацуаз, дызлаауаз ани Аҵаҽыхәаша идыруазаарын, амҩа изикит, данаауаз. Амҩа изикит. Аҵаҽыхәаша амҩа кны дтәеит. Џыр-иԥа дшааиуаз, игәыиҽанӡамкәа, ани дибаӡомызт, уи иҽӡаны дтәан, ишәақь ааигәыдиҵан, Џыр-иԥа Данаҟаи дышьны дынкаижьит.
Џыр-иԥа Данаҟаи иашьак дыҟан Омар ҳәа. Абни Омар, Данаҟаи даныршь убас иҳәеит:
– Ҟабардаа рыҳәсақәа, Аҵаҽыхәаша иҽӡаны Џыр-иԥа Данаҟаи данишь, ҟабардаа рыҳәсақәа ахрымшаҟәар ҳәсақәа гәырӷьаҿҳәашас игеит Данаҟаи – ҳәа, ас иҳәеит, иҳәеит ари.
Ашьҭахь ишнеиуаз, ани Данаҟаи дызшьыз иҽӡаны дишьит, аха ани ижәла ауқәырхых! Ани Данаҟаи ишьроуп анҭ ирдыруа, аха иара Данаҟаи иара иҵкыс иеицәаз ауаа иман. Аҵаҽыхәаа радгьылан инхауаз ргәы иаанагуан «Данаҟаи иакәын иҟаз, уи даныршь нас уи ишьа зушагьы уаҩ дыҟам, шьҭа зегь ҳара иаагеит» ҳәа, имшәа-имырҳауа ишыҟаз акәымкәаны, Омар даацәырҵын, рқыҭа днақәлан, иҟаӡамызшәа зегь шьны инықәиҵеит.
Ашьҭахь Омар ус иҳәеит, иҳәеит:
– Аҵаҽыхәашаа ргәырӷьаҿҳәашас ҟабардаа рыҳәсақәа аныҟарҵауаз абри иҟалашаз шԥарзымдыри рыжәла анҵәааит, – иҳәеит, иҳәеит.
 Ани иашьа даныршь, Омар аӡәы диеигӡауа дыҟазма, рыуа-рдыхә аӡә дыҟаӡамкәа, ԥҳәыск, ҷкәынак днымхазар, хаҵак ижәланы аӡәы даанимыжьит. Џыр-иԥа Омар зегьы нирҵәеит, зегьы ықәихит. Нас: «Е-еҳ, анасыни, Аҵаҽыхәаша, мыждарыла уҽӡаны иууз ала ууаажәлар ықәухит, егьызхараӡамыз ауаа урӡит, ма ари Џыр-иԥа ижәла гәаҭаны иумур акәын» рҳәеит, иҳәеит. «Иумур акәын, аха ухы ужьеит, ухгьы ықәухит, ауаагьы ықәухит Аҵаҽыхәаша Хазгьери акәым, оума уақәшәараны уҟан, уақәшәеит, ууаажәлар шеибакәу зегьы Џыр-иԥа Омар иаақәихит, иааиԥыхьашәаз аӡә даанмыжьӡакәа». Абри еиԥш ҳәа абас рҳәон. 
Иҟаиҵуазз! Ани Данаҟаи Аҵаҽыхәаша дишьит, аха, Данаҟаи иашьа дыҟан, Аҵаҽыхәаша ҳәа изышьҭаз рыжәлантәык днимыжьит, хаҵак ихылаҳәаны иааиниоз зегьы иааргәыдҵаны ишьуа дрылан Омар.
– Ҳаи, уанаџьалбеит, Џыр-иԥа Омар, уара уашьа дызшьызгьы дзымшьызгьы зегьы неибарганы иқәухуеит, рыгәнаҳа цәгьан арҭ, ус зыууазеи? – ҳәа ԥҳәыск лмыткәма иалаҵаны илҳәуазаарын, ари Омар илымҳа аҟнынӡа инаӡеит.
Омар ари еиԥш ажәақәа аниаҳа, днықәланы абри аԥҳәыс лыҟны днеит. Длены ус леиҳәеит иара:
– Бара сара изуз, Џыр-иԥа Данаҟаи, Аҵаҽыхәаша Сааҭқьери амҩан иҽӡаны Данаҟаи дишьит. Сара сыршьыр сшьа иара иуан. Данаҟаи, ишьа зуаанӡа саангылауам! – иҳәеит.
– Нас уи ишьа азхара уаҳа иҟамлаӡеи?
– Азхара аннеиуа абри нахыс жәохә-ҩык срылгар, нас иазхауеит, – иҳәеит.
Лара илҳәара ҳәа уаҳа акы лзымдыруа даақәирхеит,  иҳәан, ари Омар ишеибакәу зегьы ықәихит, иҳәеит. Данаҟаи уеизгьы дыԥсхьан, иҳәеит.
Аҿырпын аҟны ажәытәтәиқәа абри Данаҟаи ицәгьара ибзиара иҟаз зегьы аҿырпын ианҵаны иадырҳәауан, иашьа Омар, Данаҟаи даныршь ашьҭахь, ииуаз-ииҳәаз ҳәа зегьы адырҳәауан.
Абри ажәытәтәиқәа ашьха сахьыҟаз ирҳәоны исаҳахьан. Исаҳахьан иара Омар дыздыруаз ауаа ирҳәоны. 
Уажәы…Иабаҟоу Аҵаҽыхәаагьы, Џыраагьы уаҩ дыҟаӡам… Ицеит уи аамҭа…. Зегьы ықәибахит!
(Ахрамшаҟауал еҵәа ззырҳәо аԥсроуп?)
 Пшькьаҿ-иԥа Манча ҳәа дыҟан. Убри иашәа ҳәа ирҳәо уи ауп: Пшькьаҿ-иԥа Манча хаҵа, рҳәеит, ашьыбжьышьҭахь иҭегелиа кәымжәы мыжда дҭагьежьуан, рҳәеит. Иҭегьелиа кәымжәы ҳәа ззырҳәоз кәымжә кьаҿк акәын, уажәы аблузқәа шааӡахуа еиԥш иҟаҵаны, нас аҟанҭаруазқәа аҭаны ирӡахуан. Абни ашьыбжьышьҭахь иаҳәа ҭыхны, дрылалеит, ишәақь кажьны.
– Дызлалаз зусҭқәадаз?
– Аӷацәа рыр, иара иқыҭа иақәланы иеимҵәаны изгоз аӷацәа. Шьыбжьаанӡа шәақьла драбашьуан, ашьҭахь ишәақь кажьны, аҳәамаҭәала дрылалеит. Даргьы иҟәаҟәеит, аха иаргьы дыршьит убра.
Даныршь аҩныҟа уаҩы дааит: «Асоуп, Манча дҭахеит, аҩынқәа шәнарых-аарыха, дааргоит» ҳәа.
Иани иԥҳәыси ираҳаит. Иани иԥҳәыси ианраҳа, – Баалеишь, бара хгәаша, – лҳәан, иԥҳәыс даашьҭылхын, агәашә аҿы днеит. Агәашә аҿы данеины, – Уа ишәыргылеишь, нан, – лҳәеит.
Асакаса илахан уа идыргылеит.
Днеины днаихагылан, дааиԥхьылшьшьаан, ахы ахьиқәшәаз лбеит. Данихалоз ус лҳәеит: 
– Уаԥхьаҟала иуқәшәазар, лҳәеит, уқәлацәа иугымкәа удсырҵәуеит, – лҳәеит, уаԥхьаҟа иуқәымшәазар, уаҩы имырҳакәа, анышә уасҭоит, – лҳәеит. – Ушьҭахьҟала уқәшәазар уаҩы имырҳакәа анышә уасҭоит, – лҳәеит, – уаԥхьала иуқәшәазар уқәлацәа удсырҵәыуеит, – лҳәеит.
Иангәалҭа, иаԥхьаҟа иақәшәаны дыҟан. Нас даашьҭышәх, – лҳәан, дышьҭылхит. Дышьҭыхны днарган, аԥсы иахьынӡаиаамҭаз дыҟан (дыкҿан), нас анышә дарҭеит.
Анышә данарҭа, иԥҳәыс иара имаҭәақәа аалшәылҵан, иабџьар шьҭыхны, дҽыжәланы деиҭеибашьуан, рҳәеит.
Абри ауп Манча ахаҵа иҭыӡшәа ҳәа сара исаҳахьоу. 



[Ԥшькьаҿ-иԥа Манча]


Ԥшькьаҿ-иԥа Манча
– Уи дызусҭдаз?
– Ԥшькьаҿ-иԥа Манчоу? Убри еиԥш ауаҩы дыҟан, иашәагьы ыҟоуп. Аха уи зынӡа даҽа уаҩыуп, даҽаӡәуп. Убрыгьы дуаҩ-қәылаҩын. Ԥшькьаҿ-иԥа Манча захьӡыз дуасахьчан, амч иман, аха дгаӡан. Қәылара ианцоз, аимҵәара ҟазҵуаз дыргон. Аԥышәара ахьаҭахыз иара ддәықәырҵон, аидара даҵарҵауан, ддырқәԥауан, дныҟәырцон. Ианагьежьлакь амҩа ианацәыхҟьалоз, дцар бзиоуп, дыршьыргьы егьаурым ҳәа иара ддәықәырҵуан, аҟәыӷақәа, дара рхы рыхьчауан. Иара убас дахьдәықәырҵалоз ашәақь игәыдырҵалон, ашәақь анигәыдырҵалакь иаргьы дхысуа, дара ишьуа, иара ус дшаҿыз, анҭ аҟәыӷақәа иара ишьҭахь иаанхеит, иара ихьӡ-иԥша цеит, Ԥшькьаҿ-иԥа Манча ҳәа ихьӡ геит, атәыла иахыҵәеит. Ԥшькьаҿ-иԥа Манча – ижәлаҵәҟьа Ԥшькьаҿ-иԥа акәӡам, уи ижәлаҵәҟьа Ԥшькьаҿ-ихәа ауп, Ԥшькьаҿ-ихәа Манча. 
Абрыгь убас дыҟан, иашәа ыҟан, иара дыҟан. Аха иашәагьы хазуп, иаргьы дхазуп. Ԥшькьаҿ-ихәа Манча ҳәа зашәа рҳәоз уи даара иуаҩы бааԥсыз аӡә иакәын.
Ԥшькьаҿ-иԥа Манча иӷәӷәаз уаҩын. Иара иқыҭаҿы, иара ишьхаҿы, иара иааигәа-сигәа ауаҩы дааины-егьины, аҵәгьы аирсны дызусҭазаалакгьы дақәиҭымызт.
Азҵаара: – Иара иԥсҭазаара аҟнытә ихаҵарақәа ҳәа акыр шәгәалашәауазар?
– Убри аҟнытә исаҳахьоу акы абри ауп. Иашьа ашьха дыҟан, иара ара дыҟан. Иақәлан ирахә карцеит…
– Иқыҭоу?
– Момоу, ашьха, ашьха иақәланы ирахә карцеит. Икарцеит, иашьагьы дыкны дыргеит. Адырра аниоу, дрышьҭаланы дрыхьӡеит. Дрыхьӡеит. Ирахәгьы хынирҳәит, ицозгьы реиҳараҩык ишьит, аӡәырҩыкгьы икит, ирахәгьы хынирҳәит, иагьааицеит. Абри иара иҟаиҵеит.


Манча

Теб Шармат: – Дыӷәӷәан Манча, дхаҵа ӷәӷәан. Ауаа иман дқәылауан, егьи–аа, иара дахьыҟаз ашьхаҿы акәзаргьы, ақыҭаҿы акәзаргьы даҽаӡәы даарышьҭуамызт, дааргьы даарышьҭуамызт, ир иманы-егьины дықәԥон, дыӷәӷәан, деибашьҩын.
Рафеҭ Џьынџьал: – Зны аӡә ԥҳәыс дааигон. Амаҟарацәа аҭаца дрыманы ишнеиуаз Ԥшькьаҿ-иԥа Манча харԥ заҵәы, итапанча аҵыхәа аҵӷа иахаршәны даарԥылеит.
– Уа мшыбзиақәа, аҭаца мыш даажәгеит! – аниҳәа аӡәгьы ҿырымҭӡеит. Дааԥхашьан, афырҳәа амҩа рзикит. Амаҟарацәа шнеиуаз аҭаца хәыҷы убас лҳәеит: – «Шәаагыл» ҳәа аҭаца хәыҷы илҳәеит ҳәа рашәҳә», – лҳәеит. 
«Аҭаца хәыҷы шәаагыл ҳәа лҳәеит» ҳәа иаарылаҩит зегьы. Даргьы агәырқьҳәа иаагылт.
Изакәызеи анырҳәа, – Ҳазцом, Ԥшькаҿ-иԥа Манча, абри «мшыбзиа, аҭаца мыш даажәгеит» ҳәа ҿышәымҭӡеит, ҳазцом, – ҳәа анылҳәа, абас рҳәеит:
– Ҟаҳ, ҳара шәҩык ҳаҟоуп, иара – аӡәы, аӡәы изы ҳаагылар иагьыԥхашьароуп, рҳәеит, рҳәеит. Афырҳәа рҿыҩархеит, иҳәеит. Ишнеиуаз ҭшәарак аҟны иныбжьысны, ддәҳәыԥшк иахьаақәгылаз, агәҭан аҵла гылан, аҵлаҿы иҽы ҿаҳәан, илеи-ҩеиуан.
– Шәызцом, шәаангыл, – иҳәеит.
– Ҳаи-ҳаи, ҳаи-чеи, – анырҳәа, итапанча ааҭихын, аҵыр-ҵырҳәа данхыс, хәҩык-фҩык раҟара иара уаҟа инкаҳаит. Ҩаха-ҩымыш иара абра иаанкыланы иман, ахымшы рзы рызҿыҭны иреиҳәеит:
– Шьҭа шәыҩныҟақәа рышҟа шәца, бзиала, – иҳәан, днарԥырҵны дцеит, иҳәеит.
Сара абри аҟара ауп издыруа.






Аҟәыс-ԥҳа

Дарыҟәа иԥацәеи Далааи Ҵабалааи анеиӷацәаз, Бабышь иԥа дыршьит. Даныршь инеит аиныршәаразы Далааи Ҵабалааи. Инеины итәан хаха-хымыш. Итәан… Бабышь дырмацәажәеит, дара – ҳазааиз абри ауп ҳәа ирзымҳәеит… Ишәеит. Иара «шәабаҟаз» ҳәа дҳазҵаар, ацынхәра иаҳҳәап, рҳәан иԥшит иахьа, уаха, уаҵәы, хы-мыш ҵит, аха иара дырмацәажәеит.
Ашьҭахь, ишԥааури, рҳәан иааилацәажәақәеит. Аҟәыс-ԥҳак дыҟан. Убри даагап, аӡәыр игәаӷьуазар, убри илгәаӷьуеит иазҵаара ҳәа.
Нас, ицан, дааргеит. Ҽыла дааргеит. Даарган, дынҽыжәҵын, даагылт.
– Аҟәыс-ԥҳа дабатәииз?
– Аҟәыс-ԥҳа д-Ҵабалтәын. Нас, ари Бабышьгьы дшәышәуа дааин днатәеит. Дшәышәуа дааин днатәан-егьиин, – Нас иҟоузеи, шәзаазеи-егьиизеи? – ҳәа Аҟәыс-ԥҳа ажәлар дразҵааит.
– Ҳара ҳаан, аха ҳаззаиз ҳаламцәажәац, егьаҳзымҳәац, ус ҳаҟоуп, бара баагеит ҳҿахәы бҳәап ҳәа, – рҳәеит.
Аҟәыс-ԥҳа даахьаԥшын, Бабышь дааиҿаԥшит.
– Иууазеи, ухаҵкысцеит, – лҳәеит, – ажәлар еилахаа абра итәоуп, – лҳәеит, – уара, – лҳәеит, – ушәышәуа ара утәоуп, – лҳәеит, – Амтҟьал ӷыӷуа, ҵаҟа ииаҩры ицоит, – лҳәеит, – ари акыр иаԥсоума?! – лҳәеит.
– Аи, быххьзгеит, – иҳәеит, – дара анааих ак сарҳәап сҳәан, – иҳәеит, – убри азыҳәан егьсымҳәеит, – иҳәеит иара.
– Иауазеи изыумҳәоз, – лҳәеит, – ацәгьара иақәшәаз уара уоуп, – лҳәеит, – шәабаҟаз, шәаазгазеи ҳәа абарҭ ажәлар ушԥарзымҵааи? – лҳәеит.
– Исыгхеит, исыгхеит, – иҳәеит.
Ас аниҳәа аусура иналаган, иҳәеит, убри лыла реинрааларагьы ҟалеит, иҳәеит. 
– Абри ажәабжь Иуа Коӷониа иашәҳәахьазма? 
Теб Шармат: – Иуа даахьан, убрыгьы дҳазҵаақәахьан…
– Дызшәазҵаауаз иаҳарак?
– Дызҳазҵаауаз, ахацәа ӷәӷәақәа, ахьӡ згахьаз, убарҭ дразҵаауан. Урҭ уажәы Ԥшькьаҿ-иԥа Манча уҳәа, егьии, Ԥшькьаҿ-иԥа Манча иеиԥш иҟақәаз, Кәыҿ Капыт ҳәа дыҟан, нас Ашәы Данаҟеигьы… убарҭқәа ракәын.
– Абри Џьгьарда ақыҭан иҟалахьоу ахҭысқәа рыҟынтәи ахаҵара зухьоу ауаа ӷәӷәақәа дырмазҵаауазз?
– Абра зынгьы дзызҵаауаны сара исаҳахьаз, абри Амҷы Баӷәаза ҳәа дыҟан, убри уҳәа, убас егьырҭгьы ирҳәоны исаҳахьан…
Џьынџьал Рафеҭ: – Абри Нодар зыхьӡыз д-Ачбамзи? 
Теб: – Нодар захьӡыз д-Ачбан. Нодар – уи зыхәԥҳа дыбӷазҵаз иоуп.
Рафеҭ: – Зыхәԥҳа дышьны дыбӷазҵаз?
Теб: – Аеи, зыхәԥҳа дышьны дыбӷазҵаз иоуп.
Рафеҭ: – Уи дзыбӷеиҵазеи, иҟалаи? Убри итәы иауҳәахьазма Иуа?
Теб: – Иасҳәахьан. Ашәы Ҳабыџь рыцҳа, сара уҳәа абри ҳаицибақәан, знык-ҩынтә раҟара убырҭ рҭыӡшәақәа ҳирҳәақәахьан, дҳазҵаақәахьан иара.
Рафеҭ: – Нодар ихәԥҳа дзишьызеи? Дзыбӷеиҵазеи?
Теб: – Дзыбӷаиҵаз уи ауп… Ихәԥҳа д-Џьишькарианын. А-Џьишькариан ихәыҷы диааӡон иара. Диааӡон. Ани дшыҟаз ишьха ашәанцәа ақәлан, иеимҵәаны иргеит. Ирахә-ишәахә акы аанырмыжьит. Ианырга ашьхантә ауаҩы дааит. Абасоуп, абасоуп иҟалаз, – иҳәеит иааз ауаҩ, – урахәгьы, уҷкәынцәагьы еизцаны ашәанқәа иргеит, а-Џьишькариан икеицеит ҳәа. Абас иарҳәеит. Ианиарҳәа, уаҩы цәгьак иакәын иара, иаразнак игәы иныҵаххит, абни ахәыҷы даашьҭӷәыцәааны, диманы ддәықәлеит.
Иԥҳәыс днаишьҭалеит: «Аи, аи, жәымҭацәгьа, иҟоуҵозеи, иҟоуҵозеи?» – ҳәа дӷьаҵәы-ӷьаҵәуа. Аха ани ала иаҩызаз уаҩын, асаби дышьҭӷәыцәны, диманы дышнеиуаз убра ӡхықәк ыҟан, анышь-цҳа хыуп, Алаҳәаршәыра ҳәа иашьҭоуп абыруажәгьы, дырууаӡа дыршәны дылҭеиҵеит. Ахәыҷы дахьынҭашәаз дынҭахәаша дцеит…
Рафеҭ: – Ибзианы иҟаиҵама, нас уи?
Теб:  – Абзиабара абаҟоу, гаӡаран, аха иара дуаҩы бааԥсын.
Рафеҭ: – Наҟ, иҟаиҵазеи, наҟ?
Теб: – Наҟ иҟаиҵаз уи ауп, нахьхьи иахьнаргаз иразҵааит. Иразҵаауа рҿаархан: «уара узусҭада», «ани дызусҭада» ҳәа. «Сара ацырахә соуп» иҳәеит, «Нодар ихьшьцәа ҳауп, Нодар ирахәгьы аажәгеит» ҳәа рарҳәеит. Ианрарҳәа, «ирылшәх!» ҳәа реиҳәеит.
Нодар ирахә рылырхит, ихьышьцәагьы рылырхит, иҷкәынцәа уҳәа зегь рылхны, егьырҭ ршеит ар иҟаз. Арахь ауаа рыцҵаны идәықәиҵараны ишыҟаз акәымкәан, а-Џьишькариан иҟынӡа нарыгӡеит ихәыҷы Нодар дышҭаирхаз. Ацәгьаҳәацәа ыҟами, иарҳәеит.
– Аеи.
– Ацәгьаҳәацәа инарыгӡеит. Ари анынарыгӡа, арҭгьы еимырҵәеит, егьырҭгьы ԥхасҭартәит, зегь ԥхасҭартәит. Убас иааҟалеит.
Уажәы Алаҳәаршәыра ҳәа иашьҭоуп.



* * *
Уи атәы шыҟалаз ус ауп. Абри Ҷлоу Аҳәбақәак ыҟан. Қәацәи уарҭани ҳәа ҩыџьа. До, абни Уарҭан захьӡыз ԥҳәыск дҳәаны диман, Очамчыратәык. Аочамчыратәы, иҳәаны имаз, ани Абаалоу иԥа дааигеит, Абаалоу иԥа дааигеит. Дааигеит, до, дыҟан.
Ани ихьмыӡӷишьеит: «Сара дсызҳәаны дтәан, иара дышԥааигеи» – ҳәан.
Уахык иаакылсын, уаа иманы дақәлеит, дрықәлеит. Дрықәлан, ани иԥа дахьышьҭаз иныҩналан, иԥа дыршьит. Анҭ Аҳәбақәа иԥа дыршьит. Иара аҩны, аҩны ду ҳәа дара ирымаз ԥацхак ҩынгәышьан, до, иҷкәын дахьыршьуаз рышьҭыбжь аниаҳа, ҳаиҳәа данындәылҟьа, егьи, ашә ҩыџьа адгылан, наҟ-ааҟ, иара итапанча кны дааиуан. Аттаҳәа алабақәа ааиқәырыԥсан, ихгьы ԥырҽит, ижәҩакгьы ԥырҵәеит.
– Иԥҳәысгьы дыршьит, Маҳаид, иԥҳәысгьы дыршьит.
– Иԥҳәыс иршьыз дарбан? Ани Аҳәба дзышьҭазу? 
– Убри ланхәа.
– Ланхәа?
– Аеи.
– Ланхәагьы дыршьит ҳәа сыҟоуп. Аеи, ланхәагьы дыршьит. До, аԥсцәагьы ацәардаӷәы иқәгылоуп, абасоуп аума ҟалеит анырҳәа, ажәлар ҳаизеит. Саргьы сыҷкәынӡан усҟан. Ҳаизеит-до, уа ҳахьнеиз иԥа дышьны ацәардаӷәы дықәгылан, иԥҳәысгьы, иара ҵаҟа дышьҭан, амца аҟны. До, нас убыс иҟаиҵеит, инапы наирхан, – Аԥхьшьтәы сзаажәг, – иҳәеит. (Абыруажәы ишысҳәо еиԥш). – аԥхьшьтәы сшәыркы, – иҳәеит. Инеины, иаакнырхын ирҭеит. Ижәҩа ԥҵәаны, ихы ԥҽны дышьҭоуми, ахәышҭаара аҟны. Иаакныхны, иааганы идыркит. Ани иарма акәын иԥҵәаз, иарма акәын иԥҵәаз, иарма ала, ани иԥҵәаз ала, ахәы икит ара. Инацәа ахы ирҵысуан… егьи аахьишьын, убри иаирҳәо далагеит, аха атыттаҳәа, абанҭ ажәлар игылаз зегьы арҵәыуеит.
– Иара ашәа ациҳәозма?
– Ашәа ациҳәон, игәаҟра атәы, ашәаны иациҳәон.
– Иара ижәлазз зуҳәа?
– Иара Баалоу, Шьарадын ихьӡын, Бзыԥынтә нхара ҳәа иааз аӡә иакәын. Абра, абра Џьгьарда дынхон.
– Ани аԥхьшьтәы ззырҳәоз, аԥхьарца рымҳәозз?
– Аԥхьашьтәы ҳәа рҳәон. Аԥхьарцагьы рҳәон, аха аԥхьашьтәы – ажәытә ажәан, иаҳа ирҳәон. Абыргцәа аԥхьшьтәы ҳәа акәын ишашьҭаз. Ишеибгаз аԥхьарца акәын, аха абни аԥхьышьтәгьы рҳәон, абни иахьшьны иахьадырҳәауаз азы.

Теб:… – Ллеишәа цәгьан агәылацәа рыҿгьы, аҩнаҭаҿгьы, лхаҵа иҿгьы, лыбзгьы цәгьан, ллеишәагьы бааԥсын.
Лхаҵа данылмыхәаӡа днатәан, аԥхьарца арҳәара далагеит. Иара аҩны ду аҿы дтәан, лара – амҳараҿы. Аԥхьарца иаирҳәон абни дызлаҟақәаз, лыҟазшьақәа зегьы аԥхьарца ианҵаны иаирҳәон… Лыҟазшьақәа зеиԥшраз акакала, лыбз шаҟа ибааԥсыз, лара ллеишәа шыцәгьаз, – абри шеибакәыз зегьы аԥхьарца ианҵаны иаирҳәон.
Ари лара дӡырҩуан, илаҳауан. Иаирҳәоз шеибакәыз зегьы лара дызлаҟақәаз ракәын.
– Ҟаҳ, сара самаҭәахәымзаап абраҟа, ари еиԥш сыҟаны, дызлаҟаз зегьы ларгьы илымдыри, абасҵәыҟьа салаҟаны схәарҭамзаап, убауоу, иара скаижьыр аҵкыс сара заа сықәҵып, – лҳәан, – днықәҵны дцеит.
– Абри лара дызлаҟақәаз ҳәа ииҳәоз рахьтә акыр шәгәалашәозар?
– Ари… Ари… Егьысгәалашәауам, умбои. Шәара акыр шәгәалашәауазар?
– А, мап, мап!


***
Сафиа Саџьаа ҳәа аӡә дыҟан. Абраатәын иара. Саџьаа Сафиа ҳәа ԥҳәызбак дигәаԥхеит. Аԥҳәызба нхыҵтәин, шьханхыҵтәын. Дцан диҳәеит. Диҳәеит дааигарцы, диҳәан дааит. Сынтәа дыԥшит, ҽааны дыԥшит, цахә дыԥшит, аха дааимгеит. Дахәаԥшын, убыс ибо дҟалеит, иара дуаҩ духеит, усҟан дыҷкәынан, аха иаҳа-иаҳа ахьӡ иоуа, иаҳа-иаҳа ахьӡ иоуа, ажәа иҵо, ахшыҩ иҵо, дуаҩ духеит. Ауаа аизарақәа рыҟны изыԥшуа, аизарақәа рыҟны уааи ҳәа иамҳәакәа дымнеиуа, абас дҟалеит. Аизарақәа рыҟны днаганы, ажәа идырҳәо-егьиуа, убыс аҳаҭыргьы ааихәеит, иуаҩрахьгьы дкылсит.
Ани Салҭан Сафиа илаҳауеит зегьы. Аха Салҭан Сафиа лгарахьы ихы кыдымкәа, ус дылбауа далагеит.
Ишыҟаз акәымкәа, абри абаӷриа ҵарақәа ҳәа ҵарақәак ыҟами, абарҭ ҩба лкит. Ҩба лкын, илыбжьеит. Илыбжьеит, ацәажәарагьы длырҵеит. Ацәажәарагьы длырҵеит, илыбжьан илыман, иҳәеит.
Ҽнак, иҳәеит, Сафы Саџьаа изыԥшын, аизара шыҟаз, иҳәеит, ашьыбжьон еиԥш инеихьан, иҳәеит, Сафы Саџьаа дааин, – Уа, мшыбзиақәа! – ҳәа иҳәан, дааин днатәеит, иҳәеит.
Аупақәа, нкарԥсан, дааин, днықәдыртәеит, даргьы ааикәшан итәақәеит, иҳәеит. Итәан, ицәажәо-егьиуа иҟан, иҳәеит, аха ажәақәа цәыррымгакәа, ус, уажәтәи аҷкәынцәа рҳәашьала, ашә аадмыртыцкәа ус ишыҟаз, анҭ аҵарақәа ҩба ааин, иҳәеит, иханы ҵлак гылан, аҵла иаҵатәан, иҳәеит, аҵла амахә инықәтәан иеибафо, иеибафо, иеибафо, рылақәа ҭибахуа, кәаԥ-саԥҳәа инкашәо, игыланы еиҭеибафо, рылақәа ҭибахуа, атәыла дырбго, ихәылибахын, каамеҭ ҟарҵеит, иҳәеит.
Ашьҭахь, иаақәтәан, иҳәеит, руакы, иҳәеит, аҽааршәшәан, иҳәеит, ус ҿаанаҭит, иҳәеит:
– Иууазеи, – ҳәа аҳәеит, иҳәеит, – Сафиа Салҭан лрыцҳара Сафы Саџьаа изгараҳа, срыцҳара уара иузымгааит, сзыхурҟьозеи? – ҳәа аҳәеит руакы, иҳәеит.
Рыԥсы ааиҭаркқәан, еиҭаиқәԥан, ихәылибахуа, инықәлан иԥырны ицеит, иҳәеит, иахьааз ицеит, иҳәеит. Ани иаҳауеит, ибоит, иҳәеит, Сафы Саџьаа.
– Иахьа ажәала ишәасҳәауа егьыҟам, егьсызшәаҳәом, сагьсызшәацәажәом, – иҳәан, иҳәеит (д˂…˃дгыланы дцеит).


***
Ашәы Данаҟаи ирахәгьы иманы, иуаажәларгьы иманы, ихьшьцәагьы ирахәгьы иманы ашьха дыҟан. Дшыҟаз акәымкәа – уахык дшыцәаз, иара имбаӡакәа, аҟарачқәа ааиқәлан, иаргьы дыкны дҿарҳәеит, егьырҭгьы кны иҿарҳәеит, аҭыԥ иҵаз зегьы. Ирацәаҩын дара, ҩажәеи хәҩык, ҩажәеи жәаҩык раҟара ауаа ыҟан, аха зегьы ркын иҿарҳәеит, егьрылмыршакәа. Аҵыхәтәан, иҳәеит, арахәгьы дырҵысын, ауаагьы дырҵысын, иҳәеит, дрыманы амҩа иқәлан ицон, иҳәеит. Наҟ, Нхыҵҟа ицон, иҳәеит. Ишнеиуаз акәымкәа, – Уара сшьапы сыхәом, сазгом, лабак, иӷәӷәоу, аӡә иԥҟаны исыркы абааԥсы, сызцом, – ҳәа иҳәеит, иҳәеит. 
Аӡәы днылалан, лабак ԥҟаны, лаба ӷәӷәак, иҳәеит, иааганы инаииркит, иҳәеит.
Данаҟаи, иҳәеит, алаба наиҵаргәаны, иҳәеит, нас днагәан, аҿаҩҳәа иааԥиҵәеит, иҳәеит, ажаацтә лаба, иҳәеит.
– Иабихәа, абри аҵкыс иӷәӷәо лаба умоуи, абри са сазнымкылеит, иҟалозар, иҟоу(?) акы аажәга, – иҳәан, икаижьт, иҳәеит.
Деиҭанылалан, иӷәӷәаз кьатк, инаҳаркны инҿаԥиҟан, иааганы инаииркит, иҳәеит.
Изааргаз алаба ааиҵшьуа, дгәагәауа иҿылеихеит иаргьы, иҳәеит. Ишнеиуаз, карк ыҟан, акар аҟны инеит, иҳәеит. (Акар ҳәа иашьҭоуп амҩа ҭшәараны, азымҩатәырахь бахәны, егьырахь бӷаларҭаны иахьыҟаз). Абри акар аҟны даннеи, иҳәеит, акар аҟны абни илаба кны, аҟәақҳәа даарысуа иҿааихан, иҳәеит, ишеибакәу, иҳәеит, дзысуаз ҵаҟа ибӷалон, иҳәеит, иҭахон, иҳәеит, иазууазеи, дызгоз рхы иамыхәауа реиҳараҩык бӷаҵаны, иаанхазгьы ҟәаҟәа-чаҟәа иҟаҵаны, иуаажәлари, иара иҭыԥ аҟны иркқәаз зегьы, иарахәгьы зегьы ырхынҳәны, иманы дааит, иҳәеит.
Ашьҭахь иаргьы дқәылон, «Данаҟеи уихәхааит» ҳәа акәын аҟарачқәа рыҷкәынцәа ианрызгәаалакь ишыршәиуаз, убас дуаҩы ӷәӷәан иара. Ауаа иаԥцаны иааицон, арахә ԥҵәаны иааигон. Дыӷәӷәа цәгьан даараӡа.


Ашәы Данаҟеи

– Ашәы Данаҟеи иашәа рҳәоит, ашәа изырҳәартә еиԥш иҟаиҵахьаз ҳәа акыр жәдыруазар?
– Иҟаимҵакәа, уи ашәа зихырҳәааз абри ауп. Уи аҟарачқәеи иареи ааибуамызт. Дара арахь иқәылар, акы ргар, иара наҟ дрықәланы аҟара ҩба рцәигон, арахь аӡә дыршьыр, иара наҟ ҩыџьа ишьуан. Абас есқьынагьы дара аҟарачқәеи иареи еиӷацәан.
Аҟарачқәа хыс Бабыгә (?) ҳәа аӡә дрыман. Арахьгьы хыс зегьы здыԥшылаз Данаҟеи иакәын. Ус ишыҟаз, арҭгьы шәомызт, урҭ қәылар, аҵкыс иеицәазгьы дара ақәшәауан.
Ашьҭахь ишыҟаз акәымкәа, дыршьит иара аҟарачқәа. Абри ауп Данаҟеи иашәа ҳәа изышьҭоу заԥырҵазгьы.








***
Дыҟан Кәыҿ Капыт ҳәа. Кәыҿ Капыт иашьа дыршьит. Самахьхәаа дыршьит. Самахьхәаа ҳәа иҟан. Иара дрышьҭалан-егьиин, аха егьизыҟамҵакәа ус дыҟан. Зны днеит иаӷацәа рааигәара иҽырҩашьаны-егьины днеин. Дызуасҭада ҳәа иҵаан-егьиин, аха ихьӡгьы, иара дшаазгьы акыгьы реимҳәеит. Аха ран, Самахьхәаа ран гәҩарас дҟалҵеит. 
– Абри, – лҳәеит, – Кәыҿ Капыт иакәзар ҟалап – лҳәеит, – иҭегелиа кәымжә кьаҿ ҟаԥшь ишәны, лҳәеит, – уаҩ ҵаӷак, – лҳәеит, – дшәазҵаауан, – лҳәеит, – «быҷкәынцәа абаҟоу-егьиу» – ҳәа дсазҵааит, – лҳәеит. – Аха сара даара сеиԥхьхәыцын, лҳәеит, – Кәыҿ Капыт иоуп ҳәа сгәы иаанагеит, – лҳәеит, – зашьа дышәшьыз, – ҳәа лыҷкәнцәа иралҳәеит.
– Акы бацәымшәан, ҳан, – рҳәеит, – уи ихы ҳа иҳалалом, уи ихы ҳацәшәом, бара шәарҭас иҟабымҵан ҳәа ларҳәеит лыҷкәынцәа.
Ашьҭахь, ус ишыҟаз аҳәса ааргон аишьцәа аҩыџьагьы иеиқәыршәаны. Аҿҳәарагьы уахык акәын. Аҳәса ааргеит аҩыџьагьы. Иаарган ачара ду руит. Аҽны, ауха зҳәаз еиԥш ачара ыҟан, ашьҭахь иеимпқәеит. Кәыҿ Капыт иаҳаит «Самахьхәаа аишьцәа аҩыџьагьы аҳәса ааргоит абрыгьы-абрыгьы аамҭазы» ҳәа. Иҟаиҵалакгьы иара убырҭ рааигәара днеин-егьиин, ауаҩгьы диԥшааит. Днеит адырҩауха. Днеины рымҳарақәа рҿы, хаз-хазы амҳарақәа рымамзи, рыҳәсақәагьы убра иҩнан, даргьы уа иҩналт. Иҩналан, ԥыҭрак ааҵхьаны ибжьы иргеит, ибжьы иргеит: «Уҟоума аԥшәма?» ҳәа. (Ҟаҳ, Манчеи Учардиеи ҳәа дара ҩыџьа аишьцәа, Манча иакәын аиҳабы).
– Уа, Манча уҟоума? – иҳәеит.
– Ҳаи сыҟамкәа, ара сыҟоуп! – иҳәан, данаадәылҟьа, аҵықьҳәа днаеихсын дышьны, ашә днылаижьит.
Учардиа ахысбжьы аниаҳа, «ҳаи иҟалазеи?» ҳәа данаадәылҟьа, иара убрыгьы диаихсны, уа дышьны дынкаижьит. Далгеит. Дцеит. Дцан… Нас анышә иарҭеит-егьит. 
Ран дахьҵәыуаз ус лҳәон:
– Нан, – лҳәеит, – Кәыҿ Капыт иоуп сгәахәуеит, иҭегелиа кәымжәы кьаҿ ҟаԥшь ишәны, уаҩ ҵаӷак дааин, дшәазҵаауан ҳәа аншәасҳәа, «уи ихы ҳа иҳалалом ҳәа сашәымҳәазз, – лҳәеит, – уажәы, – лҳәеит, – шәҩыџьагьы дшәылганы дцеит, – лҳәеит. – Кәыҿ Капыт, – лҳәеит, лмыткәма шылҳәац илҳәон, нас ашьҭахь ус лҳәеит: – Сара, – лҳәеит, Кәыҿ Капыт ихы шәа ишәылалап ҳәа сгәы иаанагомызт, – лҳәеит, излаҟала сыздыруам, – лҳәеит, нас аԥхьарца ианылҵеит.
 Кәыҿ Капыт иашьа дызшьыз, рҳәеит, дрышьҭын, ран данылба, данылба, иҳәеит, ҭегелиа кәымжә кьаҿ ҟаԥшьык ишәҵаны ҳәа лыла дҟәыннашьон, иҳәеит, Капыт ихы лыҷкәынцәа ирылалап ҳәагьы дыҟаӡамызт, иҳәеит, аҩыџьагьы, иҳәеит, иеихык-иеиҵыкы, ишьны, иҳәеит, рымҳара ашә ианылаижь, иҳәеит, дышхаҵаӷәӷәаз уажәоуп ианылдыр иҳәеит. Дахьгәаҟуаз, иҳәеит, дахьгәаҟуаз лгәы зыртәарыз уаҳа егьылзымхәыцит, иҳәеит, «Баӷырҟанаа рыцә чах ду шьны, – лҳәеит, – убри кәармас иҟаҵаны исымазар, – лҳәеит, убри сгәы аршшар ҟаларын» ҳәа, абас лҳәеит, иҳәеит…




Аџьгери-иԥа Қәчуқә
Аџьгери-иԥа Қәчуқә иҭаарых атәы акәзар, уи уажәы ус рҳәоит – Ԥшькьаҿ-иԥа Манча инапсыргәыҵа-егьи иҿымҭраз ҳәа абас иалацәажәоит. Аџьгери-иԥа Қәчуқә дуаҩы цәгьан. Аԥсны ауп иаргьы дыхьыршьыз. Иара иани иаҳәшьеи убас иҵәыуан: «Аџьаӷьымфацәа рқыҭа уаламлан ҳәа ҳамҳәахьази, уалалар иуеигӡауам, уршьуеит ҳәа ҳшәауан», – рҵәыуашьагьы здыруеит сара.
Аџьгери-иԥа Қәчуқә захьӡыз убас ԥхыӡ ибеит, Ҟәбан акы адибалт, иадибалеит. Убас ибеит, ҳара ҳазгара аамҭак ааиуеит, уаҩы цәгьаӡак даҳзаауеит, ҳахигоит, абри амҩа ҳҷаԥшьалароуп ҳәа иқыҭа иреиҳәеит. Иқыҭа изеиҳәаз мап ркит:
– Амҩа ҳзыҷаԥшьом, – рҳәеит.
Нас иара днеины Ҟәбан амҩа икит. Ажра жны, аҭыԥ ргыланы, аҽҵыхәа ыршаны, аерҟан (аҟәараӷ) ҟаиҵеит. Абни аҽҵыхәа шаханы иршаны, ироуны иҟаҵаны, нас аҽы аҟәаҟәа икылхны, акәадыр амаха ихарԥаны, абанс иҟаиҵеит. Иара дааины аҽакопа ҟаҵаны уа дҭатәеит.
Ишырхьчоз акәымкәа, наҟтәы ар аауан, ар ааҽԥынгылеит. Ар ааҽԥынгылан, аӡы иҭалт. Аӡы иҭалаз иныбжьҳәаны иагеит. Аӡсара ззымдыруа ауаҩы Ҟәбан иҽалаижьыр дамгои, дара реиҳабы, дара аазышьҭуаз «шәымнеир ҟалом» иҳәеит, андәықәиҵа аӡы иагеит. Аха ииулакгьы аӡы дырны аҟәара даақәлеит. Аӡы дырны дахьаақәгылаз, ани иерҟан уа имазеины, ирхианы иман, атыҟҳәа дааҽыжәлан, иерҟан наиршәын, ахы ани аӡы ирыз ауаҩ ихәда иаахашәеит. Ихәда иахашәан, иара иҽы даасын, дыҩуа иҿынаихеит. Убас ари даашьҭԥааны дигеит.
– Ари дыжәбауоу, – иҳәеит иара, иқыҭа дахьнеиз, – исҳәауаз хашәҵауамызт, аха иаазгаз дыжәбауоу?! – ҳәа раҽыԥникылеит.
Абас иқәыларц иаауаз ауаҩы иқыҭаҿы днаганы ажәлар дыдирбеит. Нас иара убри инахҟьаны, уаанӡагьы дуаҩы цәгьамзи, иқыҭа дыдирбауа, иқыҭа-уаа дыдирбауа ддәықәын азыҳәан ихьӡ-иԥша ӷәӷәаны игеит. Аџьгери-иԥа Қәчуқә рҳәауа, дышрымаз акәымкәан, Аԥсны қәылара ҳәа дахьааиз дыршьит.
Убасҟан наҟынтәы қәылара иаауаз, Урыстәылатә акәын ишаауаз. Убарҭ дырҿагыланы акәын Аџьгери-иԥа Қәчуқә дшеибашьуаз.





*   *   *

Дхаҵа бзиан дара. Уи абжьыуаа рыҟны сара исықәлоу, иӡбахә змаҳахьацыз уаҩы дыҟамызт. Ахаҵа ззырҳәоз иакәын. Аибашьра ҟалеит. Аҭырқәа ихаан, амҳаџьырра аныҟаз. Аурыс ир ааит. Еимҵакьачарҭас иҟарҵеит. Ҷолокәуа Мысҭаф уи ззычҳауаз иакәымызт. Аӷьараҳәа аҩызцәа иманы, уи аҩызцәа рацәаҩны ишьҭихуамызт, дхаҵа бзиан иара. Ԥшьҩыки-хҩыки реиҳа шьҭихуамызт. Аӷьараҳәа хә-ҩык раҟара аҩызцәа аашьҭихын дцеит аибашьра. Дышнеиуаз аибашьра дақәшәеит. Дшеибашьуаз гәыԥк (ԥықәк) ар дрықәшәеит. Гәыԥк ар дахьрықәшәаз аибашьра далагеит. Дшеибашьуаз, дшеибашьуаз ахы иқәшәеит иара ахы иқәшәеит, аха иҩызцәа иреимҳәеит. 
– Шьҭа иазхоуп, ҳхынҳәып, – ҳәа иҩызцәа иреиҳәеит. Иҩызцәа нахынҳәит, иаргьы днахынҳәын, ахәада даҟынхалаз, изымычҳазт аҵла дынкыдтәалеит. Иҩызцәагьы ирбеит ахы шиқәшәаз.
Аҟыԥҳәа асакаса ааҟарҵан данырҵеит, ахәра ашәа ҳәаны илҭалеит. Ишнеиуаз иан адырра лоуит, «быҷкәын дырхәит» ҳәа. Арҵәааҳәа дыҳәҳәеит. Ус ашҭа дҭаргалеит.
– А, нан, уан, сыбла заҵәы, сыҷкәын, Мысҭаф. Абри акәымзиз иуасҳәауаз, «афырхаҵара ауаҩы дҭанархоит, аламыс акәымжәы аркьаҿуеит» ҳәа уасҳәауан, сзыушьызеи, нан, уан, уан! – ҳәа дааӷьаҵәы-ӷьаҵәит иан.
– Нан, бара бымӷьаҵәы-ӷьаҵәын, аимҳәа сыхьны сыԥсыр еиӷьыбшьозу, хаҵарыла сыԥсыр еиӷьабшьозу! Са сыԥсуазаргьы, хаҵарыла сыԥсуеит. Са сыԥсыргьы сҩызцәа ыҟоуп, акы бацәымшәан бара! – ҳәа ус налықәҿиҭит.
Мысҭаф ахаҵа ахы аниқәшәа бӷьыцыз џьишьеит, ашьа анилҵ иԥхӡыз џьишьеит, дышцәажәоз иара ус идунеи иԥсахит.
Абри еиԥш ахаҵара ҟаиҵеит Ҷолокәуа Мысҭаф ахаҵа.

Ԥақәашьтәи анҵамҭақәа,
 Маи 24–25 1961 шықәсазы

Ҷолокәуа Мысҭаф ҳәа дыҟан. Иашәа шьақәыргыланы издыруеит сара. Абри Мысҭаф ажәытә аурыс драбашьуан. Аурыс драбашьуан, до, аурыс даҟрабашьуаз аҭабиа иҭатәан зегьы, ишьуазгьы ишьит, иҭицозгьы ҭицеит. Ар рқәаб, акәац зларжәуаз ақәаб салдаҭк дҭатәаны, ишәақьгьы иаргьы иҽӡаны, дҭатәаны дыҟазаарын. Мысҭаф зегьы ршәаны, иаԥцаны даалганы, ақәаб данаахагыла аамҭа азыҳәан, ақәаб данаахагыла асалдаҭ ишәақь ааҭырҳәҳәаны, аҵықьҳәа дааиеихсын, дызгарыз ахы иқәшәан, иара убра дыԥсит.
Сара сызҿу ахәрашәа ахьырҳәоз, уи ахәра ыҟан ҳара ҳҳаблаҿы. Убра ахәра иҟазгьы – Ҷолокәуа Мысҭаф-иԥа Аслан ҳәа дыҟан. Аслан ахы иқәшәан, Ашәы Ҳаџьараҭ иҟны дышьҭан. Убра Аҳмаҭ днеит. Аслан ихаҭа иоуп абри ахәрашәа раԥхьаӡа ицәырызгаз. Убра иҳәон иара. Аха сара ишсаҳахьоу абас ауп, иҳәан Аҳмаҭ иҳәеит убра абри ашәа, Аҳмаҭ ииҳәаз ашәа иаҳа иеиӷьхан, Аҳмаҭ иҿҵааны, абас абри ашәа шьҭаҳхит.



Аԥсуа ҳәынҭқар аԥсҳа ихьӡын. Убри абра дыҟан. Абри Аԥсынгьы иара итәын, аҳәынҭқаргьы иакәын. Ашьҭахь аамҭала дықәҵны, Ҭырқәтәылаҟа дцеит. Ҭырқәтәылаҟа дцеит, иаҳәшьагьы дыҟан, иаҳәшьагьы иаргьы. Иара дыԥсит уахь иахьцаз. Иаҳәшьа дыҟан. Усҟан Дали Ҵабали ҭырҭәааны аԥсуаа нхон, иаргьы урҭ рҳәынҭқар иакәын…



Дали Ҵабали реиԥш ахьыҟоу хаз-хазы аҳцәа рыман дара. Дара ахьынхоз, аҿатә аҳасабала, дара Республика дара ирыман, дара рус дара ирбо иҟан.
Иеибарџьон дара. Убас иахьеибарџьақәоз ирҳәоз уи акәын. Дарыҟәа-иԥацәа иҳәеит, аҳцәаны Дал иҟаз Дарыҟәа-иԥацәа ракәын, иҳәеит. Дарыҟәа-иԥацәа аӡ ду ианҭаз, иҳәеит, рыҭаҳмадацәа зеиԥшраз уасҳәап, иҳәеит,.. (аԥхьарца иаирҳәон). Рыҭаҳмадцәа рхы хабжьын, ач рыман, иҳәеит. Рҭакәажәцәа зеиԥшраз уасҳәап, иҳәеит, рыла кьаԥшын, ачыҟә рыман, иҳәеит. Рыҳәса дуқәа, иҳәеит, мыӡыҭшәа иҟьауан, иҳәеит. Уа уи адақәагьы иҳәақәеит, аха уи аҟара сара исгәалазыршәауазеи!.. Рыҳәсахәыҷқәа, иҳәеит, мӡырха иҟьауан, иҳәеит. Нас рырԥарцәа зеиԥшраз уасҳәап, иҳәеит, шәха-шәк, иҳәеит, калҭла иааиган, лапҟьа-шәк ифеит Ҟалмах, иҳәеит. Нас, иҳәеит, уасажә ҷыԥ-ҷыԥ хыи-ҿы дырган Шьмаф, иҳәеит. Ауада бӷьеиқәа малышә хәымџьыр, иҳәеит… Ауада абӷьы иалхны аиқәа ишьазшәа, уи ада имамызшәа, амалышә захьӡыу ҟалоит аҟарма еиԥш. Абас ихьыӡиртәуеит. Нас иҳәеит, ауԥшәыл Инџьа-Ҳанџьым, иҳәеит, лаб илзааихәеит адәқьан папыч, иҳәеит, ҵәаҟьаз-џьшьа амца иақәлыԥсон, иҳәеит, лан илзаалхәеит адәқьан џьамԥаз, иҳәеит.
Лан илзаалхәаз адәқьан џьамԥаз, ԥхын ҵәаз џьшьа ажәҟьы илалҵон, иҳәеит, соуԥшәыл хьшәашәа ҽада Ҳаным, иҳәеит.
Дара Далаагьы ацынхәра рҳәон, Ҵабалаа рзы. Иан диҭин, ԥҳәыс дааигеит, иҳәеит, иаб диҭиин чара иуит, иҳәеит, иаб даниҭи цәык рзишьит, иҳәеит. Ачара иахатәан Мамлиа Гәылқьыҭ, Алдыр-Цыркәыт, убарҭ ачараҿы иахатәан, иҳәеит.


Ашәақәа

Уан лҭаца
(Ашәаны ирҳәон, аԥхьарца иацырҳәон)

Уа раида-раида, иҳәеит,
Уан лҭаца дшыҟоу уасҳәап, иҳәеит,

(Егьырҭ абри аамҭазы идырӷызуан):

Иа-ҳа-а-ҳа, ҳа-ҳа!
Ашәтә ҟьантаз дырдӷәыс илкыуп, иҳәеит,
Аӷба шаха хацыс иамоуп, иҳәеит,
Уан лҭаца илкыуп, иҳәеит,
Днықәсны, дыԥаны дахьынкаԥауаз, иҳәеит,
Лышьхәа аҭыԥан уаа-шәҩык ҭаԥсуеит, иҳәеит,
Лшьацәкьарақәа рҭыԥан, иҳәеит,
Кәҷар-шәк ҭаԥсуеит, иҳәеит,
Уа, раи-да, уараида, а-ҳа-ҳа, иҳәеит.
(Егьырҭ: а-а ҳа-ҳа, ҳа-а-а, рҳәоит).

Ус дышнеихуа уи анаҩс ирҳәоит:
Хара дыԥшуеит, иҳәеит,
Ааигәа дтәоит, иҳәеит,
Хара улбар, иҳәеит,
Лнапы лҟьоит, иҳәеит,
Ааигәа улбар, иҳәеит,
Дуалацәҟәуеит, иҳәеит,
Абас ауп уан лҭаца, иҳәеит,
Дшыҟақәоу, иҳәеит…





Ҷалакәуа Мысҭаф иашәа

Уа-уа ри-уа-уа
О, са-раи-дашь уа-раи-да.
Ахаҵа дыхәны дышьҭоуп,
Уа-уа ри-уа-уа
О-са-раи-дашь уа-раи-да…

Ахы иқәшәан, бӷьыцыз џьишьеит,
Уа-уа раида ри-уа-уа
О-са-раи-дашь уа-раи-да…

Ашьа илҵуан – ԥхӡыз џьишьеит,
Уа-уа раи-да ри-уа-уа
О-са-раи-дашь уа-раи-да…
(Абарҭ роуп ашәаны ииҳәаз)


Аетнографиатә материалқәа 
Ажәытә аԥсра ҳаҭыр ду ақәын. Ҳаҭырс иақәырҵозгьы абри акәын. Ауаҩы дыԥсуан, аҵәыуара ҟарҵон. Уажәы аҟәыди-егьи цәыррымгои, усҟан аҟәыд ыҟамызт. Усҟан амакарон, абрынџь, абарҭқәа, абарҭқәа, аԥсра аҟынҵәҟьа убри акәын иҟаз.
Ашықәс анааилакь аԥсхә зымуаз уаҩыс дыршьомызт усҟан. Убра ахысра ҟарҵон. Ацәҟьара кыдырҵон. Абџьар бзиа имазар икыдырҵон, аҽы бзиа имазар икыдырҵон˂…˃ Ихараӡаны асаан кнарҳауан. Аԥсхәра ауха, уаҵәы ԥсхәразар иахьа еиԥш аан, аҭынха дызмаз, иреицәаз ауаҩы, иреицәаз ауаҩы˂…˃ нас уи сара ишысҳәоз еиԥш, сара сеиԥш исықәлацәаз зегьы ирымдыруеи, иреицәаз ауаҩы жәабеи, жәохәи, ҩажәеи хы иреиҵамкәа изаауан. Изаауаз ззеиԥшразз! Алыԥшаахқәа, ацә лыԥшаахқәа. Убри зеиҳа атәыҩа дыуз, аҳәа чаԥа ҳәа иашьҭан, инаԥаны, иҷаҷны, инаганы иақәдыршәуан. Ашәы наганы иақәҵаны, хыхь иақәдыршәуан. Нас абубликақәа ҷаҷны, убри иақәдыршәуан. Еҳа, уаха реиҳа азар ҳәа, ҳара ҳҟны зарҳәаҩыс иҟаз Бардӷә Ҭаниа иакәын, Бардӷә Ҭаниа, иԥсыз, Махә иԥа Бардӷә. Убри, ԥсхәрак ҟалар даҟырымгоз ыҟамызт иара. Абнахь игылан аӡӷабцәа, аҳәсақәа, абрахь игылан аӡӷабцәа, аҳәсақәа. Абри ацә атәыҩа ду цәашьыла ичаԥаны, ацәатәы цәашьы. Абна игылаз ацәашьқәа кны игылан, абра игылаз ацәашьқәа кны игылан, аха абри аелектрон убауашәа убас иҟан, аха уа ирацәаҩны иеизон, аԥсхәы дыуны иҟарҵауан дара. Нас абра, абри ацә абас идәықәлон, даалагон абми, раԥхьаӡа ахы ҭирҟьон: «Уа-ои-иа иа-уа-уа а-ҳа-ҳа», иҳәон иара. «Ҳаи-уо-уои и-иуо ҳаи-уа, уа-уои-да уа-ле», иҳәон. Нас егьи атрети цәыригон уажәыҵәҟьа. Убыс, убыс абри хынтә иакәшон, иакәшон ирыманы. Азар, убыс ирҳәон азар, уи азар ахьӡын, азар ҳәа иашьҭан.
Адырҩаҽны ианаашалакь, асаан кыдырҵон. Аҽқәа аҭарчеи ныҟәыргон, аҽы бзиақәа змаз атлазла иқәыршәны, убри аҭарчеи хьыс амамкәа, аԥшәма иҽы иақәырҵон, аԥшәма дыҟами, аԥшәма, аҽы бзиа зҭынхаз, абри иара имаз иабџьари иҽы бзиеи зегьы убри аԥсхәра аҟны ахысреи аҭарчеи рыҟны иршон. Анџьалара ҳәа иҟан, иҟарҵон идуӡӡаны, аҵарақәа ахаргыланы, убра игылан, ҟәыр-ҟәыр-ҟәыр-ҟәыр-ҟәырҳәа ихысуан, асторажцәаҵәҟьагьы хысуан. Абри Ҳаш Хәына дахьыҟаз анџьалара аҟны игон. Ҳаш Хәына ҳәа дыҟан, анџьалара аҟны игон, аҵыхәтәанынӡа дхысуамызт, данхыслакь асаангьы ԥиҽуан. Асаан ԥызҽуаз аҽы зырҭоз дыҟан. Абџьар бзиа имазар – аказен тапанча, амаҟа бзиа имазар, амаҭәа-ҩыҭәала акәын  ишыҟаз убасҟан.
Уажәтәи аформа аҟны усҟантәи аформеи еидукылар, усҟантәи аформа аҟны аԥсы ҳаҭыр иқәҵаны дызларжуаз абри акәын.


Абна бызшәа

– Ухьурӡы, иҳәеит, ухьурӡы ныкнаҳаны, иҳәеит, амца наҵаҵаны, иҳәеит, ушыла нҭаԥса, ианаашлакь, иҳәеит, уи, иаакных, иҳәеит, акрыф, иҳәеит, уҩагыланы, иҳәеит, умҩа унықәла, иҳәеит. Абри убас иҟоуп. Ухьурӡы, учуан ныкнаҳ, иҳәеит, аӡы лҭаҭәаны, иҳәеит, умца наҵаҵаны, иҳәеит, иаашыр, убысҭа уны, ифаны, иҳәеит, умҩа уқәла, иҳәеит.
Бна бызшәала убри иаанагоит, ашәарыцаҩ итәала, «уеиқәаҵәа нахшьы, иҳәеит, умҩа нҭаҭәа, иҳәеит, уцәаԥшь наҵаҵаны, иҳәеит, уҭан нҭаԥса, иҳәеит, иаарқамсаны, иҳәеит, ифаны, иҳәеит, унахаҵәырны, иҳәеит, унахаҵәырны унацәа, иҳәеит.
Аӡы уруазар, аӡы – амҩа ахьӡуп. Нырцәҟа уцозар, уцоит имҳәеи, унацәозар ахьӡуп. Унацәа-уаацәа, иҳәеит, уца-уаа ауп иаанагауа уи.
Ашәарах убар азаԥ агәыдҵа, иҳәеит, иуоур убап, иумоургьы иаанхеит, иҳәеит. Азаԥ ахьӡуп ашәақь. Ацәарыцаҩ – абчараҳ. Аԥҳәызба – агәаџь, аԥҳәызба тәахьа – ахылаҳа. Ахәыҷы – агәаџь, ахәыҷқәа зегьы агәаџь рыхьӡын. Абри леиԥш иҟоугьы агәаџь лыхьӡуп.
– Абри еиԥш абызшәа зыҟазз?
– Уи абна бызшәа акәын, аҩны ирҳәо абнахь ирҳәомызт.
Ашәаԥыџьаԥ – абарҭ зегьы цәаԥшьроуп. Аҵлақәа – арҷҷатәы рыхьӡуп. Амца – ацәаԥшь, ачуан – аиқәаҵәа, арахә егьрыхьӡым, аҳәа – ахә-џьаџьа, ажә – аҵхәоу, аҳәыс – аҵхәоу-гәаџь, аҵхәоу-гәаџь рҳәоит аҳәыс азыҳәан.
– Абри абна бызшәа акыр зхыҵуа бызшәоума?
– У-ууиу, ианбатәиу! Ижәытә бызшәоуп, аха ҳара ҳабызшәа ангыла, абри ашәарыцаҩцәа андәықәла, убысҟан ирҳәоз бызшәоуп.
Атәыҩа – ахагыла ахьӡын. Аԥынҵа – ақәԥшы, аблақәа – аԥшыгақәа, ахаԥыцқәа – ачагақәа, аҵыхәа – ацраҳәа, ацәеи-жьы – аԥынкыла, ашьапқәа – аҵыргәагақәа, аҽы – ашьапан, аҽада – алымҳацә, (?) – амааза, абӷаб – ахагыла ду змоу, амшә – аҭламба (?), ақәыџьма – ақәыҿбаҟа(?), ақәасаб – аҿахәабаӷь, аӡы азын – амҩа, ахш – ашкәакәа, аҩны – агәымҩа(?), ажәҩан – ажәҩан ахьӡын, аеҵәақәа кыдми – ашьышьлашә.
– Ашәарыцаҩцәа ирынцәахәу Ажәеиԥшьаа ҳәа рҳәоит, убарҭ рҭыӡшәа ҳәа ижәдыруагьы ҳашәҳәондаз.
– Амала, ашәарыцаҩ итәы шыҟоу уи ауп. Ажәеиԥшьаа ҳәа дыҟоуп. Абарҭ абна илоу ашәарахқәа зегьы иреиҳабу, ирхылаԥшуа. Убри Ажәеиԥшьаа ихьӡуп. 
Ашәарахқәагьы хылаԥшҩыда иҟаӡам, дад! Абарҭ ашәарахқәагьы ауаатәыҩса ҳаиԥш ахылаԥшҩы, ахьча дрымоуп, игәараиҵоит, игәарихуеит.
Абри злоудыдыруа уи ауп, абри ула иабаратәы излахауҵараны иҟоу акы уасҳәап.
Шьхалбаан, арахә, абаӷьи аҭыӷьи арахә ирылхны, иааганы хазы ирымбои, убри егьырҭгьы аӷьақәа  рымами, зегьы аӷьақәа ирыцуп. Урҭ аӷьақәа, аҿшақәа ахьыҟоу инарышьҭӡом, иназмышьҭуа ауаҩы дыҟоуп. Уажәы иеиваҳәуа имааиуеи, абни агәара аҟара бжьамкәа ианааилакь – арҭ наҟ иныԥхьеицоит, егьырҭ арахь иааԥхьаицоит, уара аӡә дубаӡом, дара  хазхазы ицоит. Раамҭа анааилакь иааиларҵоит, иқәҵуеит.
Изхысҳәаауа, Ажәеиԥшьаа дыҟоуп, Ажәеиԥшьаа илԥха зоуз иоуп ашәарах зшьуа. Ажәеиԥшьаа илԥха змоуз егьизшьуам.
Ашәарыцацәа бзиақәа иҳәауан, ибзианы иҳәауан, нас даргьы уаа цәгьақәан, раҳаҭыр ибон, убри азы акәын ирацәангьы изыршьуаз дара ашәарахқәа. Ашәарыцаҩы, адына… егьызмоуц, егьзымшьыц ашәарыцаҩ абна дылаланы днеиуан, иҳәеит. Егьимшьӡацызт, иҳәеит. Аха Ажәеиԥшьаа ӡӷабк димоуп, абыржәы, абри леиԥш, ӡӷаб бзиак, иҳәеит (ицәажәоз иаԥхьа ӡӷабк дыҟазҭгьы ҟалап), аеи. Убри аӡӷаб ус лҳәеит, иҳәеит: «Баба мыжда, абри иахьантәарак дкәалқьуа ддәықәуп, акы иуҭарауазеи, дрыцҳами» ҳәа, иалҳәеит, иҳәеит.
Иара илымҳақәа ирыгхахьеит, иҳәеит, шьҭа иаҳауам, иҳәеит, «изуҭац иҭ ҳәа бҳәама?», иҳәан длазҵааит, иҳәеит. Аха иажәа имданы ҩынтә аҳәара ҟалом, иҳәеит. Уа даанхоит, иҳәеит. Ани изиҭац ҳәа зиҳәаз уаанӡа изшьыц иеиҭа ииҭоит, иҳәеит.
Ашәарыцаҩ Ажәеиԥшьаа илԥха имамкәа, егьилшомызт.



Ацуныҳәара

Ҳара аҿаҩаа ҳҟны акәырбан ҳәа иашьҭоуп, архахь, ацуныҳәа ҳәа. Аныҳәаҩ дааргон, анцәа иашьапкуан. Иааргоз аныҳәаҩ абас акәын дышдырныҳәауаз:
 «Иа, анцәа суҳәоит, – иҳәан уи, – иахьа анцәа ухьӡала, абри ажәлар, абра иеиднагалаз, ухьӡ рҳәоит, анцәа ушьапы ркуеит, – иҳәон, – анцәа ушьапы зыркуа убри азоуп, млала ҳумшьырц, хьҭала ҳумшьырц, иаауа иаҳҳәои ҳԥугаларц, ҳхы ҳахәо, ҳаԥсы ҳахәо, агәабзиара алԥха ҳаманы, анцәа ула адәы ҳақәуҵарц азыҳәан анцәа ҳуҳәоит. Анцәа, уара ухьӡала иахьа абри ашьтәа шьны, агәаҵәа кны, аныҳәаҩ дықәыргыланы, идырҳәоит, излауҳәогьы убри ауп, абри ала анцәа ирыцҳаумтәырц азы, иеиҵаумырхарц азы» – абас идырҳәон иара.
Ажәлар иҟоугьы «Амин, анцәа иҳәааит» – рҳәон.
Нас инеины инатәаны, акрырфон, акрыржәуан. Амала аҩы наргом, ауатка наргом. Акәац, абысҭа, аџьыка абарҭ роуп. Иаакәыршаны абжьынҵ шьҭарҵоит, убри акәаци абысҭеи ықәырҵоит, дара надтәаланы акрырфоит, абас акәын ацыуныҳәараҿы ишыҟарҵо.


Аԥсыҭгара

Уажәы, аӡы иашьуаз, аӡы иашьуаз абни аӡы дахьҭаҳаз инеины, аҳаҭа ҿыц, егьызҭамлац аҳаҭа ҿыц ааҟаҵаны, ирыманы инеиуан, ахы ыртланы, аҵәқәа алаҵаны, ахы ыртланы иҟан, ирыманы инеиуан, аԥхьарцарҳәаҩгьы дааргауан. Уи аԥхьарца аирҳәон. Ани аҳаҭа чуан… Аԥхьарца аирҳәон, иаирҳәон, иаирҳәрн, до, ани аҳаҭа чуан. Нас аҳаҭа ахы ҿарҳәон. Аҳаҭа ахы ҿаҳәаны, ирыманы иаауан аҩны. Иааргон абни аԥсы дахьыржыз, убри дыржхьазар, дахьыржыз ахы ааԥыртланы иоурышьҭуан. Аԥхьарцарҳәаҩы абраҟагьы аԥхьарца аирҳәон.
Нахьхьи иахьаирҳәоз: «Ҳара уаҳтәуп, ҳара уаҳтәуп, уаала, ҳара уҳацца, ҳара уаҳтәуп» ҳәа абас аирҳәон, нас дахьыржыз ианнеилакь убраҟагьы: «Уаагеит, убаҩ ахьыҟаз уԥсгьы аагеит, уажәышьҭарнахыс уԥсгьы ҭынчыз» ҳәа аԥхьарца иаирҳәон.
Абри аԥсҭгара ҳәа иашьҭан, аԥсҭагара…
Арахәыц ахы аӡы иҭакны, егьи ахы аҳаҭа ахы ыртланы иҭакын. Рафеҭ Џьынџьал. Иара аҳаҭа акы иадҳәалан. Ашьҭахь аҳаҭа чуан, ианааргозгьы иласымкәа, ихьанҭаны иҟалон. Убыс иааргон. Аԥхьарца абжьы гар иԥсы аауеит ҳәа, убыс ирҳәон. Аԥхьарца аҳәон: «ҳара уаҳтәуп, ҳара ҳахь уаала» ҳәа. Абри зҳәауаз аԥхьарца акәын, мамзар ауаҩы ҿиҭӡомызт.
– Аԥхьарца иацрымҳәаӡозз?
– Ҟаи-ҟаи, аԥхьарца акәын изҳәауаз.
– Уаҳа аԥхьарца ахьадырҳәалоз ҳәа ижәдыруазеи?
– Ачымазарақәа рыҟны иадырҳәон. Усҟан уажәы еиԥш ачымазарақәа рацәамызт. Аӡәы ахы иаахар, ма дыбӷаланы дкаҳаны дааргауазар-егьиуазар, абарҭ реиԥшқәа раан акәын аԥхьарца анадырҳәоз.
– Ажәытә аӡы иҭоу Аӡызлан лыхьӡын?
– Аеи.
– Егьи Аӡаҳкәажә – убри аиҳаб лакәын, зынӡа иреиҳабу, иаҳа амчгьы змаз лакәын. Убри лгәыԥҳәқәа дуны-егьиины дыҟан. Лыхцәы, лара, егьии иаҳа деиӷьны дыҟан. Ани лхәуҩы, ахәуҩы длыман уи, лхәуҩы лгәыԥҳәқәа лышьҭахь ихыршәҭны лҟәаҟәа иқәжьын, лыбӷаӡара икыдын.






Аԥсыҭгара аҟны

– Са ишсаҳахьоу ус ауп, дад! Абырфын ыҟами, нахьхьи-аахьхьи абырфын рахәац адыркуан, аҳаҭ ырԥсааны ахы аартны, абни арахәыц азхык ҭадрышьшьуан. Ауаҩы ддыртәуан. Абни ибжьдоу арахәыц даԥырхагамхартә еиԥш ддыртәуан.
– Иаҳа убжьы нардууны иҳәала, иаҳа!
– Абырфын рахәыц ықәданы, аҳаҭ бжьакы икнарҳауан ҳәа шәаҿын.
– Аеи, дад. Уи сара ишсаҳахьоу убыс ауп. Идыртәуан ауаа, акрыфара ҟарҵон, акрыжәра ҟарҵон, ахәмарра, аччара-егьи, нас – «Уаала, дад, аҩныҟа уаала, аҩныҟа ҳцап» ҳәа иан, иаб…
– Аханатә инаркны уалага, абырфын бжьынданы ҳәа узҿыз инаркны…
– Абни аҳаҭ, абна ирԥсааны, иааиуан, ианааилакь, нас ирдыруан иара. Ани абырфын ҵысуа иалагон, рҳәоит, уи ҵысуан иара иқәланы аԥсы анааиуаз аамҭазы. Ианааилакь ирдыруан, атыҟҳәа иаразнак аҳаҭа ахәда аарҵәины, ахы ҿарҳәон. Абни аҳаҭа убас иҿарҳәон, иҳәеит, иҩышьҭыҵ-аашьҭыҵны иҟалон рҳәеит, дад. Нас иаашьҭыхны ирымгозз! Иааудырыртә ихьанҭахон иара аҳаҭа аԥсы анҭалалакь, абни аҳаҭа хәҷинӡӡара, абни нас, иаҳҳәап, нас џьмацәак даарак ихьанҭахару, аха абни аԥсы анҭалалакь ихьанҭахон, убас иҟалон, рҳәоит. Уи, дад, иахаанқәоу, издырқәо ыҟақәоуп, ажәытәтәиқәа шәымами, дад, шәрызҵааи, иара иашоуп, рҳәоит, убас иҟарҵон, рҳәоит. Убас иҟан рҳәоит.
– Убраҟа аԥхьарца адырҳәозу?
– Аеи, аԥхьарца адырҳәон. Аҿырпын адырҳәон. Убарҭ зегьы аџьџьаҳәа, избасҳәари, ргәы хьыӡны, убас икәашон, ихәмаруан. «Уаала аҩныҟа, дад, уаала» ҳәа иԥсы амхны иааргауан. Уи иҵабыргны ииашаҵәҟьаны иҟан, убас иҟарҵуан, рҳәоит, иагьиашоуп.




К. Аристаа, село Отхара, 1966 г.

Абхазцы – охотники наряжались в шкуры животных и подкрадывались к животному близко. А дети на охоту тоже одевали на себя шкуры и подражали-имитировали движения того животного, в которого они одевались. Есть у нас и пляски животных. Пляшущий также одевает шкуру изображаемого животного и подражает ему в движениях. Танцуют под пение присутствующих, а также хлопают в лодоши, а трещотки употребляли давным-давно. «Медвежью пляску» и сейчас танцуют абхазы.
Охотничьих песен много у абхазов. Есть песни, которые поют абхазы перед уходом на охоту. Они просят сына бога охоты Ажвипши – Иуану об удаче.
Когда они убьют зверя и тогда поют блогадарственную песню над убитым зверем (животным). Тут же охотники режут убитого зверя, сдирают шкуру и жарят и поют «Дад Иуану». Возврашаясь с охоты, если удачная охота, охотники поют песню, чтобы, другие охотники услышав, помогли нести добычу. Возврашаясь с охоты, они поют песню «Аэргь».

К. С. Шакрыл г., Сухуми, 1966 г.


«Самакуа» – мужское собственное имя, имя главного действующего лица на этом представлении, устраиваемом в годовшину смерти. Его гримируют и одевают под покойника, кому устраиваются поминки (в одежду умершего). Кладут в центре, у изголовья сидит мать и причитает. Вдруг появляется отец умершего. Он не верит, что умер сын. Беснуется, ударяет себя в голову, ругается, шутит, дергает покойника, щиплет его в течение 11 – 12 часов, чтобы его поднять, не дать себя убедить в его смерти. В конце он обливает водой его – «покойник» вскакивает и убегает. Такое представление устраивали после угошений, когда почетные гости расходились, оставались только близкие родственники коротать ночь. Устраивали эти представления, чтобы рассмешить народ, родственников, которые вот уже целый год живут безрадостно.



Село Тамыш, Кута Зантариа.

Абхазы плаканье устраивают над одеждой  покойника. Здесь родствинники плачут, причитая об умершем. Причитают женщины. В день похорон абхазы устраивали оплакивание вокруг лошади умершего. Женщины раньше, став вокруг лошади, начинали песню-плач «Аоу». Эта лощадь убранная ставится где-нибудь во дворе. В знак поминания абхазы кладут во время ужина, обеда и завтрака «долю покойника» на стол или несут на могилу еду. А в годовшину смерти устраивают большие угощения. Тут поют специальные песни «Апсхура-зар», называют ее и древний «Азар».  Во время скачек поют песню «Азар». 


Аӡлагара атерминқәа

Алурҟьанта (алуҟьанта).
Акәыкәымсаг.
Ахәла.
Алутаҩа.
Ачарӷәы.
Аныга.
Акәараз.
Алугәҵәы.
Алыра.
Аԥирԥита.
Амыргә.
Ақәыргыла.
Аҽада.
Аӡыхкыра.
Аиаҳәа.
Аҭәырӷәы.
Абчыҟә.
Алаӷа.
Абаџьхыхга.
Аӡышьҭра. 
Аԥсыӡкыгақәа
Адарч.
Акаҭа.
Аркьац (аҵәгәыр)*.



Аԥсыҭгара

– Аӡы иашьуа иԥсы аҭгаразы иҟарҵуа жәдыруама?
– Уи аӡы дагеит. Аӡы дагеит, дахьаанхуаз рдыруеит. Нас убра акы ршьуеит. Анышә данарҭалакь-егьиилакь, аамҭа аныиаслакь-егьии аԥсы аагаразы  акы ршьуеит. Акы аныршьлакь убра афара ҟарҵоит… Убра арахәыцқәа, ашашәа ахы дахьаанахәаз аӡы инӡаакыланы, егьи ахы аҳаҭа иҭакны иҟарҵуеит. Нас ашәа рҳәоит, иақәнагауа ашәа рҳәуа-егьиуа, ишыҟоу-егьиу, ани аҳаҭа чуеит, ахаҭа анчлакь ахы иасны иркуеит, ашашәа аакәыршаны иҿарҳәоит. Шьоукы аԥша ауп иҟазҵо-егьи рҳәоит, аха сара аԥша иҟанаҵауаны ҳәа егьсымбеит. Убра аԥхьарца адырҳәоит. Нас ари аҳаҭа ааганы, аҳаҭгәын аҟны ахы аартланы иоурыжьуеит. Ани аԥхьарца арҳәауа ауп ари шыҟарҵуа. Уа аҿырпынгьы адырҳәоит, аԥхьарцагьы адырҳәоит. Абыхә иагаз изгьы абас ҟарҵоит.
– Уагьы аҳаҭа наргуама?
– Уагьы аҳаҭа наргуеит.
– Абыхә дахьалҟьазу?
– Аеи. Абыхә дахьалҟьаз.
– Шьҭа ашәақәа ашәырҳәондаз?
(Аԥхьарца ашәа ацҳәауа иадырҳәоит). (Дамеи).


Аԥхьарца адырҳәуан ауаҩы ахра данамырхуаз, аӡы дагар, убри иахьӡын аԥсыҭгара ҳәа.
– Убарҭқәа раан аԥхьарца задырҳәауазз?
– Уа аԥхьарцагьы адырҳәоит, аха аԥхьарца аиҳагьы аҿырпын адырҳәоит. Аԥсы амырхуаны сақәшәахьеит сара хынтәҟа. Ишәасҳәап уи атәы уажәы ианцәырыжәга. Абра аӡы даанахәеит. Ара ауп дахьҭахаз. Аҳыҳ, нас инаскьаганы, абрахь алада џьара дамырхуеит. Уахьынӡа акәымкәа, абра дахьҭаҳаз ауп иԥсы ахьамырхуа. Абри убас иҟарҵоит: Абырфын абра иадыркуеит. Аҟәараҿы абра даанахәазар, абни аандаҿы еиԥш днеины, абырфын иҳауеит. Абра аӡы ахы ҭакны, абырфын ыршаны, ахаҳәқәа рыла ахы убас ирӷәӷәоит, нас  ацҳа еиԥш, убас ихәхәаӡа инықәиҵоит. Ҩбаны иеиқәиҵоит. Абри ахы ахьаанҵәауа аҳаҭа рчны, ахы ҿаҳәаны убас ишьҭоуп. Иара аҳәышьҭра ҟаҵаны дадтәалоуп, ани изкуа, аҭыӡшәа здыруа. Аҿырпын арҳәаҩцәеи аԥхьарца арҳәаҩцәеи, урҭгьы тәаны иадырҳәауеит, аԥхьарца хазы иаирҳәоит, аҿырпын хазы иаирҳәоит, ан дыҟазар дыҟоуп, аешьа дыҟазар дыҟоуп, аеҳәшьа дыҟазар дыҟоуп, ихәмаруеит, иччоит, ашәа рҳәоит, икәашоит, ачыс ҟаҵаны инаргоит, аҷкәын ҳа ҳаҭыр ҳәа убас игәырӷьо, убас иччо, ихәмаруа, уааи-ҳааи ҳәа, абас ҳтәаны ҳшыҟоу акәымкәан, нас абни абырфын ҭел ҵысуа иалагоит, абни абырфын, абри аӡә дыԥаны, икьантаны ианнеиуа, абни аӡы ахьааргауа адына абжьы мгуеи, убри еиԥш нас иҵысуа иалагоит, абжьааԥны егьараангьы иҟазаргьы уаҳа иҵысӡом, нас абри шҵысуа акәымкәа, аҵысра ианааҟәыҵлакь атахҳәа аҳаҭа днамҵасны икуеит, иаргьы ԥахәӡа ичны иаанхоит. Убас хыџьара сақәшәахьеит сара.
– Иара аҳаҭа аҟны аҿырпын амырҳәаӡакәа, иара ус аԥсы ааирц алымшаӡои?
– Иҟалаӡом. Акы адмырҳәаӡакәа,  хы-шықәса итәазаргьы аҳаҭа чӡом.











Аԥхьарца иазку

Очамчыра араион, Ӷәада 
ақыҭа, маи мза 29, 1961 ш.

– Иуаҳахьоузеи аԥхьарца зыхҟьаз ҳәа, иудыруазеи иара анадырҳәауаз, иахьадырҳәауаз ҳәа?

Маланиа.

– Ажәытәан хьыӡрацара ҳәа иҟан. Убасҟан хьыӡрацара ҳәа ианцауаз ауаа жәпаҩны иеиццалон. Аԥхьа игыланы инеиуаз иакәын аԥхьарца азырҳәауаз. Аԥхьарца азырҳәауаз иара ихаҭа дырбаӡомызт, иара ишьҭаланы иааиуан. Иара данҭахалакь – ихьӡауаз иаашьҭихуан абри аԥхьарца, иарҳәауагьы иҿынеихауан, егьырҭгьы абри ауаҩ инишьҭалауан. Абри азы акәын аԥхьарцагьы аԥхьарца ҳәа, аԥхьа ицауа ҳәа захьӡызгьы. Ари сара схы иҭысымҳәааӡеит, исазҳәазгьы – саб иашьа Саҭбеи ҳәа дыҟан, убри иакәын. Саҭбеи иара ихаҭагьы ибзианы иаирҳәон аԥхьарца, ибзиангьы ашәа иҳәауан, уи иаҳауаз ашәа иаразнак иаашьҭикаауан, уаха аҩны дахьааиуаз иаразнак иԥхьарца аашьҭыхны, ианҵаны, иаирҳәауан.
Герхелиа: – Уара ицуҳәауазыу?
– Изицҳамҳәауазз, ҳаргьы ицаҳҳәауан.
– Уаҳа ицызҳәақәодаз?
– Уи ашәа ицызҳәақәоз аиқәлацәа иҟаз, ыҟами, абригадаҿы Шьалуа Ашәба дыҟан, егьи, абрырахь, ыҟами, Гыџьыраа, Кәыҷраа убас егьырҭгьы, цәгьарак-бзиарак ҳахьааиқәшәалоз, иара днаҳартәон, аԥхьарца инанҵаны ашәа иҳәон, ҳара ицаҳҳәауан.
– Аԥхьарца азырҳәақәоз ҳәа уаҳа иудырқәода?
– Иаб иашьа дыхәмаруан, иаб иашьеиҳаб Ариф ҳәа дыҟан, дыхәмаруан.
– Иабаҟоушьт уажәы убри аԥхьарца?
– Уи аԥхьарца Ҭаҭауаз иҟаны иҟоуп, Ҭаҭуаз Ашәба, Лаҭа инхауа…
– Ӷәада ақыҭан иара Ариф ида уаҳа аӡәыр дыҟазма аԥхьарца азырҳәауаз?
– Ӷәада ақыҭан уаҳа иҟадаз? Аԥхьарца адырҳәоны, Ариф Ҭаҭуаз, убарҭ роуп сара сызхаану рахь издыруа… А, нас, Џьгәаба, Шьоууа Џьгәабагьы иаирҳәон…
– Ианбадырҳәалоз аԥхьарца?
– Аԥхьарца анадырҳәоз, ыҟами, агәаҟрақәа раан, ахә дахьышьҭоу егьи, аҷаԥшьарақәа рыҟны-егьии уҳәа, убас, ыҟами, ачарақәа рыҟны, аԥхьарца адырҳәон, ахҵәарақәа-егьи убас, ыҟами, реиԥшқәа ауаҩы данрықәшәалакь.
– Уаҳа иадмырҳәаӡозыз, иаҳҳәап, аизарақәа рыҟны, ацыуныҳәарақәа рыҟны уҳәа, убас егьырҭгьы рыҟны?
– Иадмырҳәакәа, ацыуныҳәарақәа рҿы еихәмаруан, иччон, ачамгәыр ыҟан, аԥхьарца адырҳәон, икәашон…
– Иара аԥхьарца иамоу ахьӡ ахьынтәаанагаз ҳәа крыжәдыруазар?
– Мап, мап!
– Иара аԥхьарца мҿқәас излырхқәозз? Уаргьы аԥхьарца ҟаумҵахьазз, злыухқәозз дара?
– Аԥхьарца, абни адына, ашәшь иалырхуеит, ашәшь ахаҭа. Убри алҵыртә еиԥш ишәпаны иҟоу ашәшь рыԥшаауеит, убри анаҩс аӡахәагьы иалырхуеит…
– Убри аҟара ишәпоу аӡахәа…
– Ишәпахоит, конечно! Уажәы ииуеит, иԥсуеит акәымзар…
– Ал иалырхуазу?
– Ал, алгьы иалырхуан…
– Ахьа?
– Уажәы излыухлакгьы ауеит. Анкьа, ажәытәҵәҟьа, сара ишсаҳахьоу ала, ашәшьи аӡахәеи ракәын излырхуаз, убарҭ реиԥшгьы даҽакы иазҳәауамызт. Абжьы, абжьы иаҳа идыухауан. Ани аӡахәеи ашәшьи ирылырхуаз аԥхьарца абжьы иаҳа иӷәӷәахауан.
– Аӡы иашьуаз иԥсы анҭыргауаз аԥхьарца адырҳәауазу?
– Аԥсыҭгага… Аԥсыҭгага ҳәа иадырҳәон.



Еныкь Ҳашьым, 80 шықәса зхыҵуа

– Аԥхьарца алаҳа иалырхуан. Убри – алаҳа акы. Иеиҩырԥаны, ибзианы иалырхуан аԥхьарца. Абжьы бзиахоит ҳәа иҟарҵоит убри. Насгьы, убри иԥыхьамшәаргьы, алтә ҟарҵон. Алтәгьы иалырхуан.
– Ажәытә излырхуаз ҳәа шәара ижәдыруазеи?
– Ҳара ҳаҩнуҵҟа убри акәын излырхуаны сара избаз. Ара, нас, ҳара аԥсара ҳаҵам, аԥсара ҳаԥным. Ҳара ара иҟоу излаабаз ала, убырҭ ракәын излырхуаз.
– Ажәытә аԥхьарца аԥсагьы иалырхуазма?
– Убри, нас, наҟ аҳаракырахь иҟоу убри иалырхуазаргьы ҟаларын.
– Шәара иҟашәҵахьазу иара аԥхьарца?
– Ааи, акык-ҩбак раҟара ҟасҵақәахьан саргьы. Сара исзарҳәозар ҳәа даара акыр сҽысшәан, аха снапаҿы имааит. Иазырҳәақәоз ыҟақәан, аха… урҭ шьҭа иҭаҳмадацәахеит. Убыс иаирҳәон, абри Таҷ ҳәа дыҟан Чкотуак…
– Чкотуа Таҷ?
– Аеи. Уаҳа иазырҳәақәозз… Араҵәҟьа, абри Кәасҭагьы хәыҷык иаирҳәоит, абри Ажьи Кәасҭа.
– Ажьиба Хәаҭхәаҭ иҷкәын?
– Ааи, уигьы иаирҳәоит, ицқьаны изарҳәом, аха хар имам.
– Раԥхьа Аԥсны ишықәнагалаз-егьииз ҳәа акыр жәдыруама?
– Моумоу, моумоу, уи атәы ҳәа егьсыздыруам.
– Иабадырҳәақәоз иара? 
– Ачымазарақәа рыҟны, агәаҟра ахьыҟаз иадырҳәон. Аӡәы иаирҳәон, нас ауаа убра изыӡырҩуа итәан, ицдырӷызуан…
– Аизарақәа рыҟны иадырҳәалозу?
– Аизарақәа рҟынгьы иадырҳәалозар ҟалап, аха сара сақәымшәацызт, исыздыруам.
– Аҳәса иадырҳәауазу?
– Аҳәсагьы иазырҳәақәоз ыҟан…
– Ажәлар рыҟны иадырҳәалозу?
– Ажәлар рыҟны… Ажәлар рыҟны аԥхьарца арҳәара урҭ рзыҳәан иуадаҩын. Сара сақәымшәац, исызҳәом убри абас иҟан ҳәа…
– Иара аԥхьарца ахьӡ зхылҵыз ҳәа акрыжәдыруазар?
– Усгьы егьсыздыруам…
– Ишԥаҟалеи аԥхьарца аԥхьа ишԥархәыци?
– Уи зыхҟьаз гәаҟроуп, агәаҟра, агәаҟра аус азыҳәан, убри агәаҟра аус ауп изыхҟьа акәымзар, уаҳа изыхҟьоз ҳәа егьыҟамызт. Уаҳа даҽакала са исыздыруам.
– Абри еибашьра ианцоз-егьиуаз аԥхьарца ргозу, аԥхьарца адырҳәозу?
– Дароу?
– Аеи, аибашьцәа.
– Ишԥарымгоз! Ирыман.
– Аԥхьа ицоз иаирҳәозу?
– Аԥхьа ицозгьы иаирҳәон. Аибашьра имцози, сара схаан, са избеит ҳәа уасҳәаргьы, уи амц сҭахӡам сара. Абри, нас, иқәыло-егьиуа, ажәытә ақәыларақәа ыҟан, убысҟан ани аԥхьарца змаз, гәаҟра усын ақәылараҿы, убри убыс уаха иахьтәоз иаирҳәон. Иахьцалакгьы иалоухи, убри аԥхьарцагьы рыман. Уаха иахьынатәоз иаирҳәон. Ирҳәон исаҳахьеит, сара сахаанны избахьеит ҳәа уасҳәар узжьеит аха. Абас ирҳәоны исаҳахьеит.
– Абри аԥхьарца аҟаҵашьа шәзырҵада, мамзаргьы изҿышәҵаада?
– Иаҳзырҵаз, иаҳҳәап, ма ачымазара ахьыҟало-егьиуа аӡәы аԥхьарца аирҳәоны иҳамбози, убри ианыҟаиҵа ҳаргьы иаабеит, убри ҳаиҿыԥшны ус еиԥш иҟаҳҵап ҳҳәан, аҟаҵара ҳалагеит. Сара стәала сгәы ишаанагаз иҟасҵеит сара.
– Абри шәара ажәытә ԥхьарца ҳәа ижәбахьаз ауреи аҭбаареи заҟарақәазз?
– Иҟарамкәа, абри иаҟарамзи! Аурагьы абри иаҟаран…
– Метр бжак аҟара?
– Аеи, аеи! Абри исҳәаз аҟара ауп. Рацәак ыҟамызт.
– Аҭбаара шԥаҟаз?
– Аҭбаарагьы мыцхәы иҭбаамызт, абри аҟара акәын…
– Абни аҽы ҳәа ашьҭахь иаҵадыргылоз убри шԥаҟаз, инызкылоз ҳәа иамазз?
– Наҟ-ааҟ арахәыцқәа рхханы иахамыз, иара ҵаҟа иахьаҵагылаз, аԥхьарца амгәа ахҩа иаднарӷәӷәалон, убри иннакылауан.
– Иара арахәыц ҳәа шәызҿыу злырхуазз?
– Уи аҽхәыц иалырхуан.
– Шаҟа рахәыц амоузеи иара аԥхьарца зынӡа?
– Уи акыр амоуп, абас аабаҟа рыҟнынӡа аҽхәыцқәа еидҵаны иҟарҵоит иара.
– Аха арахәыцқәа шаҟа амоузеи иара иеидҵаны?
– Ҩы-џьараны иамоуп. Иаҿыршьуагьы ҽхәуп, излырхуа ахыц ҟаҵаны, наҟ-ааҟ иадырҳәалоит. Иара иахьӡуп аԥхьшьтәы ҳәа.
– Абри ахәы аҟны алабыҵәқәа аҭаны акәымзи ишыҟашәҵауаз?
– Ааи, аҵәқәа аҳамҭозз! Уажәы ара икылҵәарамзи, абраагьы икылҵәан, абас ҩы-џьараны иҟан. Нас аҵәқәа амоуп иара. Арахь алаҳашьаҭаҳәа иахьашьҭоугьы иамоуп, ани ахахьгьы иамоуп. Аҽхәы алаҳашьаҭаҿы иахьамоу иҩахыкны, ани аҽы ҳәа изышьҭоу аҵаиргылауеит, нас амзаша ҳәа ыҟоуп иара. Убри амзаша амгәа ашьҭахьҵәҟьа иахьшьуп. Ани иахьишьуеит аԥхьшьтәы.
– Уи заҭахузеи?
– Уи ззыҟарҵо абжьы ӷәӷәаны иҭнагоит ҳәа ауп. Абжьы бзиахон. Зегьы ираҳартәы абжьы ӷәӷәаны иҭнагоит.
– Аԥхьарца шыҟашәҵаз, иара амҿы аус шадыжәулоз абри ҳашәҳәондаз.
– Излыҵша амҿы ԥырымҟои?
– Аеи.
– Нас, ианааканӡалакь иааиҟәдырԥоит. Ишаӡоу иҟасҵоит ҳәа уалагар иԥҽуеит. Ианканӡалакь иааиҟәырԥаны, ҵәымҟала иҭуҟоит. Аҭыхгагьы ыҟоуп, иара ырхәаны, агәымжьаҵә ҳәа иашьҭоуп. Убри агәымжьаҵә ала иҭуҟоит, ԥхаҳәла иуршшоит, хыхьгьы иҵаӷоу ӷәыцәмаҟьак-егьиик ҟаҵаны хҩас иахоуҵоит.
– Лаҳатәума иара убрыгьы?
– Моумоу. Сара иҟасҵауаз аҟаур атәы акәын.
– Иара аԥхьарца ахаҭа асахьақәа ҳәа џьаракыр акыр анышәҵауазма?
– Асахьақәа, нас ани алыҳарҭақәа ахькылҵәҵәақәоу ыҟами, убра асахьақәагьы ихәыҷқәаны иананырҵалозгьы ыҟақәан. Абри ажьыхҵәы ршны убри ала акәын асахьақәа шанырҵауаз. Досы дыззыманшәалаз аниҵон.
– Иара злышәхуаз шаҟа мыш рыла иканӡозз?
– Абас мчыбжьык, ҩы-мчыбжьҟа рыла ибзиахон.
– Амра ицәызма?
– Амра ицәызаргьы зеиԥшыҟам ауп иара. Ани ацәаӡа анканӡалакь ашьҭахь иҟоуҵоит. Ишцәаӡоу иҟауҵар уашьҭан ашьшьарақәа аанахәоит.
– Аҟаҵара шаҟа аамҭа шәадхалозз?
– Аамҭас иаҭахызз, ани аҟаҵара, даара ҽнакгьы агомызт.
– Аҽҵыхә ыҵышәхуан, аха шаҟа рахәыц еидышәҵозз?
– Уи арахәц, нас, иахьысҳәоз умаҳауеи, абас хыԥхьаӡарала руакы аҟны ааба рыҟнынӡа еидҵаны иҟарҵон.
– Аԥхьашьтәы азы шаҟа рахәыц еидырҵозз?
– Убри азгьы убри аҟара акәын иеидырҵоз, иеиҟараны иҟарҵон. Аԥхьарца иман, иагьаирҳәон(?) Ҷанба, иара дыԥсит, аха иҭаацәа иԥхьарца рымазар ҟалап иара уажәгьы.


Ашәба Нестор:
Аԥхьарца шыҟарҵаз

Ажәытә зны хьчакы аџьма дрыцын, арахә дрыцын, иҳәеит. Игәы ахьҿыӷьуаз абри аԥхьарца аплан шьҭихырц далагеит. Иеиха аашьҭихын, дналаган амгәа ҟаиҵеит, иҭихит ахәы амамызт, ахәы аиҭеит. Ахәы аиҭеит иара ахәи амгәеи шеимаз. Нас ахҩа ҟаиҵеит. Ахҩа иҟаиҵаз амгәа иахеиҵеит.
Ахәгьы ҩыџьара-хыџьара икылиҵәақәеит. Нас даалаган аҵәқәа ҟаиҵеит. Аҵәқәа иҟаиҵаз аганқәа рыҟны иеиҭеит. Ҩба, хԥа змоугьы ыҟоуп, аха ҩба аиҭеит. Аҽы икын, аҵыхәа аҽхәы аалхны иршеит, иршаны  аҵыхәан инеиҭеит. Ахы аҿы инаганы, аҵәқәа иалақәаз ирыдиҳәалеит. Ҩба ракәын – убырҭ ирыдиҳәалеит.
Абри ҟаҵаны даналга, абри ҟасҵеит, аха ишԥасырҳәои иҳәеит. Абас акәхап абри шыҟалара иҳәан, днеины дырҩегьых аҽы аҵыхәа аалихын, иршаны ахыц ҟаиҵеит, ахыц. Аханы иеиҭеит, аҵыхәан иеиҭеит – наҟ-ааҟ ахыц ахыи аҵыхәеи аҽхәы ааршаны ирыдиҳәалеит. Абас иаҟаиҵеит ахыц. Нас инакьирсит, аха егьамҳәеит. Ианамҳәа, амзарҭаҿы дыҟазаарын, ацәа, адына, иман ари, амзаша иаман, амзаша иаамихын аԥхьарца ашьҭахь аҟны иеиҭеит (иадирҷаблеит). Ахыц иамаз аҽхәы абри ианахьишь ҷыжь-ҷыжь ҳәа  иаҳәо иалагеит абри. Абри абжьы го ианалага, иааирҳәын, ишьамхы иаақәкны, иааҿишьуа даналага, аҳәара иалагеит.
Абас ауп абри аԥхьарца раԥхьаӡа ишыҟалаз ҳәа сара исаҳахьоу шыҟоу.
– Абри аԥхьарца ахьӡ зыхҟьаз ҳәа ижәдыруазеи?
– Убысҟан, убри ҟазҵаз, иара ҟазҵаз, абри аԥхьарца ахьӡзааит, иҳәеит. Ахаҵара атәы анырҵааит, агәаҟра атәы анырҵааит, иҳәеит.
– Иара аԥхьарца злырхлозз ашьҭахь?
– Аҭәа иалырхуан, ахьа иалырхуан, ал иалырхуан, иаарҭаххалакгьы иалырхуан. Ибзианы изҳәоз иалхны акәын ишыҟарҵоз.
– Шәқыҭан аԥхьарца азырҳәоз ҳәа ижәдыруадаз?
– Ҳара ҳқыҭан Ҭаҭауаз Ашәаба иаирҳәон.
– Уаҳа аӡәгьыу?
– Иазырҳәақәоз дырҩегьых иҟақәан, аха уи аҟара ибзианы иазырҳәоз уаҩ дыҟамызт. Ҭаарифгьы иаирҳәон ибзианы, Ҭаариф Ашәба ҳәа дыҟан, Маҷкәыкә Адлеибагьы иаирҳәон. Ажәытә сара сзыхьӡаз Жана Ачба ҳәа дыҟан, аха уи имаз аԥхьарца уедран излыхыз…
– Ауедра?
– Аеи, ауедра. Иаҳәон, абжьгьы рдыуны иаҳәон.
– Иара Жана Ачба уи аҟара издыруаз аӡә иакәмызт, аха дыԥхьарцарҳәаҩ бзиан, дагьшәаҳәаҩ бзиан.
– Аԥхьарца адырҳәалозу аԥсрақәа раан?
– Иадмырҳәакәа, ауаҩы даныԥслакьгьы аԥхьарца адырҳәон, издыруаз иадырҳәон.
– Аԥхьарца зхылҵыз ҳәа ижәдыруазеи?
– Гәаҟран, гәаҟран аԥхьарца зхылҵыз. Ауаҩ гәаҟ дыҟами, иааникылт уажәы. Иаанкыланы нас иаирҳәо, иаирҳәо, иаирҳәо, убас изаҳауаз егьырҭгьы абри иааиҿаԥшуа иналаго, ирыманы инықәлеит… Абас аԥхьарца арҳәара иалагеит.
– Ари анбаҟалеи?
– Уи аамҭа аныҟалаз аллаҳ идырп! Ианбатәиу!
– Бзыԥын иеицырдыруаз аԥхьарца арҳәаҩцәа аӡәыр жәдыруазар шәара?
– Бзыԥан, иаҳарак Уаҭҳара акәын аԥхьарца ахьадырҳәалоз, Аиба Зафас ҳәа дыҟан. Убри аԥхьарца аирҳәон. Аҷандара дыҟан Жана ҳәа Ачбак, убрыгьы иаирҳәон. Убас иҟақәан, уажәы уансазҵаа иаразнак исгәалашәом акәымзар.



Ӷәада ақыҭа, маи мза 29, 1961 ш.
– Иудыруазеи абри аԥхьарца атәы, иуаҳахьоузеи аԥхьарца ҳәа захьӡу, иара ахьадырҳәоз, ианадырҳәоз ҳәа?
Маланиа: – Сара исаҳахьоу абри ауп, аԥхьарца ҳәа ззырҳәаз, аԥхьарца… ажәытәан ахьыӡцара ҳәа иҟан, хьыӡрацара ҳәа иҟан. Хьыӡрацара ҳәа ианыҟаз, убасҟан аԥхьа игыланы ицауаз иаирҳәон абри аԥхьарца. Аԥхьарца ззаирҳәауаз иара дрыздырӡомызт, иара ишьҭахьҟа ишьҭаланы илеиуан. Иара данҭаха, ихьӡаз иаашьҭихуан. Аԥхьа ицауаз ҳәа захьӡызгьы убри азы акәын.
Ари сазҳәаз, саб иашьа Саҭбеи ҳәа дыҟан, убри иакәын. Уи ибзианы ашәа иҳәон, апа азы маҷк ибжьы хьанҭан акәымзар, арӷызра азы хәарҭа имамызт. Иахьа иаҳауаз ашәа уаха аҩны данаалакь аԥхьарца иаирҳәауан.
– Уажәраанӡа иуҳәоз ашәа иахьӡызз?
Герхелиа: – Аԥхьа исҳәоз ахаҵара ашәа акәын, егьи – Саҭбеи иашәа. Уи иахьа иҟоу ашәақәа иааиқәшәалакгьы уаҵәы иаирҳәон. 
– Уара ицуҳәозу?
– Изицҳамҳәауазз! Ҳаргьы иацҳҳәон.
– Уаҳа ицызҳәақәодаз?
– Уи ицызҳәоз аиқәлацәа иҟаз, ыҟами, абригадаҿы Шьалуа Ашәба дыҟан, егьи абрырахь ыҟами, Гыџьраа, Кәҷыраа, ыҟами, цәгьарак, бзиарак ҳахьааиқәшәалоз, иара днаҳартәон, ыҟами, аԥхьарца ианҵаны иаирҳәон…
– Абри Ӷәада ақыҭан аԥхьарца азырҳәоз ҳәа аӡәыр дудыруазма?
– Иаб иашьа дыхәмаруан, иаб иашьеиҳабы Ариф ҳәа дыҟан, дыхәмаруан.
– Иабаҟоушь уажәы убри аԥхьарца?
– Уи аԥхьарца уажәы Ҭаҭауаз иҟны иҟоуп (Ҭаҭауаз Ашәба – Лаҭа инхауа иоуп абраҟа зыӡбахә рымоу).
– Ӷәада ақыҭан уаҳа аӡәыр дыҟазма аԥхьарца азырҳәуаз, иара Ариф ида?
– Ӷәада уаҳа иҟақәадаз, аԥхьарца адырҳәауан Ариф, Ҭаҭауаз, убырҭ роуп сара сызхаану рахь, уаҳа уаҩ дсыздыруамызт. А, нас, Џьгәаба, Шьоууа Џьгәаба.
– Ианбашәырҳәалоз иара аԥхьарца?
– Ианадырҳәоз, ыҟами, агәаҟрақәа рҿы – ахәцәа ахьышьҭоу-егьи, аҷаԥшьарақәа рыҟны-егьи уҳәа, убас, ыҟами, абжьарак, ыҟами, ачараҿы, уи ҷыжь-мыжьҳәа уи аҟара, ыҟами, аԥхьарца адырҳәон ахҵәарақәа-егьи убас абарҭ реиԥшқәа уаҩы данрықәшәалакь.
–  Уаҳа иадмырҳәаӡозз, иаҳҳәап, аизарақәа рыҟны уҳәа, ажәлар еизаны иахьыҟаз, насгьы ацуныҳәарақәа рыҟны иадмырҳәаӡозз?
– Иадмырҳәакәа, ацуныҳәарақәа рҿы ихәмаруан, иччон, ачамгәыр ыҟан,  аԥхьарца адырҳәон, икәашон, анцәа иҳәон, аҳауа ибзиаҵәҟьаны ыҟами, ы-ы, еиԥш, иадырҳәон. Анаҩс, уаҳа, са сызхаану аҟны еиҳарак, еԥхьан исҳәан еиԥш, ыҟами, ахҵәара ахьыҟоу, ахәра ахьыҟоу, абарҭқәа рҿы ауп. Абжьааԥни-ҽеи иантәоу шәшьырак аҿы-егьи уҳәа ианадырҳәалоз, иара ус гәмырҿыӷьгас ҳәа ианадырҳәозгьы ыҟан.
– Иара аԥхьарца иамоу ахьӡ иахьынтәаанагаз ҳәа акрыжәдыруазар?
– Уи ҳаԥсуара аҟнытә ауп, ҳаԥсуара. Уи изахьӡырҵаз ҳәа акы рҳәоны исгәалашәауам. Исаҳахьоу аҟнытә, ыҟами, изыхҟьаз ҳәа, ус аԥсуа ҭоурых, иара ииӡбаз иҟнытә ҳәа ауп акәымзар, уаҳа изыхҟьаз ҳәа егьсыздыруам.
– Аԥша ихнажәаз аҵла иалхны, аԥхьарца ҟарҵеит ҳәа уаҳахьазҭгьы?
– Исыздырам.
– Иара аԥхьарца мҿқәас излырхуазз? Уара излухызеи, иҟасҵахьеит ҳәа узҿыз аԥхьарца?
– Амҿы, абни адына иалырхуеит, ашәшь, ашәшь ахаҭа. Убри аҟара ишәпаханы иҟоу ашәшь рыԥшаауеит. Аҵла иакәшо ашәшь, ыҟами, аҵла иакәшо? Убри, убри анаҩс – ҩба – аӡахәа иалырхуеит, аӡахәа, ыҟами, аҵла иакәшо аӡахәа.
– Убри аҟара ишәпоу аӡахәа…
– Ишәпахоит, конечно! Иҟамызз анкьа, ыҟами, иахьа ииуеит, иԥсуеит акәымзар!
– Ал иалырхуазу?
– Ал, алгьы иалырхуеит.
– Ахьа?
– Уажәы азыҳәан, иахьа азыҳәан излухлакгьы ауеит. Анкьа, ажәытәҵәҟьа, ыҟами, сара изласаҳаз ала, ашәшьи аӡахәеи ирылырхуаз аԥхьарцақәа реиԥш даҽакы иаҳәомызт. Абжьы, абжьы, абжьы иаҳа идухон. Ани аӡахәа-ҵлеи ашәшьи ирылырхуаз абжьы иаҳа иӷәӷәахон.
– Аӡы иашьуаз иԥсы анҭыргауаз аԥхьарца адырҳәауазу?
– Аԥсыҭгага, аԥсыҭгага ҳәа идырҳәон…
– Убри уара уақәшәахьазар иааҳауҳәондаз…
– Аԥсыҭгага адырҳәон. Аԥсыҭгага ачамгәыр абни илдыруеит, абри Дади, ҳәа Амҷба Сандра иԥҳәыс. Дына, Борис Амҷба иан. Ачамгәыр ауп сара исаҳахьоу, аԥхьарца атәы смаҳац.
– Аԥхьарца ҟасҵон уҳәеит, излыухуазз иара?
– Сара алтә иалсхуан, ал. Алтә иалхны иҟасҵеит сара.
– Излауҷабзеи ахҩеи иареи?
– Аҵла.


Маҳаид Агәмаа:

Раԥхьаӡа аԥхьарца зхылҵыз, аԥхьарца зхылҵыз гәаҟран. Агәаҟра иахылҵит. Агәаҟра иахылҵит, аха аԥсыуоуп абри зхәыцыз, даҽа милаҭк имам абри.
Анкьа хьыӡра-цара ианцоз, дара иахьа хәлаанӡа ицон, иахьнеиуаз иеибашьуан. Аибашьра уажәы, уаха зны иаҟәыҵуан, имтәози, уаха иахьтәоу убра иадырҳәон аԥхьарца. Убра иадырҳәон, ргәы архаҵаразы иадырҳәон иара. Иара иақәырҳәоз ашәагьы ахаҵара атәы ами, убри ргәы амырхаҵози, убри акәын изадырҳәоз.
– Уара зныкыр иаурҳәахьазу?
– Аа.
– Иара аԥхьарца ахаҭа ҟауҵахьазу зныкыр?
– Ҟаи-ҟаи!
– Жана Ачба аԥхьарца аирҳәауаны уиниахьазма?
– Аа. Таташь иҟны даалон, убри дныҟәигон. Хабыгә Ачба дныҟәигон. Дларга-ҩаргон иара, ҽыла ддәықәырҵон, нас деиларҳәон, амаҭәа-аҩыҭәа ишәырҵон, аҽы дақәыртәаны дларга-ҩаргон, дыхьӡыртәҩын иара.
– Уи ҭауади-аамысҭацәеи хьыӡиртәуазу?
– Игәамԥхоз хьӡимыртәуази. Ауаа дуқәа рыҟны акәын гыларҭас иахьимаз, дахьнаргалоз, аха иара игәамԥхауаз зегь хьӡиртәуан, игәамԥхауаз зегь хьӡиртәуан. Ауаҩы данцәажәауа дышԥацәажәауеи, абас акәын иара ашәақәа шиҳәауаз, абас акәын иԥхьарцагьы ишаҳәауаз.
… – Усҟан ачамгәырқәагьы адырҳәон, ачамгәыр умдыруеи, ачамгәыр? – Ачамгәырқәа адырҳәон аӡӷабцәа, ауаатәыҩса, абыруажәы ҳшеицәажәауа еиԥшҵәҟьа, абас акәын ашәа шақәырҳәоз, ачамгәырқәа шадырҳәоз. Иаргьы абас иаҳәон, убри еиԥш ала иадырҳәон.
– Аԥҳәыс аԥхьарца алырҳәауа убахьазма?
– Иазырҳәақәозгьы ыҟақәан, аха исгәалашәом.
– Иубахьазма?
– Ҟаи-ҟаи.
– Аԥхьарца азырҳәоз ҳәа иудыруаз?
– Уажәу?
– Уажәы мацара акәым, ԥаса, ажәытәгьы.
– Аԥхьарца адырҳәон ҳәа исаҳахьру – Баӷ Ҭааҭи ҳәа дыҟан, убри иаирҳәон. Ҭаҭауаз захьӡыз Ашәба иаирҳәон, рҳәоит. Уи уажәы Дал дынхоит. Дырҩегьых…
– Ани Аҳәаа иршьыз ихьӡызз?
– Аа, дысхамышҭи, Баалоу, Баалоу Шьардынгьы иаирҳәон… Баалоу Шьарадын ҳәа аӡә дыҟан. Абра дынхон. Иҷкәын иԥҳәысаагара дахырҟьаны, уахык Аҳәаа иқәлан, иҷкәын дыршьит, иара ижәҩа ԥырҵәеит, ихы ԥырҽит. Убри иаирҳәон ибзианы… иҷкәын деиқәкны дықәын, дышьны ацәарҭаӷәы дықәгылан, до, иара ижәҩа ԥҵәаны, ихы ԥҽны, ахәшҭаараҿы амца еиқәҵаны, ҵаҟа, абыца-шшы аҟны дышьҭан… Нас «аԥхьышьтәы аажә г», иҳәан идааиргеит, аԥхьарцагьы аашьҭихын, арҳәара дналагеит.
– Аҳәса аԥхьарца анбадырҳәауаз, дара иазырҳәоз рыхьӡқәа ҳәа акыр угәалашәауазар?
– Уи Агәниа-ԥҳа лоуп…
– Ажәлар рыҟны ицәырҵны иазырҳәоз ҳәа уаҩы дыҟаӡамзи?
– Ажәлар рыҟны ицәырҵны иадырҳәомызт. Ажәлар рыҟны усҟан аԥҳәыс ацәырҵра дақәиҭымызт, дақәиҭны дыҟамызт.
– Аԥхьарца злырхуаз мҿыс ҳәа иуаҳахьоузеи?
– Аԥхьарца злырхуаз уи ауп, а, ажа иалырхуан, ачамҳа иалырхуеит…
– Ашәшь адеи аӡахәа ашьапи ирылырхуан рҳәоит, иуаҳахьазма?
– Аӡахәа ашьапи ашәшь адеи ирылырхуазаргьы ҟаларын, излухлакгьы ауан. Урҭ ирылырхуазҭгьы ҟалап, убри еиԥш идыуз роузар…
– Аԥхьарцақәа дуны иҟарҵозу, ихәыҷызу?
– Аҭбаара, аҭбаара абри иаҟаран (идирбоит), ҽхәын иарҭоз. Аа, ҽхәуп.
– Шаҟа рахәыц арҭозз?
– Ҩба арҭон. Ҩба роуп.
– Аура шаҟа ҟаларызз?
– Аура? Аурагьы абри иаҟаран (идирбоит изаҟараз). Абри абра рыбжьара ауп, уаҳа иҟамызт. Метр бжак ыҟан, хәыҷык иеиҳазаргьы, уаҳа иҟамызт… Нас ахҩа акуеит. Ахҩа ҷабны иҟарҵон. Адына, ыҟами, аҵла, убри ала ирҷабуан.
– Аҵла злырхуазз?
– Аҵла злырхуаз мачхәызма! Ани изларҷабуаз аҵла ами узҿыу? Уи – аимаажәқәа еизганы, илаганы ақәаб илҭаҵаны идыршуа рҿанаархалакь, иалҵуан, аха хәарҭа змамыз. Идыршуа, идыршуа, нас уа иантталакь иҟалон. Амала, уажәы абри ԥхьарцами? Абра, абра аҵыхәа ыҟоуп, абраҟа агәҭа кылырҵәоит, иахьеизеиԥшу агәҭа, убра икылырҵәоит маҷк. Абри ашьҭахьгьы абра иара аԥхьарца кылҵәаны аҟәартәрақәа ҟарҵоит, абри иара иаҿыршьуа ахыц аҭаҵарҭа арҭоит. Егьи аԥхьарца аҵаҟа иаҵаҷабны иҟарҵоит абжьарҟьа ҳәа. Нас аҽхәы ахьшь иамаз, убри ахьишьуеит, аи-до, нас абни иаирҳәоит, мамзар, иқәҩыруеит, иауам.
– Ахы аҟны икылҵәаны акәызма арахәыцқәа шарҭауаз?
– Аеи. Ахыц мҩеиуеи акны, амгәа иҩахысны, амгәа ахьӡуп убри. Амгәа анаҩс ахы аҟны  иҟьаҟьаны иҟаиҵоит, игьажьны, амҳабысҭа аҿы еиԥш. Нас иаакылиҵәоит ҩыџьара. Адына неиҭоит, ахәы неиҭоит. Анахь аҵыхәан – сахҭанк иаркны иеиҭоит.
– Инеихык-ааихыкны икылырҵәозу, радк аҟны икылырҵәозу?
– Аеи, џьарак иеиваргыланы, џьарак. Акы ларҟәны, акы ҳаракны акәымкәа. Аеи.
– Аҽада аҵагылан, арахь, амгәа аҟны?
– Аеи, аҽы аҵагылан. Икылҵәаны арахәыцқәа ахьаиркуазгьы хәыҷӡак аҵаиҵон, изҿыршьуа аҽхәы шьҭнахыртә. Ашьҭахьгьы асахҭан арахәыц кылганы иарҭоит. Иара асахҭан аԥхьарца иаиркуеит: ма икылҵәаны иадиҳәалоит, ма ус иалҳәҳәауа, аҵыхәан иԥыҟәӡа иаалҳәҳәауа абни асахҭан кылҵәаны инахаиршәуеит.
– Аԥхьарца аԥхьашьтәы ҳәагьы иахьӡын уҳәеит, убри ахьӡ иаанагауазеи?
– Аԥхьышьтәы захьӡу уи ауп, иахьшьны иадырҳәоз ауп. Ахьӡҵәҟьа убри ауп.
– Аӡә убас ҳаиҳәеит, аԥхьарца захьӡхаз аԥхьа ицоз иакәын иазырҳәоз, убри даныршьлак ишьҭахь иааиуаз иаашьҭихуан, абар аԥхьарца ахькажьу ҳәа, уи иарҳәауа иҿынеихауан аибашьраҿы ҳәа…
– Сара уи еиԥш егьысмаҳац.
– Аԥхьарца абадырҳәалоз еиҳарак дгьылла?
– Иахьадырҳәоз, абжьыуаа рыҟны иадырҳәон, Бзыԥан иадырҳәон.
– Самырзаҟана иадырҳәозу?
– Иадырҳәон Самырзаҟанаагьы, аԥсуаа ахьынӡаҟаз акәын иахьадырҳәоз.
– Дали Ҵабали?
– О-оҳ! Дали Ҵабали уи акәын иҟаӡаз!
– Аԥхьарца ада уаҳа аԥсуаа иадырҳәауаны ирымаз ҳәа уара узхаанқәазз?
– Аԥхьарцеи ачамгәыри ракәын, са схаан иҟаз, избаз. Иҟарҵауа избазгьы дара убырҭ ракәын.
– Аҩымааи, ахымааи урықәымшәаӡацыз?
– Момоу, момоу.
– Аҿырпын?
– Асырпын, қо.
– Асырпын акәу аҿырпын акәу?
– Аеи. Уи уаҩы иҿы ишанаало иҳәон, аха асырпын акәын иара ахьӡҵәҟьа. Асырпын злырхуазгьы мҿын. Аха икылҵәаны иҟоуп уи. Ахәар ҳәа иашьҭоуп. Иара уажәгьы ирацәоуп ахәар. Убри ахәар иалырхуан. Икылҵәаны иҟан, иадырҳәалон. Хыџьара амацәа аҭыԥқәа кылҵәҵәаны иҟан, иадырҳәалон. Хыџьара имацәа аҭыԥқәа кылҵәҵәаны иҟан, имацәақәа убарҭ иаарықәклауа, иҿыҵакны иаирҳәон.
– Иара аура заҟаразз?
– Аура сымдыркәа, аура убас иҟалон – ҩы-ӡа, хы-ӡа раҟара иҟан. Даара идууз – хы-ӡак ыҟан, мамзар – ҩы-ӡак, ҩы-ӡаки бжаки. Ахы иҿыҵеикуан, нас иаирҳәон.
– Уара иаурҳәахьазу?
– Ҟаи-ҟаи, сара исыздыруамызт, аха уи здыруаз ахьшьцәа ракәын. Ҳара ҳқыҭантәи ахьшьцәагьы иадырҳәалон. Ирымақәан, иныҟәыргон иадырҳәон.
– Аԥхьарца аҟны ашәас ирҳәозз?
– Аԥхьарца аҿыу? Аԥхьарцаҿы, иара иааиҭахыу, иааигәаԥхоз аниҵон, аԥсуа ашәақәа иааигәаԥхоз зегьы аниҵон, нас – ахаҵара ашәа…
– Хаҵакәыр иашәа ҳәа акыр шәаҳахьазу?
– Хаҵакәыр иашәа ҳәоу?
– Ааи.
– Ҟаи-ҟаи.
– Ацуныҳәа ашәақәа ҳәа ишәаҳахьоума?
– Ацуныҳәа ахаҭа саҳахьеит, аха ацуныҳәа ашәа ҳәа смаҳац.
– Аергь ашәа рҳәозу ацыуныҳәараҿы?
– Ҟаи-ҟаи. Ацуныҳәараҿы аергь ашәа ҳәатәым. Ацуныҳәараҿы ирҳәо ашәаҳәа егьыҟам. Аергь ашәа зҳәоз ашәарыцацәа ракәын. Ианырҳәозгьы шәарыцарантә ихынҳәны, иршьыз ашәарах рыманы ианаауаз акәын. Усҟан аергь ашәагьы рҳәон, егьхысуан, аҭыԥ аҟнытә ирԥыларцы азыҳәан…
Ацуныҳәарақәа рыҟны, уи анцәа иҳәон, аамҭа бзиа азы. Уи акәын… аԥхьарца иадырҳәоз хьыӡрацара, ахаҵара зуз иашәа – ахаҵара ашәа адырҳәон акәымзар, даҽакы хылаҵәҟьа егьсыздыруам.
– Ачарақәа рҿы аԥхьарца адырҳәозу?
– Ачарақәа рҿы – момоу. Ачараҿы иарҳәатәӡамызт. Ачараҿы иадырҳәомызт, амала ачамгәыр адырҳәон ачара аҟынгьы. Аҷкәынцәа аӡӷабцәа иацдыркәашон иара. Аԥхьарца ачараҿы иамаҭәахәым. Уи ахьамаҭәахәу уи ауп, ахаҵара аҟны, ацәгьара аҟны, абзиара аҟны зҳәаз еиԥш аҟны, убра ауп акәымзар, ачара аҟны уи арҳәатәӡам.
– Ахәы дахьышьҭоу, ачымазаҩ дахьыҟоу уи адырҳәозу?
– Қо.
– Ишԥа?
– Ашәа ацрымҳәозз. Ашәа ацырҳәон. Ачымазаҩ дазыӡырҩуан, ихьаа иханаршҭуан азоуп изадырҳәоз. 
Ахәы дшыҟоу уи ауп, дад, ахәы, уара анцәа иуимырдырааит, уи иуздыруам. Ҳара ус ҳгәахәуеит, ахәы иҟны есқьынагь ашәа уҳәалар, ахәы далаханы, ихы изымдыруа даныҟоу, ыҟами, усҟан ашәа рҳәоит иеиӷьу-џьшьа. Ашәа акәым, шьурҭ, ауаҩытәыҩса ишьҭыбжь, ахәыц ашьҭыбжьгьы мгароуп. Издыруа ауаа ҟәышқәа ыҟами, убри задырҳәауа уи ауп, дазыӡырҩратәы, далҵны даныҟоу, далҵны даныҟоу, убасҟан ауп ианҳәатәу. Мамзар, ауаҩы иԥсы ихоу-ихаму узымдыруа даныҟоу, усҟан ашәа ала далаҳхуеит ҳәа, ашәа ҳҳәап, ашәа шәҳәа ҳәа изаҭахузеи, дад, уи иԥсы ықәханы иҟоуп, уара иуҳәауа илаӡауаны дыҟаӡамеи! Убасҟан ауаҩытәыҩса ишьҭыбжьы имыргароуп, даналҵлакь убасҟан ауп ианҳәатәу.
– Аԥхьарца змақәаз ҳәа ишәгәалашәақәода Ӷәада ақыҭан?
– Џьавдеҭ иман.
– Џьгәаба Шьоууа иман рҳәеит, иубахьазу уи иԥхьарца?
– Џьгәаба-ба?
– Аеи, Џьгәаба.
– Ихаҭагьы дсымбаӡацызт.
– Уаҳа иадырҳәозз? Аԥсыҭгага адырҳәозу?
– Иадмырҳәакәа! Аԥсыҭгага адырҳәон аԥхьарца.
– Изадырҳәозз убри?
– Изадырҳәозз умбои, ани иԥсы ааиуеит убра. Абырфын рахәыц иқәланы иааиуеит аԥсы. Нас аҳаҭа иҭалоит…
– Ашәарыцара аан иадырҳәозу аԥхьарца?
– Ҟаи-ҟаи.
– Аԥхьарца арахәыцқәа злырхуазз?
– Аҽҵыхәа. Аҽҵыхәа иалырхуан. Хԥа-ԥшьба рахәыц рыла иҟарҵон. Иеиҟарамкәа иҟарҵон урҭ, иеиҟараны иҟарҵом.
Шьоууа Ҭамшьыгә


Пыҷ Ашәба

… Аԥхьарца ианҵаны ассирқәа рҳәон. Агазеҭ анҵаҩы дыҟами, нас, аредакциа аҟны! Абри иеиԥш уаҩны дрыман иара, агазеҭ-анҵаҩны дрыман. Агазеҭ еиԥш ибзианы ажәа еиқәзыршәауаз, ажәа зхамышҭуаз, иашәа иалаҵаны иҳәон, аԥхьарца икын, аԥхьарца ианиҵон. Уи аӡәы игәы ишаҭомызт, дызусҭазаалакьгьы иг иҳәон… Убри акәын газеҭс ирымаз убасҟан.
– Ирҳәозз?
– Ирҳәозз, умбои, ауаҩы, ахьӡ ҟазҵаз, ауаҩ бзиа, ихандеиуа, анхара ҟазҵо, акры аазго дарбанзаалакгьы, иахьа ахьӡ бзиа ҟазҵо аусуцәа бзиақәа, абас иҟоу ауаа рыхьӡ ҭыргон, ахьмыӡӷ ҟазҵо, абааԥсы зуаз абааԥсы шиуз иҳәон, дыхьӡиртәуан. Ишәаны иԥхьаҵуаз, аибашьрақәа рыҟны ишәаны  иԥхьаҵқәоз иан длеиԥшуп рҳәон, ишәаны иԥхьаҵыз иан длеиԥшуп, убас…

Маҷ Ашәба

… Аха иаҳарак агәаҟра ашәақәа ракәын аԥхьарца ианырҵалоз. Ҳара ҳҟны Ҭаҭауаз иакәын иаҳарак аԥхьарца азырҳәалоз, Ҭаҭауаз Ашәба.
– Уаҳа?
– Дырҩегьых Мақьҭаҭ иаирҳәауан, Ашәуа.
– Дабатәииз иара?
– Ешыратәын.
– Аԥхьарца злырхуаз мҿыс ҳәа ижәдыруазеи?
– Ахьа иалырхуан.
– Ашәшь ада иалырхуан, аӡахәа ашьапы иалырхуан ҳәа ҳарҳәақәеит, шәара иахышәҳәаауазеи?
– Аӡахәа атәы сыздыруам, аха ашәшь ада алырхуан ҳәа саҳахьеит.
– Шьынқәыр Софыџь ҳәа дыҟан, рҳәеит, убри итәы ҳәа шәара ижәдыруазеи?
– Аԥхьарца аирҳәон, ауаа дрылан ҳәа саҳахьан, аха сара иара дсымбацызт.
– Убри изы ирҳәоны ишәаҳахьоузеи?
– Шьынқәыр Софыџь, шьҭа, аԥхьарца аирҳәон, алерс ациҳәон, қыҭацыԥхьаӡа дрылан, зегьынџьара дырдыруан. Убри ауп.
(После этого один завоевает, другой вторит, и поют минуты две – три) (Алгери иашәа)
– Дарбану ари ззырҳәаз?
– Ари – Ӡаԥшь-иԥа Зоорбақь иоуп.
– Жана Ачба иоума дыхьӡзыртәыз?
– Аеи.
– Дышԥахьыӡиртәи?
– Абри Зоорбақь ибзыцәашьа Абыхәбак дицны дышнеиуаз, аӡәи иареи ргәы ааибагеит. Ргәааибаган, абри Ачба, иара игәы здааигалаз, дизыҵҟьеит. Ианеизыҵҟьа, ари ибзыцәашьа иҽаарыбжьаижьын, егьы дхысын, Зоорбақь иқәымшәакәан, ибзыцәашьа иқәшәеит. Ибзыцәашьа иқәшәан, егьи дцеит. Ани Зоорбақь дыркит, егьидмырҟаҵеит, иазыууазеи, егьизыҟамҵакәа, дицәцеит.
Убас иҟан акыраамҭа, арыгьы дыркын, дҭаркит.
Акыр ҵит. Ари Жана данааи… Жана дааит, аԥхьарца ианҵаны иаирҳәон:
«Ӡаԥшь-иԥа Зоорбақь, иҳәеит, ибзыцәашьа дышьны, иҳәеит, данааиварыжь, иҳәеит, иара изы иҭҟьаз, иҳәеит, иҽаҿаижьит ибзыцәашьа ахаҵа Абыхәба, иара дагеит, иҳәеит. Зоорбақь, иҳәеит, дыҵҟьеит, иҳәеит, сыбзыцәашьа дызшьыз дысшьуеит ҳәа дыҵҟьон, иҳәеит, џьаҟәала деибашьуеит, иҳәеит, касышла дырҳәынҷоит, иҳәеит!»
Уи аҳәса касышла дҿарҳәазшәа, ус иҳәеит, дызлаҵҟьозгьы џьаҟәамзар уаҳа абџьар имамкәа, иҭҟьоз егьимамызшәа, абас дихцәажәеит. Абџьаргьы иман, аха егьизыҟамҵеит… Абас изиҳәеит иара.


*    *    *
– Жана  Ачба иԥхьарца мыҿтәын. Аурагьы ачамгәыр иаҟармызт. Иҵегьы, иаҳа имаҷны иҟан, нас ани иаҿишьуаз, иаҿишьуаз аԥхьшьтәы ҽхәын иамаз… Нас, уи, адына-а, иахьишьуан, абри амзаша ҳәа акы ыҟоуп, убри анахьишьлакь, нас ианарҳәон цәгьала. Нас ашьҭахь икылҵәаны иҟан, аҵӷа аҵданы ичхынҳәалан.
– Излыхыззшь убри иԥхьарца?
– Уи злыхыз-ы, излыхыз… исгәалашәом.
– Иара ус аԥхьарцақәа злырхуазз?
– Излырхуаз – ахьатәы акәын, ахьа иалырхуан, ахьатәы абжьы абзиахауан. Аҭәатәы, аҭәатәгьы ҟарҵон.
– Шаҟа рахәыц амазз?
– Хԥа.
– Ҩба ракәымзз?
– Ак кьаҿын.

***
Аԥсуаа абри ацәгьарақәа ирықәшәақәахьазаарын даара ирацәаны, ажәытә. Уа ихдырҵәон, уа ирабашьуан егьиуан, до, агәаҟрақәа ианрықәшәалакь, ани аԥхьарца адырҳәон, аҭоурыхқәа уҳәа-егьи уҳәа ианҵаны, изықәшәаз-егьииз, нас амҳаџьыррақәа, амҳаџьырра иагаз, иахьагаз. Дара уаҟа агазеҭ ирзанҵомызт-егьииуамызт, абри акәын ирымаз, рҭоурых зегьы здырҳәоз.
– Ианбыкәу абри аԥхьарца анцәырҵ, иаргьы ҟазҵада?
– Ари аныҟалаз ажәытәӡоуп. Амҳаџьыррақәа ҟалаанӡагьы иҟалахьаз акоуп. Аԥсуаа иртәын, абиԥарала ирҭынханы ирыман. Аԥсуаа иҟарҵеит ҳәа ауп сара ишсаҳахьоу.
– Ашәас ианырҵақәозз еиҳарак?
– Нарҭаа рашәа анырҵон, Кәыҿ Капыт иашәа анырҵон, егьи убас. Ианырҵон… Ахәрашәа анырҵон, еиҳарак агәаҟрақәа, ахаҵарақәа рашәақәа ракәын ианырҵоз.
– Ачарақәа рыҟны иадырҳәалозу иара?
– Ачарақәа рҟынгьы иадырҳәон.
– Еиҳарак иадырҳәақәозз?
– Иаҳараӡакгьы иадырҳәон: аӡә дыхәны дышьҭазар, ма дычмазаҩызар, убра инеиуан, ашәа рҳәон, иаргьы адырҳәон, насгьы џьара ԥҳәызбак хаҵа дцозар, ма агьиуазар, убраҟагьы иеизаны, убри адырҳәалон, нас абни… аибаркыра ашәа – Шьараҭын ҳәа изышьҭоу адырҳәон.
Уи аԥхьарца ашәақәа акыр зхыҵуа акоуп.
– Хаҵакәыр иашәа ҳәа акыр шәаҳахьоума?
– Хаҵакәыр иашәа ҳәа. Мап, исмаҳац.
– Ацуныҳәараҿы иадырҳәозу аԥхьарца?
– Ацуныҳәараҿы иныҳәон акәымзар, уа ацуныҳәара ашәа ҳәа егьырҳәаӡомызт. Уа ашәакы рҳәо-егьиуа акәымкәа, ашәымкьаҭ ҟаҵаны иныҳәон, ашьҭахь инеимыҵ-ааимыҵқәаны, рҽеизыкқәаны итәон, уа ашәа рҳәон, икәашон, аԥхьарца адырҳәаӡомызт.
– Аԥхьарца иақәырҳәозз еиҳарак?
– Аԥхьарца – дзыргәаҟуаз аирҳәауан, дзыргәаҟуаз. Дзыргәаҟуа аирҳәоит.
– Аԥхьарца ахьынтә аауа ҳәа ижәдыруазеи?
– Аԥхьарца – аханатәгьы аԥсыуатәуп, аԥсуа иоуп иҟазҵаз, мамзар уи даҽаџьарантә иаанагеит ҳәа смаҳац.
– Аԥсны иаҳарак абри аԥхьарца абадырҳәалоз?
– Аԥхьарца адырҳәон еиҳарак Дал, Ҵабал, абри аҿаҩақәа ирымаз, аеи, нас. Ԥсҳәы. Ԥсҳәгьы иадырҳәон.
– Бзыԥын?
– Бзыԥынгьы иадырҳәон… Ани, аҳ даныҟаз-егьииз, усҟангьы иадмырҳәозз. Урҭ критика злаҟарҵоз зегьы уи акәмыз… Уажәы ҭауадк џьара қәылара дцозар-егьиуазар, аԥхьарцарҳәаҩы дицзар акәын. Уа иҟалоз аԥхьарца ианиҵон. Агазеҭ ацынхәрас уи акәын ирымаз.
– Арахь, ари Самырзаҟанҟа-егьи иадырҳәозу?
– Самырзаҟанҟа? Исмаҳац.
– Аԥхьарца ахҩа зларҷабуазз?
– Аҵла ауми.
– Аҵла злаҟарҵауазз?
– Аҵла… исыздырам.

Џьырхәа

– Аԥхьарца азырҳәоны ижәдыруадаз?
– Аԥхьарца азырҳәоз рацәаҩын, аха… Кәарҷиа Сеидыҟ ибзианы иаирҳәон…
– Кәарҷелиа?
– Аеи. Кәарҷелиа Сеидыҟ. Ҷыҷа ҳәа дыҟан Агырбак оумашәа иаирҳәон ҳәа рҳәоит. Убас издырқәоз рацәаҩын.
– Арҭ шәа шәхаантәқәазма?
– Аеи, сара схаантәқәа ракәын.
– Уаанӡатәиқәа ҳәа аӡәыр иӡбахә шәаҳахьазма?
– Иазырҳәоз ҳәа исаҳахьаз роума зыӡбахә уҳәо?
– Аеи.
– Иԥсхьаз издыруаз рацәаҩын, мачхәызма! Аха ус иаалырҟьаны исгәалашәақәом, акәымзар…
– Соуфыџь Шынқәба ҳәа аҩадатәык аԥхьарца аирҳәон шәаҳахьазма?
– Исаҳахьан Шьынқәбак аԥхьарца бзианы иаирҳәон ҳәа, аха сара схаҭа иара дсымбацызт, дсыздыруамызт.

(Абри ашьҭахь аԥхьарца арҳәауа, Ԥшькьаҿ-иԥа Манча иашәа ациҳәеит).


Аԥхьарца ҟазҵаз аԥсуаа роуп. Уи ажәытәан, нас аԥсуаа ракәын ара иҟаз, аԥхьарца зхәыцызгьы дара ракәын. Ҳџьықәреи ҳара абра ҳҭышәынтәаланы ҳанхон, нас ҳара ҳаԥсуара, ҳасасааира-егьи зҳәаз еиԥш, уаха ҩыџьа-хҩы аҽцәа анааҽыжәҵлоз ыҟан, убра иадырҳәон, ачымазарақәа, ахәы дахьышьҭаз убра ҳаизон, уаха шаанӡа ҳахьыҷаԥшьоз, абри аԥхьарцагьы аҳарҳәауан. Ахәра ахьыҟаз аԥхьарца арҳәо, ахәрашәа ҳәо ҳтәон.
– Аԥхьарца шԥаҟарҵоз?
– Аҵла ыҟами, аԥхьарца злыҵшаз аҵла ааԥуҟон, абас икьаҿны. Нас агәҭа ааиҩуршьшьон, аҵәымҟа ала, агәымжьаҵә ала иааҭухуан, ахәы аарҟьаҟьашәа иҟауҵон, нас уаахыкәшауа амгәа адәныҟа иуцәуан, ԥхаҳәла иуршшон, ԥхаҳәла иуршшон иара ахәгьы. Ахәы аханы наҟ-ааҟ ҩыџьара икылуҵәҵәон. Ашьҭахь ахҩа ааҟаҵаны, иара инахауҵауан, ара аҵәымӷ алоуҵон, ара аҵәымӷ алоуҵон, иурӷәӷәон. Ашьҭахь амыҟә аа ауркуан, аа аҽхәы рахәыцқәа ҩба адуҳәалон,  арҭ арахәыцқәа егьирахьтәи рыхқәа аҵәқәа ҟаҵаны, иеиҩырԥаны ирыбжьоуҵон, дара аҵәқәагьы аԥхьарца ахәы акылҵәарақәа наҟ-ааҟ инкылҵәаны иааурҵәиуан. Арахәыц аҵаҟа, амгәаҿы, абри аҽы ауми, абри аҽы наганы абас иааҵаургылауан. Нас ахыц ааҟаҵаны, инахьшьуа арҳәара уналагон. Абри аҟара ауп, аԥхьарца аҟаҵара уаҳа акыр ауаҭахыху! Аԥхьарца амгәа иахҩоу, ахҩа ҳәа иашьҭами, убыргьы ҩыџьара-хыџьараҟа ихәыҷқәаны икылырҵәҵәауан, убраҟагьы ахәыҷқәа аҷкәын данхәыҷу, ыҟами, инапхыцқәа аахыссаны, убри амгәа инҭарыԥсауан. Иара аҷкәын ианизҳалакь, абри аԥхьарца азырҳәауаз иеиԥш иаирҳәо дҟалоит ҳәа иҟарҵон абри. (Абри ашьҭахь аԥхьарцаҿы Бандалаӡе Миха иаирҳәоит ашәақәа, иаргьы иациҳәоит. Аԥхьатәи ашәа ахьӡ еилырганы иҳәам. Анаҩстәи – иахьӡиҵеит «Аԥҳәыс луаз ашәа» ҳәа. «Ауаз ашәа» арҳәара даналга алента акыр иеилагоуп (Аԥҳәыс зхәыҷқәа ҩыџьа ԥсыз).
(Аԥхьарца аҟны урыс ашәакгьы аирҳәоит, иаирҳәоит аркәашагақәагьы. Абри ашьҭахь даҽаӡә дцәажәоит).



Қапба Хәаҭхәаҭ 
– Иаҳарак абри аԥхьарца ахьадырҳәауаз ҳәа ижәдыруазеи?
– Абри ҳара, ҳацубжьарақәа, ыҟами, Блабырхәагьи, Оҭҳара, Мгәыӡырхәа…
– Калдахәара?
– Калдахәаргьы иадырҳәон.
– Қыҭацыԥхьаӡа иадырҳәон уи, аха иаҳарак ианбадырҳәауаз? Аибашьра ианцоз иадырҳәозма?
– Уи-и-аа, нас абри аҷаԥшьарақәа, ыҟами, ачымазара ҟалеит, убра итәуан аҷаԥшьаразы. Аҷаԥшьараҿы иахьтәаз ҳгәы алаҳарҿыхоит ҳәа, убра аԥхьарцақәа адырҳәуан. Нас убас ирыман иқәын, ашьҭахь уара иҟауҵеит, егьи иҟаиҵеит, убас иналаршә-ааларшәшәа аԥхьарцақәа змақәаз ыҟақәан, иагьадырҳәон, интересс икны измақәаз ыҟан.
– Ашәақәас еиҳарк иадырҳәақәозз?
– Ахәрашәа адырҳәон уи, иадырҳәон Ажәеиԥшьаа рашәа, ахацәақәа рашәақәа, исгәалашәом акәымзар, аибашьрақәа рыҟны ахьмыӡӷ згаз, згәы цаз рџьаны, ихьӡыртәқәаны аԥхьарца иананырҵалозгьы ыҟан.
– Аԥхьарца ҳәа захьӡырҵазеи, иаанагауазеи абри ажәа? Убыс акыр шәаҳахьоума?
– Аԥхьарца ҳәа ари ажәытә иахьӡыртәны иааиуеит, ажәытәтәиқәа роуп, иахьӡызҵаз ҳәа, иара ахьӡгьы иаанагауа ҳәа егьысмаҳацт.
– Ажәытә абас рҳәон, рҳәоит, абри аибашьра иахьцоз, хьыӡрацара ианцоз аԥхьа инеиуаз аԥхьарца аирҳәон рҳәоит, иара убри иахҟьазар?
– Еибашьра иахьцозгьы иадырҳәон, рҳәоит…
– Шәара шәгәы [ишԥаанагауеи] аԥхьарца ҟаҵара раԥхьаӡа ицәырзгаз дызусҭадаз ҳәа? Мамзар ус акыр шәаҳахьоума?
– Аԥхьарца раԥхьаӡа иахьцәырҵыз абраҟа ауп, абра. Аирманқәагьы ақьаманча ҳәа ак рымоуп, ари иеиԥшшәа иҟоуп иаргьы, аха уи зынӡа даҽакыуп. Абас ауп иаргьы шадырҳәо, аха даҽакыуп. Аԥхьарца раԥхьаӡа изхәыцыз дыԥсууоп, даԥсыууоп иҟазҵаз, иахьыҟарҵазгьы Аԥсны ауп. Абас ажәытәуаа ирҳәон ҳәа сара сызхааныз аҭаҳмадацәа ирҳәоны исаҳахьан.
– Аԥсуаа рзы иаҵанакуазеи иара, иалоузеи?
– Иахьтәоу, нас ашәа рымҳәози, ашәа рҳәон, ашәақәа анырҳәоз аԥхьарцагьы ианырҵон. Еиҳарак иара ахьадырҳәоз агәаҟрақәа рыҟны акәын. Ааи, агәаҟрақәа рҿы акәын иахьадырҳәоз. Ани ачарақәа рыҟны иадырҳәоз уи – амырзакан ҳәа рыман-егьиин, уи ус иадырҳәон. Ачарақәа рыҟны аԥхьарца адырҳәоны исмаҳацызт. Агәаҟрақәа рҿы акәын.
– Иаҳарак иаба?
– Аӡәы дычмазаҩымзи, ихәызи ичамазаҩызи рыҷаԥшьарақәа рыҟны иахьтәаз иадырҳәалон.
– Ачымазаҩ иԥырхагаӡамзи?
– Уи бзиа избоз дыҟан, изҭахымызгьы дубарын, аха. Ачымазаҩ дзеиԥшроу еиԥш акәын.

*** 
– Нас иаатәаны, ажәытәӡа, аԥсы дахьыгҿаз дҵәыуаны, ашьҭахь иааҳәны Шьараҭын ҳәа иадырҳәон. Икәашон. Шьараҭын ҳәа икәашон, аԥхьарца адырҳәуан. Иалакәашон, иеинырҟьауан. Убри саҳахьеит. Саҳәшьадук дыҟан, убри илҳәоны исаҳахьан, анкьа, ажәытәӡа.
– Шәара шәхаан аԥсы дахьыгҿаз аҷаԥшьараҿы иадырҳәомызт?
– Момоу. Ҳа ҳхаан иадырҳәомызт.
– Аҳәса иадырҳәозу аԥхьарца?
– Аҳәсоу? Иазырҳәақәозгьы ыҟан. Аха ауаа жәпаҩны иахьыҟаз уҳәа, аҷаԥшьарақәа рыҟны уҳәа урҭ аԥхьарца адырҳәомызт. Сара исымбацызт убарҭқәа реиԥшқәа раан аҳәса аԥхьарца адырҳәауаны.
– Еиҳарак аԥхьарца азырҳәодаз?
– Ахацәқәа ракәын.
– Абри Аԥсны ақыҭақәа рыҟны еиҳараӡак аԥхьарца ахьадырҳәоз иабыкәу?
– Еиҳараӡак абри Гәдоуҭа араион аҟны акәын, Блабырхәа инаркны, Калдахәара инаркны, Мгәыӡырхәа инаркны Оҭҳараҟа…
– Аҷандара…
– Аҷандарагьы иадырҳәон, абарҭ раҟара ауп сара издыруа.
– Жана Ачба иаирҳәон дыжәбахьазма?
– Дызбахьан Жана Ачбагьы. Сара избаз Жана иԥхьарцагьы злыхыз мҿын. Усҟан иара иаҳа дҿаны дыҟан. Иара иаҳа дҵарын. Аԥхьарца уи аҟара ауаа ирылаҵәаны иҟамызт. Аӡәык-ҩыџьак иналаршә-ааларшәшәа иазырҳәақәоз ыҟақәан акәымзар, Жана иара уи адагьы илақәа ҽеимызт. Илақәа ирбаӡомызт, аха иара ус дыхьӡыртәуан цәгьашәа. Насгьы убри иқәыԥшқәаз ауаа ҟалеит. «Ҳаи, уара абри ауаҩ омак ала аԥхьарца аирҳәоит, ауаа хьӡиртәуеит, иара ҳаргьы иаҳҵар ҟамлои», ҳәа убри аԥхьарца аинтерес зкқәазгьы ҟалеит. Жана Ачба аԥхьарца убас ауаа ирылаҵәаны идыркит, иаҳа аԥхьарца арҳәара днарҵеит.
– Шәара шәхааны, шәаныҷкәыназ акәу, уажәы акәу аԥхьарца иаҳа ихҭакны ианрымоу?
– Ажәытә иаҳа ихҭакны ирыман. Ҩныцыԥхьаӡаҵәҟьа зегьынџьара иадырҳәомызт, аха иазырҳәақәоз иаҳа ирацәан.
– Аԥхьарца азырҳәоз ҳәа ажәытәтәиқәа рахьтә абри Гәдоуҭа араион шәара ижәдырқәодаз?
– Жана Ачба иаирҳәон. Исгәалашәақәом иҵегьы ирацәаҩны иадырҳәақәон, аха… 
– Ажәытә ашәақәас аԥхьарцаҿы иадырҳәоны ижәдырқәозеи?
– Уа-ра-ри-ра уа ҳәа ашәак рҳәон. Хьӡыс иамазгьы иара убри акәын. Ачара ашәақәа адырҳәон, Ажәеиԥшьаа рашәа адырҳәон. Ажәакала ашәа хкыс иаацәырыргалакгьы аԥхьарца ианҵаны иадмырҳәози. Иадырҳәон убас ажәытәтәи ала Нарҭаа рашәагьы адырҳәон.
– Нарҭаа рашәа шәзарҳәару уажәы?
– Аа, Нарҭаа рашәа. (Аԥхьарца аашьҭыхны, Нарҭаа рашәа аирҳәоит, иаргьы иациҳәоит. Абри ашьҭахь иаирҳәоит Наԥҳа Кьагәа иашәагьы).



Давид Ажьиба

(Аԥхьа ахаҵа иашәа. Нас – аҭац аагара ашәа. Дырҩегьых даҽа ашәак аирҳәеит, аха ахьӡ ыҟам).

– Аԥхьарца шыҟасҵоз уи ауп. Аҵла гылан. Иааԥысҟон, иааҟасҵон, акымзаракы смырҩаӡеит, амра иаҭаны-егьиины, ус иҟасымҵаӡеит. Ацәыга ҳәа ыҟоуп, ацәыга ала иҭыхны, абри амҳаҵәҭыхга ҳәа иҟами, амҳаҵәҭыхга?
– Агәымжьаҵә.
– Аеи, убри ала иҭыхны иҟасҵеит, убас сара снапала.
– Гәымжьаҵәла иҭышәхит…
– Аеи, аеи! Ацәыга ҳәа иҟоуп, амҳаҵәҭыхга ҳәа ыҟоуп, убри ала иҭыхны иҟасҵеит.
– Шаҟа аамҭа шәадхалазеи иара?
– Ҽнак.
– Ҽнакҵәҟьоу?
– Ҽнак иҟаумҵакәа! Ҽнак уадхалозма ани?
– Ишаӡоу иаҳәауоу иара аԥхьарца?
– Момоу, ианҩалакь иаҳа иаҳәоит.
– Абри аԥхьарца аныҟашәҵа ашьҭахь иаҳарак иашәырҳәозз?
– Ианыҟауҵалакь, ыҟами, иаахыушьуеит, избасҳәара, абнара ҳалами, ақьала аҟны ҳаҟоуми, ақьалаҿы џьара инхыушьуеит, уа иҩоит, иԥшшоит. есааира иҩацыԥхьаӡагьы ибзианы иаҳәоит, абжьы духоит, ицқьахоит. Ианаӡоу иаурҳәаӡом.
– Шәара шәхаан иаҳарак аԥхьарца абадырҳәоз?
– Иабадырҳәоз, абри Аԥсны иадмырҳәозз?
– Аизарақәа рыҟны, аԥсрақәа рыҟны, ачарақәа рыҟны иадырҳәалозма? Ачымазаҩ дахьышьҭаз иадырҳәозма?
– Ачымазаҩ иҿы раԥхьа игылан. Ачымазаҩ иҿы, ачымазаҩ иҿы иадырҳәон-егьин избауасҳәара, аҷаԥшьараҿы иадырҳәон, уаҳа аԥсы дахьырҷаԥшьоз иадырҳәхон-егьи сеиздроу, убас иҟан дырҩегьых, аӡы иагуа дыҟами, иԥсы амырхуан. Иԥсы ахьамырхуа убра инеины, аԥхьарца адырҳәон, убра акрыфара, акрыжәра ҟарҵон, ашәа рҳәон, ихәмаруан, иччон. Иԥсы амырхуан. Абри аԥхьарцақәа хԥа-ԥшьба измоу инаргон, аҿырпын змоу инаргон, иадырҳәон, убас иныҟәыргон, убас руан, убас ирызҳәоуп ҳәа.
– Ачарақәа рыҟны иадырҳәозу, ачарақәа рыҟны?
– Ачараҿы момоу, ҳара ҳаԥсуараҿы уи аҟара иныҟәыргацәом.
– Еснаҭ, еиҳараӡак аԥхьарцақәа злухуазз?
– Иаҳа ибзианы иазырҳәауа ирҳәон: џьоукы ахәырма рҳәеит, џьоукы аԥҳәасса рҳәеит, зегьы акакан рҳәоит… Аа-ҵла ҳәа иҟоуп, амҿы ҟаԥшь…
– Ааи!
– Аатәы. Убри иалхны исыман сара, аха иԥҽит.
– Ажәытәӡа еиҳараӡак излырхуаз ҳәа ишәаҳахьоузеи?
– Ажәытә алаҳатәгьы ҟарҵон. Макьҭаҭ иҟны шәыҟазма?
– Ҳаҟан, аха иара дҳақәымшәеит.
– Иԥхьарца жәбоу?
– Қо.
– Иԥхьарца жәбама. Убри са соуп иҟазҵаз. Лаҳатәуп иара. Сара иҟасҵан, алаҳатәгьы иаҳәоит ибзианы. Ачамҳатәгьы ҟарҵоит, ачамҳатәгьы ибзианы иаҳәоит, абжьы бзиоуп. Уи атәы ҟауҵаргьы зеиԥшҭаӡам ауп. Ахьатәы, ахьатәгьы ҟасҵахьеит, ахьатәы. Убрыгьы оумак ала иаҳәоит.
– Зынӡа шаҟа ԥхьарца ҟашәҵахьоузеи?
– Ахыԥхьаӡара сыздыруам, иҟасҵахьеит ирацәаны.
– Иаҳзыҟашәҵа ҳәа аӡәыр ишәеиҳәаны иҟашәҵозу, мамзар шәара шәхала ишәгәаԥханы иҟашәҵозу?
– Ауаҩы даныхьчо иҟаиҵоит. Сара иара ус са схала иҟасҵон.
– Ашәас иашәырҳәақәозз?
–  Иаурҳәалакь аҳәон.
–  Еиҳарак?
–  Еиҳарак аԥсуа ашәақәа ракәын.
– Уеизгьы?
– Аиба иашәа асырҳәон.
– Уаҳа?
– Сара саныҷкәыназ, ашәа ҿыцк аӡәы иаагәараиҵаргьы иасырҳәон, шьҭа исзарҳәом акәымзар. Селықә иашәагьы асырҳәон.

Џьото Хьециа
Калдахәара
– Дызусҭадаз Селықә захьӡыз?
– Сеилықә ҳәа дыҟан. Уи иҭоурых ҳәа сара ишсаҳахьоу абас ауп. Сеилықә ҳәа дыҟан, ӡӷабк бзиа дибон, длышьҭан. Лара диццомызт. Ани, иахьа дахьынҵыслакь длышьклаԥшуан, џьара лыбжьы саҳандаз, ма дызбандаз, ма џьара чарак аҟны слықәшәандаз ҳәа агага еиԥш длышьҭан. Абри иахьа дабазбари ҳәа длышьҭан, вобшьем, бзиа дибон, дигәаԥхауан. Ани ана дцан димбеит, ара даан димбеит, ҽнак хәлаанӡа длышьҭан. Даниимбаӡа, убри, Селықә, лара даниимбаӡа ашьҭахь аҩны данааи, дахьынатәаз, лара  дахьиимбаз аҟнытә, иҳәеит, абри аҽны аԥхьарца аашьҭихын, арҳәара далагеит. Диба-димба длышьҭагәышьоуп, ла лоуп уаха аӡәы длышьҭагәышьам, ла лыҵкыс иеиӷьаишьарыз уаҩ димбеит, умбои! Абни диба-димба длышьҭагәышьоуп. Д-Агырбан лара, Агыр Сеул, Сеул лыхьӡын.
– Агыр Сеул ҳәа дыҟан.
– Аеи, абри ашәа иҳәон иара. Аԥхьарца иаирҳәон.
(Аԥхьарца арҳәо, ашәа ациҳәоит).
– Абас иҳәон уи дахьлышьҭаз.

***
– Аԥхьарца азырҳәақәоз рахьтә шәара ижәдырқәодаз?
– Аԥхьарца, Ашәы Ҭаҭуаз иаирҳәон, Шьынқәыр Софыџь иаирҳәон, Инаԥшьба Ҟәашәгьы иаирҳәон. Убыс егьырҭгьы иадырҳәон, уажәы исгәалашәом акәымзар.
Ари раԥхьаӡа изхәыцыз гәҭыхак иманы, игәҭыха алаихаиршҭырц азы ихәыцзар ҟаларын, еиҳарак иара ахьадырҳәо агәаҟраҿы ауп, ачымазаҩ дахьышьҭоу, ахәы дахьыҟоу, убра иадырҳәон. Абзиа зуз абзиа шиуз данырҵон, абааԥсы ҟазҵоз дышбааԥсыз ала дыхьӡыртәны данырҵон.
– Еиҳарак иабадырҳәоз?
– Аԥсны зегьынџьара иадырҳәон, иадырҳәон Бзыԥгьы, иаақәшәоз иадырҳәон. Уажәы ахәрашәа ҳәа акы ыҟоуп. Ажәытә даҽа хәрашәакгьы ыҟан. Сара, абри Ашәы Аҳмаҭ исирҵеит, убри иҳәауан. Зны Аҟәа ҳарган, убра иахьысҳәаз Кортуа ари агыруа ашәоуп иҳәеит, аха уи изымдырит, ари аԥсуа ашәоуп.
(Абри ашьҭахь ашәа ааҭырҟьаны иҳәоит).

– Аԥхьарца ахьадырҳәақәоз ҳәа ижәдыруаи?
– Аԥхьарца адырҳәауан ачымазаҩ иҟны, аҷаԥшьарақәа рыҟны, убра ауаа тәамзи ргәы арҿыӷьуамызт, ацәа ианаркуамызт, ацәа алархыргауан. Уа ахьӡыртәрақәа анырҵон-егьиуан, ачымазаҩгьы ахьаа иханаршҭуан, егьырҭ итәазгьы ацәа ианаркуамызт. 


– Аԥхьарца ианырҵоз дышԥанырҵоз?
– Ари уара иуҭаххеит аԥхьарца дануҵарц аӡәы. Аԥхьарцарҳәаҩы уааидтәаланы иоуҳәоит уара иуҭахыу. Иара иԥхьарца аашьҭыхны, абри иоуҳәаз арҳәауа иҿааихоит, убас ианиҵоит.
– Аԥхьарца ҟазҵоз иадырҳәауазу?
– Иадмырҳәакәа! Дара роуми раԥхьаӡа аԥхьарца арҳәара иалагазгьы. Знык аԥхьарца ҟаҵаны, аӡәы иаирҳәо анраҳа, нас зегьы ишьҭырхит, аҟаҵарагьы арҳәарагьы иалагеит.
– Иара ус аҟаҵашьа ззымдыруаны иазырҳәозгьы ыҟамзи?
– Иҟамкәа! Мачхәума!
– Аԥхьарца шԥаҟарҵеи?
– Аԥхьарца злыҵша ҵлакы ааԥырҟауан. Иауеит ахьа акәзар, ал акәзар, иарбанзаалакгьы. Иааԥҟаны иааиҩдырԥон. Нас инҭаланы агәы ааҭырхуан, амгә ахьӡын убри. Ахәы арҭон. Иара урыла иаҳҳәап абри иаҟараны иҟарҵауан, аеи, метрбажак иаҟараны иҟарҵауан. Нас ахҩа ҟарҵон, иҟьаԥсӡа ҟаҵаны иахарҵон иара. Ахәы анаӡараҿы аганқәа рыҟны ҩыџьара икылырҵәҵәон. Аҵыхәан аа адыркуан. Нас аҽҵыхәа ахәы алхны иршаны, азымҩатәырахь абри аа иадыркуан, егьырахь – аҵәқәа ааиҩырԥаны ирыбжьакны, ахәы ахькылырҵәақәаз наҟ-ааҟ иаларҵон. Арҭ арахәыцқәа хԥа аныҟарҵауазгьы ыҟан, аха еиҳарак ҩба ракәын иҟарҵауаз.
– Аура заҟарартәуазз?
– Аура? Аура абри аҟара имаҷны, аа, абри аҟара.
– Метр бжак аҟара?
– Аеи, абри аҟара.
– Ақьаманча иеиԥшӡамзи иара?
– Мап, мап! Ақьаманча, уи даҽакала, ишәпашәа иҟарҵоит, аҳәашьагьы даҽакалашәа иҟоуп. Егь-аа – ихаакәакәараӡа абжьы ахоуп, исаҳаландаз уҳәартәы абасала абжьы ахоуп. Ари ақьаманча ҳәа уара узҿу абжьы гәаҩашәа иҟоуп. Уи ахьныҟәыргақәо ҳамбои. Уии уии еимадам. Урҭ еиԥшӡам. Бжьылагьы иеиԥшӡам. Ари ахаҵара ашәақәа роуп иаҳәо. Егьи-аа – даҽакала иадырҳәоит. 
– Ахаҵара ашәақәа рыда егьадмырҳәаӡозз?
– Иара ус ашәақәа ирҳәоз ыҟамзи, аԥсуа ашәақәа? Убарҭгьы аԥхьарца аҟны иадырҳәон.
– Еиҳарак иабадырҳәалоз аԥхьарца?
– Еиҳарак ахаҵара атәы акәын иадырҳәалоз. Уи, нас қәыларан иҟаз… Аҷаԥшьараҿы иадырҳәон, иадырҳәон ахәы дахьышьҭаз, ачымазаҩ дахьыҟаз, егьи иаҳҳәап, инаргон иадырҳәон иара ус ргәы ҿыӷьуан азы, иаҳҳәап, ауаа ашәшьыра иҵатәаны, абыргцәа, ыҟами, ажәабжьқәа рымҳәози, убра ашәшьыраҿы иантәалакь убраҟагьы ашәа адырҳәон.
– Иара аԥхьарца зхылҵыз ҳәа, аԥхьарца зыхҟьаз ҳәа ишәаҳахьоузеи?
– Аԥхьарца зыхҟьаз гәаҟроуп. Абри аԥхьарца раԥхьаӡа изыхҟьаз агәаҟра, абри дангәаҟ, игәаҟра абри аԥхьарца арҳәауа, гәхарышҭгас иҟаҵаны ауп ишаирҳәауаз. Абас ауп ишсаҳахьоу. Иара аԥхьарца ҟазҵаз ауаҩ даҽа ҵарак иманы-егьиины дыҟамызт. Ма арахә дрыцзар акәхарын, мамзаргьы ацәаӷәара, арашәара акәхарын дызҿыз.
– Излырхуазз аԥхьарца?
– Амҿы иалрымхуазз! Џьоукы-џьоукы убыс рҳәоит, амҿы иалыхӡамызт, аиха иалхын, ажьешьҭ иалхын аԥхьарца ҳәа. Амҟәыбагьы иалырхуеит аԥхьарца.
Жана ҳәа дыҟан Ачбак. Убри иԥхьарца ажьешьҭ иалхын. Сара сыҷкәынӡаны сыҟан. Исгәалашәоит абра џьара дыҟан аԥхьарца аирҳәон. Ибжьы саҳаит. Дызусҭада ҳәа санҵаа, Жана Ачба иоуп рҳәеит. Убри аҟара ауп исгәалашәауа. Абри аԥхьарца ажьешьҭ иалхын.
Ажәытә амҿтәы аҟаҵара иацәаашьаны, амҟәыба ианалырхуазгьы ыҟан. Ани саб иашьа иаимырҳәози… Амҟәыба, ыҟами, ахәы аманы амҟәыба, убри иалырхуан.
Лагәысҭан ҳәа дыҟан Бигәаак, абри Кәасҭа имаҳә. Убри убарҭ абра ҳара ҳаиуацәан. Ани даалон аҩны, ашәарыцарагьы бзиа ибон. Абри аԥхьарцагьы бзиа ибон. Амҟәыба ахәы амами, ахәы? Абни иаалхны изыҟаиҵауан, до, иагьа дыццакуазаргьы абри абжьы имаҳакәа дцомызт. Хьыхь абас ихәыҷны иааҭиҟон, қьаадк нақәыршәны акылҵәарақәа неиҭон. Абас изыҟаиҵауан, нас иара ҷыжь-ҷыжь ҳәа иаирҳәон.
– Қьаадызма, аӷәыцәмаҟьа акәӡамзи излихуаз?
– Аӷәыцәмаҟьа акәым, уи зынӡа амҿы иалхны аԥхьарцаҵәҟьа ибзиангьы иҟаимҵозз, аха аԥхьарца анимамыз, ани данааилакь уахык иалыршаны иааизыҟаиҵон, ари уахык-ҩаха ара дыҟанаҵы абни аирҳәон.
– Аԥхьарцарҳәара здырқәоз ҳәа ижәдыруадаз?
– Иҟақәамзи аԥхьарца азырҳәақәоз, аха иаҳхашҭқәеит акәымзар. Аԥхьарца аирҳәон Жана Ачба, иаирҳәон Ашәы Ҭаҭауаз, Шьынқәыр Софыџь, Шлар Ӷәакагьы иаирҳәон. Жанаа Ҳарунгьы иаирҳәон рҳәоит, аха сара сырхааным.
– Шәара ижәбахьоу аԥхьарцақәа шаҟа-шаҟа рахәыц рхазз?
– Ажәытә аԥхьарца ҩба-ҩба рахәыц ракәын иахарҵауаз. Ашьҭахь хԥа-хԥа рахәыц ахазҵақәозгьы ыҟан, аха ҩба ракәын еиҳарак иҟарҵоз. Егьи ажьешьҭ иалхны иҟарҵоз аԥхьарца абжьы дыун.
– Иадырҳәақәозз еиҳарак?
Саид Шьоууа: – Аркәашагақәагьы адырҳәон, ахьӡыртәра ашәагьы адырҳәон. Ишәгәаламшәои абри «Будка» ҳәа урыс ашәакгьы рҳәон. Убри аԥхьарцагьы иадырҳәон. Абри Лагәлаа ихьӡыртәра ашәа рымҳәозз? Убри аԥхьарца ианҵаны ишырҳәозгьы саҳахьан. Убри раԥхьаӡа иахьсаҳаз уасҳәап, Теб. Иугәалашәауоу, абни Алықьса ҳәа Џьанашьиак дыҟамзи?
– Аеи.
– Убри Алықьса-а, Ҳабыџь иаҳәшьа димгозз? Ани Ҳабыџь иаҳәшьа деихреиҵон. Убра сыҟан ачара аҟны. Убраҟа исаҳаит убри ашәа – ахьӡыртәра ашәа. Убраҟа аԥхьарца иадырҳәон иара. Аха ажәақәа сгәалашәом…
Теб:
– Са схаан аԥхьаӡагьы ишырҳәоз акәу?
– Аеи.
– Уажәы ма қәылара ицозар, мамзаргьы џьара харак ицозар, ма уаҩ дук ицны-егьиины, иныҟәалон-егьииуан, мамзар ус аӡәаӡәала иныҟәаӡомызт. Аԥхьарцарҳәаҩы диман уи. Абри амузыка ацынхәрас дныҟәигон иара. Абри аԥхьарца рыманы ианцоз, ҽыла ианцоз аҽы иадырҳәалон. Акы аакәыршаны иҽы аԥхьа иадиҳәалон. Акәадыр амаха иадиҳәалон.
– Анцәа рашәа, мамзаргьы ацуныҳәараҿы акәзааит-егьизааит аԥхьарца адырҳәозу?
– Ацуныҳәараҿы анцәа иашьапкуан аамҭа бзиа азы, мамзар аныҳәарақәа рыҟны аԥхьарца адырҳәомызт, иадырҳәо смаҳац.
– Ауаҩы аӡы дагар, дыԥсыр иԥсыҭгара ҳәа иҟарҵо аҟны иадмырҳәозз?
– Убра иадырҳәон, қо. Аԥсыҭгага адырҳәон, ашәа ацырҳәон.
– Ашәагьы ацырҳәозу, мамзар иара ахаҭа амацара адырҳәозу?
– Ашәагьы ацырҳәон.
– Уаҳа аԥхьарца аҟны ашәас ирҳәоз ҳәа ишәгәалашәауазеи?
Бӷажә Салуман иашәагьы адырҳәон аԥхьарца: «Ашьыжьымҭан зашьа дыршьыз, ашьыбжьаанӡа зашьа ишьа зуз» ҳәа. Ашәангьы ирҳәон аԥхьарцаҿгьы иадырҳәон.
Уи ааигәоуп.

– Абри аԥхьарца абадырҳәақәоз иаҳарак?
– Аԥхьарца адырҳәон ахәы дахьышьҭоу, ачымазаҩ-гәаҟ дахьыҟоу. Ажәытә ақәыларақәеи аимҵәарақәеи ыҟамзи, ахәы дахьыҟалаз убра идтәаланы иадырҳәалон, даргьы ахәрашәа ацырҳәалон.
– Уаҳа иабадырҳәалоз?
– Насгьы, ачарақәа рыҟны, акампаниақәа рыҟны уҳәа иадырҳәалон. Аха еиҳараӡак – ачымазаҩ дахьышьҭоу, агәаҟ дахьыҟоу акәын иахьадырҳәалоз.
– Аԥхьарца ахьӡ зхылҿиааз ҳәа акыр шәаҳахьазар?
– Аԥсуара ауп изхылҵыз, аԥсуара ауп изыхҟьазгьы. Аԥсуа ашәа ауп акәымзар, даҽа ашәак адырҳәаӡом уи.
– Аирманцәагьы ирымоуп убри иеиԥшшәа акы…
– Аирманцәагьы иадырҳәон, аха уи ари ҳара ҳаԥхьарца иеиԥшӡам. Ҳара ҳтәы иамоу арахәыцқәа злырхуа – уи аҽхәы ауп. Аԥхьшьтәы ҳәа иара иаҿыршьуагьы иамоу арахәыцқәагьы ҽхәуп излырхуа, ҽхәуп убрыгьы.
Иара убри ахыц абриаҟара иаун, абра унапы нкылыудауан, унапы нкылданы иукуан.
– Ахыц еиԥш иҟан.
– Ахыц еиԥш иҟан, аеи. Иара иахьӡын аԥхьарца аԥхьшьтәы ҳәа. Нас ани ахы ҟьаҟьан. Амгәаҟны абас икылҵәҵәа-кылҵәҵәаны иҟан.
– Ажәытә аԥсуаа қәылара, ма еибашьра, ма хьыӡрацара ианцалоз аԥхьарца адырҳәаломызт?
– Ааи, ус ианцалоз аԥхьарцарҳәаҩгьы дрыцын. Аибашьраҟны ианнеилакь аԥхьаца аарымӷырарҵон, дара еибашьуан…
– Нас, уа аԥхьарца зларыхәауазз?
– Аԥхьарца аимырҳәозз! Есқьаангьы аибашьра ауҟахыу! Иахьаатәалакь иадырҳәон, ишнеиша ҳәа, ргәы шыҟанаҵаша, абни изырхаҵарыз аԥхьарца аирҳәон.
– Аԥсны ианақәлоз, аҭырқәцәа ақәлахьан, аџьамцәа ақәлахьан рҳәоит, егьи, аберзенцәа ақәлахьан, рҳәоит, абарҭ анақәлоз-егьиуаз, аԥсуаа убарҭ ианрабашьуаз, убысҟан аԥсуаа аԥхьарца рхы иадырхәауазма?
Теб: – Еибашьра иахьцоз абџьар рыман иеибашьуан, аха убрахь ианцоз ианазыҟарҵауаз, убасҟан аԥхьарца адырҳәон. Еиҳарак аԥхьарца иадырҳәон ахаҵара атәы, ахаҵара ргәы азҭанаҵон, аха ажәытәуаа ирҳәоуаны ҳәа ишсаҳахьоу ала, аԥхьарца иадырҳәон иара убысгьы аибашьраҿы ишәаз, згәы зыцәцаз, убри еиԥшқәоу ирхыччаны, ауаа цәымӷхәыс ишьҭырхыртә еиԥш рыхьӡ бааԥсны иацырҳәон. Убри абзиа атәы шаҳәоз еиԥш, ажәытәуаа ишырҳәоз аҳасабала, абри егьыззыҟамҵаз, зҽыԥхьазкуагьы ыҟами, убарҭ ртәгьы рҳәон.
Арлан: – Сақаниа, убри иеиԥшқәоу ирхыччаны, ауаа цәымӷыс ишьҭырхыртә еиԥш рыхьӡ бааԥсны иацырҳәон. Убри абзиа атәы шаҳәоз еиԥш, ажәытәуааа ишырҳәоз аҳасабала, абри егьыззыҟамҵаз, зҽыԥхьазкуазгьы ыҟами, убарҭ ртәгьы аҳәон.
– Сақаниа Бадала иԥхьарца жәбахьазма?
– Аԥхьарца, Бадала иман аԥхьарца. Бадала иԥхьарца ҵаҟа иаҵаз мҟәыбан мгәас иамаз. Хьыхьгьы амҿтәы ахәы аман, ткьацла иеибаркны иҟаҵан. Иаргьы ибзианы иаҳәон.
– Шаҟа рахәыц амазз иара?
– Бадала иԥхьарца х-рахәыцк аман. Ааи, хԥа ракәын иамаз.
– Ҩба ракәымкәа, хԥа?
– Аеи, хԥа. Х-рахәыцк аман. Дара арахәыцқәа злыхыз ҽхәын, иахьыршьуаз иамазгьы ҽхәын. Егьырҭ рыла ԥхьарцак шубац иҟан.
– Ижәбахьазу иара шәара шәхаҭа?
– Қо.
– Иабадырҳәалоз аԥхьарца?
– Аԥхьарца аибашьра ианцоз иадырҳәон гәазыҟаҵагас, гәырхаҵагас иадырҳәон.
– Абри аԥхьарца џьаракыр иарбаны иҟарҵоу, мамзаргьы аԥсуаа ихәыцны иҟарҵоу, абри азы ишәаҳахьоузеи?
– Иӡбаны иҟарҵеит ҳәа ауп сара ишсаҳахьоу. Абри аиҳабацәа тәаны, Бадала рыцҳа ианицадырҳәалоз убраҟа иеицәажәалон, абри аԥхьарца ахьынтәаанагаз-егьииз ҳәа. Даҽаџьара ирбаны, даҽаџьоукы ирыҿҵааны, убрахьтәынтә иааргеит-егьиит ҳәа иҟамызт абри. Ари аԥхьарца ҳара ҳабацәа рхала иӡбаны, аԥсуара иахҳәааны иҟарҵаз акы ауп. Абас рҳәон урҭ.
Теб: … Аԥхьарца арҳәаны икәашауан. Анапеинҟьараҿы… рнапы еинырҟьауазма-егьиуазма, уи уиаҟара абжьы ӷәӷәамызт. Убри аҟнытә аӷәыцәмаҟьақәа кны, аӷәыцәмаҟьақәа кны абас иеинырҟьауан. Дара абри-абри иаҟарақәан, ӡакы инеиҳаны иҟан. Убырҭ ҵаӷа-ҵаӷаны, абни-а акырҭақәа кылҵәҵәа-кылҵәҵәаны, унапы кылданы, абас азымҩатәырахь хԥаҟа ркын, дара-дара еинырҟьауан. Егьырахьҟагьы хԥаҟа ркын, убарҭгьы дара-дара еинырҟьауан, убыс акәын. Абарҭ анеинырҟьалакь жәаҩык раҟара ауаа рнапқәа еинырҟьауашәа убыс рыбжьы дуун… Арахь акәашаҩы дкәашон. Ари абжьы аӷьеҩ-аӷьеҩ-аӷьеҩҳәа (ӷьарԥ-ӷьарԥҳәа) уаман иахаз. Икәашоз ишьапқәа абри абжьы иақәиршәар акәын. Абни икәашоз ишьапқәагьы ари иеинырҟьоз абжьгьы еиқәшәар акәын…

Макәыкә Адлеиба – Баалоу Шьардын ҳәа Џьгьарда дынхон. Убри иаирҳәон аԥхьарца. Иара д-Аҷандаратәын… Убри иашьак, Адлеибак дыҟан Баӷыр ҳәа, убрыгьы иаирҳәон.
– Ҭаҭауаз Ашәба?
– Ҭаҭауазгьы иаирҳәоит, ааи.
– Иаҳҳәап, амҿы, нас аҭанақьы, уаҳа излырхлозз аԥхьарца?
– Амҿы иалырхуан, аҭанақьы иалырхуан…
– Амҟәыбагьы иалырхуан рҳәоит, иҵабыргыума?
– Амҟәыба иалхны иҟазҵоз ашәанцәа ракәын.
– Убырҭ иҟарҵозгьы ԥхьарцазма?
– Убри иеиԥшын. Аха дара ртәала иашьҭан, ахьӡ даҽакын…
– Акы ҳшәазҵаауан, абри аӡы иашьуа иԥсы анҭыргоз аԥхьарца адырҳәозу?
– Аԥхьарца акәын иадырҳәоз.
– Шәара убра иашәырҳәахьазу?
– Иасмырҳәакәа!
– Убри атәы акыр шәгәалашәауама уажәы?
– Уажәраанӡа иасырҳәауаз ауп убраҟагьы иасырҳәоз.
– Ажәақәа-егьи, акыр рылазма уаҟа?
– Момоу, момоу!
– Изадырҳәозз усҟан аԥхьарца уаҟа?
– Аԥсы ҭнагоит ҳәа иадырҳәон. Ажәытә убыс рҳәон.
– Аӡәы ихала иакәызма иазырҳәоз?
– Аӡәы иаирҳәон, егьырҭ идырӷызуан.
(Абри ашьҭахь аԥхьарца ахәҭақәа ирылацәажәауан).

Шьыгә Каҩба
– Ани, ажәытәан, сара схаан ԥхьарца змамыз, шамахамзар, ҩнаҭа ыҟамызт, зегьы ирыман аԥхьарца.
– Абри аԥхьарца зхәыцда раԥхьа?
– Ишеибакәу зегьы аԥхьарца рыман, ашәақәа анҵаны иадырҳәон. Егьи ашәаҳәацәа ыҟан. Уажәы урҭ абаҟоу? Уажәы ԥхьарца змоуҳәагьы уаҩы дсыздыруам, иқәӡааит. Анкьа ашәагьы сҳәауан, аха уажәшьҭа сабаҟоу!..
– Жана Ачба итәы ишәаҳахьоузеи, ижәдыруазеи?
– Жана иблақәа акыгьы рбаӡомызт, инапы данкны дахьнаргоз аԥхьарца аирҳәуан, чарак змоу, ԥҳәыс даазгуа акрыиҿарҵон, акрыирҭон, дцон. Жана итәы уаҳа ишәасҳәарызеи!..
– Аԥхьарца аимырҳәозз?
– Аԥхьарца аирҳәуан, урысшәала, иациҳәауан, аԥсышәала иациҳәауан, каамеҭны иаирҳәон, аха…
– Жана Ачба иԥхьарца аакамыжьӡакәа, дыԥсаанӡагьы иман, даныԥсгьы иара уа иваҵаны дыржит. Иара иԥхьарца иманы, аҩада дцон, алада дыргон, иблақәа егьырбаӡомызт…
– Аханатәгьы иблақәа цахьан, дандыуха аԥхьарца арҳәара иҵеит. Нас аԥсхәы зуаз днаргон, аԥхьарца аирҳәон, абжьыуаа рҿы иара дыҟан. Ани а-Маршьан игәылара акәын, ани Ҳаиҭбеи. Ҳаиҭбеи Наҳарбеи Ачба иаҳәшьа диман. Ари Жана уахь дигон. Ныҳәак азы днеин аԥхьарца аирҳәон. Аԥхьарца ахьаирҳәоз Таташь дыхьӡиртәит. Таташь иԥхеишьан дындәылҵны дцеит. Ари збаз Жана «Таташь пошел вон» иҳәан, еиҳагьы аӡы дазымӡәӡәауа дҟаиҵеит… Абас иухьеит Жана Ачба, абарҭқәа рҩызцәа ҟаиҵалон уи…
Егьи, аԥсуараҿы ажәытә иҟалахьоу ҳәа ирҳәақәоз ртәы шәалацәажәараны шәыҟазар, убырҭгьы шәасҳәап ишәҭахызар?
– Убри ауми иаҳҭахыу, иҳәала, иҳәала!
Алма Ачба быжь-ҩык аишьцәа иман. Гәыма дынхуан иара. Иара ихаҭа сара сихааным, аха иара ицыз ауаҩы иҳәамҭаны исаҳахьеит абри ишәасҳәауа, ˂…˃

Ладариа Ҳаџьараҭ
– Аԥхьарцақәа шыҟауҵауаз атәы ҳауҳәауандаз?
– Аҵла заҟа ахыҵуа аҟара иаҳагьы иеиӷьхоит аԥхьарца. Аха сара иҟасҵахьоу рахьтә алтә реиӷьуп зегьы. Аԥшӡаразы аатәы зегьы иреиӷьуп, аатәы. Абарҭ зегьы ҟазҵаз сара соуп, ирацәангьы иҟасҵақәахьеит, аха шьҭа сажәит, акәымзар. Ахьатә ҟарҵоит, аха ахьатә аҵкыс алтә  еиҳа иеиӷьуп. Ашәшьгьы иалырхлоит, аха уи аиура уадаҩуп. Иара ҷабны акәын ишыҟасҵуаз, исыҵлауан. Абри аԥхьарца захьӡыу аџьабаа ауп изхылҵыз. Агәаҟра иақәшәаз аӡә иоуп аԥхьарца зхәыцыз. Аԥсрақәа рҿы, аҷаԥшьарақәа рҿы, ихәу дахьышьҭоу убра ауп иаҳарак иахьадырҳәақәо. Ауаҩы дгәаҟуеит, аԥсра даҿуп, убра иааиуа аԥхьарца адырҳәоит, даҽак узарҳәаӡом, амырзакан узарҳәом, ачангәыр узарҳәом, даҽак узарҳәом, абни аԥхьарца ада.

Абри ашьҭахь аԥхьарца арҳәара далагоит. Иаирҳәоит ашәак, уи ашьҭахь Гәдиса иашәа, убас иҵегь. Лыхны Озган Еснаҭ. «Ианеибашьуаз Аалӡга».

– Ачымазаҩ иҟны ианадырҳәоз, иара иҭахымзар?
– Иарҳәы ҳәа аниарҳәалакь иадырҳәауан, дыԥҳәыс, дхаҵа, азин ҟалозар убасҟан акәымзар, ус иадырҳәомызт. Ауаҩы данычмазаҩхалакь, уажәы еиԥш усҟан абольницақәа ыҟаӡамызт, доусы иҩны дышьҭан, убра агәылацәа-азлацәа иеизауан, иҷаԥшьон, убра иадырҳәон.
– Аԥхьарцарҳәаҩ бзиа даныԥслакь иԥхьарцагьы иваҵаны дыржуан ҳәа шәаҳахьазма?
– Исмаҳац.
– Жана Ачба иԥхьарца иваҵаны дыржит рҳәоит, иҵабыргызма убри?
– Жана Ачба даныржуаз сара сақәымшәеит, уи аҽны сыҟамызт, сахнаган – сыҟамызт. Амала уи иԥхьарца иваҵаны дыржит ҳәа саргьы исаҳаит.
– Акыр ҵуоу аԥхьарца Аԥсны иқәнагалеижьҭеи?
– Аԥсуа аԥсуа ихьӡи-уажәи рыбжьара аԥсуа иԥхьарца ыҟоуп. Арӡын Џыр-иԥа иҟаиҵеит ҳәа ирҳәо, аԥхьарца Џыраа раԥхьагьы аԥсуа иман.


Аджба Ҭемыр
Аҷандара.

– Аԥхьарца, гәаҟран аԥхьарца зыхҟьаз. Ауаҩыцәгьара, ауаҩшьра, ахәра, аҷаԥшьара – абри аҿынтә ауп аԥхьарца ааишьас иаиоуз. Уи ажәытәқәа иазырҳәақәоз ыҟан, аха аҿатәқәа уи аҟара хыс ирымам.
– Ажәытә аԥхьарца азырҳәақәоз ауаа аӡәыр рыхьӡқәа удыруама?
– Рыхьӡқәа сымдыркәа, иаирҳәон Мархолиа Шьаадаҭ, иаирҳәон Арсалиа Кәынта, убас аҷкәынцәа иазырҳәақәоз ыҟан.
– Марохиа Аацытәи иоума?
– Аеи, Аацытәи Мархолиа Шьаадаҭ, Аџьы Ҭамшьыгә, Кәынта Аџьба, Чычба Қьаамын – д-Аҷандаратәын иара, Гәны Қтыт…
– Иабарбеи аԥхьа аԥхьарца?
– Аԥхьарца аԥсыуоуп иҟазҵаз. Аԥхьан ишысҳәаз еиԥш, гәаҟроуп иара зыхҟьаз.
–(Он говорил, что аԥхьарца произошло от горя. Раненный мучился лежал, не мог передать свою боль словами, а игрой на апхьарце, через нее изливал свое горе, свою боль и мучения. Жена все его мелодии выразила словами и говорила ему: если ты умеешь играть на апхьарце, можешь то чего хочешь передать и словами).
Ахы зықәшәаз ахы анилырхуаз, аӡы иагаз аӡы дахьышьҭнахыз, уҳәа убас иадырҳәон˂…˃. Уи шыҟаз уи ауп: ақәылара ыҟан, усҟан уаҩшьран, уаҩ ӡаран, еибашьран, ауаҩы дрыбжьаԥсуан. Ахы зықәшәаз иуаҭәа абаҩ бжьыхны, аԥстәы ашьахәар бжьаҵаны идырӷьауан. Абри анԥиҟуаз имыхьуази, убасҟан дыҳәҳәар, ма дааӷызыр ԥхашьаран, убри аҟнытә игәаҟра алаихаирышҭырц аԥхьарца аирҳәауан. Аха иара изгәаамгӡаӡакәа, иара игәаҟрақәа ртәы иԥхьарца иаҳәуан.
Иԥҳәыс дахьтәаз, уи иара иахь иара дақәиҭымызт, иара ишҟа дааиӡом, иԥҳәыс дахьтәаз:  «уара ҿыла иуҳәараны иҟаз уԥхьарца иаурҳәеите, ҿыла иҳәараны иҟаз уԥхьарца ианануҵалакь, ҿыла аҳәарагьы зыԥхоушьозеи, иуҳәандаз, мамзар, лҳәеит, ухаҵазар аԥхьарца ианумҵандаз» – лҳәеит.

***
– Аибашьрақәа раан ар раԥхьа игыланы ицо иадырҳәо иҟаӡамзи аԥхьарца?
– Убри сыздыруам, убри смаҳац, исмаҳац азы амц сызҳәуам. Аԥхьарца ахьадырҳәауаз аԥсра, ачара, ачымазара, агәаҟра, абри аҟны ауп акәымзар, аԥхьарца даҽаџьара ԥагьашақә иадырҳәаӡом. Аԥхьарца убас иҟоуп – ҿыла ицәажәоит. Ҩыџьа шеицәажәо еиԥш, абас, ани аԥхьарца азырҳәауа дуацәажәауазар дышуацәажәара ицәажәоит иара, амыткәма аҳәоит, аҵәыуара аҳәоит, ашәа аҳәуеит, акәашара аҳәуеит. Аԥсабара иқәу уара уҿы иаҳәараны иҟоу зегьы иара иаҳәоит, ицқьаны издыруа иҿы. Абалалаика, агитара, егьи рҳәан уажәтәи аҷкәынцәа убарҭ рахь рхы дырхеит. Аԥхьарца иагьзгәалашәауадаз! Аха уажәы ишубо, ишьҭырхуа иалагеит ҩаԥхьа.


* * *
– Абри аԥхьарца шырхәыцыз ҳәа акыр уаҳахьоума?
– Аԥхьарца ҟарҵаанӡа аԥхьа аџьықәреи ахәҵәы ауп излырхыз. Аџьықәреи ахьаҿалауа ыҟами, убра иҭаҩаҿанны иҟалуеит. Убри аҭаҩаҿара ахьыҟаз иаманы, наҟ-ааҟ идырҟьоит…
– Нас убра рнацәа бжьаҵаны акәызма ишадырҳәоз?
– Иауазеи рнацәа зыбжьарҵоз, убра хыхьгьы, ҵаҟагьы ҵәык-ҵәык бжьарҵуан, иара убри аҩыза даҽакгьы ҟарҵуан, нас дара-дара ааихьшьуа, ҷыжь-ҷыжьҳәа иадырҳәуан. Иара абри шыҟарҵоз, нас, ԥыҭк анҵы, хәыҷы-хәыҷла акака нацҵауа, акака нацҵауа, ус-уа ишнеи-шнеиуаз аԥхьарцаҿы икылсит. Абасоуп аԥхьарца шыҟарҵаз. Раԥхьа аԥхьарца ҟазҵаз аԥсуаауп рҳәон. Ари ҳара ҳабацәа рабацәа ирҳәамҭаны исаҳахьан.
– Излырхуазз аԥхьарца?
– Аԥхьарца аҭәа иалырхуеит, ал иалҵуеит, ашәшь иалҵуеит, ахьа иалырхуеит, мҿыс излымҵуа ҳәа егьыҟаӡам.
– Зегь реиҳа иеиӷьу иарбану?
– Рызегь реиҳа алтә еиӷьуп рҳәоит. Уи абжьы иаҳа иеиӷьуп.
– Амҟәыба иалхыу аԥхьарца убахьазу?
– Амҟәыбгьы ыҟоуп, ааи, амҟәыбгьы иалырхуеит. Раԥхьаӡа, амҿы иалырхаанӡа, убри иалхны аԥхьарца ҟарҵо иалагаанӡа, амҟәыб иалхны иҟарҵон, рҳәоит. Амҟәыб гәаҩами, аҟаҵара иаҳа имариан. Ашәшьгьы ыҟоуп, убрыгьы иалырхуан.
– Рызегь ашәшь реиӷьхома?
– Момоу, урҭ рызынтәыкгьы рыбжьқәа еиԥшхом. Аҭәа абжьы акала иҟоуп, ахьа абжьы акала иҟоуп, ал абжьы даҽакала иҟоуп… Ашәшь абжьы ҵаӷахоит, иаҳа икьашәашәа иҟалоит, аҭәатәы хәаҽхоит, егьи амжәагьы иалырхуеит, убри абжьгьы зынӡа даҽакала иҟалоит. Аха рызегь реиҳа алтә абжьы аргауеит. Алаҳагьы иалырхуеит. Сара алаҳатәы иалхны иҟасҵақәахьеит акыр. Ани Ҳалил ззышәҳәоз, убри аҩымааи аԥхьарцеи алаҳатәы иалхны исзыҟаҵа ҳәа сеиҳәан, аҩымаагьы алаҳатәы иалхны изыҟаҵаны исҭеит сара. 
Аҩымаа иҟасҵаз аҩада иргеит ҳәа ауп ишыздыруа. Са соуп аҩымаа ҟазҵаз. Ишыҟауҵаша абас ауп ҳәа сеиҳәан, са снапала иҟаҵаны исҭеит. Уи дыуны иҟазҵо дыҟоуп, ихәыҷны иҟазҵо дыҟоуп. Аҟаҵашьа ззымдыруа амгәа дуны иҭыганы ачамгәыр еиԥш иҟазҵауагьы дубап! Уи  доусы инапаҿы изааиуа еиԥш ауп, аха аҟазаҵәҟьа аԥхьарца хәыҷны ауп ишыҟаиҵо.
– Амгәа аԥандури еиԥш иҟарҵауоу, мамзаргьы иаҳа идырмаҷуоу?
– Ааи. Ашьҭахь амзаша аддырҷаблоит. Нас абни аԥхьшьтәы ҷыжь-ҷыжьҳәа абни инахьшьны, убас ауп ишадырҳәо. «Аԥхьарца ззамырҳәо аԥхьарца-уҳә дачычоуп» ҳәагьы алаф рымоуп аԥсуаа. Насгьы исаҳахьеит аԥхьарца аҭанақьгьы иалырхуеит ҳәа. Уи ажәытә агазҭра аҭанақьқәа ыҟан. Жәаҩа-жәаха литр зкуа абак хәыҷқәа ыҟамзи, убри ахәы лаҭаны иҟарҵауан. Убри еиԥш абакқәа амҳәыр рықәҵаны Николаи ихаан иааргақәон, убри ахәы лаҭаны иҟарҵуан.
– Аԥхьарца ар раԥхьа игылоу иаирҳәо, шәара абри еиԥш акыр шәаҳахьоума?
– Мап, мап, сара исмаҳац. Сара саб иаб шәиҩынҩажәеи жәиԥшь шықәса ихыҵны, шәи ҩынҩажәеи жәохә шықәса дырҭагылан даныԥсуаз. Убри иҳәауаны исаҳахьан, Аԥсны аибашьрақәа акыр ирықәшәахьеит ҳәа. Абырзен дабашьхьеит, аурым дабашьхеит, аџьам дабашьхьеит, аҭырқәа дабашьхьеит ҳәа. Иара ихаан мацара хәынтә-фынтә иеибашьхьан аԥсуаа. Аҭырқәа ианиабашьуаз иаргьы ар дрылан. Аха аԥхьарца адырҳәон ҳәа иҳәоны исмаҳацызт. Еибашьра иахьцоз иныҟәыргоз абџьарын, иргон аҳәақәа, ашәақьқәа, аҟамақәа, убас егьырҭгьы. Амала абираҟ рыман. Аԥсуаа рбираҟ Аҩыӡба Џьгыр иман, Џьгыр ҳәа дыҟан, дагьыршьит. Аԥхьарца ҳәа, аԥхьа игыланы ицо ҳәа… мап, мап, исмаҳац. Аԥхьарца раԥхьаӡа изхылҵыз агәаҟра ауп, агәаҟра. Далгьы дыргон, Ҵабалҟа дыргон, Ашәыҟагьы дыргон Чычба Ҳалил. Уи иеԥшҵәҟьа аԥхьарца азырҳәауаз аԥсуак дубарымызт, убас ибзианы иаирҳәон.


Очамчыра араион,
Ԥақәашь ақыҭа.
Ԥачлиа Џьаруа.

– Аԥхьарца аҟынтәаанагаз уҳәама? Аԥхьарца аҟынтәаанагаз уи ауп. Ажәытә аамҭа аныҟаз, усҟан аџьыка ыҟамызт, арахәыц ыҟамызт. Ақәны ҳәа рыман, аныцә ҳәа рыман, нас абамба карԥсон, илырҵон, убри аадрыхуан, убри рхахон, ирсуан ашхарԥы ҳәа иҟан, убри иалырхуан, ақәны аш-харԥ алырхуан, абамба ршәуан, аӡиқәа алырхуан. Арахә рзы аџьыка анырмоулакь амшын ахь икарцон, амшын ӡы ддыржәуан. Дара рзыҳәан ақәабқәа рыманы ицон, ага-ӡы дыршуан, иалырхуан аџьыка, нас ирыманы иаауан.
Убасҟантәи аамҭазы хәмаргас абри иҭыцәааны ашәшь ада иалырхуан, егьи иалырхуан. Ашәшь адаҵәҟьа идуӡӡаны аҵлақәа ирыман, иааиҩырԥԥаны иалырхуан. Сара сашьа Хапашь ҳәа дыҟан, сара исымаз аԥхьарца ҟазҵаз убри иакәын. Ашәшь ада акәын уи злихыз.
Убасҟантәи аамҭазы хәмаргас ирымаз абри акәын. Уаҳа даҽа хәмаргақәак аԥсуаа рҿы иҟақәаз ыҟан, нхыҵ-аахыҵ, аха уеизгьы ҳраион аҿы абри аԥхьарца, нас ачамгәыр уҳәа – абарҭ ракәын…
Дара иҟарҵон специально аҵла ҭҟаны иҭыхны, ахьатәы, ари ахьагьы иалырхуеит, иҟарҵон анҷатәы, аҭәа иалырхуан иара.
Абарҭқәа, абарҭқәа рзыҳәан убасҟантәи аамҭазы ачымазара азы, ма ахәра азыҳәан, ма егьи даҽакы, иааидтәаланы ианыхәмаруаз азы абри аԥхьарца аӷьараҳәа иадырҳәон, агәақьҳәа иааидтәаланы ашәа ақәырҳәон. Абри акәын культурас убасҟантәи аамҭазы ирымаз.
– Уара изурҳәауа аԥхьарца закәтәузеи?
– Ариу? Ари сара стәы лтәуп, ахҩа ахьатәуп. Алгьы иаҳәоит ибзианы.
– Иузыҟазҵада иара?
– Ари, сара сашьа Хапашь ҳәа дыҟан, убри иҟаиҵон аԥхьарца. Иара дыԥхьарцарҳәаҩын, убри иҟны ауп саргьы иаҟысҵа. Сара схәыҷын, до, салаиркәашон, иара абри аӷьараҳәа иарҳәаны.
– Да, шьҭа акы ҳзаурҳәондаз.
– Ишәзасырҳәозеи? Аа, уажәы ишәзасырҳәауа иахьӡуп «Агәмырҿыӷьга». Абас иахьааидтәалауаз ргәы дмырҿыӷьырц азы иадырҳәалоз акы акәып иара.
(Аԥхьарца арҳәара дналагеит)
Ԥақәашь
1961 шықәса, маи 24.

Џьаруа Ԥачлиа аԥхьарца ахьаирҳәоз иациҳәауаз ашәа иалаз ажәақәа.

Уа ҳа ҳа, ра уараида ри уа уа, ҳа ҳа,
А ҳа, ҳа, уараида руа а аҳа-ҳа,
Раида, раида риуауа, уа ҳа-ҳа!
Иақәшәыԥса ахьырԥар!
А ҳа-ҳа уарида раида, уа-ҳа-ҳа,
Ишԥажәбои… (неразборчиво).

– Џьарма, абри аԥхьарца раԥхьа ишықәнагалаз ҳәа акыр уаҳахьоума?
– Аԥхьарца шыҟалаз уи ауп: анкьа ахәмаргақәа-гьи уи аҟара иабаҟаз, ирыздыруамызт. Убасҟантәи аамҭазы аԥш уқәлартә еиԥш идухауан, убри еиԥш аамҭа аныҟаз ыҟан. Аԥш ахьаҿыухуаз аԥҳә ҭаҩаҿаны иҟалауан. Убри аҭаҩаҿара ахьыҟаз, абас аҳәызба аԥынҵа лавҵаҵаны иаадырҟьон. Нас, акы лавҵаҵаны, аҽы еиԥш акы наҵаҵаны, нас иара атәы дырҩегьых даҽак ҟаҵаны, арацәа ахьшьны, иааиҿдырхауа ианалага, нас абри ҷыжь-мыжь, ҷыжь-мыжь, ҷыжь-мыжь ҳәа иаҳәауа иалагеит. Абри ҷыжь-мыжь, ҷыжь-мыжь ҳәа иаҳәауа ианалага, нас аҵла иргәаҩаны иҭыхны, убри аҩыза ҟарҵеит. Нас хәыҷы-хәыҷла убри иахьыԥшны, аԥхьарцахьы ииасит.
Аԥхьарца шыҟалаз ҳәа сара исаҳахьоу абри ауп.

*** 
На второй день:

Абри аԥхьарца… Ахҩа шырчаԥуаз… раԥхьаӡа аҷаб ҳәа абри уажәы иҟарҵауа, азауад, афабрика аҟны иҟарҵауа аҷаб ыҟами, убри аныҟамыз аамҭазы аҷаб абас иҟарҵауан: аимаа, акан еимаа ҳәа иҟами, акан еимаажәқәа еизыргон, абас иеизыргон ирацәыӡаны, нас ақәаб иҭарҵон, ма ачуан иҭарҵон, идууз акы иҭарҵон, мамзаргьы иаҳәак ааҭацәааны, аӡы кылымсыртә еиԥш иҟаҵаны, абарҭ аимаажәқәа убра иҭарыжьуан. Абни изҭарыжьуаз уа иҭан. Иҭабаауан убарҭ аимаажәқәа, иеиҵабаауан.  Ашьҭахь иааӡахны, инаганы, ачуан илҭарыжьуан идууз акы. Убра иржәуын. Ижәуа, ижәуа, ижәуа, ижәуа, абри иҭоу иаразнак, абри аимаажәқәа, абри аимаажәқәа ишеибакәу зегьы еилажәны, италтал ицон иара уа. Нас ишнеиуаз абри ахьурӡы аншуа еиԥш, аӡы абжьы го иалагон. Убас ижәпаны иааҟалауаны аамҭазы, иааҭганы, иҵаӷаз акы, аӷәы инықәырҵон. Инаганы аӷәы ианықәырҵалакь, еҳе нас амра инцәырҵон. Ианааҩлакь иныԥыҟҟа-ԥыҟҟаны иқәырҵон. Нас ианҩалакь зегьы еимыҵуан, аԥҟарақәа, нас ҷабуп абри, абас акәын аҷаб шыҟарҵауаз.



Шьынқәыр Софыџь

Софыџь ҳәа Шьынқәбак дыҟан. Ҩны-гәара егьимамызт, егьихӡымызт, иара убыс мацара иныҟәоз уаҩын. Дахьнеиуаз иҟаиҵауаз уи акәын, иԥхьарца (рҽны) изқәа икыдын, ажәлар (аџьхәыцк) иаарганы, иааикәшаны инатәон. Иара аԥхьарца аалхны, иԥхьышьтәы иаҿишьуан, ашәагьы ациҳәон. Ашәақәа ҳәа убри еиԥш ашәақәак иҳәон… Ахаҵара ҟазҵоз рашәа иҳәон, ахьӡыртәрақәа иҳәон, иара дызҭахымыз ыҟамзи, – Абри, уара ачычиа, угәеи-гәеиуа ажәлар урыланы ирылухуазеи? – ҳәа иарҳәон.
– Адунеи збоит, – иҳәон иара уи аҭакс.
Шьапыла дрылан, аԥхьарца аирҳәон, ашәа ациҳәон. Абри акәын. 
Аԥхьарца адырҳәон ахәы дахьышьҭаз, агәаҟрақәа раан, ахаҵара ашәа адырҳәон.
Аҵла ажәцәеимаақәа жәуа, ижәуа, итал-талуа ианцалакь, ирҩаны иҟарҵон. Убри акәын аҵла, аԥхьарца ҷабгас ирымаз.
(Қәычук иажәабжь иҳәоит, аха Қырҭтәылан ӷәӷәак диԥхьазшәа, дахьцаз амаҭ-цәа ихарԥаны диршәарц иақәикызшәа, уи аҟара акы иаԥсоу егьимҳәеит).


















Ажәеиԥшьаа
[Ажәеиԥшьаа ртәы ҳәа исаҳахьоу абри ауп]
Шәарыцаҩ бзиак дыҟан. Абни дыԥсит. Ԥа заҵәык диҭынхеит. Абни иҷкәын иаб иеиԥш дшәарыцалар иҭаххеит. Иаб ишәақь аашьҭихын, дшәарыцауан, днеи-ааиуан, аха дыҷкәынамзи, ахара дызцомызт, ааигәа-сигәа шәарах ыҟамызт.
Ахара сызцом, ааигәа егьыҟам, – аҷкәын аҭакс.
– Сара узгоит, уаала! – иҳәеит абри ашәарыцаҩ.
– Ибзиоуп, – иҳәан, аҷкәын дақәшаҳаҭхеит.
– Абрыгь-абрыгь аамҭазы абри аҵла дуӡӡа аҟны унеины усзыԥшы! – иҳәан, иеицырдыруаз ашә дуӡӡак аӡбахә иеиҳәеит.
– Саргьы убра снеиуеит.  
Ани аҷкәын иабџьар, иара иҽааибиҭан, ианиеиҳәаз аамҭазы убри аҵла аҟны днеит. Акыраамҭа дыԥшит, аха данимба, аҵла ашьапы аҟны днатәеит.
Ари уажәы даап, уашьҭан даап, иҳәеит, дыԥшит, дыԥшит, аха дыҟаӡам, иҳәеит.
Ус ихәлеит. Илашьцеит. Уаҟа дыштәаз аҵыхгьы акыр цеит. Анахьгьы дшәоит, арахьгьы аҩныҟа дзаауам.
Аҵла дшадтәалаз акәамкәа, бжьык иаҳаит:
– Уа, Шәажәы! – иҳәан аӡә ҿиҭит.
– Ҳаи, – ҳәа абжьы аагеит ари ашә дзыдтәалаз.
– Ҳаи, дад, уаха асас дысҭоуп, усзааиуандаз! – аҳәеит аԥхьа зыбжьы газ. 
– Уара асас думазар, саргьы сасык дысҭааны дсымоуп, уара уахь неишьас иҟасҵарызеи, – аҳәахит ари Ашә.
– Ҳаи, усасгьы арахь дааумгои, суҳәоит шәҩыџьагьы шәысзааи! – аҳәахит егьи.
– Ибзиоуп, ҳнеип! – иақәшаҳаҭхеит ари Ашә.
Абри ашьҭахь аҷараҳәа Ашә ааиҩԥан, уахьынтә аӡә даагәылԥеит.
– Уаала, баба, уаха сгәыла иҟны ачара ыҟоуп, имаҳә даауеит, иӡӷаб даауеит, – иҳәеит, – абра уааныжьны, сара сызцом, уара иуқәнагоугьы убраҟа исҳәарцы сгәы иҭоуп.
Аҷкәын мап имкит.
Абас исасгьы диманы ани ачара ашҟа дцеит. Ачараҟны иахьнеиз, зеиԥшыҟаӡам аҽацә ршьын, иааиҿыҟьҟьа инҭаҵаны иржәит.
Ауаа тәеит. Иагызҳәагьы уаҩ дыҟамызт. Иааиуаз «бзиала шәаабеит» ҳәа дырԥылауа, иааганы иртәауа, зегь аниртәа, иаргьы дааин уа дрылатәеит, иҷкәынгьы, иӡӷабгьы ааиган, уаҟа инаидиргылеит.
Абри ашьҭахь рыхәқәа аарган инрымҵарҵа, асасцәагьы еиҳабы-еиҵбы инеибарԥшны, акрыфара иалагеит. Аӡәы заҵәык, абни зысас дызманы иааиз агәыла инапы аимыркӡеит, ус дтәан.
– Иууазеи, сгәыла, угәы иалоузеи? – иҳәан аԥшәма дҵааит.
– Абри сысас иаазгаз уаха иаҭәоушьауа сымбакәа акы сфараны сыҟам! – иҳәеит ари.
– Абри аума угәы иалоу?
– Ааи, абри ауп, – иҳәеит.
– Убри уара иҟәнумшьан, – иҳәеит аԥшәма, – сара дара ирацәасшьауам, аха шықәсыктәи сҵакыра иара ишиҭахыу дақәиҭуп, – иҳәеит.
Шықәсыктәи иҵакыра иаҵанакуаз зқьыума, ҩнызықьума, хнызықьума хы ашәарахқәа, адунеи иқәу ашәарахқәа зегь рахьтә акәын.
Нас абри ашьҭахь абрыгьы акрыфара далагеит. Ауха иаашаанӡа ичаран, адырҩаҽны ицо ианалага, аҷкәын иаҳәызба ааимхны иааныркылеит.
Аҷкәын дхынҳәны аҩныҟа дшаауаз, амҩан игьам-гьамуа ҽацә дуӡӡак ааиԥылеит. Ишәақь дынкылаԥшны даихсын, ишьны инкаижьит.
Ари иҩны иацәыхарамызт. Ахысыбжьы анраҳа игәылацәа ааин, аҽацә еиҿыҟьҟьа, ирыманы ицеит.
Ачуанқәа инырҭажьны иржәит. Ашьҭахь иааҭганы иааиҿырхзар, ани аҷкәын имырхыз аҳәызба абри аҽацә ажәыҩшәаҟьа иагәылазаарын, иаалырхит.
Ажвеипшаа
[Об Ажвеипша я слышал вот это]
Был один хороший охотник. Умер он. Оставил единственного сына. Мальчик этот хотел охотиться, как его отец. Взял ружье отца, пошел на охоту, но ведь был меленький, далеко не мог ходить, а по близости зверей не было.
Неподалеку от него жил еще другой охотник. Ровесник отца был тот.
Однажды этот охотник и мальчик встретились,
– Ты не хочешь охотиться? – спросил мальчика тот охотник.
– Хочу охотиться, но далеко не могу ходить, а поблизости ничего не попадается, – ответил он.
– Пойдем, я тебя возьму! – сказал этот охотник.
– Хорошо! – согласился мальчик.
– В такое-то время приходи к большому дереву на таком-то месте и жди меня там, – предупредил мальчика охотник и указал на известный обоим большой бук. – И я подойду туда.
Мальчик этот надел на себя ружье, собрался и пришел в условленное место. Долго ждал, а тот все не приходил. Тогда он сел под деревом, у ствола.
Вот-вот придет, подсказывало сердце, и ждал он, ждал, но охотник не по являлся. 
Настал вечер. Стало темно. Мальчик сидел под деревом и ждал. Долго сидел. Уйти не может – боится, и здесь также боится.
Все время сидел у ствола дерева и вдруг услышал голос:
– О, Старый-Бук! – звал кто-то.
– Ей! – откликнулся этот бук, у ствола которого он сидел.
– Дад, сегодня ночью у меня гость, прошу придти ко мне! – сказал первый голос.
– Если у тебя есть гость, и у меня тоже есть гость, как же оставлю своего гостья и приду! – ответил Старый-Бук.
– Ведь и своего гостя позови сюда, прошу Вас зайдите оба – продолжал первый голос.
– Хорошо, придем! – согласился этот Бук. 
После этого вмиг раскололся Бук и оттуда вышел человек.
– Пойдем, баба, сегодня ночью у моего соседа свадьба, он приглашает свою дочь и зятя, тебя не могу оставить и тебя просит придти, то что следует тебе сказать, там скажу!
Мальчик не отказался.
Так, вместе со своим гостем пошел он на ту свадьбу. А там на свадьбе, зарезали бесподобного оленя, разрезали на части и сварили.
Сели люди за стол. Из приглашенных никто не отсутствовал. Хозяин встречал всех с приветствием, сажал каждого на свое место, а когда всех посадил, сел и сам среди них, привел своего зятя и дочь свою, которые стали около него.
После этого перед всеми присутствовавшими поставили еду. Гости начали, соблюдая старшинство, кушать. Один только тот, который пришел со своим гостем не притронулся к еде, так сидел.
– Сосед, почему ничего не ешь. За что же сердишься? – спросил хозяин.
– Пока я не увижу то, чего даруешь моему гостью, которого сегодня я привел сюда, к еде не  дотронусь! – сказал он.
– Это все за что ты недоволен?
– Да, это все, – ответил, он. 
– Ты не посчитай это малое, – сказал хозяин, – и я не посчитаю за большое, но я дарю ему мой годовой молодняк, – сказал он.
что его годовой молодняк составлял – тысячи, две тысячи или три тысячи голов зверей, из всех зверей, существующих на свете, [он конкретно не назвал].
После этого сосед, довольный ответом хозяина, начал есть. До утра продолжалась свадьба. Утром, когда уходили, хозяин оставил нож мальчика у себя.
Мальчик возвращался домой, вдруг на дороге встретил огромного оленя. Снял с себя ружье, нацелил на оленя и выстрелил. Олень упал мертвый.
Это было неподолеку от дома. Услышав звук выстрела, соседи пришли, разделали оленя и привезли домой.
Положили в большие котлы и сварили. После этого сняли с котлов, разрезали на части и разложили на столе. Когда же разрезали лопатку, в ней оказался ножик мальчика, который был оставлен на свадьбе у хозяина.
Ашәарыцацәа шәарыцара ианцоз, егьырҭ иҟаз ауаа гылауамызт, итәазар акәын. Шьыжьы ицозар, аҭаацәа гылаанӡа ицар акәын. Дара цаанӡа егьырҭ гыломызт, ишьҭан риарҭақәа рыҟны. Ашәарыцацәа анцалакь акәын арҭ ангылоз, амца анеиқәырҵоз, рырахә анеилдыргоз.
Ажәеиԥшьаа рашәа рҳәон ашәарыцацәа, шәарыцарантә ихынҳәны ианаауаз. Рыҩныҟа иаауазар, рқыҭа ааигәара ианааилакь, ашьха иҟазар – рҭыԥ  ааигәара ианааилакь ажәеиԥшьаа рашәа рҳәон, ихысуан, убри ала иддырдыруан шәарыцарантә ишыхынҳәыз, шаҟа ршьыз.
Шаҟа ршьыз зладдырдыруаз уи акәын, абни ашәа рымҳәози, ажәеиԥшьаа рашәа, убри ашәа ҳәаны ианалгалакь: «уареи, уареи, уареи!» рҳәон, заҟа хы ршьыз рыцыԥхьаӡа, мамзаргьы убриаҟара ихысуан. Нас акәын арахьынтә ианырԥылауаз, ирыцхрааны ианааргауаз.

Когда  охотники уходили на охоту, остальные с места не вставали, если сидели, должны были сидеть, если спали, должны были лежать. Если же утром уходили – должны были уходить пока другие лежали в постели. После того, как уходили охотники, им разрешалось вставать, разводить огонь и ухаживать за скотом.
Песню Ажвепшаа (божества охоты) пели во время возвращения с охоты. Если они возвращались домой, то пели когда приближались к селу, если же они находились в горах, то пели когда приближались к шалашу. Они тогда пели и стреляли и тем самым давали знать, что они возвращаются с добычей, а так же о числе убитых голов зверей.
Число убитых зверей они передавали в песне, в песне Ажвепшаа, когда песня кончалась они пели: «уареи, уареи, уареи!» столько раз, сколько голов дичи убиты были ими, или же столько раз стреляли. После этого их встречали*.


Хаҵакәыр иашәа
Аӡәы дыҟан. Хаҵакәыр ихьӡын иара. Иаҳәшьа заҵәык диман Хаҵакәыр. Быҩлашала дирчон, шәарах быҩлашала.
Иара дшәарыцон. Шәарыцара данцоз, иаҳәшьа илеиҳәон:
– Сара хаха-хымш санымаа смашәырхоит, мамзар хаха-хымш реиҳа сынхом.
Абас лаҳәаны дцон иара. Ҽнак абас лаҳәаны, шәарыцара дцеит иара. Дамага-маго, дмага-маго, дмага-маго дышцоз, шәарахк дахьыԥшны, Ерцахә дханагалеит.
Ерцахә ашьха дахьханагалаз, абжьаск ааиқәшәан (уасҟан Аԥсны абжьасқәагьы ыҟан рҳәоит), абжьаск ааиқәшәан, аиқәԥара иалагеит. Дымхыскәангьы дыҟам, аха ашәақь амҳасҭа ԥҵәан, ахәамц иара даршәит. Даршәны, дышнеиуаз имаха аҿахеит ахра, иара дынҭакәкәа дцеит.
Ари лашьа дмааит. Данымааӡа, ажәала ишырҳәоз еиԥш: «ашьха каԥкаԥ абжьы лхаҵа, аихац лышьаҵа, ахра даҿан Хаҵкәыр иаҳәшьа заҵәы Арифа» ишьҭа дхыланы, аҭамҳақәа дырхьыԥшны, дцеит лара. Дышнеиуаз, Ерцахә днаӡеит. Ерцахә дахьыҩхшәалаз, лашьа ишәақь амҳасҭа лбеит. Ашьха дынхыҵны, дахьынаскьаз лашьа имаха лбеит ахра иахьаҿаз. Арҵәааҳәа дыҳәҳәан, аҟарма дашьҭалеит. Ашьха ашаха абалоуаз, абарҭ аҟармақәа неиԥылшьын, лҽалаҿаҳәаны ахра днаҿалеит. Илулакгьы, лашьа имаха ахьаҿаз аҟнынӡа днаӡеит. Днаӡан иааҿыхны, илыманы аҩныҟа дааит.
Аҩны дахьааиз лгәылацәа ирылалҳәеит Хаҵакәыр дышҭахаз. Лара иаалгаз амаха ҵааны илҵәахит. Илҵәахит ашәындыҟәра инҭаҵаны.
Абри ҵәахны ишлымаз хы-шықәса раҟара ҵит. Лара лассы-лассы дахәаԥшуан иара, аха иара ашьаб еиԥш иҭан. Хы-шықәса раҟара анҵы, Хаҵакәыр исахьа зсахьаз Акаԥихәаршы шылҵыз лбеит абри.
Абри Акаԥихәаршы аашьҭылхын, аџьам, акалам-џьам иҩанҵаны, ахәшә аҵаҭәаны, ачахра далагеит.
Илчахуа, илчахуа дышнеиуаз, абри Акаԥихәарш, Хаҵакәыр исахьа зсахьаз ауаҩы далҵит.
Дуаҩхеит. Хаҵакәыр иеиԥш иаргьы ашәарыцара далагеит. Дшыҟаз – Хаҵакәыр дыԥсит, дыбзахеит ҳәа уаҩы имҳәауа, дырҩегьых ажәлар даарылагылеит.
Ус дшыҟаз амлакра ҟалеит. Ҭырқәтәылантә аԥш рыманы иахьааиз, иара иаҳәшьа х-ԥуҭк аԥш ҳәа дыдирхәҳаит, усс дҟамҵаӡакәа иаҳәшьа диҭиит.
– Уа, џьым, џьым, Хаҵакәыр! – лҳәеит, – Капихәарш зааӡаз дафеит ҳәа. Сара уара баша усааӡуан, абриаҟарагьы судыԥсылахьанеи, сышԥоухашәалеи!
Лара дышҵәыуаз ашхәа дынҭадыртәан, дрыманы ицеит.
Хаҵакәыр абас иуит.


Песня о Хацакуре
Был один человек. Звали его Хацакур. Была у него единственная сестра. Кормил он ее только костным мозгом дичи.
Сам охотился. Ходил на охоту, перед этим говорил:
– Если за три дня и три ночи не вернусь, знай я в беде, более трех дней и трех ночей не останусь.
Так говорил он перед уходом.
В один день так предупредил ее и ушел. Шел, шел, шел он за одной дичью, шел долго и не заметил как поднялся на Ерцаху.  
Поднявшись на гору Ерцаху, он встретился с тигром (говорят, что в те времена в Абхазии тоже водились тигры), встретился с тигром и началась борьба между ними.
Конечно, он стрелял в тигра, но ложе ружья у него в руках осталась а приклад ударил его и сбил. Он сорвался и упал в пропасть, одна рука   оторвалась и повисла  на отвесной скале.
Брат не возвращался. Когда она убедилась, что он не вернется, пошла за ним; как говорят, «воркуя как цесарка, обув свои ноги обувью с железными шипами, по горам и отвесным скалам Хацакура единственная сестра Арифа», пошла по его следам, по убитым братом диким зверям. Шла она и дошла до Ерцаху.
Когда поднялась на Ерцаху она увидела ложе ружья ее брата. Как перевалила гору Ерцаху, она увидела руку брата, которая висела на скале. Она вскрикнула и начала искать хмель. В горах где могла достать веревку, она перевязала их, обвязала ими себя и спустилась по отвесной скале. Дошла до того места, где висела рука ее брата. Добралась до него, сняла и привезла домой. 
Придя домой, она оповестила соседей о смерти Хацакура. Привезенную ею руку брата она посолила и спрятала. Спрятала в сундуке.
Как она спрятала прошло около трех лет. Она часто раскрывала его [сундук] и смотрела, но рука так нисколько не изменялась. После того как прошли три года, вышла оттуда Акапихуарш (червь особый), что увидела она.
Подняв эту Акапихуарш, положила в миску, бамбуковую миску, подлила масло и начала кормить его.
Кормила, кормила и в конце – концов  этот Акапихуарш принял образ Хацакура и стал человеком.
Стал человеком. Как Хацакур, он тоже стал охотиться. Прошло определенное время и никто не говорил, что Хацакур умер или воскрес, так и жил он среди людей.
Так одно время настал голод.
Из Турции привезли кукурузу, а здесь он продал за три пуда кукурузы свою сестру, ни за что не думая продал свою сестру.
– Ой, брат, брат Хацакур! – сказала она, – Акапихуарш, съел своего кормильца, говорят в народе, разве я за это воспитала тебя, столько труда вложила в тебе, как стала лишней!
Как рыдала, так посадили ее на шлюпку и повезли.
Так поступил Хацакур*.


«Шьараҭын» зыхҟьаз ҳәа ирҳәо

«Шьараҭын» зыхҟьаз абри ауп. Аԥсуаа нхон Гагра анаҩсҟа. Ацәаӷәара ҳәа иашьҭан џьара. Убра ижәпаҩны инхон аԥсуаа. Зны ргәырҽанӡамкәа ишыҟаз азахәқәеи асаӡқәеи рықәлеит. Ирықәлан ирбаз зегьы ргеит. Дыргеит зеиӷьаҭамыз ԥҳәызбакгьы.
Абри аԥҳәызба лашьцәа, лҭынхацәа лышьҭалеит. Дара асаӡқәеи азахәқәеи рқыҭақәа еимдауа, акыраамҭа лыԥшаара иаҿын. Иԥшаауа ишнеиуаз дырбеит џьара қыҭак аҟны. Лара аԥҳәызба Шьараҭын лыхьӡын.
Шьараҭын лашьцәа дыргарц иалагеит, аха дрырымҭеит. – Лцынхәра даажәгар дшәаҳҭап, – рҳәеит, – мамзар дҳазшәыҭом, – ҳәа иқәгылеит лара дызмаз.
Аха лцынхәра лыԥшаарагьы ус имариаз уск акәымызт – лара ԥҳәызба бзиаӡак лакәын.
Ирыурыз. Абри ашьҭахь лашьцәа хынҳәны иааит. Иахьааиз аӡә дрыԥшаан, даахәаны дыргеит. Убасҟантәи аамҭазы ауаа аархәауан, ирҭиуан.
Абри иаархәаз аԥҳәызба дырган, раҳәшьа дҿырхит. Раҳәшьа дҿыхны, дрыманы амҩа иқәлеит. Акыр ианааскьа, арҭ ауаа рыцымзи, аӡәы агәырӷьаҿҳәаша реиҳәаразы аҩныҟа даарышьҭит.
Ари агәырӷьаҿҳәашаҳәаҩ аҩны дахьааиз аҭынхацәа иреиҳәеит:
– Шәаҳәшьа дҿырхит. Лашьцәа дрыманы иаауеит. Амҩа иқәуп.
Ари еиԥш ажәа заҳаз ажәлар, уагьы, гәыцхәгьы зегьы еизеит, гәырӷьарахеит. Ачара ҟарҵеит. Избан акәзар, усҟантәи аамҭазы «иӡны иҟаз иаареи, иԥсны игылази» аҩыџьагьы еиԥшны ирыԥхьаӡон. Знык иақәланы ауаҩы даныргалакь, мамзаргьы дӡаны даныргалакь, ирхынҳәра уадаҩын. Убри аҟнытә Шьараҭын дырхынҳәны данаарга, иеигәырӷьаны, ачара ду руит.
Шьараҭын лашьцәа дрыманы ашҭа ианааҭала, уа иҟаз ауаа аалыкәшан, рнапқәа еибаркны акәашара иалагеит. Лара рыгәҭа дыргыланы, егьырҭ ааиуан, дгәыдыркылон, илыкәшаны рнапқәа еибаркны икәашон, ашәа рҳәон: «Аҳаҳаира Шьараҭын!» ҳәа.
Абри аибаркыра акәшарагьы, иара иацырҳәауа ашәагьы абри ауп изыхҟьаз, Шьараҭын лыхьӡала ауп излаҟалаз. 
Что говорят о происхождении «Шьаратын»

«Шаратын» происходит вот отчего. Абхазы жили за Гаграми. Там, где называли Ацвагуара. Там жили они большой массой. Однажды внезапно на них напали зихи и садзы. Напали и  угнали все, что увидели. Угнали и одну прекрасную девушку.
Братья этой девушки, родня погнались за ними. Искали ее в селах садзов и зихов, искали долго. Искали, искали и вдруг нашли ее – в одном месте. Звали ее Шаратын. 
Братья Шаратын чего только не сделали, чтобы забрать ее с собой, но не дали им. – Приведите взамен другую, – сказали они, – иначе ни за что не отдадим.
Но не так-то легко было найти взамен ее: она была очень хороша собой.
Что было делать? После этого они вернулись. Здесь нашли девушку, купили ее и взяли. В те времена людей покупали и продавали.
Вот эту девушку, которую они купили повезли туда и выкупили свою сестру. Выкупили сестру свою и пошли обратно, когда же начали подходить к своему селу, они послали домой вестника.
Вестник этот пришел домой и сказал ее родным:
– Вашу сестру выкупили. Ее братья везут сюда. Они на дороге.  
Услышав такую весть собрался народ, родные и друзья и устроили большое веселье. Устроили свадьбу. Потому, что в те времена «возвращение похищенного и воскресение умершего» считалось как одно и то же. Взятого в плен или похищенного возвратить почти невозможно было в те времена. Поэтому когда Шаратын привезли, устроили большое веселье и сыграли большую свадьбу.
Когда братья Шаратын вместе со своей сестрой вошли во двор, все там находившиеся люди стали вокруг нее, взялись за руки и начали танцевать. Она стояла в центре, другие подходили к ней, целовали ее, ходили вокруг нее, за руки держали друг друга и пели: «Ахахаира Шаратын!»
 И этот танец Аибаркыра, и та песня, которую вместе с танцем поют произошли от этого, они стали от имени Шаратын*.


Наԥҳа Кьагәа
Наԥҳа Кьагәа харатә дгьылк аҟынтә дхынҳәны, аҩныҟа даауан.
Амҩа дшықәыз ихәлеит. Иаргьы даара дааԥсахьан, ацәа дакуан. Амҩаду даныланы дшааиуаз ус аҵла рацәа ахьгылаз џьара дымҩахыҵит ихы нкыдҵаны, маҷк иԥсы ааишьарц азы. 
Ҵла дук амҵаны дынҽыжәҵын, иҽы амгәархақәа рданы, аӷәра ахы аҵла амахәқәа руакы инахаиршәит. Ишәақь ааиҟәныхны, аҵла инадыргыланы, иаргьы убри аҵла ашьапы дынкыдиааланы дыцәеит. 
Убри аамҭазы хҩык аҽцәа – аамысҭцәа наҟынтәи иааиуазаарын, дырбеит аӡәы аҵла ашьапы ихы адҵаны дшыцәаз, иҽгьы иара иааигәара ишҿаҳәаз. Арҭ ауаа Кьагәа идырра рымамызт.
Абри ауаҩ иҽгьы иаргьы еидкыланы иаагап ргәахәзар акәхап, ахьышәҭҳәа иааҽыжәҵын, Кьагәа дыкны дҿарҳәеит. Ишәақьгьы аашьҭырхит, иаргьы иҽы днақәыртәаны, инарывакны рымҩа инықәлахт.
Акыраамҭа ицон. Аҵыхгьы акыр инаскьеит. Арҭ аамсҭцәа нымҩахыҵны џьара иԥхьарц, уаххьагьы рфарц рыӡбеит.
Иаамҩахыҵит дәҳәыԥшк аҟны. Рыҽқәа ркәадырқәа аарықәхны инышьҭарҵеит. Абри ашьҭахь аҽқәа аԥшьбагьы шьаҳаны, иҳәларц иоурышьҭит. Дара натәан акрырфеит. Ани Кьагәа уаҩԥсысгьы дырмыԥхьаӡаӡеит, акрыф ҳәагьы иарымҳәеит. Ркәадырқәа аарычхнырҵан, инышьҭаланы ицәеит.
Ауха Кьагәа ииулакгьы иҿаҳәагақәа ԥиртлеит. Ихы данақәиҭха, дҩагылан аҽқәа ааганы икәадырны иргылеит. Доусы рҟамчқәагьы наганы ркәадырқәа рымахақәа ирхаиршәит. Абри ашьҭахь днеины, аӡәаӡәала днарыгәа-аарыгәан, ибжьы нрықәиргеит:
– Шәгыл, шәгыл, ишеит шәымбои! – иҳәан, ирҿыхеит.
Рылацәақәа ааимыхны иааԥшызар, рыҽқәа кәадырны игылан. Арҭ ҩагылан инҽыжәлақәеит. Кьагәагьы ахьышәҭҳәа дынҽыжәлеит. Абри ашьҭахь иара ҽыҳәҵәыла днеи днарыжәлан, рхы иамыхәауа иҟаиҵеит. Нас ахҩыкгьы наиԥцаны, иҩныҟа иҿааихеит.
Аҩны даназааигәаха, Кьагәа ус реиҳәеит:
– Шәара шәеиԥш саргьы снамысданы сыҟазар, абыруажәы шәҿаҳәаны, ақыҭан зегьы шәшырбауа шәсыма снеиуан, аха сара сынамыс ԥысҽуам, шәца иахьышәҭахыу, шәхы шәақәиҭуп! – ҳәа.
– Ибзиоуп, аха акы азы ҳуҳәоит, мап ҳцәыумкын: уарбан абри еиԥш ахаҵа ӷәӷәа ҳара ҳзыниаз? – рҳәан иазҵааит. – Издыруада Наԥҳа Кьагәа зыхьӡыу уакәзар?
– Ааи, ижәдырит, сара соуп Наԥҳа Кьагәа ҳәа изышьҭоу!
Абас аниҳәа, арҭ неихәаԥшы-ааихәаԥшит.

Напха Кьягуа
Напха Кягуа возвращался домой издалека.
На дороге застала ночь. И сам был очень усталый, спать хотел. Дорога, по которой он ехал, проходила мимо больших деревьев, он свернул с дороги чтобы приклонить голову и отдохнуть.
Под одним большим деревом сошел с коня, накинул уздечку на одну из веток дерева. Свое ружье снял с плеча, приставил к дереву, и сам присел к этому дереву, прислонился и заснул.
В это время трое верховых дворян приближались к нему и заметили, как один человек прислонился к дереву и спит, а его лошадь привязана около него к дереву. Они не знали Напха Кягуа.
этого человека вместе с его конем возьмем – может быть решили они и мигом слезли со своих коней, поймали Кягуа и связали его. Взяли его ружье, посадили его на своего коня, забрали их и пошли своей дорогой. Долго ехали. Ночь была почти на исходе. Дворяне эти решили сойти где-нибудь с дороги, переночевать и поужинать.
Съехали с дороги на небольшой лужайке. Расседлали коней. Седла поставили, положили на землю. После этого все четырех коней они стреножили и отпустили. Сами сели и поужинали. Этого Кягуа и за человека не посчитали, и не пригласили на ужин. Седла свои подложили под голову, легли и заснули.
Ночью Кьагуа постарался и развязал себя. Освободившись, он встал, привел коней, оседлал их, затем к луку каждого седла повесил их кнуты. После того он подошел к спавшим, толкая каждого (начал будить) крикнул на них.
– Вставайте, вставайте, не видите, что уже скоро день! – разбудил их. 
Когда раскрыли глаза и посмотрели, их кони стояли, оседланные. Они поднялись и сели на своих коней. Мигом сел и Кягуа на своего коня. После этого он начал наезжать на них и довел их до того, что еле-еле удерживались в седлах. Затем всех троих погнал перед собой, домой  к себе.
Когда же подъехал к своему дому, Кягуа сказал им:
– Если же и я также как вы, был бы бессовестным, сейчас же связал бы вас и перед глазами всего села погнал бы, но свою совесть не позорю, идите куда хотите, вы свободны.
– Хорошо, но мы просим одного, не откажи нам ответить: кто ты такой, который повстречался с нами такой герой?– спросили его.– Может быть ты и есть тот, которого зовут Напха Кягуой?
– Да, вы узнали, я, и есть, которого зовут Напха Кягуой!
После того, как он это сказал, они посмотрели друг на друга*.


Наԥҳа Кьагәа дынхон Калдахәара ақыҭан. Зны Кьагәа дыҟаӡамкәа Калдахәара аӷацәа нақәлан иеимырҵәеит. Аӷацәа налалан, калдахәараа рырахә зегь рыхцаны, иаарыниаз ауаагьы раԥцаны, ирыманы идәықәлеит. Аҳәсеи ахәыҷқәеи еибарҵәыуа, арахә еибарҿыҿуа амҩа иқәын.
Иара Наԥҳа Кьагәа ихаҭа иԥҳәысгьы, убра икарцоз ауаа дрылан.
– Ҳе-еи, Кьагәа рыцҳа, уара адунеи дуӡӡа аҟны џьара уҭахагәышьазаап, акәымзар, уԥсы ҭаны уҟазар, шьҭа ԥхыӡлагьы иубахьазаарын аимҵәаҩцәа ааины, ууаажәлар ахцаны ишкарцауа, о, уа, уа-а уоу-уаау! – амыткәма аҳәара даҿын Кьагәа иԥҳәыс амҩа дахьаныз.
Ишыҟалах аллаҳ идырп, ари лыбжьы Кьагәа иҟынӡа инаӡеит. Кьагәа убри аамҭазы Ацәҳәыра ҳәа иахьашьҭоу аҟны хәада дук дықәгылан.
Кьагәа иԥҳәыс лмыткәмабжь аниаҳа – «Ҟыҳ!» – иҳәан, ишәақь агәҭа кны, дыууаӡа дыԥан, ахыкәлаа еиԥш дынҭалеит. Арха, аҿаҩа зегьы изеиԥшны даауан. Хәадарак дықәланы дшааиуаз аимҵәаҩцәа илақәа нархьыԥшит: калдахәараа рырахәгьы даргьы раԥца, абри Ҟәаӷ ҳәа иахьашьҭоу анаара иаҿаланы инеиуан аимҵәаҩцәа. Али-ԥси рыбжьара хәдаҟала иааԥҵәаны рымҩа икит. 
– Еи, уара, шәарбанқәоу инеиуа? – иҳәан, ибжьы ҿацаӡа инарықәиргеит Кьагәа, ибжьы раҳартәы ианааигәаха.
– Ҳара ҳныҟәацәоуп, ҳхацәоуп, уара иуҭахыузеи? – иҳәан ҿааиҭит ақәылацәа реиҳабы.
– Ухаҵазар уахьысбарҭоу џьара уаацәырҵ! – ибжьы иргахт Кьагәа ҩаԥхьа.
– Сара сзыцәшәаша макьана дмиӡац! – иҳәан, ақәылацәа хадас ирымаз ахәы даақәгылеит.
– Узыцәшәаша дмиӡацзар убап, ухылԥа ақә уахәаԥшлеишь, ухылԥа ақә!
Убасҟантәи аамҭазы ахылԥа ақә иаиахсны, рнапы шыхиауаз ддырдыруан.
Аҵықьҳәа дхысит Кьагәа. Ақәылацәа реиҳабы ихы егьызымуӡакәа, ихылԥа ақә кылҵәаны инихҟьеит.
– Шьҭагьы агәра умгои? – ибжьы иргеит ҩаԥхьа Кьагәа.
– Ԥшак схылԥа сыхнаҟьеит ҳәа иарбан зыгәра знаргара! – иаҭәаимшьаӡеит ақәылацәа реиҳабы.
– Ухылԥа аԥша иухнаҟьазар, абри илеиуа уазыԥшла иҟанаҵо убап! – дгәааит Кьагәа, аҵықьҳәагьы деиҭахысит. Ақәылацәа реиҳабгьы иара убраҟа дынхышәҭны дкаҳаит. Уи акәхеит: ақәылацәа хадас ҳәа ирымаз, дара аазгаз ауаҩ иԥсы ааихыҵит. Егьырҭ иеилагәжәажәауа, иеилагьежьуа иааилахеит.
– Калдахәараа! – иҳәан Кьагәа иуаажәлар ибжьы нарықәиргеит. – Шәрылҵ хазы!
– Калдахәараа хазы иналҵны иҩагылеит.
Кьагәа ишәақь ақәылацәа иаарылеиҵауа, иаарылеиҵауа, иҭҟьацыԥхьаӡагьы ҩыџьа-ҩыџьала, хҩы-хҩыла ишьуа иҿааихеит. Урҭ зегьы ҭшәаррак аҟны ибжьахан, дрылахысуа, дрылахысуа, дук мырҵыкәа ҩажәа-ҩык рыда зегь нирҵәеит.
– Шәара! – иҳәеит Кьагәа, ихы анҭ, аҩажәа-ҩык рышҟа инаирхан, – шәнықәланы, абарҭ шәыԥсцәа зегьы еизганы, иқәганы ижәга, абри азыҳәан ауп шәыԥсы зеиқәсырхауа!
Ақәылацәа рахьтә инхаз аҩажәаҩык уахыки-ҽнаки инеиԥшьны рыԥсцәа рыбаҩқәа реизгара иаҿын, ахәы иахыгангьы икарыжьуан. Арҭ абри иаҿнаҵы, Кьагәа дгыланы дырзыԥшын. Ашьҭахь ирахәгьы иуаагьы иманы Калдахәараҟа дааит иара.
Кьагәа дыҟамзар, уажәы Калдахәара ақыҭан уаҩы днымхозаарын.
Напха Кягуа жил в селении Калдахуара. Однажды в отсутствии Кягуа, враги напали на Калдахуару и ограбили его. Они (враги) собрали весь скот калдахуарцев, а также  жителей и погнали впереди себя, и двинулись в обратный путь. Женщины и дети рыдали, скот ревел всю дорогу.
Среди этих людей, гонимых врагами, находилась и жена Напха Кягуа.
– Е-ех, несчастный Кягуа, видно ты погиб в этом великом мире, не то, если бы ты был жив, уже и во сне приснилось бы, как враги напали на твоих людей и угоняют,  о, – уа, уа-уоу-уаау! – причитала жена Кяагуа по дороге.
Аллах знает, как это случилось, но ее голос дошел до Кягуа. В это время Кягуа находится на вершине большого утеса на горе, называемом Ацхуыра. 
Когда Кягуа услышал причитания жены, «Кых!» вскрикнул он, схватил свое ружье за середину, спрыгнул с места и пустился вниз, как пуля стремглав. Гористые места, низины, для него все были одинаковы, так шел он. Как шел по горке, вдруг его взор догнал грабителей, шедших неподалеку: он заметил врагов, как они шли по горке, которая называется Куагом, и перед собой гнал калдахуарцев и их скот. В один миг Кягуа повернулся, перерезал им дорогу и устроил засаду.
– Ей, кто вы такие, которые ограбили нас и идёте? – крикнул вслед Кягуа резким голосом, когда они приблизились на такое расстояние, чтобы могли услышать.




– Мы путешественники, мужчины (в смысле герои), а ты что хочешь? – ответил глава устроивших набег.
– Если ты мужчина, выходи на такое место, чтобы я мог увидеть хоть призрак твой! – крикнул еще раз Кягуа.
– Еще не родился тот, который смог бы меня напугать! – ответил глава грабителей и вышел на горку.
– Если человек, который тебя сумел бы напугать, еще не родился, сейчас увидишь, смотри на верхушку своей шапки, верхушку своей шапки!
В те времена стреляли в верхушку (макушку) шапки, и доказывали свою меткость.
Кягуа выстрелил. Пуля пробила макушку шапки главы грабителей и в то же время не задела голову.
– И теперь не веришь? – спросил опять Кягуа.
– Что может доказать, что какой-то ветерек снес с меня мою шапку? – свысока ответил глава грабителей.
– Если твою шапку снёс с твоей головы ветерок, посмотри на это, что я сейчас посылаю, что сделает! – рассердился Кягуа и выстрелил еще. Глава грабителей пал пораженный. И все кончилось: так глава грабителей, который привел их, умер (душа оставила), остальные в панике начали на месте кружиться и волноваться.
– Калдахуарцы! – позвал Кягуа своих, – Выходите в сторону!
Калдахуарцы вышли в сторону и стали.
Кягуа направил свое ружье против грабителей и начал расстреливать их, с каждым выстрлом по два, по три человека стал убивать. А они все застряли в узком месте, а тот выстрелами своими вскоре уничтожил всех кроме двадцати человек.
– Ей, вы! – крикнул Кягуа, обратившись к этим оставшимся двадцати человекам (людям), –  идите соберите тела ваших покойников и уберите, для этого я дарю вам жизнь!
Из грабителей, которые остались в живых, эти двадцать человек целые сутки без перерыва собирали тела покойников и уносили за горку. И пока они занимались этим, Кягуа стоял и смотрел за ними. Затем он со своими односельчанами и с их скотом вернулся в  Калдахуара.
Если бы не было Кягуа, то сейчас в селении Калдахуара никто не жил бы*.
 
Наԥҳа Кьагәа Џыр-иԥа Омар иҟны дҩеит. Дахьҩеиз Џыр-иԥа Омар сасык диҭан. Сасыс имазгьы Жәакьаҭхәа-иԥа Омар иакәын.
Арҭ ара ианааиниа, Жәакьаҭхәа-иԥа Омар Џыр-иԥа Омар ишҟа даахьаԥшын, ус ҿааиҭит:
– Омар, абри иааз асас дызусҭада?
– Ари Наԥҳа Кьагәа ҳәа изышьҭоу иоуп, – иҳәеит Џыр-иԥа Омар.
– Наԥҳа Кьагәа зыхьӡыу уара уоума? – иҳәан, Кьагәа диазҵааит иара.
– Аеи, сара соуп Наԥҳа Кьагәа ҳәа изышьҭоу, – иаҭеикт Кьагәагьы.
– Умч узымхо, уԥҳәыс Кьагәа, Кьагәа ҳәа дӷызуа, ҿылҭуа, лыхцәы снапы иакәыршаны, абас дызго исынасыԥны, аллаҳ сҟаиҵааит! – иҳәан, ацхаӡҩа ыжәны, Наԥҳа Кьагәа ииҭеит.
– Изуҳәаз еиԥш, – иҳәеит Кьагәа ари аҭакс, – сыԥҳәыс лыхцәы унапы акәыршаны, икны иуго, лара Кьагәа, Кьагәа ҳәа дӷызы-ӷызуа, сара сыла нухьыԥшуа анцәа сҟаиҵааит! – иҳәан, ацхаӡҩа ыжәны ихынирҳәит Жәакьаҭхәа-иԥа Омар.
Жәакьаҭхәа-иԥа Омари Наԥҳа Кьагәеи Џыр-иԥа Омар иҟны иахьеиқәшәаз абас ажәақәа ааимырдан, ашьҭахь иеимпны, Кьагәагьы иҩныҟа дааит, Омаргьы иҩныҟа дцеит.
Жәакьаҭхәа-иԥа Омар ишиҳәахьаз еиԥш, ԥыҭк анҵы аҩызцәа рацәаҩӡаны иаашьҭихын, иара иашьа Мазлоу захьӡызгьы диманы, Наԥҳа Кьагәа иқыҭа дақәлеит. Убри аамҭазы Кьагәа дыҟаӡамызт. Жәакьаҭхәа-иԥа Омаргьы Мазлоугьы Маршьанқәан.
Жәакьаҭхәа-иԥа Омаргьы, Жәакьаҭхәа-иԥа Мазлоугьы ар ду рыманы, Кьагәа иқыҭа инақәлан, иара Кьагәа иҭаацәагьы, Кьагәа иқыҭа иаланхауаз ауаагьы, рырахәгьы раԥцаны идәықәлеит.
Кьагәагьы иҟалаз иаҳан, аимҵәаҩцәа дрышьҭалеит. Гагра рышьха аҟнынӡа инаӡауан еиԥш дрыхьӡеит.
– Уара, – иҳәеит Кьагәа ибжьы Омар иниқәырганы, – абас иқәылаз ауаҩ иууз бзиазааит, аха иҟоуҵазгьы, уахьынӡаазгьы хьмыӡӷыс исыԥхьаӡом, иуго доушьҭ! – иҳәеит. 
Ишиҳәахьаз еиԥш, Кьагәа иԥҳәыс лыхцәы инапы иакәыршаны икын Жәакьаҭхәа-иԥа Омар. 
– Сара, – иҳәеит Омар, – дагьоусышьҭуам, аллаҳ данысԥыхьаиршәа угәырҩагьы скым! – иҳәеит Омар.
– Иуасҳәауа уаҳауоу, Омар! – иҳәан, ибжьы Омар иқәиргеит.
– Аа, – иҳәеит Омар.
– Абри инеиуа уазыԥшы! Аԥхьа игылоу аб шкәакәа атәыҩа уахәаԥшла! – иҳәан, аҵықьҳәа дхысит Наԥҳа Кьагәа.
Аб атәыҩагьы ҩахиҵҟьааит Кьагәа.
– Хык блаҟьаны аб атәыҩа иақәшәеит, уи ала сузыршәом, – иҳәеит Омар.
– Улабашьа иукыу уахәаԥшла! – иҳәан, ҩаԥхьа аҵықьҳәа дхысит Кьагәа.
Омар илабашьа агәҭа ааҩиҵәеит.
Адырҩагь агәхьаа имкит.
– Ус акәзар ушәақь зкыу унапы уахәаԥшла! – иҳәан, аҵықьҳәа данеихс, Омар инапы ахәда аахжәеит, иикыз ашәақь ааимпыҵшәан аҿынанаха, егьи снапы ала искуеит ҳәа, инапы аамҩаниҵауан еиԥш аан, Кьагәа дахьгылаз деиҭахысын, аҟәҿыҳәа Омар иара убра днаиртәеит. Кьагәа иԥҳәысгьы днаимҟәыҵыҵит.
Абри ашьҭахь Кьагәа иаӷа ир драбашьуа иҿааихан, аӡәырҩы нирҵәеит. Омар иашьа Жәакьаҭхәа-иԥа Мазлоуи иареи ааиқәшәан, Мазлоу иааҭирҟьаз ахы Кьагәа иҷапан ахы инақәшәан, ишьҭахь иналҟьеит.
Кьагәа иҳазырҭра дынҭалан, ихәшә зҭаз акаламқәа ҩба ааҭиган, наҟ-наҟ ихәрақәа рыҟны иаакылҵәаны иҿеиҳәеит. Нас Кьагәа ишьхәақәа даарықәгьежьын, Мазлоу днаиеихсын, дышьны дылкаижьит. Иаанхаз ар ҳәынҷаны, иуаагьы, ирахәгьы хнырҳәны иманы даагьежьит аҩныҟа.
Абри аамҭазы иара ибзыцәаҳәшьа – Уча Сымсым иаҳәшьа, Кьагәа дышхәыз гәалҭан, ус ҿаалҭит:
– А, Кьагәа, а, Кьагәа, иухьзеи, уршьыма? – аӷьаҵәы-ӷьаҵәра далагеит.
– Ахы исықәшәаз алсоуп, – иҳәеит,
– Ашьа исылҵуаз ԥхӡуп, – иҳәеит,
– Бысцәымшәан, акымзарак смыхьит, – иҳәеит,
Хәыҷык ак сыцраст, иҳәеит,
Аха шәарҭа ыҟам, – иҳәеит!
Гаграа рышьха аҟнытә Калдахәара дааит, уаҩы дааицхраамыгӡаӡакәа, иара ихала. Кьагәа ахаҵа иашәа аԥхьарца ианҵаны ирҳәоит.



 

Напха Кягуа поднялся в гости к Джыр-ипа Омару. У Джыр-ипа Омара (куда он пришел) находился гость. Гостем у него был Жакятхва-ипа Омар.
Когда эти (люди) встретились здесь, Жакятхва-ипа Омар спросил Джыр-ипа Омара, повернувшись к нему:
– Омар, кто такой этот гость, который пришел?
– Это тот человек, которого зовут Напха Кягуа! – ответил Джыр-ипа Омар.
– Человека, которого зовут Напха Кягуа, это ты? – спросил он Кягуа.
– Да, – ответил Напха Кягуа, меня зовут Напха Кягуой.
– Пусть аллах сделает так, чтобы твои силы тебе не хватили бы, а я, намотав на свои руки косы твоей жены, вел бы её, она бы кричала Кягуа, Кягуа, пусть увижу я такое счастье! – сказал он, выпил разбавленный мед, и отдал Напха Кягуе (стакан).
– Точно так как ты пожелал, пусть аллах сделает так, – ответил Кягуа, чтобы ты намотав на свои руки косы моей жены вел бы ее, она звала бы меня на помощь и, чтобы я мог хоть с далека приметить тебя, пусть бог сделает так! – выпил разбавленный мед и вернул (стакан) Жакятва-ипа Омару.
Вот так обменялись Жакятхва-ипа Омар и Напха Кягуа, встретившись в доме у Джыр-ипа Омара, и после этого разошлись: Кягуа вернулся домой и Омар уехал к себе.
Как сказал Жакятхва-ипа Омар, спустя некоторое время, взял с собой множество людей, а также и своего брата Мазлоу и напал на село Напха Кягуа. В это время на месте не было Напха Кягуа. Жакятхва-ипа Омар и Мазлоу (по фамилии) были Маршаниевы.
И Жакятхва-ипа Омар и Жакятхва-ипа Мазлоу взяли большое войско, вошли в село Кягуа и напали. Семью Кягуа, и жителей села Кягуа, со всем их скотом, погнали перед собой и двинулись обратной путь к себе.
Услышал Кягуа о случившемся, и погнался за ними. Они доходили до горы гагринцев так и догнал он их.
– Ей, ты! – крикнул Кягуа Омару, – положим, хорошо, что ты так напал, и то что сделал и то, что ты мне причинил я не буду считать за оскорбление, если ты отпустишь ту, которую ведешь?
Как было сказано, Жакятхва-ипа Омар, намотав на свои руки косы жены Кягуа, держал ее.
– Раз аллах мне дал возможность держать твою жену, я не отпущу ее, и не боюсь тебя! – ответил Омар.
– Слышишь то, что я тебе говорю, Омар! – продолжал Кягуа Омару.
– Слышу! – ответил Омар.
– Смотри на это, что шлю тебе! Смотри на рога впереди стоящего белого барана! – предупредил и выстрелил Напха Кягуа.
Кягуа вдребезги рабил бараний рог.
– Мне ли бояться того, что какая-то шальная пуля попала в бараний рог! – сказал на это Омар.
– Смотри на посох, который ты держишь в руках! – предупредил его опять и выстрелил Кягуа.
У Омара на руках посох разломался на две части.
Опять не придал значения.
– Если так, смотри на свою руку, которой держишь свое ружьё! – сказал и выстрелил. У Омара сломалась рука у запястья и выпало ружьё, когда же он другой рукой решил схватить ружьё, следующим выстрелом Кягуа уложил Омара на месте. Жена Кягуа вырвалась  из рук Омара.
После этого Кягуа принялся воевать с войсками своего врага и уничтожил очень много людей. Брат Омара – Жакятхва-ипа Мазлоу, встретившись с ним выстрелил и первая пуля Мазлоуа попала в пупок Кягуа и вышла со спины его.
Кягуа вынул из своих двух газырей, лекарство, и по-одному воткнул в обе раны и перевязал их. Затем Кягуа повернулся к Мазлоу, выстрелил в него и убил его. Оставшихся в живых врагов он связал всех, погнал перед собой и вместе со своими односельчанами и их скотом повернул обратно, в сторону дома.
В это время, его молочная сестра – сестра Учи Сымсыма, – заметила, что Кягуа ранен, вскрикнула: 
– О, Кягуа, Кягуа, что с тобой, убили тебя? – начала причитать и плакать.
– Пуля, попавшая в меня есть ольховый желудь, – сказал он. 
– Кровь, что вышла из меня есть пот, – сказал он.
– Не бойся за меня, со мной ничего не случилось, сказал он.
– Что-то царапнуло, – сказал он. 
– Но опасного ничего нет, – сказал он!
И с горы гагринцев до Калдахуары он пришел, без посторонней помощи, один. О Кягуа – герое поется в песнях в сопровождении апхярцы*.

Џыр-иԥа Данаҟаи
Џыр-иԥа Данаҟаи ҳәа хаҵа ӷәӷәак дыҟан. Зны Нхыҵҟа дцан дыҟан. Убрахь дшыҟаз иқыҭа иақәлеит. Ирахә, иуаажәлар зегь ааизцаны инарԥырцеит. Хаха-хымыш-ныҟәа ицахьан еиԥшаан иара дхынҳәны аҩны дааит. Ара дахьааиз иԥҳәыс днеиԥылан:
– Узыԥшузеи, Агыр Ҟаимаҭ уқыҭа дақәлан, уаагьы рахәгьы зегь ахцаны игеит, – лҳәеит. – Уишьҭал! – лҳәан, дызлацаз амҩа илырбеит.
– Бзиала! – иҳәан, иҽы дасны, ақәылацәа дрышьҭалеит иара.
Шьыбжьаанӡа дрыхьӡеит.
Ибжьы раҳартә аҟара данырзааигәаха, ус рықәҿиҭит:
– Еи, шәарбанқәоу абас сара сеимҵәаны ицо? Ус шәысзышьҭуа џьышәымшьан!
– Дызусҭда ҳара ҳазмышьҭуа? – рҳәан, игәхьаагьы рымкит.
– Џыр-иԥа Данаҟаи соуп изҳәо, шәахьгылоу шәахымҵысын, акәымзар шәшеибакәу зегь шәынсырҵәоит! – иҳәан, ргәы рҽаниҵеит.
Ари аҭакгьы аҟаҵара раҭәамшьаӡакәа, аҟырҟырҳәа иааихыччан, рымҩа анагӡара иналагеит.
Џыр-иԥа Данаҟаи дгәаан, дрылахысуа иҿааихеит. Дрылахысуа, дрылахысуа реиҳараҩык нирҵәеит. Харантә дназхьыԥшуаз шәақьхымцала ишьуан, иааигәара иибоз – лабала иҟәаҟәаса иқәиҵон. Дук мырҵыкәа, аӡәы-заҵәык ида ақәылацәа иреиуаны иҟаз зегь аанирҵәеит.
Абри аӡә-заҵәык шәаџьҳәаҩыс уҟазааит, иҳәан, ихы дақәиҭитәит. Ари знык  ихы данақәиҭха дзыцәшәауазз, Данаҟаи игәы аниҽанӡамыз иалԥшааны, ишәақь наиқәкны диаихсит. Ахы иааҭҟьаз Данаҟаи иҷапан ахыҵәҟьа инҭашәеит.
Абас Џыр-иԥа Данаҟаи ахы иқәшәеит. Ахы аниқәшәа дахьгылаз дынкаҳаит. Иара иаихсыз ауаҩ дынҭҟьан, ишьҭахьҟа дыҩны ддәықәлеит. Џыр-иԥа Данаҟаи имчқәа ааизыркәкәаны, дҩагылан, ишәақь ааиҟәныхны, иара иаихсны иҩны ицоз ауаҩ изқәа инақәкны диеихсит.
– Џыраа шьаура рыдсымҵеит, сара сшьа сара изуит, – иҳәеит Данаҟаи, дзеихысыз ауаҩ данынкаҳа.
Аха уи ауаҩ егьимыхьит. Аиха ахәы иахыршәаны, аҵӷа аҵданы, ижәыҩшәаҟьақәа аҩбагьы рыбжьара икәымжәы изаҵазаарын. Данаҟаи иааҭирҟьаз ахы убри аиха инақәшәан, иара егьизымуӡакәа, ибырны иниҩаҟьа ицеит.
Ари дҩагылан дыҩны дцеит. Данаҟаи абри ибеит, аха иикызз!  Ихәра икалам кылаҷгәаны, ижәлари ирахәи иманы, ииулакгьы аҩны дааит. Аҩны дахьааиз иашьцәа ааиԥхьан, ус реиҳәеит:

– Сшәақь Омар имазааит, – иҳәеит,
Слабашьа Кьамышә имазааит, – иҳәеит,
Саҳәа Шараҳмаҭ имазааит, – иҳәеит,
Шәақьла сшьаура аҭаххауазар,
Сшьа Омар иуеит, – иҳәеит;
Ҽыла ашьалхра аҭаххауазар,
Кьамышә илихуеит, – иҳәеит:
Шараҳмаҭ цәгьала дкәашоит, – иҳәеит,
Дыҷкәыноуп, саҳәа далаҽырбалап, – иҳәеит.
Сара сшьа жәуаанӡа, – иҳәеит,
Сыԥсы ықәхауеит, – иҳәеит,
Шәхацәазар, сышәмыргәаҟын, – иҳәеит.
Џыраа нықәланы иаразнак шьоура ицеит. Инеит Данаҟаи дызшьыз рқыҭан. Ҽнак, рҳәеит, ҩы-мыш рҳәеит, акыр иеимдеит, аха ашьаура иақәымшәеит. Дрымбеит Данаҟаи дызшьыз ауаҩ.
Иара изышьҭаз ауаҩ дымхыхьчан. Ақьаӷьариа дара дрымамызт. Иара дуаҩыцәгьан, ишьырҭа риҭомызт.
Ашьа здыз ажәлар ашьа ҳшәоит ҳәа иадгылеит. Арҭ мап рҳәомызт, аха ирҭахыҵәҟьаз рашьа дызшьыз ишьра акәын.
Араҟа даақәгылеит Кьамышә. 
– Иажәыр иҿахои, иԥсыр игылои сашьа ишьа иаламкәа изгом! – иҳәеит иара.
«Иажәыр иҿахози, иԥсыр игылози» ҳәа ари ииҳәоз анҭ ирзеилымкааит. Дара уи аилыргара иаҿнаҵы аамҭа цон. Абас аамҭа игон, егьи, Омар иаӷа иԥшаара даҿын.
Ҽнак Омар иҩызцәа ицны ԥҳәыск лыҟны дҽыжәҵит. Амла иакуан. Иахьнеиз рхәы аалырхиан, иааганы инрымҵалҵеит. Аԥҳәыс арҭ асасцәа дахьрыхәаԥшуаз лылаӷырӡқәа пҟыш-пҟышӡа иаалҿыҳәҳәит, Омар ари аниба иамхацәгьахеит.
– Ибыхьзеи? – иҳәан длызҵааит.
 Лара аҭак ралымҳәеит азныказы.
– Бгәы иалоу ааҳабымҳәакәа, бара бчеиџьыка ҳацҳауам! – рҳәеит асасцәа.
– Акрышәымфакәа, ишбашәымфои! – лҳәеит лара.
– Акрышбаҳфои, бара бҵәыуеите! – лаҭаркит асасцәа.
– Џыр-иԥа Данаҟаи ҳәа хәыԥҳак дсыман сара, – лҳәеит аԥҳәыс, – дыршьхьеит. Убри шәиҿнысшьлан, убри азоуп сылаӷырӡқәа зааз. Иара Данаҟаи иҭынхацәа ракәзар, урҭ хәарҭа змам уаауп, хаҵаӷәӷәақәак роуп рҳәоит, аха иахьа уажәраанӡагьы егьрылымшеит. Ишырҳәаҵәҟьо иҟамзар акәхап. Мамзар Данаҟаи дызфаз ауаҩԥсы абра дыҟоуп, ак хьаас имаӡамкәа!
– Иара Данаҟаи иҭынхацәа брықәшәар, акыр бызрыхәарыу, убри иԥшаара аҟны бызрыцхраарыу? – иҳәан, Омар абри аԥҳәыс длазҵааит.
– Иауазеи сырмыхәакәа, сара исылшаргьы ак ҟалап! – лҳәеит лара. Ас анылҳәа, – Данаҟаи иашьа соуп сара, Омар сыхьӡуп, – иҳәеит Џыр-иԥа Омар.  – Сааит, сыззаазгьы ашьаура азыҳәан ауп. Иара сишьҭоуп, ибарҭа соуам… Акыр былшауазар… 
– Уи ауаҩ амхы ихьчоит, – иаҭалкит лара, – амхы ахьыҟоугьы абраҟа ауп.
Инарԥшны амхы длырбеит.
Ашьоуцәа неины, амхы аҟны инатәеит. Дук мырҵыкәа, аӷьӷьа ихырга, даӷьуа-дыԥсуа дааит иаргьы.
– Иууазеи, уара, – иҳәеит иара амхы ицзыхьчоз иҩыза, аганахьшәа дахьгылаз аҟнытә, иара иҟнынӡа иааҩыртә еиԥш ибжьы аарӷәӷәашәа. 
– Аӷацәа ааин, ақыҭа иалоуп, уара ушьра иашьҭоуп, арахь иухьзеи, узырҟьауа иарбану?
Аха ари ауаҩгьы акы иацәшәауаз уаҩымызт, уи азы ибжьы иагымхаӡакәа, дшаӷьуаз ақьала дныҵалан, амца аркра далагеит.
– Сара соуп Џыр-иԥа Омар, уҽыумырҵысын, – иҳәан, ишьақь наиқәкны, аҵықьҳәа дхысит. Амхыхьчагьы днеизҟәыҿы, ахәышҭаараҿы акәасҭӷара днылаҳаит.
Омар ари днаихагылан, ихы аарҟәны, илымҳа нҿахиҵәеит. Абри ашьҭахь иҳазырҭра дынҭаԥшны, уахьынтә икалам ааҭиган, аԥҟарсҭа инадкыланы, шьала ирҭәит, ҩаԥхьагьы иҳазырҭра инҭаргыланы, иманы дааит аҩныҟа. Аҩныҟа дхынҳәит Кьамышәгьы. 
Каламла иааргаз ашьа наганы, Данаҟаи ианидырба идырит. Убри акәхеит – иаргьы дыԥсгәышьеит.
 Аџыраа  рхаҵарақәа ртәы аԥхьарца ианҵаны иадырҳәауан.
Джыр-ипа Данакай 
Был один крепкий мужчина (герой) по имени Джыр-ипа  Данакай. Однажды он находился на Северном Кавказе. В этот момент напали на его село. Забрали его скот и его людей и погнали. Три дня и три ночи шли они. К этому времени Данакай вернулся домой. Дома встретила его жена и сказала ему: 
– Чего ждешь, Агырба Каймат напал  на твое село, согнал людей и скот и угнал. Иди в догонку! – Она указала дорогу, по которой враг ушел. 
– Прощай! – ответил ей, ударил кнутом коня своего и помчался за грабителями.
В тот же день к полудню догнал их.
Когда он приблизился к ним, на таком расстоянии, чтобы могли услышать его голос, он крикнул им: 
– Ей, кто вы такие, которые так ограбили меня? Не думайте, что это вам прощу!
– Кто это смеет нас не пускать? – ответили они, – и не обратили на него никакого внимания.
– Говорю я, Джыр-ипа Данакай, не сходите с места, а не то всех вас уничтожу! – предупредил он.
Они даже не удостоили его ответом, взяли его на смех, и продолжили свой путь.
Джыр-ипа Данакай рассердился, и открыл стрельбу в них. Стрелял в них и уничтожил большинство. Тех, которые с далека попадались на глаза, их расстреливал ружьем, кто вблизи попадал, тех он поражал дубиной. Вскоре остался только один человек из вражеского стана, остальных всех перебил.
Одного он пощадил, чтобы он как горевестник мог сообщить родным о случившемся. 
А этот как получил свободу чего боялся, выискал момент, когда Данакай не ожидал, нацелил на него свое ружье и выстрелил. Пуля папала в пупок Данакая.
Так, на Джыр-ипа Данакая попала пуля. Когда в него попала пуля, он упал на месте. А выстреливший побежал обратно. Джыр-ипа Данакай собрал силы, поднялся, снял с себя ружье, нацелил на убегавшего врага и выстрелил.
– Джировцев освободил от мести,  я за себя сам отомстил, – сказал он, когда увидел, как упал его враг.
Но враг просто упал, но пуля не повредила ему.
Оказывается у него между лопатками под черкеской висел топор без топорища. Данакаевская пуля попала в топор, отрекошетила от него, и ушла в сторону, не ранив Данакаевского врага.
Он встал и убежал. Данакай увидел это, но что он мог сделать. Закрыл свою рану газырем, и вместе со своим народом и имуществом вернулся домой. Дома он вызвал своих братьев и сказал им:
– Мое ружье передайте брату Омару, –  сказал, 
Мою саблю передайте Шарахмату, – сказал он; 
Мой посох передайте Кямишу, – сказал он.
 Если понадобится мстить за меня, Омар отомстит – сказал он;
 Если же придется собирать за мою кровь ртом, то это сделает Кямиш, – сказал он; 
Шарахмат любит танцевать, – сказал он, молод, пусть красуется моей саблей, – сказал он. 
А пока не отомстите за меня, сказал он, я не умру, а буду страдать, сказал он, будтье мужчинами (героями), долго не мучайте меня, сказал он.
Джировцы сразу отправились мстить врагам. Приехали они в село того человека, который убил Данакая. День, два дня искали врага, но никак не находили возможность выполнить свое намерение. Не нашли того человека, который убил Данакая.
А этот же человек был сторож (сторожил посевы). У братьев Данакая не было местного человека, который бы оказал им помощь. А так он не давал им себя.
Его люди согласились уплатить за кровь. Они же не хотели плату, но грубо отказывать не могли.
Тут выступил Кямиш.
– В эту плату мы требуем, – сказал он, – чтобы включили и то, которое после старости омалаживает и, когда умрет воскрешается!
Они не поняли, что требовал он от них: «что после старости молодеет и после смерти воскрешается». Пока думали и гадали время шло. Так шло время, а тем временем Омар искал своего врага.
Однажды Омар вместе со своими товарищами заехал к одной женщине. Кушать хотели. Женщина приготовила им еду и накрыла стол гостям. Когда она посмотрела на них, вдруг прослизилась крупными слезами.
Когда Омар заметил это, то ему стало неприятно,
– Что с тобой случилось? – спросил он.
Женщина не ответила.
– Если же не скажешь нам о чем ты печалишься, мы не будем твой хлеб-соль есть, – предупредили гости.
– Как же не будете есть! – сказал она.
– А как  будем кушать у тебя, когда ты плачешь, – ответили гости.
– Был у меня один воспитанник. Звали его Джыр-ипа Данакай, – сказала женщина, – убили его. Когда я посмотрела на вас, вы напомнили его, поэтому и прослезилась. Говорили, что родные Данакая герои. Но они до сих пор не смогли отомстить за него. Видно не совсем такие, как про них говорят. А то убийца Данакая находится здесь и ни о чем не тужит!
– Если же родные Данакая появятся, то ты чем-нибудь можешь помочь или нет? Сумеешь помочь им найти убийцу? – спросил эту женщину Омар.
– Как же не смогу помочь, я тоже что-нибудь сумею, на что-нибудь способна, – ответила она.
А когда она так сказала: – Я брат Данакая, зовут меня Омаром, – сказал Джыр-ипа Омар. Приехал, приехал, чтобы отомстить за Данакая. Ищу убийцу, но не нахожу его… Если что-нибудь сможешь…
– Человек этот сторожит посевы, – ответила, она, – а посевы эти находятся в этом месте, – и указала.
Указала из далека.
Мстители пришли к этому полю и устроили засаду. Вскоре с шумом, с руганью пришел и сам убийца.
– Что ты так разошелся, – сказал друг убийцы, находившийся в стороне от него, так чтобы он мог услышать. – Ведь твои враги приехали и находятся в селе, а ты в это время шумишь, что с тобой случилось?
Но этот человек был не из пугливых, и за предупреждение не снизил своего голоса, вошел в шалаш и начал разводить огонь.
– Стой не шевелись, я Джыр-ипа Омар, – сказал Омар, нацелил своё ружьё на него и выстрелил. Убийца Данакая тут же свалился на очаг.
Омар вошел в шалаш, подошел к нему, отрезал ухо. После этого снял один газырь и наполнил кровью убийцы Данакая, затем положил обратно и вернулся к Данакаю. Вернулся домой и Кямиш. 
Кровь, которую привез Омар принесли к Данакаю и показали ему. Он узнал кровь своего врага. И умер. О подвигах Аджировцев пели в сопровождении апхьарца*.

Манча ныҟәара даныҟаз иақәыршәаны, ҽнак иқыҭа аӷацәа ақәлеит. Иақәлан, уаагьы, рахәгьы зегь раԥцаны икарцеит. Хаха-хымыш ҵхьаны еиԥшаан, Манча иқыҭа даалалеит. Аӡәык-ҩыџьак зыԥсы ҭаны инхаз ауаа Манча иԥылан, иҟалаз иарҳәеит. Иара иаразнак дхынҳәын, аимҵәаҩцәа дрышьҭалеит, аҽны шьыбжьаанӡагьы дрыхьӡеит.
– Шәарбанқәоу, уара, сара сеимҵәаны ицо, сҳәаҭҳа шәыҭаны, ус шәысзышьҭуа џьышәымшьан! – иҳәан ибжьы нарықәиргеит Манча.
Аха арҭ уаа-шәҩык рабџьарқәа, дара иеиқәных иҟан, уссгьы дрымкызт, имаангылаӡакәа рҿыҩархеит. 
Аха Манча днеи днарылагьежьын, хракы инаҿеицалеит. Хыхь дхаланы дрылахысуа, ҵаҟа дылбаан, аҳәаҭыхла иҟәаҟәауа, уаа-шәҩык иҟаз рахьтә хҩызаҵәык аанхеит, егьырҭ зегь нирҵәеит. Абас Манча ирахәгьы иуаагьы рхы иақәиҭитәит, аха изхәарҭазз, иаргьы дыршьит.
Иаразнак асакаса ааҟарҵан, дрыманы аҩныҟа идәықәлеит. Аҩны ааигәара иааихьан еиԥш, ауаа рышьҭит: «иҟалаз иани иԥҳәыси ирашәҳәа, аҩынқәагьы шәнарыха-аарыха» ҳәа.
Иани иԥҳәыси абри еиԥш ажәабжь анраҳа, индәылҵны рҿаархеит аԥсы даазгоз ирԥыларазы. Ашҭа абжара еиҩыршауаны еиԥшаан, аԥсы даазгозгьы наҟынтә агәашә иаадгылеит.
– Уа иааншәыргылеишь, нан, зны! – лҳәан, иааиуаз ауаа лыбжьы нарықәлыргеит Манча иан.
Асакаса аазгозгьы уа иаадыргылеит.
Абри ашьҭахь агәашә дынҭыҵны, лԥа днаихагылан, дааиԥхьылшьшьааит. Ахы ахьиқәшәаз лбеит.
Данихалоз ус лҳәеит:
– Уаԥхьаҟа ала иуқәшәазар  уқәлацәа удсырҵәыуеит, – лҳәеит, ус акәымкәа ушьҭахьҟа ала иуқәшәазар, ашҭа уҭамгалаӡакәа умҩа уқәысҵоит, –  лҳәеит.
Дангәалҭа иаԥхьаҟа ала акәын дышхәыз.
– Дышьҭышәх! – лҳәан, даашьҭырхит, днагангьы аҩны дныкҿарҵан, аҵәыуара ҟарҵеит.
Манча данырж ашьҭахь, иара иԥҳәыс Манча имаҭәақәа аалшәылҵан, иабџьар аашьҭыхны, иҽы днақәтәаны, аӷацәа драбашьуан акыраамҭаӡа. 




Манча был в походе. К этому моменту враги напали на его село. Напали и угнали весь скот и почти все население. Прошли три дня и три ночи после этого, когда Манча вернулся в свое село. Оставшиеся в живых один-два человека встретили его и рассказали о случившемся. Он повернул коня и мигом бросился в погоню за врагами и за пол дня догнал их.
– Кто вы такие, которые меня ограбили, и не думайте, что я вас отпущу с моим имуществом! – крикнул он на них.
Но их было человек сто вооруженных, не обратили на него никакого внимания и не останавливаясь продолжали свой путь.
Манча бросился на них и погнал на склон горы. Поднимался Манча вверх и оттуда стрелял в них, спускался к ним и саблей разрубал, и таким образом, кроме троих всех уничтожил.
Так Манча освободил от врагов всех своих людей и весь скот свой, но и сам напоследок был убит.
Его люди моментально соорудили носилки, положили тело покойника и двинулись домой. Когда же приблизились к его дому, к его матери и жене послали людей сообщить о случившемся, и прибрать дома.
Получив такое известие, мать и жена Манчи вышли на встречу, везших тело покойника. Не успели пройти до середины двора, как уже к воротам подъехали с телом покойника.
– Остановитесь там! Не заходите пока! – воскликнула мать Манчи.
Люди, несшие носилки, остановились и поставили носилки на землю.
После этого она подошла и в стала над сыном, руками (перебирая его одежду), проверила куда попала пуля.
Когда она начинала проверять приговаривала:
– Если спереди поразила тебя пуля, – сказала она, я разрешу твоим ровесникам оплакать тебя, если же пуля поразила тебя со спины (сзади), не вводя тебя во двор, похороню.
Когда же проверила – рана была спереди.
– Поднимите! – сказала  она; тогда подняли, поставили тело (покойника) дома и устроили оплакивание.
После того, как похоронили Манчу, жена его облачилась в его одежду, взяла его оружье, села на его коня и долго воевала с врагами*.

Ԥшькьаҿ-иԥа Манча

Ԥшькьаҿ-иԥа Манча ҳәа хаҵа ӷәӷәак дыҟан. Ҿыц иҩагыламҭазыҵәҟьа акәын. Аныҟәара бзиа ибон, ихаҵашьа ԥишәарц дашьҭан.
Ҽнак дгьыл хараӡак аҟынтә дхынҳәны дшаауаз, уаа-шәҩык аҽцәа иԥылеит. Маҟарацәазаарын, аҭаца дрыманы иаауан.
– Уа, мшыбзиақәа, – иҳәан, асалам риҭеит Манча, – аҭаца мыш даажәгеит!
Амаҟарацәа Манча инаихәаԥшын, датәарымбазар акәхап, ацкы наиамҳәаӡакәа, иниаҩсны рҿыҩархеит.
Манча ари ԥхеишьеит. Ашырҳәа даарҵәыкәиашан, амҩа рзикырц иҿынаихеит. Аҭаца хәыҷы иҟалаз гәалҭан иаалцәымӷӷхеит.
 – Абра ҳаангылап, шьҭа ҳаԥхьаҟа ҳазцараны ҳаҟаӡам, – лҳәеит лара.
Аҭаца хәыҷы илҳәаз али-ԥси рыбжьара амаҟарацәа зегьы иаарылаҩит. Даргьы агәырқьҳәа иаангылт.
– Иҟалазеи, ҳзааныбкылауазеи? – рҳәан илазҵааит.
– Иҟалазеи, шәымбои, ԥхьаҟа ҳазцараны ҳаҟам, – лҳәеит лара. – Уажәраанӡа иаҳԥылаз Ԥшькаҿ-иԥа Манча иакәын. «Мшыбзиа, аҭаца мыш даажәгааит» ҳәа даншәықәныҳәа, шәара ацкы иашәымҳәеит. Ари еиԥш ҳанаижьраны дыҟаӡам уи!
Дара инеихәаԥшы-ааихәаԥшқәан ус лаҭаркит:
– Ҳара уаа шәҩык ҳаҟоуп, иара аӡәызаҵәык иоуп. Дзеиԥшразаалакгьы аӡәызаҵәык изыҳәан ҳаангылар ԥхашьарами?
Афырҳәа рҿыҩархеит рымҩа инықәланы. Ианнеиуаз ҭшәарак иныбжьысны, дәҳәыԥшк иаақәлеит. Адәы агәҭан ҵлакы гылан. Иара ҵаҟатәи амахәқәа руакы аҟны Манча иҽы аӷәра ахарԥан.
– Шәызцом, шәахьгылоу шәахымҵын! – аҵла даавҵны, ибжьы нрықәиргеит Манча.
Уаа шәҩык џыџӡа иаангылеит.
– Сара санышәԥыла «мшыбзиақәа» ҳәа шәасҳәеит, «аҭаца мыш даажәгеит» ҳәа сшәықәныҳәеит, иарбану шәара ацкы зсашәымҳәаз, сшәаҭәашәымшьеи, мамзар иарбану иҟалаз? Шәхаҵашьа сымбакәа шәысзышьҭуам, – иҳәан инархыкны, аҵықьҳәа дхысит.
– Дызусҭада ҳара ҳнызкылараны иҟоу? – рҳәан рҿанаарха, аҵықь, аҵықь ҳәа дрылахысуа иҿааихан, али-ԥси рыбжьара хә-ҩык ауаа иара убраҟа инкаҳаит.
Ҩаха-ҩымыш иаанкыланы иман. Аишьҭахь иҳәауа-ичауа ианиҟәамҵӡа, ахымыш рзы амҩа риҭан, иқәлан ицеит, иаргьы иҩныҟа дааит.


Ашәы Данаҟаи

Ашәы Данаҟаии аҟарачқәеи ааибуамызт. Аҟарачқәа Данаҟаи иқыҭа иақәлар, акы ргар, иара наҟ дрықәланы, аҟара ҩба ааигон, аӡә дыршьыр, иара наҟ ҩыџьа ишьуан. Абас есқьаангьы аҟарачқәеи иареи еиӷацәан.
Аҟарачқәа хыс ҳәа Бабыгә дрыман, арахь зегь здыԥшылоз Данаҟаи иакәын.
Ашәы Данаҟаи шықәсык зны ирахә иманы, уаа ҩажәаҩык раҟара ахьшьцәа ицны, ашьха дыҟан. Уахык дшыцәаз акәымкәа, игәыиҽанӡамкәа, аҟарачқәа ниқәлан, дыкны дҿарҳәеит. Знык иара данҿарҳәа, иҩызцәа ирылдыршахуаз, урҭгьы кны иҿарҳәеит.
Ашьҭахь арахәгьы уаагьы аадырҵысын, ирыманы рыҩныҟа идәықәлеит. Ишнеиуаз акәымкәа Данаҟаи дааҭгылан, ани изгоз руаӡәк убас иеиҳәеит: 
– Уара сшьапы сыхәом, сазгом, лаба ӷәӷәак ааԥҟаны иаасыркы, абааԥсы! – ҳәа.
Ари зеиҳәаз ауаҩ днымҩахыҵын, лаба дыук ԥҟаны, иааганы ииҭеит.
Данаҟаи алаба ниҵыргәауа дышнеиуаз, днақәыӷәӷәан, аҿеиҩҳәа иааԥиҵәеит.
– Ҳаи, уара мыжда, абна дуӡӡа ҳалсны ҳцоит, абри аҵкыс иӷәӷәаз лаба умоуи, сара саннымкылеите! – иҳәан ҿааиҭит. – Иҟалауазар, иаҳа иӷәӷәоу лабак сзылх! – иҳәеит.
Ани ауаҩ деиҭанылалахын, иаҳа иӷәӷәаз кьат дуӡӡак иҩаҳаракшәа иааԥиҟан, иааганы инеииркит.
Данаҟаи абри алаба ааиҵшьуа, дгәагәауа, ҩаԥхьа иҿыҩеихеит. Арҭ зегьы еиманы ишнеиуаз акәымкәа, карк ианадгылеит. (Акар ҳәа иашьҭоуп амҩа ҭшәарра – азымҩатәырахь бахәны, уаҩ дзымхәнауа, егьырахь – ибӷалараҭа лаӷьараны иахьыҟоу аҭыԥ). Абри акар аҟнынӡа данынаӡа, Данаҟаи илаба рхха иааизааигәахауаз даарысуа, даазысуаз зегьы бӷаланы алаӷьа иҭалауа, убас мацара иаӷацәа реиҳараҩӡак нирҵәеит, иаанхазгьы рхы изамыхәауа иҟаиҵеит.
Абас иаӷацәа рыҵкыс даиааины, иуаагьы, ирахәгьы хнырҳәны, иманы иҭыԥ аҟны дааит. Иаӷацәа рахьтә зыԥсы ҭаны иаанхазгьы иаԥцаны иааицеит.
Аҟарачқәа уаҩымбац ицәшәон иара. «Данаҟаи уигааит» ҳәа рҳәон, аҟарачқәа рыҳәса рыҷкәынцәа шдыршәоз.
Убас иҟаз аӡә иакәын Ашәы Данаҟаи. Иара иҟаиҵаз ахаҵарақәа аԥхьарца ианҵаны ирҳәоит. 
Данакай Ашуба

Ашуба Данакай и карачаевцы не уживались. Если карачаевцы нападали на село Данакая и угоняли что-нибудь, то Данакай нападал на карачаевцев и вдвое больше пригонял от них; если же карачаевцы убивали одного, он за это убивал двоих. Так враждовали они между собой.
Главу карачаевцев звали Бабыгу. А здесь все следовали за Данакаем.
Однажды Данакай Ашуба с двадцатью пастухами находился в горах. В одну ночь, во время его  глубокого сна, в то время когда ничего не подозревал, напали на него карачаевцы, поймали его перевязали. Как только его, связали, что могли сделать его товарищи, их тоже поймали и связали.
Затем подняли всех – и людей и скот, и враги двинулись к себе домой. По дороге Данакай приостановился и попросил одного из них:
– Моя нога больна, идти не в силах, вырежь мне одну крепкую палку и дай мне, пожалуйста!
Человек этот свернул с дороги, вырезал одну большую палку, принес и передал ему.
Данакай, опираясь на палку, двинулся и сильно нажал на нее и разломал с треском.
– Ех, ты несчастный, мы идем через такой огромный лес и ты не нашел крепче этой палки, она меня не удержала! – пожаловался он. – Дай, если возможно палку, покрепче этого! – попросил он.
Человек этот опять свернул, вошел в лес, вырезал ему дубину  по длиннее, принес ему и вручил.
Данакай, опираясь на эту дубину, поплел дальше. Шли они все вместе – так и дошли до акара. Акаром называют узкое место по дороге: с одной стороны, большой обрыв, с другой стороны неприступная гора. Когда Данакай дошел до этого акара, он начал бить своей дубиной каждого приближавшегося (врага), и каждый, когда он ударял палкой, сваливался в обрыв и таким образом уничтожил большинство врагов, остальных довел до изнеможения.
Так он победил врагов, вернул своих товарищей из плена, также весь скот к своей стоянке. А из врагов, кто в живых остался, также пригнал к себе.
Карачаевцы боялись здорово его. «Пусть Данакай возьмет тебя!» – так пугали карачаевские матери своих непослушных детей.
Такой был человек Данакай Ашуба! О его подвигах играли на апхьарце*.


Кәыҿ Капыт иашәа

Дыҟан Кәыҿ Капыт ҳәа фырхаҵак. Учанеи Учардиеи ҳәа ҩыџьа аишьцәа Самахьхәаа иқәлан иашьа дыршьит. Иара дрышьҭалеит, аха егьизыҟамҵакәа, ус дааиуан. Зынгьы дышиашаз рыҩны днеихьан, аха дара иқәымшәеит, ран лакәын иҟаз.
Иқәшәаз ауаа иазҵааит дызусҭоу реиҳәарц. Аха ихьӡ реимҳәеит. Самахьхәаа ран гәҩарас дҟалҵеит. Лыҷкәынцәа анааи иралҳәеит аӡә дшааз, дара дышрышьҭаз. 
– Нан, сара дшызбаз ала, абри иаины, шәара ишәазҵаауаз ауаҩ Кәыҿ Капыт иакәзар ҳәа сыҟоуп, – лҳәеит. 
– Иҭегелиа кәымжә кьаҿ ҟаԥшь ишәҵаны, ҵаӷак, «быҷкәынцәа абаҟоу?» ҳәа дшәазҵаауан. Сара дшызбаз ала, шәара зашьа дышәшьыз Кәыҿ Капыт иоуп.
– Акы бацәымшәан, ҳан, уи ихы ҳара иҳалалауам, – рҳәеит лԥацәа, – уи ихы ҳацәшәом!
Ауха дара ачара ду рыман. Аҩыџьагьы аҳәса ааргон. Иара Капытгьы иҽырҩашьаны, абри  ачара аҟны дааны дахатәан. Ауха ачара иахьахатәаз Капыт ихьӡ ҳәаны ихыччауан, «Самахьхәаа рыҟны илшараны иҟоузеи» ҳәа.
Ашьҭахь Кәыҿ Капыт дындәылҵын: 
– Учана, уҟоума? – иҳәан, ибжьы наиқәиргеит,
– Сыҟамкәа, сышԥаҟам, ара сыҟоуп, – иҳәан, Учана данаадәылҵҵәҟьа, Капыт шиакәыз ибеит, аха егьи аҵықьҳәа дхысны, ари дишьит.
Учардиа ахысыбжьы аниаҳа дындәылҟьеит, аха иара убрыгьы егьимырҟаҵеит, дышьны уаҟа дынкаижьит.
Абри ашьҭахь Капыт днарылалан, Самахьхәаа зегьы нырҵәаны дцеит.
Ран дахьҵәыуаз лмыткәма иалаҵаны илҳәон: «Нан, Кәыҿ Капыт иоуп ҳәа сгәы иаанагауеит, аӡә ҭегелиа кәымжә кьаҿ ҟаԥшьык ишәны, дааин, шәара дшәазҵаауан» ҳәа аншәасҳәа, «уи ихы ҳара иҳалалауам» ҳәа сашәымҳәауаз!
Нас абри аԥхьарца ианҵаны иадырҳәон.
Песня Куч Капыт

Жил один герой, звали его Куч Капыта. Жили также и двое братьев Самахьхуаа по имени Учана и Учардия. Напали они на Куч Капыта в его отсутствии и убили его брата. Он погнался за ними, но не сумел отомстить и вернулся назад. В одно время даже пришел прямо к ним домой, но их дома не оказалось, была только их мать.
Которые были в то время спросили его, кто он такой, но он не открыл себя (не назвал себя). Мать самахьховцев начала догадываться. Когда ее сыновья вернулись домой, она им сказала, что приходил за ними кто-то.
– Нан, по-моему, человек, который спрашивал вас был Куч Капыт, – сказал она, –  тегелейской короткой красной черкеске, худощавый меня спросил: где твои сыновья, мол. Как я увидела он несомненно тот человек – брат которого убит вами – Куч Капыт и есть.
– Мать, ты небеспокойся, его пуля не может войти в наше тело, – начали успакивать ее сыновья, – мы не боимся его пули!
В ту ночь у них была большая свадьба. Оба братья женились. Сам Куч Капыт изменил свою внешность, пришел на эту свадьбу и сидел там же. В ту ночь на свадьбе говорили всякие не лестные слова  в адрес Капыта, что, мол, против Самахьховцев может он!
Утром Куч Капыт встал: 
– Учана здесь! – крикнул он ему.
– Здесь я, а где же я могу быть! – сказал Учана и вышел, он увидел Капыта, но тот в это время выстрелил и убил его.
Услышав выстрел выбежал Учардия, но и тот ничего не сумел и от руки Капыта пал мертвый.
После этого Капыта уничтожил всех по фамилии Самахьхуаа и ушел.
Мать Самахьховцев в своих причитаниях говорила: «Нан, говорила я вам, что человек, который интересовался вами, человек в тегелейской, короткой, красной черкеске по-моему Куч Капыт, вы меня уверили, что его пуля не может войти в вас, что же случилось? Вот эту песню играли на апхярце»*.


Аџьгери-иԥа Қәчуқә

Аџьгери-иԥа Қәчуқә хаҵа ӷәӷәак иакәын. Аԥсны ауп иара дахьыршьыз. Иара даныршь, иани иаҳәшьеи рмыткәма иалаҵаны иҵәыуан: «Аџьаӷьыфацәа рқыҭа уаламлан ҳәа ҳамҳәахьази, уалалар иуеигӡауам, уршьуеит ҳәа ҳшәауан!..».
Аџьгери-иԥа Қәчуқә уахык Ҟәбина аӡымҩас ԥхыӡ бааԥсык адибалеит. Адырҩаҽны иқыҭа ааизиган иреиҳәеит.
– Аԥхыӡ бааԥсы збеит, ҳара зегьы ҳазгара уаҩы бааԥсӡак даҳзаауеит, ҳахигоит. Ҳаалаганы Ҟәбина аӡымҩас аԥшаҳәаҿы амҩа ҳкыроуп! – ҳәа.
Иқыҭа изеиҳәаз ааицәажәан, «ԥхыӡк аӡәы ибеит ҳәа, амҩа кны ҳашԥатәари, қәылаҩык ихы ҳнықәымԥшӡакәа», рҳәан амҩакра мап ацәыркит.
Иқыҭа мап аницәырк, иара имацара дцан, аӡы аԥшаҳәаҿы амҩы икит.
Даалаган ажра ижит. Аҭыԥ иргылеит. Аҽҵыхәа ыршаны, аерҟан (аҟәараӷ) ҟаиҵеит. Иара дааины, иҟаиҵаз ажра дынҭатәеит.
Дыштәаз акәымкәа, нырцә ар ааӡыхгылеит. Аӡы дыун. Ар ирура рзымдыруа ианхықәхала, реиҳабы дрықәҟааит «Шәҭалан шәыр!» ҳәа.
Ар иреиуаз иругәышьозз, иҭалеит. Аха иара уаҵәҟьа аӡы ишьҭнахит. Иагаз агеит, иаанхаз ҩаԥхьа наҟ инхықәнажьылт.
Аиҳабы дырҩегьых дрықәҵәҟьеит, – шәмырыр ҟалом, – иҳәеит. Рыцҳарыла аӡәызаҵәык дырны аҟәара даақәгылеит. Аха Аџьгери-иԥа Қәчуқә ара дыԥшымзи, иҟәараӷ ирԥҟьан, ари ирыз ауаҩ иӡара инахашәеит. Абас дикит. Дыкны диманы иқыҭа-уаа рыҟны дааигеит.
– Ари дыжәбауоу? – иҳәеит иқыҭа-уаа рыҟны дахьааиз. – Исҳәауаз хашәҵауамызт, аха дыжәбауоу ари иаазгаз? – даарҽԥникылеит.
Абас, иқәыларц иаауаз ауаҩ дыкны дааганы иқыҭа дыдирбеит. Абри инаркынгьы Аџьгери-иԥа Қәчуқә ихьӡ геит. Иаҳаҭыр духеит. Ижәларгьы иҳәатәы иахыԥомызт, иаргьы дышхаҵа ӷәӷәаз агәра ргеит. Ацәгьараҿгьы иара иакәын еиҳабыс ҳәа ирымаз.
Аха абас дшыҟаз зны қәылара ҳәа Аԥсны дахьааиз иара дыршьит.
Иара дызгарыз ахы иқәшәаны дыҟан. Ахы ишьапы иалахеит. Иара ахы анилырхуаз аԥхьарца аирҳәон. Иԥҳәыс лхаҵа аԥхьарца заирҳәоз еилылкаан, ус иалҳәеит:
– Ахаҵа ихьаа абас ихыиҽырц иқәнагауам!
Арҭ ажәақәа аниаҳа, Қәчуқә иԥхьарца наҟ инышьҭеиҵеит, ахы алырхуанаҵгьы «киҳ» имҳәеит.

Аджгери-ипа Кучук

Аджгери-ипа Кучук был крепкий мужчина (герой). Его убили в Абхазии. Когда убили его, его мать и сестра оплакивая его причитали: «Разве мы не говорили тебе не ездить в село Желудонеедовых, если пойдешь в это село, то они тебя не пощадят, убьют! Боялись мы за тебя!..».
Аджгери-ипа Кучуку раз ночью приснился плохой сон. На другой день он собрал своих односельчан и сказал:
– Сегодня я увидел плохой сон. Придет к нам крепкий враг, нас всех сгонит к себе. Нам надо устроить засаду у реки на берегу, – предупредил он.
Однако, его односельчане, переговорившись между собой  решили, что из-за того, что кто-то увидел плохой сон незачем им устраивать засаду, ведь на горизонте врагов не видно!
Когда же его односельчане отказались устроить засаду, он один пошел и на берегу Кубани устроил засаду. Из конского  хвоста сплел аркан. Сам сел в вырытую яму и стал ждать.
Не прошло много времени, как к берегу подошли вражеские войны. Река была большая. Войско у берега заколебалось. Тогда их предводитель накричал на них и приказал лезть.
Воины полезли в реку, что могли делать! Вошли в реку. Но она сразу же понесла их. Многие утонули, оставшихся в живых выбросило обратно.
Тогда предводитель опять приказал – перейти реку! Они опять полезли. Только одному удалось перейти на этот берег. Когда он стал на берегу, Кучук ведь, здесь ждал, выбрасил аркан и заарканил его. Так поймал он его. Поймал и привел его к своим односельчанам.
– Видите этого – сказал он, своим односельчанам, – вы не верили тому, что я вам говорил, а этого видите сейчас!
Так, Аджгери-ипа Кучук показал всему селу представителя собиравшихся устроить на это село набег, которого он поймал. С этого времени Аджгери-ипа Кучук стал известен. Слава о нем пошла повсюду. Везде говорили о нем, как об умном человеке, герое. Все поверили ему. И с этого времени и в хороших и в плохих делах он был их предводителем.
Так был он, пока не устроил набег на Абхазию. Здесь в Абхазии его убили.
Вражеская пуля застряла у него в ноге. Во время извлечения пули он играл на апхярце. Жена поняла с какой целью он играл на апхярце и упрекнула его:
– Мужчине не подобает так переносить боль!
Тогда Кучук отстранил апхярцу и до конца операции не выдал свои мучения ни одним вздохом*.

Ҷолокәуа Мысҭаф

Уа-уа-ри-уа-уа,
О-са-раи-дашь, уа-раи-да.
Ахаҵа дыхәны дышьҭоуп,
Уа-уа ри-уа-уа,
О-са-раи-дашь уа-раи-да…
Ахы иқәшәан бӷьыцыз џьишьеит,
Уа-уа раи-да ри-уа-уа,
О-са-раи-дашь уа-раи-да…
Ашьа илҵын ԥхӡыз џьишьеит,
Уа-уа-раи-да ри-уа-уа,
О-са-раи-дашь уа-раи-да…

* *  *
Дхаҵа бзиан даара. Абжьыуаа рыҟны сықәла зықәлаз уи иӡбахә змаҳацыз уаҩ дыҟамызт. Ахаҵа ззырҳәоз иакәын.
Аибашьра ҟалеит. Аҭырқәеи аурыси еибашьуан. Амҳаџьырра аныҟаз акәын. Аԥсуаа хырҵәаны аҭырқәцәа иргон. Ари Мысҭаф изычҳауа дыҟазма? Аҩызцәа аашьҭихит. Уи дхаҵа ӷәӷәан, аҩызцәа рацәаҩны игомызт аибашьра данцоз. Хәҩык-фҩык аҩызцәа аашьҭыхны, дцеит аҭырқәцәа рабашьра.
Гәыԥҩык аӷа ир дрықәшәан, аибашьра иалагеит. Иеидшыланы ишеибашьуаз ахы иқәшәеит иара. Аха аӷацәа аҵахаанӡа драбашьуан. Иара ахы иқәшәаны дшыҟаз иҩызцәа иреимҳәеит. Аҵыхәтәан ус реиҳәеит:
– Шьҭа иазхоуп, ҳхынҳәып. Иҩызцәагьы иаргьы хынҳәны ишаауаз, ахәы иахьыҩхалаз, изымычҳазт аҵла днадтәалеит. Иҩызцәагьы ирбеит ахы шиқәшәаз.
Аҟыԥыҳәа асакаса ааҟарҵан, данырҵеит, ахәра ашәа ҳәауа илҭалеит.
Ус иан адырра лоуит «быҷкәын дырхәит» ҳәа. Иан арҵәааҳәа дыҳәҳәеит. Ус иаргьы ашҭа дааҭаргалеит.
– А, нан, нан, сыбла заҵәы, сыҷкәын Мысҭаф! Абри акәымзыз иуасҳәауаз, «афырхаҵара уаҩы дҭанархоит, аламыс акәымжәы аркьаҿуеит» ҳәа уасҳәон, сзыушьызеи, нан, уан, уан! – дӷьаҵәы-ӷьаҵәит иан.
– Нан, бара бымӷьаҵәы-ӷьаҵәын, аимҳәа сыхьны сыԥсыр еиӷьыбшьозу, мамзаргьы хаҵарыла сыԥсыр еиӷьыбшьауазу?! Сара сыԥсуазаргьы хаҵарыла ауп сшыԥсуа. Сыԥсыргьы сҩызцәа ыҟоуп, акы бацәымшәан бара! – абас налықәҿиҭит.
Дышцәажәоз, иан лгәы ширӷәӷәоз идунеи иԥсахит.



Уан лҭаца
Уа, раида-раида, иҳәеит,
Уан лҭаца дшыҟоу уасҳәап, иҳәеит,

(Егьырҭ идырӷызуеит): 

Иа-ҳа-а-ҳа, ҳа-а-ҳа!
Ашә-ҟьантаз дырдӷәыс илкыуп, иҳәеит.
Аӷба шаха хацыс иамоуп, иҳәеит.
Уан лҭаца илкыуп, иҳәеит,
Дықәсны, дыԥаны дахьынкаԥауаз, иҳәеит,
Лышьхәа аҭыԥан уаа шәҩык ҭаԥсуеит, иҳәеит,
Лшьаҵәкьарақәа рҭыԥан, иҳәеит,
Кәҷар шәкы ҭаԥсуеит, иҳәеит,
Уа, раи-да, уа-раида, а-ҳа-ҳа, иҳәеит.

(Егьырҭ идырӷызуеит):

Иа-ҳа-а-ҳа, ҳа-а-ҳа
Хара дыԥшуеит, иҳәеит,
Ааигәа дтәоуп, иҳәеит,
Хара улбар, иҳәеит, 
Лнапы лҟьоит, иҳәеит,
Ааигәа улбар, иҳәеит,
Дуалацәҟәуеит, иҳәеит,
Абас ауп уан лҭаца, иҳәеит,
Дшыҟоу, иҳәеит.

(Абри аԥхьарца ианҵаны ирҳәон).

Аԥсыҭгара

Ауаҩы аӡы дашьыр, аӡы дахьашьыз иԥсгьы нхоит рҳәоит. Убри аҟнытә ажәытәуаа абни аԥсы ҭганы, иааганы иара дахьжыз иаурышьҭуан, рҳәоит. Иашьҭан иара аԥсыҭгара ҳәа.
Аԥсыҭгара шыҟарҵоз абас акәын. 
Ауаҩы аӡы данашьлакь иԥсыбаҩ иашьҭаланы ирыԥшаауан, асакас ианҵаны аҩныҟа иааргауан. Абри ашьҭахь аҵәыуара ҟарҵон, дыржуан.
Аԥсы анышә данарҭалакь ашьҭахь, дук мырҵыкәа, ауаа еизон иара аӡы дахьашьыз. Иеизон иара иҭынхацәа, иуацәа, игәылацәа рацәаҩӡаны. Абраҟа акрыфара ҟарҵон, акрыжәра ҟарҵон, иҟарҵон ахәмарра, аччара.
Нас иара аӡы дахьашьыз, иаҳа иахьыҭшәараз џьара ацҳа хырҵон, ма нырцә-аарцә ашаха бжьырдон. Абри ашьҭахь иааргауан аҳаҭа, акы зҭамлац аҳаҭа. Абри ҳаҭа ҿыц рыманы инеины, аӡы агәҭаншәа ацҳаҿы, мамзаргьы ани ашаха ибжьырдаз аҟны иадыркуан. Аҳаҭа ахы ыртланы акәын ишыҟарҵоз. Нас абырфын рахәыц ааганы, азхык ани аҳаҭа ахы иҭадрышьшьуан, егьи, егьи азхык – аӡы иӡааркылауан.
Аԥхьарца арҳәаҩы аԥхьарца аирҳәон «Ҳара ҳахь уааи, ҳара уаҳтәуп, ҳара уаҳтәуп! Ҳара уҳацца, ҳара уаҳтәуп!» ҳәа.
Аԥхьарца абжьы гар иԥсы аауеит, рҳәон. Ус, абырфын рахәыц аҵысра иалагон. Уи ҵысуан, иара арахәыц иқәланы, аԥсы аҳаҭа ашҟа ианнеиуаз.
Ус аҳаҭа чуан. Аԥсы анааилакь издыруаз ауаа ыҟамзи, иаразнак инеины, аҳаҭа ахәда аарҵәины, иҿарҳәон.
Ирҳәоит аӡы иашьыз иԥсы аҳаҭа ианҭалалакь, аҳаҭа хьанҭахон ҳәа.
Абас аԥсы анҭыргалакь, абри аҳаҭа рыманы, «Уаала, ҳара уаҳтәуп, ҳара уҳацца» ҳәа аԥхьарца арҳәауа, ирыманы аӡы иашьыз дахьжыз иаауан зегьы.
Убраҟа аҳаҭа ахы аартланы, аԥсы аурышьҭуан. Убасҟан аԥхьарцарҳәаҩы иԥхьарца абас аирҳәон:
«Абар уаагеит, убаҩ ахьыҟоу уԥсгьы аагеит, уажәшьҭарнахыс уԥсгьы ҭынчызааит, уаагеит!» ҳәа.
Абас акәын ажәытә аӡы иашьыз иԥсы шҭыргауаз.



Убас ҟарҵоит абахә иагаз изгьы. Иара абахә дахьалҟьаз акы зҭамлац аҳаҭа ааганы, ахы ыртланы, џьара иадыркуеит. Абырфын рахәыц азхык абри аҳаҭа ахы инҭакны, егьи азхык абахә аҟны иларышьҭуеит.
Нас, «Ҳара ҳашҟа уааи, ҳара уаҳтәуп, ҳара уаҳтәуп!» ҳәа аԥхьарца иадырҳәоит. Аԥхьарца еиԥш аҿырпын иадырҳәаргьы ҟалоит.
Аҳаҭа анчлакь, иаразнак ахы ҿарҳәоит. Нас ирыманы аҳаҭгәын аҟны иааргоит.
Аҳаҭгәын аҟны аҳаҭа ахы аартланы аԥсы аурышьҭуеит, аӡы иашьыз иҟны ишыҟарҵауа еиԥш, абраҟагьы – «абар уаагеит, убаҩ ахьыҟоу уԥсгьы аагеит, уажәшьҭарнахыс уԥсгьы ҭынчзааит, уаагеит!» ҳәа аԥхьарца (аҿырпын) арҳәауа.
