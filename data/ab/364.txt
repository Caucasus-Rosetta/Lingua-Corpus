Имариам амариа
Аессе

Аԥсуа поезиа ахцәажәара, уи аҿиара збаҩхатәра адҳәалоу – еиҳа иалукааша иара ахаҭарнакцәа рырҿиамҭақәа рзааҭгылара – игәаӷьыуацәоу усуп, ганкахьала, имҳәа-мырза, уҿаԥхьа иаацәырҵуеит уи алыршара зыруадаҩуа акымкәа-ҩбамкәа амзызқәа, аԥынгылақәа, зны-зынла, уара иухьыԥшу-иухьыԥшым. Убарҭ зегьы ҳарҟәаҵны, реиқәыԥхьаӡара иахьакәым џьара ҳкылыргар ҟалоит, акы амацара – ажәеинраала хәҭа-хәҭа, «маха-маха» аԥсы ахьҭоу аԥшаара, аилыргара, уажәы, аҵыхәтәаны, ишырҳәало еиԥш, «аҩеи аӡеи» реилыԥшаара, апоет иқәҿиаз – иқәымҿиаз, ипоезиоу – ипоезиам реилбаара – ус имариоу усҵәҟьангьы иҟам, ишысҳәаз, убри ак заҵәык ада даҽа ԥынгылак умаӡамзаргьы.
Аурыс литературатә критика иашьклаԥшуа ибарҭоуп, шамахамзар, дуԥылом критик, ҭҵааҩык – апрозагьы, апоезиагьы, адраматургиагьы уҳәа ирыхцәажәо, урҭ рахьтә аӡәы, иаҳҳәап, жәашықәсала апоезиа дазҿлымҳауп, уи аҿиара дацклаԥшуеит, иблаҳәааҿ ишыҟоу мацара иҟоуп, иҭыҵуа ашәҟәқәа, урҭ ирыхҳәаау ажәа, ажанр иазкыу алитература иаҩижьуам, уи ала «дычмазаҩуп», доуҳатә ԥсҭазаарас имоуп: егьи – еиҳа хшыҩзышьҭра азиуеит апроза, даҽаӡәых адраматургиа уҳәа, алитературатә процесс еиуеиԥшым анганқәа.
Ҳара ҳалшарақәа хазуп, шамахамзар, ҳаҩнуҵҟа ари аҩыза апрактика аҭыԥ амам. Зны-зынла апоезиа иахцәажәо, астатиақәа зыҩуа, апериодикатә кьыԥхь аҿы ицәырҵуа аматериалқәа, ажәахәқәа ҟазҵо, зҽазҵәылхны иқәгыло унарыхәаԥшыр, урыԥхьар-урзыӡырҩыр, зегь раԥхьа убла ихгыло – акомпентентра азҵаара. Араҟа, жәгараа реиԥш аки-аки еидҳәалоуп, еицуп. Акы, зегь раԥхьаӡагь, апоезиа иахцәажәо акритик, аханатә уи агәбылра, абиабара ду имазароуп, ишьа-ида иҭаныҟәо, итәны-изгәакьаны.
Исхашҭуам, абас шықәсы ҩеижәа рнаҩс, акритика знапы алакыз аӡәи сареи Аԥсны анҭыҵ мышқәак еицаҳхаҳгон, ҳаицыҟан, акритика аҭагылазаашьа иахьалацәажәоз еизара дук ҳалахәны (сара усҟан ажурнал «алашараҿ» аус зуан, маҵурала акритика аиҿкаара аусқәагь снапы рылакын). Ахәылԥаз иареи сареи, неи-ааира ҳанеицҭыҵуцаз – ҳцәажәара апоезиахьгьы ииасуан. Иара гәахәарала дырзыӡырҩуан ҿырҳәала исҳәоз ацәаҳәақәа – сара истәыз-истәмыз. Иахьеи-уахеи ҳахьеицыз игәасҭаз: шамахамзар, аԥсуа поезиахьтә цәаҳәак иадамзаргьы ҿырҳәала игәалашәомызт, иаргьы иаахтны, дацәыԥхашьангьы акәымкәа, аргама дазыразхеит – ус игәалашәо, аламала егьшыҟам, «Хоџьан ду» ма «Апартизан» рҟынтәи раԥхьатәи цәаҳәақәак ракәымзар. Игәалашәон «Абаҭа Беслан» актәи строфа, иара иитәыз ажәақәагьы наларгыланы, ҩбаҟа цәаҳәа «Хмыҷ шәарыцаҩ ныҟәаҩы» аҟнытә. Усҟантәи аамҭала иаԥҵаз алирикатә цәаҳәа лыԥшаахқәа данырзыӡырҩлак, «уи зҩыда-мшәа» ҳәа дҵаауан…
Изӡом абри ахҭыс даара акыраамҭа сгәалашәара иалымҵуа иаанхеит, иаанхеит иџьашьаны-илакәшьаны, избанзар, уи ауаҩ – еиҳа иазыҟаҵаз, алитературагьы афольклоргьы иеицеиԥшны издыруаз, здунеихәаԥшра ҭбааз, хаҭалагьы аҳаҭыр зқәысҵоз дреиуан. Аӡә ус иҳәар ҟалоит аус злоу ҿырҳәала адырра мацара ауакәыхыу ҳәа, абрыгь узлақәшаҳаҭхаша ауыҟахым… Аха, сарах, саӡәыкны, рацәак абарҭқәа схахьы исзаагом, исзеилкааӡом, иҟалап маҷк иахсырҟьацәозаргьы жәашықәса инарзынаԥшуа Москватәи апоетцәа срылан, акритикцәагьы убрахь инпалаҵаны. Урҭ иргәалшәон ҳәаа змамыз ажәеинраалақәа, иҳаҩсхьоу ашәышықәсқәа рахьтә, ҳаамҭазтәи, иахьатәи, аҳәаанырцәтәи… аӡә џьара цәаҳәак бжьаижьыр, ихашҭыр, ма бжьықәыӷәӷәарак иахьакәым иамхаҟаҵар, иара убра, убри аминуҭаз ириашахон, акәша-мыкәшагь, лассы-ласс, аинтерес зҵоу, аҟазара аԥсабара, уи ацәаҩа ирызкыу, иҿыцу, иҳәам џьара даҟьак узаазыртуа ацәажәара цәырҵуан. Ахәҭакахьала, абри аҩыза абзиабарада, адырреи аҵаулареи зцым зыҟаҵарада, сара стәала, ажәеинраала «аԥсы ахьҭоу» ақәшәара, агәылаԥшра – иуадаҩу усуп. Аԥсуа литературатә критика зегь аҿы, аламала иуԥылом, иаӷьрамкәа-ицәҳарамкәа, иналс-аалсны акәымкәа, ҭынч, ҟәыӷарала (уаҵәы рацәак ҽыԥныҳәа умоуа) иҳәоу, инарҵауланы «ауыс» уагәлазырԥшуа, апоезиа ҭагылазаашьа, хаз игоу, акыр зҵзкуа рҽеимҭак ахцәажәара, проблемак алкаара, ақәыргылара – иара ацәеижь иатәны, иаԥсҭыҩраны. Адиссертациақәа ракәзар, рыхә ҳаракны ишшьатәугьы, апоезиатә жанр иазкыу акы-ҩба роуп, насгьы ус еиԥш иҟоу аԥҵамҭақәа рҿы иалкаахо, аҭыԥ зауа аестетикатә ган мацарагь ауакәху. Абарҭ аусумҭақәа рҿы аҭыԥ змоу алирикатә жәеинраала – апоезиатә цәаҳәа-аподстрочникқәа, аиҭагақәа рыла рыхәшьара, реилыргара иуадаҩӡоу, уимоу, зны-зынла зынӡа измуӡо усынгьы ишыҟоу ҳхахьы иааҳгар  – алҵшәақәа еиҳагьы имаџьанахоит.
Шықәсқәак раԥхьа ажурнал «Алашара» адаҟьақәа рҿы имҩаԥгаз апоезиа, алирикатә жәеинраала иазкыз аимак-аиҿак, акыр зҵазкуа, уаҩ дзызхьаԥшлаша хҭысны ишыҟалазгьы, аҿаԥхьа иқәгылаз ахқәкы акыр иацәыхарахеит, «аҩеи аӡеи» рызхьаԥшраҿ, реихшьала-цәажәараҿ, алирика ажанр аҿиара ҭоурыхтә процесск аҳасабала ахәаԥшраҿ.
Ишԥаҟалоз аусқәа абри ацәажәара усҟан акәымкәа иахьа имҩаԥысуазар? – насгьы аобиекивтәла аиаша-лкааҟаҵарақәа хықәкыс иҳамазар? Усҟан аусқәа, ҵабыргны, даҽакхон, даҽа лаԥшҳәаак цәырҵуан, аимак-аиҿак аҟны бзырӡыла зыбахә ҳәаз арҿиамҭақәа, иҟаҵаз алкаақәа, азгәаҭақәа рыхәҭак ҿааҳәырада инарывс-аарывстәхон...
Алитературатә процесс, апоезиа, алирика инарҵауланы ирыхәаԥшуаз изы – ари, шамахамзар, усҟангьы еилкааз усын, ишырҳәало еиԥш, ибылгьын, иаҳҳәап, а-30-тәи ашықәсқәа раантәи апоетцәа рҩымҭақәа абри аимак-аиҿак анцоз аамҭазы ирыгыз иахьагьы ирыгыуп (убас а-40-тәи, а-50-тәи, а-60-тәи, а-70-ти) ...Насгьы, маҷк аҟара уаҩы уамашәа иибаша (иҟалап араҟа аредакциа иахароу ыҟазаргьы), абри аимак-аиҿак аҟны ацәажәара ахырхарҭа хада дҽаџьара имҩахыҵт – ихьынааит, аӷьырак аԥсуа жәеинраала аиҿартәышьа азҵаарақәа ирызкхеит – анахьгьыарахьгьы иеиуамкәа. Сара иахьынӡаздыруа, ишеилыскаауа – абас еиԥш инарҭбаау амҩахыҵырҭақәа џьаргьы иуԥылом, ирҭыԥым – уи хаз зҵаароуп, инамҩатәны акәымкәа – иааҭгыланы, ишахәҭоу еиԥш ала иазырхианы, иазыҟаҵаны – алшарақәа азхозар, уаҩ даараӡа ихәо, хырԥашьа змам акакәзар…
Аха ари аҩыза аҭагылазаашьа «зламаншәалахазгьы» ҟалеит: аимак-аиҿак зҽалазырхәуаз, акы аҳәара, агәаӷьра зыхәҭаз ауаа абри амҩахыҵра рҽаладырҩашьт, рҽандраалт, иацныҟәт, азныказы, адәахьала уахьахәаԥшуа, акы рҳәазшәагь иҟалеит, иҳәатәыз, хадара злаз рҽавганы… аимак-аиҿак иагқәаз иреиуан аҭоурыхтә принцип – ашәҟәҩҩцәа реицааишьа, рцәырҵшьа, реинырра, еиҳа злагала дуу, акраҵанакуа авторцәа (исцәыбжьахода, гәалс заурыда ҳәа акәымкәа) хыхь-хыхь иахьрызнеи, еиҳарак, сара стәала, асубективтә мзызқәа ирыхҟьаны.
Ҳара ҳҿы инарҭбаау ауаажәлар рыҩныҵҟагьы иҟоуп агәаанагара ажәеинраала аҩра мариоуп ҳәа (иаҳҳҳәап, амузыкатә рҿиамҭа аԥҵара аасҭа), шедеврк узымыҩуазаргьы, иаабац-иҳаҳац жәеинраалак «аихьшьра» баҩ алоума ҳәа иахәаԥшуеит. Хара ҳамцакәа ҳахшыҩ азаҳашьҭып иара ахәыҷқәа рзыҳәан ирыҩуагьы. Иаҳгәалаҳаршәап А. Ахматова Пушкин изкны («Пушкин и дети» захьӡу лажәаҿ» илҳәауа: «Нет и не было ни одной говорящей по-русски семьи, где дети могли бы вспомнить, когда они в первый раз слышали это имя и видели этот портрет. Стихи Пушкина дарили детям русский язык в самом совершенном его выполнении, язык, который они, может быть никогда не услышать и на котором никогда не будут говорить, но который все равно будет при них, как вечная драгоценность».
Иҟоума араҟа ахәыҷқәа рзыҳәан иҩуа аԥсыуа поетк даҳгәалазыршәаша акы?..
Минуҭк иадамзаргьы ҳхахьы иааҳгап ҳхәыҷқәа зыԥхьо, ирыдаҳгало апоезиа, уи залаҩу абызшәа, арҵага шәҟәы аҿы ирԥыло ажәеинраалақәа (ус рыхьӡуҵар ауазар), урҭ аԥызҵо авторцәақәак. Убраҟоуп апоезиа абзиабара ахьыԥсуа – иахьҿыцәаауа, аҿар ргәы ахьазыҩбахо. Ааи, ажәеинраала аҩра «мариоуп» ҳәа рыԥхьаӡоит инарҭбаангьы, изыҩуа, уимоу, ҳлитераторцәа ракәзар, шьоукы-шьоукы, прозаикцәақәакгьы нарылаҵаны, ажәеинраала ажанр «хыхьынтәшәагь», тәамбашақәшәа инахәаԥшыр цәгьа изымбақәо убап, хадара злоу дара рнапы злаку ажәар шакәу уажәы-уажә инаҵшьуа. Апрозаикцәа дуқәа, Толстои инаиркны, ианакәзаалак апоезиа ргәы-рыԥсаҿы иҟан, уи аҵаулара, аԥшӡара џьаршьон-илакәыршьон, цәаныррала иҭәыз, хашҭра зқәым ажәақәа азыркуан. Аҳәаанырцә акәзаргьы иара убас.
Рацәак схахьы исзаагом апоезиа анырра змам, уи зныԥшуа апроза. Апрозаик иашеи абҩахатәра змоу апоети – аӡә роуп, апрозагь иамоуп ҩашьара зқәым иара аритм, аинтонациа – адунеи агәылаԥшышьа, аԥхьаҩ излаинырша алшарақәа, ус еиԥш иҟоу апрозаҿ иуԥылом аус иатәым шьҭыбжьык, ажәа мыцхәык, пунктуациатә дыргак.
А. Гогәуа иҩымҭақәа рҿы апоезиатә уасхыр агәы-аԥсы иртәу – ирылҳәаау акы аҳасабала исныруеит, исызгәакьоу (уи убоит раԥхьатәи иажәабжьқәа инадыркны «Асду» аҟынӡа – иаҳгәалаҳаршәап ана-ара иуԥыло, апоезиала иҭалаҳау аепиграфқәеи ашәҟәҩҩыы ицәаҳәа аритми заҟа еизааигәоу-еимадоу). Убас «Атәым жәҩан аҵаҟа» инаркны И. Папасқьыр ироманқәа рҿы хашҭра зқәым адаҟьақәа, «Ацынҵәарах» аҿы, «Ахаҳә еиҩсаҿ», еиҳа данҿаз иаԥиҵаз Џь. Аҳәба иреиӷьу иажәабжьқәа рҿы. А. Џьениа иҩымҭақәа рҟны (имаҷым урҭ рыдагь уаҩ игәалаиршәаша – иеиқәиԥхьаӡаша) иаҳԥылоит поезиала «иӡааху», уи ада ԥсы зхам алаԥшҳәаа, аҩнуҵҟатә қәыԥсычҳара, аҩышьа ҵаула.
Иаҳгәалаҳаршәап, апоетцәа ракәымкәа адунеи зыхьӡ адыруа ҩыџьа апрозаикцәа дуқәа – америкатәи алитература ахаҭарнакцәа ражәа. Уилиам Фолкнер иҩуан: 
«Поэзия для меня всегда на первом месте. Неудавшийся поэт  становится автором коротких рассказов. Неудавшемуся автору коротких рассказов не останется ничего, кроме романа, и потому он становится романистом. Но поэзия – на первом месте, она ближе всего к тому, чтобы сосредоточить все красоту и страсть человеческого сердца на булавочной головке… Да, хороших поэтов мало… Здесь необходимо сочетание призвания и душевного огня… Я и сам хотел бы знать, из какого материала состоит настоящий поэт. Мне кажется, в любом случае писателю лучше считать себя поэтом, пусть неудавшимся, но поэтом». (У. Фолкнер. М., 1985).
Абар ашәҟәыҩҩы-афантаст Реи Бредбери иажәақәагьы: «В поэзии на одной странице значительно больше мыслей, чем в большинстве романов. Каждое стихотворение – это мысль. И какой бы незначительной она не казалась, тем неменее ее можно положить в основу новеллы. Я не устаю погружаться в мир поэзии в поисках какого-то одного стихотворения. Одна только замечательная строка Джерарда Мэнли Хопкинса вдохновила меня на целую поэму: «То, что я делаю, – это я, вот почему я здесь». Поэзия – это возможность жить» («Литературная газета», 20 сентябрь, 1978).
А-60-тәи ашықәсқәа раан, И. Коӷониа изкыз агәаларшәарақәа санрышьҭаз, иуа Москва аҵара ицҭаз, ицалгаз М. Гадлиба иҿы сныҩналоит. Уи усҟан атипографиа адиректорс аус иуан, абри аус даараӡа акыраамҭагь дахагылан. Коӷониа изкыз игәалашәарақәа рахьтәгьы иҟан аинтерес зҵаз, урҭ акьыԥхь ашҟагь иназгеит. Абри ҳаицәажәараан (иԥсаҭа бзиахааит, абарҭқәа раан ирҳәалоит «сара амцҳәарҭаҿ сыҟоуп, иара – аҵаҳәараҿ» мамзаргьы «сшьамхы иахысаанӡа иаҳауеит» ҳәа) иазгәеиҭеит, абас аҭакԥхықәра змоу аусқәа атипографиа адирректорра уҳәа иреиԥшқәоу – М.Л.) дырхамшәалт, акы дшьаҳаны дакит акәмзар, ахәча иланы дауҟахыз, иаргьы ак шилшақәоз…
Иубарҭан дызлацәажәоз ауси иареи – апоезиеи иареи – даараӡак ишеимадамыз. Конкретла абри афакт атәы «документк» аҳасабала изысгәаласыршәо: ирацәаҩуп ҳара ҳаҩнуҵҟа абри «ахәча» зламшәа зхы зыԥхьаӡо, еиҳарак апоезиа иақәкны! Аха аусқәа усҵәҟьагь иҟам. Аԥсуа поезиа иаднагалахьеит шәҩыла ахьӡқәа, акьыԥхь иарбоу – иарбам, «ахәча» злоу излам… Аха уи ахраҩаӡарахь инеиз, уи ажанр имцымкәа зыхьӡ адҳәалоу – усҵәҟьагь ирацәаҩым – жәаҩы-жәаҩыла урзааҭгылартә, рышәҟәқәа, ражәеинраалақәа уааигәа иқәзар уҭахны, иуцны – иугәалошәоны.
Алирика иазкыз аимак-аиҿак аҟны Т. Аџьба иҩуеит: «Иахьа аԥсуа поезиатә культуреи ажәеинраалеиҿартәышьеи атехникеи рзеиԥш гыдра ҳаракхеит, уадаҩрада урҭ анапаҿы раагара ауа иалагеит алитературатә-теориатә дыррақәа змоу зегьы рзы, ирацәаҩхеит «ажәеинраалаҩҩцәа». Иқәлацәа-аиҵабацәа руаӡәк дихцәажәауа, иҳәоит: «Аха, сара стәала… иажәеинраалақәа ааизакны «иҟаҵацәоуп», ирныԥшуашәа збоит алитературатәра» («Алашара», 1, 1985).
Иашоуп, ажәеинраалаҩра атехника, азеԥш культура ҳаракхеит ҳанҭыҵгьы, ҳара ҳҿгьы, аха сара хаҭала аӡәы заҵәык идамзаргьы дсыздырам, дысгәалашәом «уадаҩрада» уи знапаҿы иаазгаз, зҟны «иҳаракхаз…» Сара сахьахәаԥшуа, аформа аганахьала (уаԥхь: аҵакгьы, урҭ еицуп, акоуп, ииашоуп ажәытә формула – аҵакы формоуп, аформа ҵакыуп) аԥсуа поезиа аҩаӡараҵәҟьа ахьыҟоу иахьа зыԥсы ҭоу рахьтә унапык ахә-нацәкьарак иреиҳаӡам, уимоу, имыцхәцәазарҳәагьы сшәоит. Уи атехникатә напҟазаратә акәзар – зхыԥхьаӡара рацәоу ажәеинраалақәа реизгақәа иравтарцәоу аӡәырҩы уи аҳаракыра, аԥшӡара, амелодиақәа рдунеи анапаҿы аагара – рымч зқәымхаз усны иаанхеит. Абас шԥеиҳәеи ҳәа аҽыԥныҳәа сызҭо сиазҵаар сҭахыуп – заҟаҩ ыҟада-мшәа иахьатәи ҳапроза аҩаӡара иаша, уи аҵаулара, амҽхак ҭбаа-ҭыцә, азанааҭтә напҟазара зныԥшуа апрозаикцәа? аӡбахә ҳҳәарым аԥсуа драматургиа! Избан, нас, аҵакгьы аформагьы рыҩаӡара ҳарак зныԥшуа апоетцәа еиҳа ирацәаҩуп ҳәа агәаанагара зыҟоу?
Жәаба-жәохә – ҩеижәа жәеинраала рҟнытә аформеи аҵаки рганахьала акы-ҩба рыда, дара убарҭгьы аарла-аарла рхацәа унықәыԥшуа-узықәмыԥшуа ианыҟоу – излоуҳәарызеи урҭ равтор аформа инапаҿы иааигеит, уи аганахьала рацәак ҽыԥныҳәа узыҟаҵом ҳәа?
Аформа анапаҿы иахьаагоу – иҟоуп аҩаӡара, иҟоуп аҟазара, агьама ҳарак, аҭакԥхықәра, даҽакала изыҟалаӡом. Мшәан ҳпоезиаҿ ҳгәы ԥырымҵәаӡаци абызшәеи аформеи рганахьала ԥхьашьа змам, ахаҳәырдыды улахазшәа угәы зырҵысуа, «аԥхӡ-баа» улызҳәо аҩымҭақәа, апрозаизмқәа, аҭагә-ҭасрақәа, аҵла иадиааз ацәымсақәа реиԥш, ана-ара ацәаҳәа «иадиааз», «иалаӷьаз-иалаԥсыз» аканҵыҵыра ҟәазқәа, ацәаҳәа иақәԥсо абаҳҭқәа, иалыҳәҳәо ахәчақәа?
Ажәеинраала аформа анапаҿы аагара ус имариазар – изаарымгазеи убарҭ ауаа? – сара сызҿу ҿыц аҩра иалагаз ауракәхыу, рыӡбахә сымоуп иҳалагылоу реиԥш ицахьоугьы – насгьы извыстәым – убарҭ рахьтә иҟоуп абаҩхатәра змоу авторцәа – апоезиатә дунеидкылашьаҿ уи ахаҿсахьаԥҵашьаҿ уҳәа. Аформа «еихышәшә» рнапаҿы изаарымгазеи, ус аусқәа мариазар, убарҭ иреиуоу рахьтә аклассикатә поезиахьтә еиҭагараз алирика? (Ахыцқәа ирҭакны иазгәаҳҭап Т. Аџьба, убас иара иқәлацәа аӡәырҩы реиҭагақәа – ражәеинраалақәа рыҩаӡара рыҩаӡароуп, иеиҭаргақәо рҿгьы).
Иеицырдыруа аурыс поет Игор Северианин иҩуан: «Чем проще стих – тем он труднее». 
Ахәҭакахьала абарҭ, апоетика иадҳәалоу азҵаарақәа рҿы аимак роуит алирика иазкыз ацәажәараан В. аҵнариеи Т. Аџьбеи. 
Т. Аџьба иахьынӡаздыруа асахьаркыратә ҩымҭа данахцәажәо – улымҳа кыдҵаны уззыӡырҩыша дреиуоуп, аинтерес аҵоуп, азаанаҭтә дырра иатәуп иҟаиҵо ахәшьарақәа, азгәаҭақәа. Аҵнариа иамикуа агәаанагараҿ, ишыҟала сыздырам (иҟалап аццакра, апоемикатә жәеимакра иахҟьазаргьы.  
Аимак-аиҿак аазыртыз В. Аҵнариа иҩуан: «Аформа ажәуп ҳәа злоуҳәарызеи абасеиԥш уарӷьа иакызар уарма иаумыркыша  аџьашьахәтә уанаԥхьо:

Бжьык саҳауеит меихсыӷьрада
Уажә саазқәылаз есқьынгьы.
Асеиԥш ассир иақәшәахьада,
Уи зеиԥшыстәра збом акгьы».

Абраҟа иҳәоу агәаанагара иамакны Аџьба иҩуеит: «Иџьашьахәтәызар ҟалоит ажәеинраала ааидкыланы иаагозар, аха уи ажәеинраала аҟнытә ҿырԥштәыс иааго астрофа амацара (уи ауп аџьашьахәтә ҳәа акритик иаҳирбогьы) изаныԥшуам уи аџьашьахәра. Сара хаҭала араҟа баграт Шьынқәба инапы хымԥада излеилыскаауа ажәа заҵәык – ажәа «зеиԥшыстәра» ауп, егьырҭ ах-цәаҳәак иҩыр ауан дарбанзаалак аԥсыуа поеткгьы».
Рацәак ацәажәара мырҭбаакәа, иааркьаҿны исҳәарц исҭахыу: уамашәа избоит Аџьба иеиԥш абаҩхатәра змоу апоет, ажәа аҟаза, «егьырҭ ах-цәаҳәак» рзы абас игәы иахьаанаго – ажәа «зеиԥшыстәра» ахьаликаауагьы сара сзы имаӡаны, зхыц аркны инхоз акакәны сшахәаԥшуагьы убрахь иналаҵаны. Ишԥаҟалои-мшәа, Пушкин иажәеинраала «Я помню чудное мгновение» аҟнытә, строфак хазы иганы, еиҳа иамҩоуп ҳәа иуԥхьаӡо ажәак, мамзаргьы цәаҳәак аарылхны, егьырҭ иаанхаз ацәаҳәақәа пушкин ихаантәи дарбан поетзаалакгьы иҩыр ауан ҳәа инарҭбаау алкаа ҟауҵар? – убасшәоуп, араҟа иҳәоу шызбо – ишеилыскаауа. Уиакәым, ишыҟала сыздырам, аха аиашаз, иџьасшьоит апоет «егьырҭ ах-цәаҳәак» рмелодиа, «рашәа» ахьимаҳаз. Даҽаганкахьала – ҳмилаҭ поезиазы иҟаимаҭын, ҵабыргны, «дарбанзаалак даҽа аԥсыуа поеткгьы» абас ашьҭыбжь иаҳауазар – ажәеинраала зегь иашьашәалоу аҟазара аарԥшны. Иаагоит ҿырԥштәык, «дарбанзаалак даҽа аԥсыуа поеткгьы» иакәымкәа, еиҳа инарҭбаан иеицырдыруа аӡә иҟнытә (апоезиа абзиабаҩцәа ацәҩашьарым урҭ ацәаҳәақәа ахьынтәаагоу):

Ацаҟьақәа рыбжьаҟҟыраҿ,
Миллион шықәса цәаакыра
Зымбац арацәа ԥҽыха ҩаҩа,
Ԥынҵа хырффа, ҿы ҭбаа ҟьаҟьа,
Ахәда ҭырхәа абаҳа гәаҩа
Иаабом иаҿаԥа-ҿакьакьо.
Аҽышьҭнахуам, цәгьа дыргәамҵуа,
Аҳархьалреиԥш, абахә амҵан,
Арацәа ԥҽыха ҽыҭқәа – ашьанҵа!
Абаҳа алалом, иххәцуам…
Иԥсы ҭаҟәкы уа дахьыҵоу,
Дызхагылац ус икажьуп,
Ихәҭа кьыс амамшәа ибжьажьуп,
Егьырҭ, иҵԥхаауа рхаԥыцқәа,
Инаскьахьеит, раԥхьа рыцқәа…

Даҽакгьы: акыр нызқь цәаҳәа шьақәзыртәо Шьынқәба ипоезиаҿ (ҳаҟәыҵып иагыу-иабзоу), џьарамзар џьара, цәаҳәа заҵәык акәуз, иуԥылома абас напышьашәала, еиха-уырала иҟаҵоу, адәаӡа анырцәаӷәо аиԥш аҿҿа-ҿҿа зылго ацәаҳәақәа?
Апоет-алирик ҟаза иҩымҭақәа рҿы иуԥыло арҿиамҭақәагь бзанҵык хҭак еицҭадыршәа-иеицнарго изыҟалом (аҩада зҩымҭа ацыԥҵәаха ааҳгазгьы, ана-ара имоуп зеиӷьыҟам ацәаҳәақәа, алирикатә рҿиамҭақәа), ауаҩытәыҩса инацәкьарақәа ирҩызоуп: иҟоуп еиҳау-еиҵоу аха абри аиҟарамрагь дара рҳәаақәа рымоуп, урҭ, шамахамзар, абарҭ аҳәаақәа ирҭакыуп, ирзыԥҵәоу ҩаӡароуп, урҭыҵыр, улаҟәыр – ауам. Абарҭ аҩаӡарақәа, ииашаны, иҳақны Шьынқәба ипоезиа «хәча» зларшәым акакәны иҟарҵоит, уи анырра аформа аиԥш, аестетика аганахьалагьы дарбан поетзаалакгьы акала ицхрааит, дышьҭнахит, агәалаҟара ҳарак ашҟа, апоезиа адунеи ԥшӡа, адунеи ҵаулахь иԥхьит – арҭ Таиф иабиԥарагь уҳәа убрахь иналаҵаны.
Ҳпоезиа иамоу, Шьынқәба иеиԥш аханатә, Д. Гәлиа инаиркны иеиуеиԥшым абиԥарақәа ирылшаз, џьабаала игоу абарҭ аихьӡарақәа – ҳарҿиаҩцәа – ҳпоетцәа егьырҭ амилаҭ сахьажәа ахаҭарнакцәа излареисаз, изларацлабыз акакәны акыраамҭа еицакра змыхьуа доуҳаны иаанхоит.
Араҟа абаҩхатәра иатәу-иатәыми реиларҩашьара, реилаӡҩара – ҳлитература иахьатәи ахьаа-баақәа иреиуоуп, избан акәызар, ақәҿиарақәа инарываргыланы, адунеи зегь аҟны аиԥш, абра, ҳара ҳҿгьы, ҳлитературазы акыр зҵазкуа акакәны иҟоуп ахаҭа акәымкәа аиԥш ҟазҵо аимитатори арҿиаҩи реиҩдыраара, реиламырҩашьара.
Аедыгь критик Казбек Шаззо иҩуеит: «Убежден, что существует стандарт среднего поэта – он достаточно образован, любит говорить о стихах, регулярно издается. Как рождается этот стереотип? Молодой автор  издаст одну, две первые книжки с более или менее свежими мыслями, а потом пошли ровные, одинаковые, спокойные сборники. И так до первого юбилея… И пожалуйста – избранное на полке магазинов» («Литературная Россия» ииуль 5, 1981). 
Хар амамызт ҳҭагылазаашьа, зны-зынла, абарҭқәа раан, асҵәҟьагь иҟазар – ҳалаԥш иҵашәоит еиҳа имаџьаноугьы…
Алитература дуқәа рҿы аимитаторцәа (ахаҭа акәымкәа ахаҭа иеиԥшу ҟазҵо) енагь ашәшьырахь, ааҵрақәа рышҟа инарыхоит, рацәак ашҭа иҭарыжьлом, иҟоуп уи зраӡо, иаԥынгылоу амчқәа, доус иҭыԥ еиҳа иалхыуп, иалыԥшаауп. Алитература қәыԥшқәа рҿы – аусқәа еиҳа даҽа ҟазшьак рымоуп – еишәак иеицықәчоит, рҵага шәык аҩнуҵҟа иеигәылацәоуп…
Абра зыӡбахә ҳәоу ҳпоезиа иамоу аихьӡарақәа рышҟа уажәшьҭа акыргьы ааҵуеит, инеиларҩашьа-ҩеиларҩашьашәа маӡа-аргама, ҳаҳәқәак ыршәуа, ҽыԥныҳәақәакгьы галоит: «Это же гладкопись!», «Настоящая гладкопись!..»
Ҳәарада, аригь ишаҳбаз, ишәарҭақәоу иреиуаны иауҟахым. Абри ауп абраҟа аиламырҩашьара азҵаара изаҵшьугьы. Ҳаҩнуҵҟа даара изаҭәоумшьаша шьоукы «ари гладкописуп» ҳәа нахьыӡҵа-аахьыӡҵо ҳпоезиа иамоу аҩаӡарақәа рахь алапҟьақәа дыршәуеит.
Ҳҩахап ԥардакгьы: Сарбонна апрофессор, аурыс литература иеицырдыруа аҭыжьҩы Н. Струве иҳәоит: «Всякое просто художественное слово всегда вызывает и противоречия, и противление, и зависть» («Литературная газета» 19, ноиабр, 1990). Еиҳарак акалам уцызку ебиективтәла уанизыҟам аамҭазы. Ас аиԥш иҟоу авторцәа зны-зынла ҳашәҟәыҩҩцәа раԥҵамҭақәа, реиҭагақәа, ражәа сахьарк, рбаҩхатәра, рџьабаа «ҟьаракала» «рҭыԥаҿ» ианнарго убап, урҭ «гладконисуп» ҳәа рыхьыӡҵаны!..
Ари атәы изныкымкәа ҳкьыԥхьгьы ианыԥшхьеит ҳапроза аҭагылазаашьа аасҭа ҳпоезиа аг-абза «хьаас измоу» шьоукы-шьоук рахьтә, ҳапрозаикцәа ҟасақәагьы убрахь иналаҵаны.
Уаҩы ииҳәараны иҟоуи – абас аиԥш иҟоу асубективтә цәырҵраҿ ауыс анҳамоу аамҭазы? 
Ҳапрозаикцәа аӡәырҩы, ишдыру, поезиалоуп раԥхьа акьыԥхь аҟны ишцәырҵыз, атрадициатә жәеинраала ашәага-загақәа рышьҭамҭа ихыланы. Урҭ аҩымҭақәа ирыԥхьо имбар алшом абри «агладкопись» «заҟа ирыцааиуаз», дара ирымҭаны ҳпоезиа «хашҭра зқәым» заҟа цәаҳәа, заҟа ҩымҭа аланагалаз. Издыруада, урҭ ирыгыз-ирыбзаз – рҿара, рԥышәа амаҷра ирыхҟьазар? Изырхымҟьеи жәибжь-жәаа шықәса ирҭагылаз, иеицырдыруа ажәеинраала «Ушнеиуа унеи» автор М. Лакрба иҟны? И. Коӷониа иҟны? Жәаф-жәибжь шықәса зхыҵуа Б. Шьынқәба иажәеинраалақәа рҿы? («Ҳгәыла исеиҳәон: – Дад, уаҳҭаа, дад, уаҳзаԥхьа «абаҭаа») Пушкин иҟны, Лермонтолв иҿы? Жәаф-жәибжь шықәса анылхыҵуаз алирикатә шедеврқәа раԥҵара иалагахьаз А. ахматова лҿы?
«Гладкописума» «Евгени Онегин», «Демон», Блок илирика, Мандельштам, Цветаева, «Васили Тиоркин», Пастернак – иеицырдыруа ироман иацу ажәеинраалақәа?! – азҵаара сҭиуеит, маӡа-аргама, «гладкопись» аусқәа анахьгьы-арахьгьы иназырха-ҩазырхо рахь…
«Гладкописума» аԥсуа поезиаҿ, Шьынқәба иҟны – «иаирума?»,
Мамзаргьы:
Ажәа – амалқәа зегьы ирмалуп,
Зны иҳарамуп, зны иҳалалуп!
Зны инасыԥуп, зны иаџьалуп,
Зегь еизызго уи саркьалуп! 

Т. Аџьба иҿы («Ага бӷьыци ашьха бӷьыци»):

Сыбла ихгылоуп – ба быхәмаруа,
Бхьычԥыԥырха бцоит, бара!
Ах, иауазеи, снабыхьӡар уа,
Ҳшеицу, ҳшеицу ҳнаскьалар!..

Мамзаргьы (ажәеинраала «Аҿар рахь»):

Сшәылагылан аркьыл сзасуам,
Ампыл шәылган исызгом,
Аха сыҷкәынрагьы схашҭуам,
Аха сажәрагьы сзацәӡом!

Аџьба иабиԥара иазгәакьоу, иацгылаз рушьбеи Смыр иҟны:

Иеинышәом аӡиаси ахаҳәқәеи,
Аӡаҵан ахаҳәқәа хәаҽуеит.
Аха илеиуеит аӡиасгьы мхьаҳәкәа,
Ахаҳәқәагьы рхаҳәгә еилашуеит.

Иацакәым, иахьакәым, уаҵәакәым,
Имҩасуеит, аӡы амҩа хароуп.
О, иааҩуа аӡиас абжьакәым, – 
Ихәаҽуа ахаҳәқәа рыбжьоуп!..

Аҩада зыӡбахә сҳәаз аурыс поетцәа ҿырԥштәыс раагра, аргәаларшәара ҳаракцәоуп ҳәа згәы иаанаго изы: сара сызлацәажәо абаҩхатәрақәа реиҟарара-рымҽхак акәым, апринцип, аҩышьа-стиль, аҵаки аформеи рызҵаароуп, ҩбагьы, аԥсуа поезиа егьырҭ амилаҭ поезиақәа – адуқәагьы убра иналаҵаны – ирышьашәалоу цәаҳәа аҟәнубаауам ҳәа згәы иаанаго – игәы дажьоит, усҟан ҳпоезиа мацара акәым – ҳмилаҭ литература зегь аҟазаара ҵакыдахоит. Ҳлитература, иагьа агзаргьы уи ажанр хадақәа рҿы иҟоуп ҳәа сыҟоуп уаҩы игәы здиԥхьалаша, иԥс иаԥшәмоу, гәадурас иоуша – ԥсра зқәым дырмит Гәлиа раԥхьатәи ишәҟәы инаркны. Насгьы, ҳҩыра, ҳажәа сахьарк анҳамҟәыҵаба аҽны – иаанхоугьы арбану? Цәала-жьылатәи акәзар – аԥсуаа Ҭырқәтәылагьы иҟоуп, убас, акырџьара, уи анҭыҵгьы...
Аԥсуа поезиа иамоу аҩаӡара, уи аформақәа зегьы рҿы, аверлибр – зых иақәиҭу ажәеинраалагь – убраҟа иналаҵаны – ихьчалатәуп, ауаажәлар ирыларҵәалатәуп. Урҭ хьчалатәуп ҳбаҟақәа шаҳахьчо аиԥш, ҳбызшәа ҳшахӡыӡаауа, ишҳазгәакьоу аиԥш, ҳаԥсабара, ҳшәаԥыџьаԥ реиқәырхара шаҳҭахыу – ҳшазгәышьуа аиԥш. абри ҳдоуҳатә дунеи ашҭаԥшьахьы уи анаӡарахь инагоу амҩа ҳхашҭыцыԥхьаӡа, еиҳа-еиҳа аҭацәра иалагацыԥхьаӡа, урҭ рыхаара, рыԥшӡара, рыҟәымшәышәра ҳгәы рзыҩбаны ҳҟалацыԥхьаӡа – иаҳцәыӡуеит ҳабацәа рыдгьыл агәбылра, ҳдоуҳатә беиара, ҳмилаҭ хаҿра – ҳбызшәа ахаҭагьы.
Урҭ ирыхӡыӡаалатәуп аурыс, афранцыз, анемец, англыз ԥхьаҩцәа рмилаҭ лирика ашедеврқәа рыбла агәы аиԥш имрыхӡыӡаауа.
Шалуа Ҵәыџьба аурыс бызшәахьы иеиҭаганы иҭыҵыз ишәҟәык («Талисман») дахцәажәауа апоет К. Ломиа иҩуеит: «Хочется сказать об одной, пожалуй, главной отличительной стороне поэзии Шалвы Цвижба. Он не из тех, кто гонится за показаною красотой. К сожалению, до сих пор некоторые, даже ведущие поэты увлекаются внешней красотою стиха, прикрывая ею порой бедность мысли. И определенная часть читателей, случается, попадает на эту удачу. Что делать – ведь красота скрывает сто пороков. Но когда такие произведения переводятся на другой язык, четко проявляются их беспомощность, пустота». («Советская Абхазия», 11 ианвар, 1986). 
Араҟа, адәахьала уахәаԥшуазар, иҳәоу иашоушәа иҟоуп, аформа мацара хықәкыс иҟаҵатәым, иаҿгәӷьаатәым – ахшыҩҵак уҽаҟәыҭханы. Амала еилкаам конкретла рыӡбахә ҳәам убарҭ, К. Ломиа дызҿыу («некоторые, даже ведущие»), аформа мацара аԥыжәара азҭаз иналукааша ҳпоетцәа зусҭцәоу? Аурысшәахь урҭ рҩымҭақәа анеиҭаугалак ауп иаԥырҵаз арҿиамҭақәа шҭацәу анааԥшуа ҳәа апоет дызлацәажәо, ҳәарас иаҭахузеи, аргументым. Аоригиналтә рҿиамҭа, насгьы ҷыдала, алирикатә ԥҵамҭа ахә ахьшьатәу иара злаԥҵоу абызшәаҿы ауп, убраҟоуп, аҵла уқәларгьы ашьапаҿы ушылбаауа аиԥш, уахьцалакгьы уахьаанаго, арҿиаҩгьы иразҟы – илахьынҵа – алитератураҿ иҟазаара иҟамзаара ахьыӡбахо. Баша имҳәеит Михаил Светлов: «И былины о наших походах – никогда не звучат в переводах!..»
Аԥсуа поезиа аурыс бызшәахьы ишеиҭагоу – иалҵыз – иалымҵыз – ари ҽа зҵаароуп, иахьа уажәраанӡагьы, шамахамзар, ҳакритикаҿ иҵаулоу, аус иатәу ажәак зыхҳәаам даҟьоуп – хара имгакәагьы иззааҭгылатәқәоу иреиуоуп.
Зны-зынла, аиашаз, аиҭагаан, аҩада, «ахәча» злоу ҳәа зыӡбахә сҳәаз, аформа аганахьала акыр иалаҟәу, апримитивтә ҟазшьа змоу «апоезиатә» рҿиамҭақәа – аус иашьцылоу, уи ала знапқәа бжьоу Москватәи аҟаза иеиҭагамҭаҿ – аоригинал аасҭа хараӡа еиӷьны, даҽа ҩаӡарак ала ианаҳԥылоугьы ыҟоуп.
Аха, зегь акоуп, иазыҟаҵоу, зԥышәа ҳараку аԥхьаҩ, апоезиа абзиабаҩцәаҵәҟьа, уи ахәшьаҩ иаша (алитератор иакәзар еиҳагьы (ибарҭоуп аиҭагаҿгьы иеиҭагоу аҩымҭа зықәгылоу адац-ԥашә, уи иагу-иабзоу. Убас, ауаԥс шәҟәыҩҩы, аҵарауаҩ Џьусоити Нафи алтаитәи поет Борис Укачкин изиҩыз иаарту асалам шәҟәы аҿы (усҟан акьыԥхь аҿы уи аҩыза формак аԥын, аха аус злоу уи акәым) иҳәоит:  
«Я был бы неискренен, если бы умолчал о том, что мне не понравилось в твоих книгах. Честно признаюсь, не тронули меня многие твои пословичные стихи, назидания, поэтические афоризмы. Мне кажется, что такие максимы сами должны возникнуть в стихотворной плоти, а не сочиняться самостоятельно, как бы для демонстрации мудрости. Иные из них созданы на основе народных пословиц, поговорок, притчевых заключений. И это выглядит простой эксплуатацией родного фольклора. Не думаю, что это достойное занятие для талантливого поэта, хотя ныне такое увлечение наблюдается во многих молодых литературах. А многие из этих стихов – простые наставления и банальные наблюдения» («Литературная газета», 26 март, 1980).
Араҟа иззааҭгылоу – иара аԥсуа поезиа адаҟьақәагьы ишиашоу ирықәкым ҳәа узҳәом иеиҭоугаргьы иеиҭоумгаргьы…
Аха абри «агладкопись» аӡбахә зҿыҵаку барҭқәа ртәы рбом, ирбарцгьы рҭахым.
Ацәажәара ари ахәҭа ахыркәшаразы: Пушкин ихаан аҩра иаҿыз, арҿиара ус иазгәышьуа иҟаз апоетцәа рахь пушкин ипоезиа анырра иҟанаҵаз далацәажәауа, апоет ду даныԥсы, адырҩашықәсан, 1838 шықәсазы, ашәҟәыҩҩы, ажурналист Н. Полевои иҩуан: 
«Та самя услуга, которая оказал Пушкин нашей поэзии, причинила ей и большой вред… Мы окружены «гладкими» поэами…Пушкин открыл тайну известной расстановки слов, известных созвучий». Анаҩс Полевои далацәажәоит абас акәны ишыҟазгьы, Пушкин иепигонцәа уи ипоезита аҩнуҵҟатәи агәамч, уи амцабз амаӡа рнапаҿы ишырзаамгаз, ишрылымшаз, аха, уеизгьы, ажәеинраала, адәахьала уахьахәаԥшуаз, ҟазара ҳаракык аныԥшуазшәа убон…
Апоет ду баҩхатәрала иҿыԥшуаз рзы Гоголь иҳәон: «Он был точно сброшенный с неба поэтический огонь, от которого, как свечи, зажглись другие самоцветные поэты».
Аха, иҟан, ҳәарас иаҭахузеи, Полевои зыӡбахә иҳәаз – иазгәеиҭаз, аҩада иаагоу ажәақәа риаша-ҵабырггьы. Ҳәарада, «агладкопись», ахәҭакахьала, ҳара ҳҿгьы иҟоуп иеиҳарак аҩымҭа аҵакы, аҵаулара рыцынхәрас арифмаҟаҵара хықәкыс измоу апоетцәа рҿы.
Сара абри азҵаара абраҟа сазааҭгылоит еиҳарак ҩы-мзызк ирыхҟьаны: акы, сзыхцәжәараны иҟоу Таиф Аџьбеи уи иабиԥара иеиуоу ма иреиҵабацәоу апоетцәа рҩышьа ҷыдарақәа иртәны, рызхәыцрақәа ирыдҳәаланы, аҵаки аформеи ирызҵаараны – араҟа урҭ дара рхала ицәырҵуеит, рлирика аԥсабара рҽамаданы, итәышьҭраны. 
Ҩбагьы – «агладкопись» иамадашәа аҩада зыбахә ҳәоу атәамбарақәа, «ахәшьарақәа» ҳмилаҭ поезиа ахәшьара иашахь ус шрымам атәы ахшыҩ азышьҭра.
«Аглодкопись», аҩада ишысҳәаз «ицәгьа-ибзиа» ҳара ҳҿгьы иуԥылоит, ана-ара иахьатәи апоеиа цәаҳәа иацуп. Аха, хадарала, апоезиа иоуз аҩаӡареи, ашәҟәы ианыхыу «аихышәшәареи» иеиҿбаатәым, насгьы, ҳара «ҳагладкопись», инеидкылан, аурыс «гладкопись» иеиԥшым, еиҳа ашьҭахарақәа амоуп.
Аҩымҭа аформа ахьылаҟәу, аҵакгьы уамак иахьалаҟам амилаҭ поезиаҿ аҭыԥ ҭацәуан, аԥхьаҩ даԥырҵуеит, игәы ақәҿыӷьуеит, даҩсуеит. Аха, ишдыру, аҭыԥ ҭацә, «аԥшьа ҭыԥ» – науагӡа ус иҭыкка инхом – вакуумк аҳасабала, уи џьара акала ихаҭәаароуп, аҽаԥсахроуп. 
Абас еиԥш иҟаз аҭыԥ ҭацә аҿы ауп, ахәҭакахьала, ҳара ҳҿгьы, аверлибр – зых иақәиҭу ажәеинраала – ма убри иашьашәалоу аформа цәырҵра иахьала – азҵаара асубективтә ган ҳамгозар. Хаҭала саӡәыкны, ус аиԥш иҟоу аҩышьа сазыразуп, сагьадгылаҩуп, иаҳҳәап, рифмада иҩу-иаԥҵоу ԥсра зқәым акитаи, аиапон милаҭ поетцәа дуқәа убас антикати аамҭа инаркны иаԥҵоу ашедеврқәа ҳшырзыразу еиԥш.
Рифмоума, ҳаамҭазтәи классикатә шәага-загоума уаҟатәи апоезиа ҳарак аԥҵара алзыршаз?..
Арҿиаҩы, убас аԥхьаҩ заҟа игьама ҳараку, дазыҟаҵоу аҟара иарбан поезиатә ажәазаалак – поезиатә ажәаҵәҟьазар – ихы-игәы атҟәоит, дадгылоит. Убас ауп аверлибр аҿгьы уи аԥшәма хада, ашьаҭакҩы Уитмен инаиркны. Дарбан поету Уитмен зхазыҳәан даазмыртыз, иџьашьаны имыԥхьаз, згәы-зыԥсаҿы днымхаз – иҩышьа формахь дмиасызаргьы!..
Иахьатәи америкатәи апоезиа зегьы, убас европатәигьы шамахамзар, иверлибруп, зых иақәиҭу жәеинраалоуп, изҳәада, нас америкаа ма европаа рпоезиа ԥсыҽуп, аинтерес аҵам, амҽхак ҭшәоуп, цәанырра уздырҵысуам ҳәа – Карл Сендберг еиԥш иҟоу ахьӡқәа ахьуԥыло!
Ажәакала, амилаҭ поезиа абеиара, арҿиаҩцәа баҩхатәрала реисара-реиканра, аӡәи аӡәи реиԥшымра ҳҭахызар – иадгылатәуп атрадициатә поезиа аиԥш итрадициатәым аформа иатәугьы. Иҟам даҽа мҩак. 
Аха, аверлибр – зых иақәиҭу уи аформагьы – иҟоуп рхы излақәиҭым, «излаҿаҳәоу» – ирзыԥҵәоуп ҳәаақәак, ҟазшьақәак, уинахыс, анекдот аҟны ишҳәоу аиԥш, зынӡа иӡхоит – иформадахоит, аца зымкыз ахш иаҩызаны, еилададаны, рхы-рҵыхәа ахьурхара узымдыруа иаанхоит.
Америкатәи алиература аспециалистцәа дуқәа руаӡә А. Зверев – а-70-тәи ашықәсқәа раан америкатәи апоезиаҿ зых иақәиҭу ажәеинраала иналукааша аҟазацәа руаӡә Гинсберг ирҿиамҭақәа, иҩышьа-форма ирызкны иҳәоит: «Свободный стих оказался у него размыт до таких пределов, за которыми искусство поэзии кончается» (Современная американская поэзия. Антология. М., 1975). 
Хадара злоу даҽакгьы. Сара стәала ииашам ак ауп аԥсуа традициатә жәеинраалеи зых иақәиҭу ажәеинраалеи реиҿаргылара. Насгьы, еиҳа илҵшәадоу акоуп аверлибр иадгыланы «агладкопись» мацарада уаҳа акгьыҟаӡами ҳәа аԥсуа милаҭ поезиа аҩаӡарақәа рахь зыӡбахә сҳәаз ахаҳәқәа рыршәра, аҵәылх-мылхрақәа. Баҩхатәрала иаԥҵоу, уи амҳәыр заархоу асахьажәа ҽыԥныҳәа аҭатәушь?
Абри аамҭазгьы, иахьазы ҭоурыхла ишьақәгылаз афакт: аԥсуа жәеинраала аформа аганахьала аурыс жәеинраала еиԥш классикатә формоуп, классикатә традициоуп шьаҭас, дац-ԥашәс иамоу, еиҳа иазгәакьоу. Араҟа аурыс поезиа алахьынҵеи иареи узеиҟәымҭхо шьала-дала еидҳәалоуп, доуҳак иеицатәуп, аурыс жәеинраала аформа шьаҭанкыла аҽаԥсахаанӡа аԥсуа жәеинраала аҿиараҿгьы хадара зманы иҟоу иахьа иҳамоу акәхоит. Ас иахьыҟоу ҳара ҳҿы мацарагь акәым. Абас ауп аус ишыҟоу ҳлитература егьырҭ ажанрқәа рҿгьы – аҵыхәтәантәи ҩеижәа-ҩеижәи жәаба шықәса рыҩнуҵҟа иҟаҵаз аԥшаарақәа аформа, аҩышьа стиль арҵаулара рганахьала акыр  зҵазкуаз аҷыдарақәа шалагалазгьы.
Иузамакуа иҟам Т. Аџьба абри аганахьала ииҩуа: «Апоетцәа ҿарацәа рҩымҭақәа рыла иаабоит, ԥышәарак иаҩызоу, иԥхашьа-ԥхаҵо иаацәырҵло верлибрқәак алаҳамҵозар, аԥсуа поезиа ԥхьаҟатәи аԥеиԥш ахьыҟоу аклассикатә жәеинраалеиҿартәышьа аганқәа зегьы анапаҿы раагараҿ, уи алшарақәа инхарҭәааны ахархәараҿ шакәу. Араҟа аԥсуа поезиа макьана иамоуп апотенциалтә лшара дуқәа. Аԥсуа бызшәа меигӡарах иамоуп ахархәара иазыԥшу арифма ссирқәа, еиуеиԥшым аритмқәа, аинтонациақәа. Шәышықәсала зпоезиа ақәра амоу литературақәак рҟны аверлибртә тенденциа аԥыжәара аго иалагазар ауеит, ицо-иаауа ргәы ԥнаҵәазар алшоит, ахәажәцәа рхалазар, ихазар ҟалоит аклассикатә ритмқәа, арифмақәа, егьырҭ поезиатә хархәагақәак. Аԥсуа поезиа аҽыҩ макьана агәы аҵԥраауа иҟоуп, иҿоуп, азхара имныҟәацт, азхара имыҩцт-имхәмарцт».
Араҟа аԥсуа поезиа анҭыҵ, егьырҭ шәышықәсалатәи алитературақәа рзыҳәан иҳәоу – арифмақәа рхара-рҟьаԥсхара, аритмқәа рааԥсара – иуҭахы-иуҭахым Пушкин иажәақәа угәаладыршәоит: «Обращаюсь к русскому стихосложению. Думаю, что со временем мы обратимся к белому стиху. Рифм в русском языке мало. Одно вызывает другую. Пламень неминуемо тащит за собою камень. Из-за чувства выглядывает непременно искусственно. Кому не надоели любовь и кровь, трудный и чудный, верный и лицемерный и проч.». (А.С. Пушкин. О литературе. М., 1977).
Ишаабо, аурыс поезиаҿ ахҭысқәа Пушкин игәы ишаанагоз ала рҽырмыԥсахит – арҭ ажәақәа ҳәоужьҭеи шәи хынҩеижәа шықәса ишреиҳаугьы. Уаҩы агәаанагара имам аурыс поезиа ацәаҩа, атрадициа уи аклассикатә форма – хара имгакәа шьаҭанкыла аҽеиҭанакып ҳәа.
Аҩада иҳәоу еихшьалауа уаҩы иазгәеиҭаша: ҳара ҳҿы иреиӷьу апоезиатә рҿиамҭеи, иаҳҳәап, ажәеинраалеи, иреиӷьу апрозатә арҿиамҭеи, иаҳҳәап, ажәабжьи аповести – еивагылоуп, еицнаргоит – уимо, иреиҳау аҩаӡарақәа рҿы, аԥсуа жәеинраала, ана-ара адунеитә поезиа аҩаӡара аҿаԥхьа акритика ачҳартә, ауаҩытәҩса игәы-иԥсы ирылҳәаау, иҳараку ажәоуп – аҵак еиԥш аформа агәлыршәара аганахьалагьы.
Насгьы, ихадоу – ихыҭҳәаамкәа, ихьыԥшымкәа, ахы џьара иҟаны аҵыхәа ҽаџьара ицәыҵыҳәҳәо акәымкәа, иааидкылан, иалиааит, иадҳәалоуп амилаҭтә традициа, уи адоуҳа дгьыл.
Ари – ҩашьара зқәым акоуп, иузырқәацом, иузырнаауам, арҿиаҩцәа, аспециалистцәа ишазгәарҭахьоу аиԥш, егьырҭ ажанрқәа раасҭа апоезиа-жәа амилаҭ аԥсыхаара, уи ақәыԥсычҳара ҵаула, амилаҭ традициа еиҳа иадҳәалоуп, уасхырс иамоуп.
Абра сызлацәажәо ажанрҿиара азҵаатәы – аԥсуа литератураҿ ҭоурыхла ишьақәгылаз хҭысуп, ҳпоезиа, ҳапроза, убас ҳлитература зегь рыҩаӡара ҳаналацәажәо – высшьа змам акоуп – аҭҵааҩы мацара изыҳәан акәымкәа, инарҭбаау аԥхьаҩгьы ибаратәы, инырратәы.
Алирика аҭагылазаашьазы имҩаԥгаз ацәажәара зҽалазырхәыз авторцәа руаӡә, изныкымкәа аинтерес зҵаз агәаанагарақәа ҳпоезиазгьы изҳәахьаз аҵарауаҩ акритик А. Аншба ажурнал адаҟьақәа рҿы алирикатә жәеинраала аилыргара ицу ауадаҩрақәа дырзааҭгылауа, иара ишицәаҩаз аиԥш лаконизмла иазгәеиҭеит:
«Ишдыру еиԥш, имариам алирика аилыргара. Тынианов иҩуан: «Уажәы ажәеинраалақәа рыҩра иазынаӡо аҟынӡа иуадаҩхеит урҭ рыхцәажәара». Тынианов уи иҩижьҭеи аҩаргьы, хцәажәарагьы мариамхеит. 
Аҩада иаҳгәалаҳаршәаз Шьынқәба иажәеинраала («Бжьык саҳауеит меихсыӷьрада») аилыргараан В. Аҵнариа иеилыргашьа апринцип иамакуа, Аџьба иҳәоит: «Иара усгьы алирикатә жәеинраала абас бҩҩбаҩы еиҿыршәшәаны анализ ҟаҵара аҵабырг ҳанацәыхаранатәуа еиҳахоит. Апоезиа иашаҵәҟьа алогика аҳәаақәа иузырҭацалом, иара злеиҿартәу акгьы аанмыжькәа ҳәашьа амаӡам». 
Абаҩхатәреи аестетикатә гьама ҳараки змам аурыс поет Ан. Передреев, «Читая русских поэтов»  ҳәа ииҩыз инарҭбаау истатиаҿы (1967) иазгәеиҭон: «я только ... против школярского подхода к овладению великим поэтическим наследством, когда даже в сугубо литературном институте вместо того, чтобы приобщить поколение молодежи к прекрасному, твердят: «В этом стихотворении Пушкин утверждает...», «Лермонтов в этом стихотворении выразил...», «Некрасов изобразил...».

... Вижу: духи собралися
Средь белеющих равнин...
Что же? В этом стихотворении Пушкин изобразил бесов? И что он хотел сказать, трижды повторив свое колдовское: «Мутно небо, ночь мутна»?
Прошло почти полтора века с тех пор, как Пушкин спросил: 

... Сколько их! Куда их гонят?
Что так жалобно поют?..

И до сих пор мы можем только повторять это вслед за ним с той или иной степенью проникновения в его смятенность и глубину. 
Одно из самых великих стихотворений Лермонтова – «Сон» – исполнено тайн... О таких стихах Блок сказал: «Их тайный жар тебе поможет жить» (А. Передреев. Лебедь у дороги», М, 1990), 
Абарҭ агәаанагарақәа зегь дара ртәала еиқәҿырҭуеит, еизыразуп, аки-аки хеибарҭәаауеит, аԥсуа лирикатә поезиа «аҩеи аӡеи» реилыԥшаара агыуп ҳәа сызҿыз рымзызгьы, ахәҭакахьала, ҳәарада аброуп иахьыҟоу, насгьы иахьеи уаҵәи, иаалырҟьаны аусқәа даҽакала рыԥсахра – ус имариоу акакәны иҟам, саргьы абраҟа хықәкыс исымам сзыхцәажәо авторцәа руаӡә, исахьаркны ишиҳәаз аиԥш, иҩымҭақәа баҩбҩы еиҿыршәшәаны анализ рзыҟаҵара. Поетк инҭкааҵәҟьаны иҩымҭақәа стаьиак аҿы аилыргара акәым, хаз игоу ажәеинраала ҟаимаҭк иузцәырнаго, угәаҿы иарҿыхо рзааҭгылара – рыхцәажәара статиа жыцәк иҭамӡар ауеит.
Иҟоуп академик А. Виноградов абас шықәсы ҩеижәа раԥхьа иҭижьыз, ажәа ишало аиԥш, уцнапык ала уҩахан иузышьҭымхуа ашәҟәы – амонографиа – ажәеинраала заҵәык – Пушкин ишедевр «Абаҟа» иазкны. Убас шакәызгьы, амонографиа абзырӡы инаваргыланы, акритикаҿ, ҷыдала «Новый мир» адаҟьақәа рҿы иазгәарҭеит аусумҭаҿ автор изышьҭымхыз, инапы ахьымнеиз, дызвысыз, ҳасаб ззимуз шмаҷым.
Уадаҩра дук аҭахым – иаарласны схахьы иаазгоит – ҳара ҳҿы ажәеинраалак амацара иазкны инарҭбаау статиак укьыԥхьыр – ишрыдыркылаша, иахырҳәааша, насгьы автор зыԥсы ҭоу иакәзар! Уамашәа иубаша ус еиԥш иҟоу ареакциа ҟамлар ауеит абри устатиа ажәабжьк аилыргара – ахцәажәара иазыкызар!..
Избан, Д. Гәлиа иажәеинраала – «Абри соуп сара!» статиак зазыумкра?! Арҿиамҭа иагәылаӡами абас еиԥш алзыршараны иҟоу аматериал? Абас азыуҳәар ҟамлаӡои, иаҳҳәап, Шьынқәба иажәеинраала «Амҳаџьыраа ргарашәа», ма И. Коӷониа иреиӷьу илирикатә ԥҵамҭак, убас, ҳаамҭазтәи поетк акыр зҵазкуа илирикатә рҿиамҭак?
Иауеит, ҳәарада, Таиф ишиҳәаз еиԥш, баҩбаҩы еиҿымршәшәакәа ацәажәара уркьаҿыргьы – аҩымҭа ахәшьараан уеизгьы-уеизгьы аус злоу уи заҟа даҟьа азыукыз ауакәхыу! Аха, еигьумҳәаӡар, егьумыҩӡар? – алитературазы? – амилаҭ поезиазы? – апоет изы?..
Акы, ишырҳәало еиԥш, џьара иҟамлац ҳара ҳҿгьы изыҟалом, аҩада згәаанагара нарҭбаан иаазгаз Передреевгьы дацәхьаҵуам, баҩбаҩы алирикатә рҿиамҭа инарҭбаау аилыргара. Ҩбагьы – уажәыҵәҟьа ихадоу – уажәшьҭа абас ацәажәара хаҳмыртлар ада ԥсыхәа анҳамам аамҭа ҳҭагылт. Ихыртлангьы иџьбароу алкаақәа рымацарахь унанагар – убасҟангьы «аҩысҭаа иҭәа рхны амца ацреиҵон» акәхоит. Иауазар, ишырҳәало еиԥш, ажәытәтәи «аклассикатә принцип» ҳҽақәыршәаны – «аҵәгьы мбылуа, акәацгьы ӡуа» – алитература зегь азы абӷьиаҵәа зҿоу уи амахәҭақәа еиқәырханы, аихаццышә раамырхакәа. Иҩаз, ихәарҽхаз иахьа аԥсы узҭаҵом, аамҭа иаблит, иаҩнахт.
Игьарааны иаҳҳәахьазаргьы, ҳааит «аҩеи аӡеи» анеиларҩашьатәым, ианеилыхтәу аамҭаҿ – алитература аҭоурых аҿы, уи ажанрқәа рҿы, хаз-хаз игоу авторцәа рҿы. Ажәеинраала аилыргашьа-азнеишьатә акәзар – абраҟагь иҟаӡам ихиоу рецептк, иҟоуп заҟа уҭахыу амҩақәа, азнеишьақәа – ҳара ҳҿы еиҳа аԥыжәара змоу атематикатә принципгьы налаҵаны.

***
Абас ҩеижәаҟа шықәса раԥхьа иеицырдыруа америкатәи апоет Рид Уиттемор «Америкатәи апоет икареира» ҳәа хыс измоу ажәеинраалаҿ иҩуан (иаазгоит аурыс еиҭагала):

Овладел он секретом успеха
и упорен был – делу под стать,
он себя погонял, заставляя
Сочинять, сочинять, сочинять.

Его самые первые вещи
были сделаны не наобум.
Самых строгих они подкупили.
Это вызвало рыночный бум.

И все глаже, и глаже, и глаже
становилось письмо его строк, 
ремесло отовсюду вползло,
изгоняя стихи за порог.

И теперь знает каждый на рынке,
что все свежее в новой строке
будет выхлощено, безопасно –
как угодно стране.

Ирацәоуп, ишаабо, Уиттемор иажәеинраалахьтә ишиашоу асовет литература, иара ҳара ҳахь, аԥсуа поезиахь – иреиҳау абаҩхатәрақәа рышҟагь ииаугаша – «иалыу иаҵазгьы дықьуан, алыхәҭа иаҵазгьы дықьуан» ҳәа ирҳәо ажәаԥҟагьы ааугәаларшәаны.
Ажурнал «Алашара» адаҟьақәа рҿы алирика иазкыз аимак-аиҿак акәзаргьы – иагын, инарҵауланы уанахәаԥшуа, абас иҭбаа-ҭыцәу амасштабқәа рыла уи знысыз амҩа аныԥшылара, жәашықәсала уи ахәдацәа ҵкааны, ирҩышьны измаз агәылшьап абла ахыԥшылара, аҿаԥшра (иеилкаауп, ҳәарада, урҭ ашықсқәа рзы ари аҭагылазаашьа аиааира  шыуадаҩыз).
Ажәакала, Сталин иаамҭа иеиҿнаказ аҳратәратә,  ақәмычратә аамҭа ганкахьала асахьаркыратә литература атыҟә аҟынӡа иланагеит, еиӷрыблаа иагеит.
Аурыс литература аиԥш иҟаз, атрадициа ду змаз асахьаҩыраҿ егьа залымдара ыҟазаргьы, уи ахаҭарнакцәа дуқәа аӡәы-ҩыџьа, М. Булгаков, А. Ахматова, Б. Пастернак, А. Солженицин – зхы лазмырҟәыз, иҭадырхаз О. Мандельштам уҳәа уи адоуҳа ҳарак иахаҭарнакцәаны инхон.
Иаҳгәалаҳаршәап А. Ахматова лажәақәа (1959):

Я не искала прибыли
И славы не ждала,
Я под крылом у гибели
Все тридцать лет жила...

Аԥсуа поезиаҿ абри атәратә лахьынҵа, уи аԥсихологиа бааԥс иеиҳа дацәцеит И. Коӷониа заҵәык, уи заа, иуҳәар ауазар, ирҿиаратә лахьынҵа изылԥхеит, раԥхьатәи  адыдбжьы (аколнхарақәа рышьақәгылара) аҿанаанахоз иара «цәарҭа ахьыҟам» днаӡахьан, «цәарҭа ахьыҟоу» ираӡныԥсараз ацәаҳәақәа азныжьны.
Зԥышәа, злаӡара маҷыз амилаҭ литература қәыԥшқәа, ҳара ҳтәгьы убра иналаҵаны, а-30-тәи ашықәсқәа инадыркны инарҭбааны «атәыла агәы иахәоз» абжьықәыргарахь ииасит, рыхәдацәа аидеологиа џьбара иҵнакааит, асахьаркыратә литература иацәтәыму апропагандатә ҟазшьа аархәеит.
Ара ҳзыхцәажәо апоезиатә жанр акәзар, уи аҿиарамҩаҿ иҟан зегьы: абаандаҩцәа рыԥсҭазаара арҽхәара, аидеализациа азура, азышәаҳәараҟынӡа.
Ҳхьаҵны акәзаргьы ҳарзыӡырҩып Л. Кәҵниа ипоема «Даур» афырхаҵа хада Даур – абаандаҩы, Беломор – канал аргылаҩы ГУЛАГ агәылшьап рыҭәа иампыҵакыз афырхаҵа ииҳәо, апоет ихаҭа игәы ззыбылуа ажәақәа:

Абра аиԥш иҟам ҽаџьара
Нап ахьрыдыркыло жәлара,
Абра ишьҭыҵит ауаа рдырра,
Ауаа, измамыз ааӡара. 
Араҟа иҟамызт ақәмчра,
Ара иубомызт аршәара!
Ара иҟан иаша ԥхӡылҵра...
Зехьынџьара амаҵура змаз
Реиҳараҩык зегь баандаҩцан,
Аӡә иқәцәҟьоз, аӡә иқәгәамҵуаз
Ара дубомызт...
Аӷьачҩы, арҳәҩы, ҭынха дызмамыз
Ашьҩы, ажәҩа, зхы зҭахымыз,
Аргылара иалахәын – зеиԥш ыҟам
Аканал хьӡырҳәага, хәызмам,
Зегь еидызкылаз, зегь еинзыршәаз,
Зегь бзиа иеибазырбаз...
Абра исоут классла ахдырра,
Абра деилыскааит иҳаӷаз,
Ҳзааӡо ҳара ҳҳәынҭқарра
Аус иныҟәнагоз зеиԥшраз...


Л. Кәыҵниа иҭагылазаашьа «маҷк» иадамзаргьы изырԥсыҽуа – уи зыӡбахә имоу арыглара имбацызт, уатәи аџьаҳаным даламыԥшыцзт. Еиҳагьы уамашәа иубаша А.М. Горки Кәыҵниа дызҿу аҭыԥаҿы дааны иҟаз-ианыз данахьыԥшы ашьҭахь абри аргылареи уа амыхьтә иҭагылаз «ринтузиазми» ирзикыз аҽхәаԥхьыӡ ауп!..
Ахаҭара акульт ажәашықәсақәа раан ҳажәлари, ҳбызшәеи, ҳашколи, ҳаинтеллегенциеи зҭагылаз, ҳауаажәлар рыҟазаара – рыҟамзаара азҵаатәы – акырынтә ирзааҭгылахьеит, урҭ зегь шиашаз ҳлитература аҿиара ишадҳәалоугьы – рышҟа ахьаҵра ҳасабс исымам аратәи ацәажәара иадҳәаланы.
Уабас шакәызгьы ирацәоуп убарҭ ажәашықәсақәа рызгьы алитература иалша, ицәырнагаз, ана-ара амра шәахәа ахьалыԥхаз, ажанрқәа рыҿиараҿы, ареалисттә традициақәа раԥҵараҿы, анапҟазара аагарааҿы, аха, хадарала, абарҭ зегьы, Уиттемор ишиҳәаз аиԥш ҿион рыԥсахаара рхыхны, рыгага иацәшәо – «атәыла ишаҭахыз» («как угодно стране») – ажәларқәа раб ишҳәаақиҵоз, зны-зынла убри инаԥыҩлангьы – абра Л. Кәыҵниа иҟны ишаабо еиԥш. 
Убас акәын а-50-тәи ашықәсқәа нҵәаанӡа аԥсуа литератураҿ ҭагылазаашьас иҟаз – Дырмит Глиа инаиркны усҟан алитератураҿ ицәырҵыз аҿар иреиуаз рҟынӡа.
Ҳлитература аҭоурых аҿы, сара стәала, иахьа уажәраанӡагьы иахьынӡахәҭоу ирзааҭгылам а-40-тәи ашықәсқәа рынҵәамҭеи а-50-тәи ашықәсқәеи еиҿырԥшны, контрастла, убас – хашҭра зқәым а-60-тәи ашықәсқәа. Азҵаара рацәак ҳҽаламгалакәа иазгәаҳҭозар абарҭ ашықәсқәа рзы а-50-тәқәа рылагамҭа-рынҵәамҭа, а-60-тәқәа раан аҭоурыхтә ҵак змаз ароль нарыгӡоит А. Лашәриеи, А. Гогәуеи, Б. Шьынқбеи.
Д. Гәлиа иакәзар, иԥсҭазаара ахыркәшамҭазы, ирҿиаратә лахьынҵа изылԥхеит – абри ахықә ҿыц ахь дгыланы «Сара схәышҭаареи», «Абри соуп сареи» раԥҵаразы – ааигәа ихигаз ажәашықәсақәа рҿаԥхьа аиԥхьхәыцааразы, аҳәатә ҿыц ахь анаԥшразы. 
Абарҭ аиҭасратә шықәсқәа рзы Гәлиеи, Шьынқәбеи, лашәриеи, убас убарҭ рықәра иазааигәаз егьырҭ ашәҟәыҩҩцәеи рымацара ракәымызт ари аҩыза аиԥхьхәыцаара – аҽыԥсахра, ҳлитература иацтәи амҩа иагыз-иабзаз агәылаԥшра, ажәа ҿыц ахь ақәҵәиаара, имҩасыз ашықәс хьанҭақәа рхыԥша-реидара, рылу хьанҭақәа рыҵыҵра, ажәҩахырҩахара ззыԥшыз ари  ауыс раԥхьа ишьҭан А. Гогәуа иабиԥара иеиуаз аҿаргьы. 
Усҟак рҽадырхалан акәымзаргьы, «атәыла агәы иахәоз» урҭ алуқәа знык-ҩынтә раҟара урҭгьы идыргьежьхьан – уи агәра ҳдыргоит а-50-тәи  ашықәсқәа раан аԥсышәала иҭыҵуаз «Алитературатә альманах» адаҟьақәагьы.
Уаҟа икьыԥхьыз А. Гогәуа иажәеинраала афырхаҵа (Ахаҳәба Рачол) усҟан ишаԥыз ала агәалаҟара ду зцу ажәала иааникылоит «ажәларқәа раб» иныҳәаҿа, уи ауп аҩымҭаҿ хадара злоу аҭыԥ. Ари – ҳлитератураҿ еиҳабгьы-еиҵабгьы зыӡбахә рҳәоз ныҳәаҿан, ԥаҭхь ԥшьан, А. Џьонуа иажәақәа рыла иуҳәозар – «авожд ду изнеиуаз саламын абрантәи» (Гогәуа иажәеинраалаҿ уаҩы иазгәеиҭаша: «игенезис» – ипоезиатә цәаҳәа амчра, ахьанҭара – ахәҭакахьала ипроза ианыԥшуа аҷыдара – абраҟагь ахы унардыруеит).
Урҭ ашықәсқәа раан аԥсҭазаараҿ иҟази алитератураҿ иҟази реихҟьа-еиԥҟьара иара ҳара ҳҿгьы уаҩы имбо иауҟахыз. Асахьаркыратә литератураҿ акәым, ус, даара зыгәра угоз аӡә иахьагьы имариамызт аамҭа абзырӡы зымҳәоз ажәак ацәыргара. Убри аҟнытә, уамашәа уаҩы ибартә иҟоуп, иахьазыҳәа акыргьы иаԥсоуп – ҳлитература аҳаҭыр шьҭанхуеит апоет-ҿа, иеицырдыруа ашәа «Хәакьеи Шакьеи» автор Ш. Бганба усҟантәи ашықәс уадаҩқәа раан ақьаад ианиҵаз ажәақәа.
Шамил Бнагба иҩуан:
«Жәацы сыҟан Анхәы ақыҭа, саб иаҳәшьа Дариа лҿы. Ақыҭа уаа рџьабаа цәгьоуп. Амра цеи ицәгыланы аус руеит, акы рхамшәалаӡо. Рҭыӡҭыԥ хәыҷқәа ирҭаадрыхуа аџьықәреи акәымзар, рхы зланыҟәырго акгьы рымам, алшықәсанык рколнхараҿы ируа аус иалҵны хашәалак роуам. Ируа зегьы ԥгаладоуп, ҵа змам атыша иаҩызоуп, илҭахәаша ицоит, арахь еснагь ауал рықәу. Ари, сгәанала, ҳсоциалисттә ргылара иацәтәыму коуп. Жәкы атәарҭа иаҟараны анхаҩы дызҭадыртәаз убри адгьыл хәыҷы имамзар, даараӡа иԥсҭазаара уадаҩхон. «Иссируп, ихазыноуп» ҳәа имарҽхәаны, имаз зегьы имхны дызларҵаз аколнхара дазныҟәымго иҟалеит. Абри саназхәыцуа сгәы маҷхоит, анхаҩы иахьатәи иҭагылазаашьа хьаазгоит, исылшагәышьозеи акәымзар, искуа, исышьҭуа, изыҩуа сгәы ахымло, сгәы сзақәымкуа иҟалоит. Абас иҟоу ақыҭа ԥсҭазаара иазкны аҩымҭақәа рыҩра, ибзиоушәа излаҟам ала раарԥшра, сара сымч ақәхом, уахь исыхо агәаҳәара сымам».
Абас иҟоу архьивтә документқәа иахьа ацентртә кьыԥхь аҿы, арҿиара зыхьӡ адҳәалам аӡәы иҟны иааԥшыргьы ҳаҭырла ицәырыргоит, уи зыхьӡ адҳәалоу иҿы – сенсацианы иалацәажәоит, инарҭбааны ирбартә-ираҳартә иҟарҵоит. 
Ари – имашәыру акакәым: заҟа еиқәҿырҭуазеи шықәс ҩынҩеижәа раԥхьа аԥсуа поет қәыԥш дзынхьаауази иахьатәи апроблемақәеи! Адгьыли ажәҩани реиԥш шаҟа еиҟәыҭханы иҟази абраҟа иҳәоуи аԥсуа литература иаанарԥшуази. 
«Абас иҟоу ақыҭа ԥсҭазаара иазкны аҩымҭақәа рыҩра, ибзиоушәа излаҟам ала раарыԥшра, сара сымч ақәхом, уахь исыхо агәаҳәара сымам» – арҭ ажәақәа усҟан акәым, иацы, жәацы иаԥҵаз, «атәыла иаҭахыз» аҩымҭақәа равторцәагьы ҳасаб рзыруан.
А. гогәуа иахь ҳхьаҵуазар, шәҟәыҩҩык иаҳасабала дгылоит ианамҭаз, ганкахьала, ҿааҳәырада зҿыназхаз, абарҭ ашықәсқәа наскьазгоз рҵыхәа еиқәҳәалауа – инагӡаны акәымзаргьы урҭ рыхааи-рашеи инырны, Даҽаганкахьала – дара зыԥсахуаз Амш ҿыц агәыӷра знаҭоз, збаҩхатәра цаҳә-цаҳә адызҵоз абиԥара қәыԥш раԥхьа дгыланы: дук хара имгакәа ҳапроза аҭоурых аҿы иааиртуеит адаҟьа ҿыц, даҽа шықәсқәак аабжьысуан иаԥиҵоит раԥхьатәи ироман «Аҽыкәаҳа» – еиҳа данқәыԥшыз зныҳәаҿа даҿыхәаз авожд иҳәаақәиҵоз аԥсҭазаара баҩхатәрала дагәылаԥшны, иаҿаԥҽны, данҿаз иааникылахьаз аԥаҭхь ахы ларханы...
Абарҭқәа зегьы, алитературатә процесс аҿы иаалырҟьаны иҟалоз акакәмызт, арҿиаҩы иганахьала ирҭахын уи игәы-иԥсы, идоуҳаҿы акыр зымҽхазкуаз аиҭакра дуқәа, аҽыԥсахрақәа, инеидкылан, алитератураҿ уаҵәтәи амш ахь, уаҵәтәи аҳәатәахьы ихылон даҽа цҳак, даҽа маакырак – ҿыц иҩагылоз абиԥарақәа рзы, арҿиаратә ус зегь азы.
Убасҟан абарҭ аҽыԥсахрақәа абас еиԥш ала ршьапы кымзар (уи иаанагом ҳашәҟәыҩҩцәа зегьы рҿы, инеицеиԥшны, аихьӡарақәа ҳнархьыԥшуеит ҳәа – дубап, аиҳабацәа рахьтә, ари аҽеиҭакра зцәауадаҩхаз, зынӡа мҩабжара инхаз, «ахыи ахәшәи» зымҵәаз, ишьақәхаз, аҿар рыҩнуҵҟагьы – иуԥлоит еиҳа баҩхатәрала ицәырҵыз рықәлацәа ргьаргьа ласа иацгьежьуаз – иарҿыхоз), ҳәарада, иахьатәи ҳусқәа еиҳагьы имаџьанахон, ихьанҭахон – абри амҩаҿ иагьа ԥырхага ыҟазаргьы, иагьа ҵәыгәагә арсзаргьы – ари ус ауп, даҽакала узахәаԥшуам.
Араҟа ҳазвысуа ҳназхыкәшо-аахыкәшо асоциализм акәзар, инамҩатәны уаҩ иазгәеиҭаша: уи ацәгьеи абзиеи иеиҟаран, ганкахьала ашәуа иеҵәа иаҩызан – (ишарԥы еиҵәамызт) ирҟьалаган, ҳлитература иеиуеиԥшым аамҭақәа инадыркны иахьа уажәраанӡагьы анаур ҳацуп. Иҟан уи акырӡа ианҭархагаз, класстә хәаԥшра мцарала ианҳәаақәҵаз, асахьажәа ацәаҩа, аԥсабара анарӡуаз; иҟан еиҳа ҟәандарақәак, уаҩытәыҩсатә хаҿрак, ԥсасирақәак уҳәа ананыԥшуаз, ԥсеивгарақәак ныҟанаҵоз, аха, зегь акоуп, анс аума арс аума алакҭа алакҭан, ацәаҩа ацәаҩан, зны ашәуа дзырҟьалаз аеҵәа иеиԥшын. Иеиҭасҳәоит, иара иахьа уажәраанӡагьы ҳазҭагылоу аамҭазгьы рацәак имариам ари алитературатә хырхарҭа аԥсхыхра иаҿу иаҿыму аҳәара, аха иҩашьом ԥасатәи агәы-аԥсы амҟьоуп, еиҵәа шеишеиҵәҟьангьы икыдым.

* * *
Т. Аџьба иара иабиԥара иеиуоу абаҩхатәра змоу егьырҭ аԥсуа поетцәеи, хадарала, ицәырҵит – а-70-тәи ашықәсқәа раан, еиҳарак а-60-тәи ашықәсқәа рзы ирмазеиз адгьыл, ишьҭаҵаз аусхыр ирыбзоураны. 
Абар, Т. Аџьба ишәҟәқәа «Ажәеинраалақәа» – 1968, «Аҵхи амши» – 1970, «Амш ианацло» – 1973, «Сара сҭынчра» – 1977, «Амҩа иқәу» – 1979, «Уахынлатәи ашәҭ» – 1984, хадарала абарҭ аизгақәа ишьақәдыргылаз ипоезиатә рҿиамҭақәа ртом «Аныҳәаԥхьыӡ» – 1989 шықсазы.
Абиԥарала уи еиҳа изааигәоу Рушьбеи Смыр иакәзар: «Аеҵақәа рыкәашара» – 1973, «Ашьанҵа» - 1976, «Ахҿа» – 1979, «Сышьхақәа» – 1981, «Ашыцқәа рашәа» – 1985.
Аҩада исгәаласршәаз «Альманах» аматериалқәа, зыӡбахә сҳәо А. Гогәуа ицәаҳәақәа рыла аԥхьаҩ ихшыҩ азысышьҭыр сҭахын алитератураҿ имҩаԥысуаз апроцесс заҟа имариамыз, доус ииаша, иԥсҭазааратә ҵабырг амгәарҭа мацара ишҭимгаз, аханатә ишицымиз – иаамҭа ишахшаз – ишадҳәалоу.
Абри аганахьала ахнеиҩжәатәи ашықәсқәа рҿы «атәыла иаҭахыз» акәзаргьы – ирацәоуп шьаҭанкыла аҽыԥсахра зауа: абри аамҭазы иакәымкәа-иҩбамкәа «алаба заахаз» аҩымҭақәа шаҳаҭра руан асахьаркыратә литература ацәаҩа, уи ахықәкы даҽа ҭакԥхықәрак ала ишеилкаатәыз, даҽа мҩакы ишықәлатәыз.
Абарҭ, ахнеиҩжәатәи ашықәсқәа инадыркны – аԥсуа литератураҿ иҟалоит даҽа гәаҳәарак, даҽа ҭагылазаашьак. Апозиаҿ акәзар иаҳа иџьбарахоит, иҵаулахоит алирикатә лагамҭа, ицәырҵуеит уаанӡа аԥсуа поезиа иазымдыруаз аинтонациақәа, ажәа еицааирақәа, ажәа еишьҭаргылашьақәа, ацәаҳәартәашьатә практика, инеидкылан, инарҭбаан ирбартә-ираҳартә иҳаракхоит ажәеинраала атехника, аформа, алирикаҿ апоезиа-жәа ицәырнагоз ацәаныррақәагьы ааигәатәи ашықәсқәа рҿы ишаҳԥылоз аасҭа еиҳа иҵабыргны, иҵауланы – аҿара, аԥсҭааара агәеисра ирышьҭыбжьны рхы аадырԥшуеит.
Ахәҭакахьала, ҳәарада, усҟантәи ԥсуа поезиа ианыԥшуан уи аамҭазтәи аурыс лирика, аурыс поезиа, абиԥара ҿыц иеиуаз апоетцәа рхыԥша, ражәа сахьарк алшара ӷәӷәа. Уи аԥсуа поезиазыҳәан аԥра шкәакәа иеиԥшын, ахара иуԥхьон.
Инеидкылан, ашәҟәҩҩцәа рҿы «атәыла иаҭахыз» еиҳа амҽхак маҷхеит, даҽа ҟазшьак аанахәеит, асахьаркыратә рҿиамҭа иагыу-иабзоу ыҟазаргьы, аҷыдара ацәымӡыртә, ашьапы иқәгылан инхартә, акырџьарагьы аламала иуԥымло аҩаӡара ҳарак аманы ицәырҵуан.
Абри аамҭазгьы, даҽаганкахьала, иузӡом, инарҭбаан аҭыԥ роуит (иахьа уажәраанӡагьы уацәҩашьо иҟам) хыхь-хыхьла аоптимист-цәа зхаз, «аграждантә тематика» иатәыз, акониунктуратә ҟазшьа змаз, ҩашьарада «атәыла иаҭахыз», уи зызӡышоз ажәеинраалақа, апоемақәа, акантатақәа, ажәабжьқәа, аповестқәа, амц-романқәа...
Иара иахьагьы, иаҳҳәап ҳхьаҵны, ааигәаӡа, аиҭакра аамҭазгьы иаԥҵоу рҿы, абасҟак ҳаналаԥш, абасҟак анааба ашьҭахьгьы, ҳахьыԥшуеит, уажәтәи амоментаз «атәыла иаҭахыу», иаақәрҵәиааны, хыма-ԥсыма иааилышьны иҟаҵоу, асхьематизм, афелетон ҟазшьа змоу жәпакы апоезиаҿ аиԥш апрозаҿгьы.
Апоезиаҿ акәзар – иацы «аграждантә тематикаҿ», «ауаажәларратә ҵак змоу» апоезиаҿ иаԥшәыманы иҟаз, Сталин иаамҭа инаркны акоммунизм аидеиа, анс ма арс «ҳаԥхьацара» аргамаду изышәаҳәоз апоет, уажәы, ихатә драмак аӡбахә мҳәаӡо, даақәҵәиааны, убарҭ зегь башан, иарбан коммунизмыз – мшәан зыӡбахә ҳамаз ҳәа уамашәа ибаны, дкарикатураны дҟазҵо даҽа ажәеинраалак анаԥиҵо аамҭазы (зеихьынџьара еиԥш араҟагьы иҟоуп аҳәаақәа) – иара иҭыԥан уара уԥхашьоит, иарбан аамҭаз иара игәы иҭаҵәҟьаз, ицәаныррақәа иртәыз аниҩуаз ҳәа ухы уазҵаауеит. Аҭакгьы ҟауҵоит – ирҿиаратә мҩа зегьы гәрамгарала уаныԥшыланы, угәы азыҩбаны. 
Ари – рыцароуп, лабз-ҩабзроуп, даҽакала узахәаԥшуам.
Иеилкаауп, зны аԥсуаа ишырҳәаз аиԥш, «аҵла анкаҳалак зегьы асуеит, лаба зкыугьы, лаба зкымгьы». Уамашәа исахьаркны иҳәеит абри атәы Низами – аашә шықәса раԥхьа:
Если падает бык, хоть он был ожереньем украшен,
Все клиники обнажают. Ведь он же больше не страшен.
Насгьы, уаҩ дзазҵааша: ишырҳәало еиԥш шәыпроценткны мап ацәаҳкма ҳазлаауаз амҩа, ҳҭоурых зегьы? Убарҭқәагьы ҳаарҟәаҵны, иаҳҳәап, уажә ҳахьцо абуржуазиатә системахь, ахатә мал адунеи ахь акәзаргьы, дарбан шәҟәыҩҩу изҳәаз уаҟа џьанаҭ ԥсҭазаара ԥшуп, уи иреиӷьу моделиуп ҳәа?!
Уи адагьы. Уи адагьы...
Ҳаизыырҩып Расул Гамзатов: «Прожита жизнь, и теперь, оглядываясь назад, вижу: все, что было связано в моих стихах с политикой, оказалась, к великому огорчению, недолговечном. О многом сожалею. Сожалею, что не написал то, что мог бы написать. Случалось, стоял с «дежурной одной» у календаря, как выразился по аналогичному поводу Твардовски. Лучше бы этого не делал («Правда», 4 августа, 1989). Абри акәзар ҟалап, абарҭқәа раан, аԥхьа иҳәатәу.
Абарҭ  ахәыцрақәа инарыԥшьны иеицырдыруа аурыс критик Ан. Ланшьчиков ааигәашәа иазгәеиҭеит:
«Мы сейчас, посыпая голову пеплом, на весь мир признаемся в собственных действительных и мнимых грехах, мы готовы проклясть наше прошлое, в том числе и социализм, который так неистово строили. Что и говорить, социализм у нас получился, аккуратно говоря, деформированным. И уповаем на остальной цивилизованный мир и воцарившуюся в нем демократию. Боюсь, что эти наши упования в конце концов обернутся горькими разочарованиями, ибо современная цивилизация и современная демократия, в приобщении к которой мы видим свое спасение, не менее демоформированы, чем наш социализм – только остальной мир боится в этом признаться» (Литературная учеба», 4, 1990).
Абас акәны ишыҟоугьы, иара убараҟагьы, иналукааӡаша ашәҟәҩҩцәа дуқәа, аҟәзара ахаҭарнакцәа аӡәырҩы изныкымкәа иазааҭгылахьеит абри адунеи ахаҿра, ауаҩытәыҩса изыҳалалым, изыразым уи аибаркышьа, ацәаҩ-мцура.
Америка иҭыҵуа агазеҭ «Русский голос» аредактор хада В. Пруссаков (уи Америка ахаҭа аиԥшҵәҟьагьы ҳтәылагьы акритика ӷәӷәа азиуеит) Москватәи ажурналистцәа имырхыз аинтериу аҿ иҳәоит: «я не мало путешествовал, но нигде не видел таких патриотов Америки, как в СССР... Вы говорите в Америке – демократия. А я думаю, что США – это самая тоталитарная страна. На поверхности там – беспорядок, а внутри – порядок железный... Общество равных возможностей?..
Американское общество – сословное общество, где все разложено по полочкам» (Литературная Россия», 26 октиабр, 1990).
Иарбан системазаалак аҿгьы алитературазы иҟоуп Аиаша-ҵабырг, Ауаҩра, Агуманизм, Абзиабара-агәыбылра, Аԥсра – аҟазаара-аҟамзаара рдунеи-ртема. Имариам, ааи, иахьатәи аԥсуа шәҟәҩҩы изы абарҭқәа рҿаԥхьа иеиԥхьхәыцаара, иааҭгылара – илаԥшҳәаа рыхгара.

*  * *
... «Чтобы иметь хороших поэтов, надо иметь хороших читатели» - иҩуан Уитмен.
Абра сызҿу ахынҩеижәатәи ашықәсқәа – ари ҳлитература еиҳа аԥхьаҩ  данамаз аамҭан. Иахьатәи аԥхьаҩ иҟалап еиҳа дазыҟаҵазар (акгьы иамыԥхьо ааигәа критикк иҳәан еиԥш уи акгьы даԥхьом – аԥсуагьы, аурысгьы – зыӡбахә сымоу иаԥхьо ауаҩ иоуп), еиҳа илаԥшҳәаа ҭбаазар, уи иахьа дзыԥхьо реилазаарагь хараӡа ибеиоуп; аха усҟантәи аԥхьаҩ еиҳа дгәыбылҩын, ашәҟәҩҩы дизааигәан, ашәҟәы ахаҭагьы иара изыҳәан еиҳа иԥшьан, еиҳа иԥсҭазааран. Уи дубон адәқьан аҿ, азал аҿ, абиблиотекаҿ, аучилишьче аҟны, Арҵаҩратә институт аҿы, ажҽеинраала даԥхьон ҿырҳәала, бзиа ибон уи алацәажәара, иацыз аимак-аиҿак. Аԥхьаҩ, ҳәарада, еиҳа дазҿлымҳан, изааигәан алирика, уи изаанартуаз адунеи ԥшӡа, адунеи сахьарк.
Дара апоетцәагьы аӡәи ӡәи еиҳа ргәы еизыбылуан, иеиҿцаауан-еилаҵәан, уимоу, иуԥылон поетк даҽа поетк изикыз жәеинраалагьы...
Д. Гәлиа ицәаҳәақәа рыла иаҳҳәозар:

Абас акәын ишыҟаз жәытә наскьаӡа,
Уи еиԥш ыҟам уажәы аҿатә ааскьаӡа.

Усҟантәи аԥсуа лирика ахаҭарнакцәа аӡәырҩы – еиҳабгьы-еиҵабгьы иахьагьы ркалам шьҭаҵаны иҟаӡам, ҳпоезиа агәеисра иалагылоуп, ахаҿра алгара, арҵаулара иацхраауеит, аха урҭ ашықәсқәа раантәи ражәа – ралагалара ҷыдала аҵакы дууп, цәырҵроуп, аҭоурыхтә ҟазшьа амоуп аԥсуа лирика аҿиарамҩа адаҟьақәа рҿы.
Убраҟа, ахнҩеижәатәи ашықәсқәа рзы, убарҭ «ахнҩеижәатәқәа» инрымданы ауп, аҩада ишысҳәаз, Т. Аџьба иабиԥареи иареи шцәырҵуа абиԥарақәа реицааира-реимадаратә ҳасабс иҟаҵаны ҳахәаԥшуазар. Араҟа урҭ раԥхьа игылоуи дареи аамҭала рацәак рыбжьаӡам, рқәыԥсычҳабжь еиныҩуеит, аха, ҭоурыхла, ирыҵаркуаз ахҭыс дуқәа рганахьала урҭ аамҭақәа акыр еиҟәгоуп, рхатә ҟазшьақәа, рҳәаақәа рымоуп а-70-тәи ашықәсқәа раан аӷәрақәа еиҳа иаарыхахьан, даҽа ҵәыгәгәқәак арсын, ажәасахьарк аҿаԥа аҿаҵара, анкылара иазгәышьуан, «атәыла иаҭахыз» еиҳа-еиҳа даҽакхо иалагахьан. 
Усҟантәи апоезиеи акритикеи реизыҟазаашьатә акәзар (ииашам ари азҵаара авсра апоезиа аҿиарамҩа ҳаналацәажәо аамҭзы), аԥхьаҩцәа рыҩнуҵҟа анырра ҭбаа, анырра ӷәӷәа ҟазҵаз абри аамҭазтәи аԥсуа лирика, аԥсуа алитературатә критикаҿ, апериодикаҿ хҭыск, цәырҵрак раҳасабала иаҭәыз ахцәажәара амоуит. 
Зыӡбахә уҳәараны иҟоу акы-ҩба, «алокалтә» ҟазшьа рымоуп, еиҳарак иеиуеиԥшым азҵаарақәа – алитература зегь аҭоурых аҩра, аиублиеиқәа, аԥхьажәақәа, атеориатә усумҭақәа рҿы инамҩатәу рыӡбахә уҳәа ирыдҳәалан ауп ишцәырҵыз, – ари агәаанагара иамазкуа аӡбахә иҳәар акәхоит аконкреттә материал – иеиҳарак апериодикатә кьыԥхь аҿы ицәырҵуаз уоуп зегь раԥхьаӡагьы урҭ ахьаабашаз. 
Аӡәгьы иҳәом урҭ аматериалқәа рцәырҵра акгьы аанагомызт, иаҭахымкәа иҟаз акакәын ҳәа, сара сызҿыу аҩаӡарақәа разгәаҭарақәа, реидкыларақәа, реихшьалақәа уҳәа енагь акритика алаԥшҳәааҿ енагь акритика ишыҟамыз ауп. 
Иахьаәи апоезиеи критикеи реимадашьатә, риқәҿыҭратә акәзар – абраҟагьы аҭагылазаашьа рацәак излеиӷьу егьыҟам, абаҩхатәра ҳарак зныԥшуа асахьажәеи ахәча златата иҟоуи – еишәак иеицықәчоит, инеигәҭас-ааигәҭасуеит – амра аҵаҟатәи аԥсҭазааразы, иубап рыҩбагьы, хылаԥшрада, ианеиужьу, ианеиларҩашьоу, рыбзырӡы анеицырҳәо, ыҟаӡамызт ҳәа. 
Исҳәар сҭахым абраҟагьы аханатә ицәҳәыран, зынӡа акгьы зны-зынла, иааркьаҿны акәзаргьы иуԥылон, иахьагьы улаԥш рықәшәалоит акыр зҵазкуаз агәаанагарақәа, ахәшьарақәа – апоезиа абзырӡы, хазы игоу уи ахаҭарнакцәа рбаҩхатәра – рџьабаа иазкны иҳәаз-ицәыргаз, аиаша-ҵабырг иатәыз, иазааигәаз. Аха урҭ маҷын, аҳауа рзыҟаҵомызт, уарла-шәарлатәын. 
Радрес уаҩ дазҵаауазар, хадарала, алитератураҭҵааҩцәеи акритикцәеи ракәын излагаламҭаз (сара стәала аҭагылазаашьа маҷк аҟара еиҳа иеиӷьын егьырҭ ажанрқәа рҿы – апрозаҿ, араҟагьы агәахәара ҵаула узҭашаз, иеицгәарҭашаз ажәа – цәашьыркыла аԥшаара шаҭахызгьы.
Иҟоуп даҽа залымдаракгьы: рыцҳарас иҟалаз, ҳара ҳҿы акритика аганахьала акы аныҟоугьы иҟамҳәа анырԥхьаӡо убап – арҿиамҭа ахәшьара иазкыу, ламысла иҩу-иаԥҵоу астатиа алкаақәа автор игәамԥхозар, усҟан уи автор шьаҿацыԥхьаӡа, трибунацыԥхьаӡа, зны-зынла икаламгьы аашьҭыхуа ҳара ҳҿы акритика ыҟам, урҿиамҭа ишақәнаго ахәшьара азҭаша, иагыу-иабзоу зҳәаша уаҩы уиниом ҳәа иҿынеихоит... 
Аҩымҭа анурҽхәо аамҭазы аума акритика иеизҳа-зыӷьаны, аусқәа анцәа ишиҳәара ианыҟоу уи ацәырҵра ҳаназыразу?
Иубап ирҽхәатәу – уи алыԥшаарагьы аҳәарагьы ус имарианы иҟаӡам, уаниап даҽа хәшьарак зҭатәу – убригь иара убасҵәҟьа.
Насгьы, илахьеиқәҵагаӡами, акы зҩын иамуит, ҩба зҩын иамуит, егьи ибзырӡы – знык ирҳәеит, ҩынтә ирҳәеит, иазымхаӡои ҳәа ицәыҵҩқәо? 
Иеиԥшума, иеиҟароума аӡә игыуи даҽаӡә ибзоуи?
Иара иурҽхәо, зыбзырӡы уҳәо иакәзаргьы, илшаз-иқәҿиаз анаҩс, игха-ԥха ртәык ианаҵушьлак иҟами дыд-бжьны ианиаҳауагьы? (убасҟак иԥшқоуп, амсыр қьаад аиԥш иҵаӷоуп, аԥырқь ҳәа амца ҩахҟьоит ҳашьхауаҩ игәы)...
Аха згәы ҵаӷоу арҿиаҩы, иаҳҳәап, апоет имацарагьы ауиакәхыу, зны-зынла даара ичҳара маҷуп иара акритикгьы: араҟа, ишаабо, аус зегь «аҳаԥшьа амаа азҭо» инапы иакыуп, иҭахызар аварахь иеиҭоит, иҭахызар – аҵахь...
Ганкахьала уамашәа иубаратәгьы иҟоуп дара арҿиаҩцәа аӡәырҩы апоетцәагьы убра иналаҵаны, ицәырҵуа аҩымҭақәа рышҟа жәашықәсалатәи рҿымҭра. Араҟагь ари зыхҟьо маҷым: «садызцалазеи», «иабсҭахыу», «схы хәымкәа ахәрыбӷьыц зақәысҵарызеи?» убас ухахьы иааугар алшоит. («Литературная газета», 14 ноиабр, 1990)...
Ишыҟазаалак, изыхҟьазаалак – зыԥсҭазаара иалҵхьоу ҳашәҟәҩҩцәа Д. Гәлиа инаиркны – аламала аӡә иҟны иузыԥшаауам ивара, игәылара, егьи ауадаҿ аус ицызуаз даҽа уаҩԥсык баҩхатәрак, даҽа рҿиаҩык иҩымҭақәа ирызкыу гәаанагарак, ажәак, хәшьарак....
Ус еиԥш иҟоу ажәа – ҳлитература ҭоурых аҿ цәашьыркыла уашьҭазароуп...
Араҟа «сара сыкритикым», «акритикцәа ҳамами», ҳәа зны-зынла иуаҳауа «аргумент» – аргументым. Критикцәаны иԥхьаӡоума А. Блок, В. Бриусев, А. Ахматова. О. Мандельштам, М. Цветаева, Л. Леонов, А. Твардовски, К. Симонов, С. Наровчатов, Д. Самоилов, Е. Евтушенко, А. Вознесенски, Ф. Искандер, Ст. Куниаев, А. Передреев, А. Кушнер? – ус заҟаҩы?! Уи – аурыс литератураҿ.
Егьырҭ амилаҭ литературақәа рҿы? 
Насгьы зны-зынла ҳакритикцәоуп ҳәа зхы зыԥхьаӡо, астепенқәа змоу (иара аурыс литератураҿ акәзаргьы) ирыҩуеи аҩада зыӡбахә ҳәоу ашәҟәҩҩцәа рықәгыларақәеи иеидукылар – иубап абри аидкылара рацәак акритикцәа, аҵарауаа рзы иззыфеидамгьы...
Минуҭк иадамзаргьы иаҳгәалаҳаршәап Атеатр Ду аҿы Л. Леонов иқәгылара – «Толстои изкыу ажәа», мамзаргьы А. Твардовски И. Бунин изкны иаԥиҵаз аусумҭа ҟаимаҭ...
Рыӡбахә ҳҳәарым  ҳаамҭазтәи аҳәаанырцәтәи апоетцәа, ашәҟәыҩҩцәа, урҭ зегьы, шамахамзар амаҵурақәа ирылоуп, рӷьыра ӷәӷәак аус руеит ауниверситетқәа рҿы алекциақәа ирыԥхьоит, акафедрақәа напхгара рзыруеит, адунеи зызхьаԥшшша аимак-аиҿак ду зырҵысуа аусумҭақәа аԥырҵоит. 
Ҳаргьы, иҳалшо ала – џьара акы ҳаҿызарц ҳахәҭаӡами – «МаанааҶыжә дрывасуан» ҳәа акәзаргьы.
Насгьы апоетцәа раҟара избарҭада апоезиа ахьыҟоу – иахьыҟам? Урҭ ракәӡами абри аус ҿы аҵыс ашьапы ахьыԥҵәоу здыруа? «Аҩеи аӡеи» рус иахьалацәажәо – лассы-ласс згәыбылреи здырреи цәырызгалаша?..
Иҟоуп даара ублаҿ имааиуа даҽакгьы! Ихәыҷы-иду алитературатә чын змоу, ана-ара, аҭыжьырҭаҿ, урҭ рнапхгарақәа рҿы иуԥылауа, аҳаԥшьа амаа азҭо, аӷа иахо, ҵәымаӷк иасуа, папкак назырҳә-аазырҳәуа, «Иарбан ашәоу иаҳәо аҟармаҵыс ҳәа хыс измаз «Аԥсны ҟаԥшь» ианыз А. Џьениа истатиаҿы зыӡбахә иҳәо «злаба звакны» аредакциақәа  рҿы итәоу, аҳәа зыҟәну  ауаа (урҭ рыҩнуҵҟагь иҟоуми иеиҳа хадара злоугьы, рҩымҭак шааҭыҵлак, хыма-ԥсыма (џьара аӡәы ак бжьеигалаанӡа) али-ԥси рыбжьара ицәырҵуа азаказ рецензиа еиқәырҽаҽақәа...
Доус имҩа, ирҿиаратә хаҿра иара ишьақәиргылоит, ихы иара аԥшәымас дамоуп, аха ҳаҩнуҵҟа изныкымкәа ҳазхьыԥшхьоу абри апрактика маџьана, наҟ-ааҟтәи анапеибарӡәӡәарақәеи, «абзиара уны аӡы иаҭ анаҩсангьы даҽак иазгәыӷқәо – убасҟак ирԥхашьагоуп, убасҟак рыкапан лаҟәуп – изыҩуагьы, изкьыԥхьуагьы, изызкыугьы иеишьашәалоуп – асал рыбжьаҵаны иузеиҟәымго аҟынӡа... Амҩа ду аҿы раԥхьа иааудгылоугьы иара аӡбахә далацәажәоит ауп.
«Се ля ви» – иҳәеит афранцыз...
Иҟоуп, аԥсуаа ҳҿы, аламҵ ахныҟәгашьа иахҳәаау, аидеал ҳаракқәа ирыдҳәалам жәаԥҟакгьы!.. 
Абарҟагьы абарҭқәа  еиҳарак изыхҟьо – аҩада зыбахә ҳҳәаз «аҭыԥ ҭацә» – амилаҭ ҵак змоу акритика иашаҵәҟьа иааннакылашаз аҭыԥ. Уи аԥсыҽра  ак умазкыша аҟамзаара аҭак ажәа шыҟамло агәрагара иҟанаҵоит абас еиԥш иҟоу лҵшәақәагьы алитература ҵызшәаауа, уи анарха зыркьаҿа аус. 
Ажанрқәа ирымоу аҩаӡареи Д. Гәлиа ихьӡ зхыу Аҳәынҭқарратә премиеи реизыҟазаашьатә, ҷыдала апоезиатә акәзар, убригьы ҳмилаҭ поезиа-жәа ишахәаԥшуа, хәшьарас иарҭо узырбо шәага-загоуп. Зны-зынла ублаҿ имааиуа ишәага-згам ашәага-зага.
Жәохә-ҩеижәа шықәса раахыстәи аамҭа  аҩнуҵҟа абри апремиа ашарақәа раан иаҳзҳәарыма аԥыжәара змаз ҳпоезиа ахаҿра шьақәзыргылоз, абаҩхатәреи аԥшаареи зныԥшуаз арҿиамҭақәа ракәын ҳәа.
Алирика иазкыз аимак-аиҿак аан (апоезиазы алауриатра зауыз изроуз аҩымҭақәа рыӡбахә уаҟа, шамахамзар, аӡә ажәак иҿаимыршәит – ари еиҳагьы ишьақәнарӷәӷәоит аҩада исҳәаз агәаанагара), аиашаз, ахнҩеижәатәи ашықәсқәа рышҟа хьаҵрақәак ҟаҵан, харантә иара анаԥҵаз ашьҭахь шықәсы ҩеижәа анҵы – а-80-тәи ашықәсқәа раан!..
Убас ауп Т. Аџьба иабиԥареи иареи рҭагылазаашьагьы...
Абар, аԥсуа поезиа иреиӷьу рхаҭарнакцәа аӡәырҩы иацы, жәацынӡа аҿар ишырхыԥхьаӡалаз шәышықәсабжа ирҭыст (дубап ирзааигәахо), арахь рҩымҭақәа ирызкыу инарҭбаау ажәак, иеихшьалак аԥхьаҩ имоуцт!.. Урҭ рымацара ракәым – иреиҳабацәоугьы. Аха урҭ еиҳа «ԥыҭк-чыҭк» раӡахьеит...
Саргьы араҟа, ҳәарада, ҳасабс исымам абри азалымдара ахарҭәаара – уи уажәшьҭа аӡәгьы имч ақәхом, ицаз усуп, вакуумны инхоит, апоезиагьы араҟа хара аманы иҟам.
Абри абиԥара иеиуоу апоетцәа ирызкыу схәыцрақәа, ана-ара иҟасҵо ахәшьарақәа, азгәаҭақәа – еиҳарак Аџьбеи Смыри реиԥш иҟақәоу рҿы – иуҳәар ауазар ицаз, иҟалараны иҟаз ацәажәарахь – ԥхьажәоуп, лагалажәоуп хаз-хазы иалыԥшаау цахақәоуп, баҩбаҩы рлирика аилыргара аҿаԥхьа сааҭгыланы... Апоезиа жәа-ҳарак, алирикатә рҿиамҭа ацәырҵшьа иазкны Аџьба иҩуеит:

Ахышә иаакылсуеит, ашә ахь ушыԥшу,
Абзиабареиԥш иааиуеит ажәеинраала...

Абас аамҭа иахылҵуа ажәа сахьарк, апоезиа иаша – иамоуп иара асааҭ, иара аминуҭ – «ахышә ианкылсуа» – убасҟан ауп уи ангәаҭатәу, ианахцәажәатәу, ауаажәлар рахь абзырӡы анҳәатәу.
Иара анҭыҵ ашьҭахь жәаба-жәохә ҩеижәа шықәса аныҵлак уи анализ азызуеит, баҩбаҩы иеилсыргоит ҳәа аҽазкра, ҿыц аргьежьра – адтәалара – имҩасыз аӡиас архынҳәра иаҩызоуп – даҽазнык угәы хыҭ-хыҭуа узҭалараны иҟам – ицахьеит.
Ари аамҭазы апоет усҟанти иаԥхьаҩцәа «шны» еиқәтәахьеит, уаргьы урҭ ашықәсқәа раантәи уакәны уауыҟаху. 
Абиԥара ҿыц ракәзар – ирзымариам апоет ицәырҵраамҭазтәи амш архынҳәра, усҟантәи аҳауа, усҟантәи амш ргәылалара. Ҳәарада, арҿиамҭа иаша уанахцәажәалакгьы ауеит (ахи-аҵыхәеи – иара ыҟаз!), аха уи даҽахцәажәароуп, иара анҭыҵыз, «ахышә ианкылсуазтәи» асааҭ иацәыхароуп. 
Акыр шықәса раԥхьа аҳәаанырцә иҭыҵыз Пастернак ироман «Доктор Живаго» ааигәа иара ахьаԥҵаз атылаҿ ианҭрыжь – иахцәажәоз иеицҿакны иазгәарҭеит –  иахьатәи ахцәажәареи усҟан, иара «ахышә ианкылсыз» аамҭазы иазыԥшыз ахцәажәареи акакәны ишыҟам, ишхаз-хазу, иеилагӡашьа змам, инаскьаз-иааскьаз шырацәоу.
Абар, аҵыхәтәантәи абжьба-ааба шықәса рыҩнуҵҟа иыҵит акымкәа иҩбамкәа апоетцәа ралкаақәа, реизгақәа – ҩеижәа-ҩеижәыхәба, ҩынҩеижәа шықәса раахыстәи рлирика, риепика уҳәа иеидызкылаз. Урҭ апоезиатә еизга дуқәа, ишысҳәаз, иргәылоуп арҿиаҩцәа ианқәыԥшыз аахыстәи иззыхандеиуаз рџьабаа, рбаҩхатәра, ргәашыра зныԥшуа, акырџьарагьы аԥсуа поезиа аҩаӡара зырҵабыргуа арҿиамҭақәа, иргәылоуп ирыгу-ирыбзоу. Дара рҭыжьразгьы  аҳәынҭқарра иҟанаҵеит ахарџь ду. 
Арахь уԥшыр, ишырҳәало еиԥш, ардәынагьы ҟәырҭ амыргеит, зегьы раԥхьаӡагьы урҭ рыхцәажәара-рзааҭгылара зхаҿы иаазгашаз, иеиҿызкаашаз аредакциақәа гәхьаасгьы ирыманы иубом. Убри аҟнытә, арҿиаҩы иԥсҭазаараҿ, апоезиа аҭоурых аҿ акыр зҵазкуа арҭ аизгақәа рыхьӡала ак ҩым, иҳәам.
Иҟоуп ари азҵаара зырцах-цыхшаз ашырҳәа иззыҩуа, иуҿаркуа аргуыментк: аӡәыр акыр ҩны-иааиаганы иаҳмышьҭыз ҳәа акрыҟоума?
Ажәакала, зегь шыҟац – иацы, жәацы, аԥыжәац!..
«Литературная газета» аԥхьаҩ имбар ауам, шамахамзар, ианыло аматериалқәа зегьы иеиҿкаау – иҿаҵоу шракәу.
Убас ҳаамҭазтәи ажурналқәа, урҭ реимак-еиҿакқәа, рызҵаарақәа – еиҳарак акритикеи апублицистикеи рыҟәшаҿы.
«Иеидукылақәо, иеидукылақәо, ҳаит, сыԥсындаз!..»

«Ааит, аҳаҳаи, иуқәшәазеи?!» – 
Исаҳаит убжьы ҿацаӡа,
Ашырҳәа сҩаҵҟьап, ак змыхьыз иеиԥш,
Сҵарӡа.

О, изакә гәамчузеи иаҵоу
«Ухаҵами, ааит, аҳаҳаи!»
Мап, сара ахаангьы схьаҵуам,
Исыцнаҵы «Ааит, аҳаҳаи!»

Абас игәырҿыхагоу, угәалақәа ухазырышҭуа, иара иитәу, изгәакьоу аинтонациа змоу ацәаҳәақәа рышьҭахь, ҳаиаспа «аԥхьажәа» аҩбатәи хәҭахьы – Т. Аџьба ирҿиамҭақәа рахь, ана-ара иацы-жәацы ииҳәахьоу цәаҳәақәакгьы ааҳгәаларшәаны:

Ҳа ҳанысит амҩабжара – 
Уашьҭа еихшьалакгьы аҭахыуп...

Мамзаргьы:

Ҽаказынгьы, сҩыцәа, сшәыҳәоит:
Са сышԥажәбо, са схаҭа?
Сахьцалакгьы сгәаҵа иҭыхоит:
Ҭыԥс иныскылои шәыгәҭа?

Ари аҩыза агәҭыха змоуТ. Аџьба имацара иакәым – уи иҩунҵҟала ргәы иҭырҳәаауеит, мамзаргьы, абас ишиашоу рцәаҳәа ианыԥшуеит иакымкәа-иҩбамкәа аизгақәа ҭзыжьхьоу, «Алкаақәа» иравторцәоу реиԥш еиҳа иеиҵбацәоугьы.
«Цәаӡыӡрак,шәаӡыӡарак схыҵит... сгәы сцәыӡит зынӡа... Схы инаркны сшьапаҟынӡа сеилысит...
Абгыӡра ҟаԥшь – 
раԥхьатәи агәӡра...
Сқьышәқәа ирықәххуаз
ааԥын хыҵит.
Снапқәа рызна абгыӡра ҟаԥшьӡа...»

Абас лыҩуеит Гәнда Сақаниа-ԥҳа – иаамҭоуп, сара стәала уи лыбгыӡра ҟаԥшь амҵахьгьы ахьаԥшра, лкалҭ ианыԥсалоу рҽаҩра ҟаԥшь азааҭгылара...

... Мне двадцать третий год,
А что успел я сделать для бессмертия? –

Шиллер иқәыԥшра-мца иеиқәнаҵаз цәаҳәақәоуп...
Абас еиԥш иҟоу ахықәкы ҳарак, аҩнуҵҟатәи агәжәажәара – енагь абаҩхатәра ҵаулақәа ирызгәакьоуп, ахара ирыԥхьо шарԥы-еҵәоуп.



* * *
Аҵыхәтәантәи аамҭазы акьыԥхь иазсырхиеит а-70-тәи а-80-тәи  ашықәсқәа раан ҳпоезиаҿ ицәырҵыз алирикцәа рырҿиамҭа ахцәажәара иазкыу астатиақәа рцикл. Т. Аџьба изкугьы убарҭ иреиуоуп. 
Акыр аамҭақәа  раахыс иеиқәылаз, иҩтәыз, иҳәатәыз исдырҳәо, сызлацәажәо азҵаарақәа, инамҩатәны апроблемақәа, ицәыргоу ахәшьарақәа уҳәа араҟа аҵыхәтәантәи аинстанциаҿ иҳәоу иаша-ҵабыргны иҟам, ус еиԥш ала аӡәгьы идызгалом, урҭ – азҵаара ахәаԥшра-ақәыргылара иртәу наԥшааԥшроуп, гәаанагароуп.
Уаҩ џьара иахьихәарҭахаша, ихшыҩ ахьырзишьҭаша, игәаладыршәаша ак ҟалар сара сзы игәахәоуп. Дыззыразымкәа иҟоу – имырхьааӡакәа днарывсып. Измактәу акрибозар – иамеикып иамҩан ишиԥхьаӡо ала.
Иеицырдыруа  ишәҟәы-иусумҭа «Выбранные места из переписки с друзьями» хыркәшауа, Гоголь иҩуан:
«Я не предстовлял общества школой, наполненной моими учениками, а себя его учителем. Я не всходил с моей книгой на кафедру, требуя, чтобы все по ней учились. Я пришел к своим собратьям, соученикам как равный им ученик...».
Исҳәаргьы исҭаху: абраҟа абас «иҳәатәымкәа исамхаҳәаз» ҭацәашәалатәи еицәажәароуп, аизыразра иатәу гәыбылроуп, ҳпоезиахьы, ҳсахьажәахь гәыбылра змоу аибажьара.
Ишысҳәаз, ҳаиасып Таиф ипоезиахь. «Агладкопись иахаҭарнаку» ҳпоетцәа хатәрақәа руаӡә иахь. 









Аеҵә ҩынтра

Абаҩхатәра ахьыҟоу – иахьыҟам, аҩымҭа аҵабыргра-амцра ргәылаԥшраҿ-реилкаараҿ иҵыргәа хадоуп арҿиамҭаҿ ицәыргоу алаԥшҳәаа, уи иадубало агәыбылра-аҟәыӷара, уҳәатәы ацәыргашьа, аҳәашьа, инеидкыланы, аҩымҭа асахьаркышьа.
Ҳарзыӡырҩып апоет иажәақәа:

Ашьхыц, ус иаразнак ашәҭ уахамлан!
Ацәыкәбар уаҿымхәан, уара, аҵыс!
Ах, иҭәымзааит уи аҵәа ҟаԥшь шҳамла – 
Ани аԥшқа инаган идыркыз?!

Араҟа иахьеи-уахеи иҳаҳауа, ҳазлацәажәо аԥсабара зҭагылоу агәаҟратә, еибашьрада ауаатәыҩса зҿыу ахҭархаратәы алирик ԥшь-цәаҳәак рыла «ирҳәахьоу», «ирҟаҟахьоу» рҿыцны, цәанырра ҵауыланы, апоезиа-цәа ахаҵаны, игәҭыха-хьаау акакәны иаҳирбоит, убри иабзоурангьы астрофа зегь («акәыплет») абӷьиаҵәа зҿоу, зыԥсы ҭоу махәҭаны ҳахьыԥшуеит – иаҳныруеит.
Абри аԥсҭазаара аиқәырхара, ҳаамҭазы зыҽзырҭбаауа ауаҩытәыҩса илахьынҵа ахӡыӡаара-азхәыцра Таиф Аџьба илирика амотив хадақәа иреиуаны ацәырҵра иаҿуп – зны ана-ара иҳәоу цәаҳәақәаны, игәы иҭыхо, илаԥш иҵимыжьуа хәыцрақәаны, даҽазных – аҩымҭа зегьы – ажәеинраала, апоема («Ицоит аӡиас») иара иазкны, гәҭыха-жәаны.
Зны-зынла абас еиԥш иҟоу аҩымҭақәа рҟны апоет шеишықәсатәи аԥсҭазаареи иахьатәии рыжәҩа иеибиҭоит, уи ала иҳәатәы, ихшҩыҵак нарҵауланы, адац-ԥашә рӷәӷәаны: «Раԥхьаӡа ицәырҵит абри иаҳхаԥхо амра лашара. Нас – абри адгьыл иахьа ҳазқәынхо, адгьыл-мшаԥшара. Ахрақәа ирылхәрааит арҩашқәа нас, рҽеизырган – мшынхеит. Ахрақәа, аҿаҩақәа згәаҵа ԥсаҳәаз – рызынтәык ҿыхеит. Иқашәқашәеит нас, игәырӷьеит ашьац, аҵла џарџарит. Ргәышҵақәа намҵакуа амра ашәахәац – ԥсыӡқәакгьы хәмарит. Нас ишәаԥыџьаԥхеит гәаҩагьы – хәгьы, ажәабжь нархылҟьеит. Абнара инылаҩт аҵыс абжьгьы, ашәарах нылҟьеит.

Ԥсҭазаарахт, адгьыл иахалеит аԥсы – 
Нас ауп санеиха:
Нас ауп, анаҩс ауп санцәырҵ, ауаҩԥсы,
Зегь анмазеиха.

Дхыдазма арҭ зегь снапы иазыркыз?..
Иҟоуп сзызхәыцуа!
Рыхьчароуп, арҭ рырбгаракәым ҵакыс
Иамоугьы сцәырҵра.

Арҭ зегь са соуп изықәгәыӷуагьы шьҭа,
Са еиқәсырхароуп.
Арҭқәа зегь рышьҭахьҟа сцәырҵит схаҭа – 
Раԥхьаҟа сцароуп!»

Акырџьара абри жәытә-натә аахыстәи аԥсҭазаара иаҿбаауп, иаҿгоуп, аҭоурыхи иахьатәи амши рыгәҭыхақәеи рыла имҩақәҵоуп апоет иҭаауа ахәыцрақәа:
«Уа радари, рада гәышьа, иаҳхаагахьоу шьардагәышьоуп. Иаҳхаагахьоу ҳашьҭагәышьам, аринахыс ҳшаҭагәашьа. Уа радари, рада гәышьа, ма ҳқьиара гәаҭагәышьа, уа ҳаԥсуара, ҳашьҭра мыӡуа, иахьынӡауа ҳажәла шьҭыҵуа. Уа радари, рада рҳәама, дгьыли жәҩани рылԥха ҳама, ҷкәыни ӡӷаби иеидҽырбало, хаҵеи ԥҳәыси рҳәоу иеинаало. Уа радари, ҳӷәыӷра ҳамжьо, иҳашьҭалан иааиуа ԥхамшьо: уа, ҳаламыс, ҳҵабырг – ҳиаша – изҳарҳаша, изыздырҳаша.

Уа радари, ҳашәа ԥымҵәо,
Уа радари, ҳамца ҿымцәо,
Уа, радагьа, рада гәышьа,
Еиҭаҳәашьак ҳаҭагәышьа».

Абас иҟоу ажәеинраалаҿ акәӡами аԥсуа игәхьаа ахьыҟоу, абри аҩыза жәлар рашәаҿ ауми жәытә-натә ҳауаажәлар рдоуҳатә мчра ахьыҟаз. Араҟа умашәа иеиқәырхоуп жәлар иртәу ақәыԥсычҳашьҭыбжь, иубоит абиԥарақәа ргәыӷра, уаҵәтәи рԥеиԥш иатәу ахаранаԥшра. Араҟа иҟоуп амилаҭ зегь иеибаркны измоу, ԥсыс ирхоу. Апоет иакәзар урҭ ԥсҭазаарас, гәыжьжьагас имоуп.
«Аԥсуара» захьӡу ажәеинраала, ана-ара адекларациатә ҟазшьа аҟәнубаалозаргьы, абла ҵари аҟәыӷареи рнубаалоит апоет ицәаҳәақәа:

Аԥсуара ахыҵәон ҳдунеи –
Аныҟәгара ус имариазар.
Аԥсуара анырхуан, аиеи – 
Аныхраҵәҟьа ус имариазар.

Дҩагылт аӡәгьы, абан, иҽыхәхәо,
Аԥсуара аныҳәаҿа ижәырцаз…
Уаагыл, ацәаԥҽыга, убӷаӷо!..
Дышԥаҟалоишь аԥсуара зцәыӡыз!

Аԥсны, аԥсуара ирызкыу, рыӡбахә ахьҳәоу аҩымҭақәа рҿы иаҳԥылоит угәалашәара иннакыло апоезиатә хаҿсахьақәа, ажәа-гәҭҳәаақәа, аформулатә ҟазшьа змоу ахшыҩҵакқәа: «Избоит Аԥсны ахы, Аԥсны аҵыхәа, аџьалкны  сшахаԥоугьы збоит, сан лыҭәҳәеиԥш, схьаақәа схыхуа, аԥшалас хәыҭ-хәыҭуа исындоит», «Анышә – сара сцәа-сжьы зфалак – зегь еиԥшуп, сыԥсы цқьеи сылша цқьеи – сыԥсадгьыл иатәуп» («Абжьы»), «Ҳадгьыл рыцҳа, иагьа гәаҟра ирыҵоуп ус – ҭоурых ианӡам» («аԥхынтәи ашәа»), «Архимед дзышьҭаз акәаԥ исзаҩызоуп Аԥсынра…» («Сара издыруеит»).
Ауаҩытәыҩса дануаҩха, иуаажәлар данрылала, урҭ рыцәгьа-рыбзиа данахәҭакха – ихы мацара дзашьҭалом, дзацныҟәом – ихадоу ак аҳасабала иԥхьаӡаны. Уи иԥсҭазаараҿ иеилагӡоуп ҩ-лагамҭак – ихатәы, ауаажәлар ртәы:

Иҳамоуп, ҩ-ԥсҭазаарак ҳамоуп ҳара:
Ак ҳамала иаҳтәуп, егьи раҳҭоит ауаа.
Актәи ҳаԥсҭазаара ӷәӷәоушәа ҳажьоит –
Ҳаҟанаҵ иҟоуп, ҳаныҟам иԥсуеит.
Аҩбатәи ауп ҳара ҳашьҭахь инхо, 
Мышкызны, ҳаныҟамгьы, ҳаӡбахә зҳәо.

«Сыԥсҭазаара-сдаҟьа сахӡыӡоит сара – ирыцҳауп ианшәалар иаԥсам ак џьара» – иҳәоит автор даҽа рҿиамҭак аҟны.
Апоет илирикатә фырхаҵеи иареи аӡә роуп – хаҿсахьакны ицәырҵуеит, – дазхьуеит, дашьҭоуп инасыԥ аԥшаара-ахьысра:

… Иаакаҷҷеит мацәыс каҷҷаран,
Маҷӡак сыгхеит слашәхарцы.
Нас, саҩызаха ахыҭҟьара,
Уахь сыҭрысит сахьӡарцы.

Зных сшьацәхысло, зны сышьҭасуа,
Зных сышьҭхысаа, схы агәра го,
Сынасыԥ сацрас-ацрасуа
Сашьҭоуп, седру сахьаго!

Аха, ишдыру, аԥсҭазаараҿ ари анасыԥ аԥшаара, ақәшәара – ус имариам, ацрас-ацрасра лахьынҵас ианҳауа еиҳауп, ахаҭаҵәҟьа аԥылара, алакҭа аҭаԥшра, «азқәа ашьышьра» аасҭа. Абри ауадаҩратә, ауаҩытәыҩса иааԥсаратә, иҿареи ашықәсқәа реидареи реизыҟазаашьатә уҳәа шьахәны ирҳәоит абас еиԥш иҟоу астрофақәа: 

Снеиуеит иахьамуа сҽынкыло,
Исымаӡам анкьатәи сгәамч.
Издыруеит шьҭа исылоу, исылам,
Шьҭа хыла сагәыдлом аҭӡамц…

Нахьхьи џьара сыҷкәынра гылан,
Игәанаҭоит арҭқәа зегьы:
Зны исыхәаԥшуа иҵәыуоит гәыблыла,
Иныҵакны исхыччоит ҽазны.

Абар аԥсҭазаара азхәыцра, уи адрама, иахьеи-уахеитәи аҿаҩ-маҩ, ҵҩа змамтәи аиҭакрақәа рҿаԥхьа агәырӷәӷәара, агәкамыжьра ирызкыу апоезиа: «…Иубоит: амҩаду агәҭаны тышак улҭаҳа ухәаҽызшәа. Умч мырхакәа ҽазны, унаган уԥсы шҭоу уржызшәа…

Мап! Уара ухьаауп иԥсыз,
Ухьаауп инаганы иржыз.
Амҩан иуцҳарц иԥшыз
Амаҭаԥшь ауп уашьа иишьыз.

Баша уажьоит быӷькаԥсан,
Имцуп быӷькаԥсантәи аԥхыӡқәа.
Аҵлақәа еилнахуеит аԥша,
Иӡыӡоит иҿымшәац абӷьыцқәа».

Аԥсҭазаара абзиабара, уи аҿаԥхьатәи аҭакԥхықәрақәа, ҳаамҭазтәи ауаҩы иџьабаа-игәкыдгылара, ихазхәыцра, дзакәыҵәҟьоу аилкаара азгәышьра Т. Аџьба ҳаԥхьа ицәыригоит абас еиԥш иҟоу гәҭыха-гәжәажәараны: «Сусқәа неилажьны сцароуп аамҭала, уахь, уаҩ дахьықәым ҭыԥк ахь џьара…

Исҭахыуп сара уаҟа ҭынч смыццакыкәа,
Сашәақәа ирыгыу, ирцәыӡыз сыԥшаар,
Аҵарақәа рашәақәа ирҳәо шәҟәы мкыкәа,
Рашәа хақәиҭқәа сҭахыуп исаҳар.

Сбылгьар сҭахын сара ашьацраҿ мархәацҵас,
Маамынҵас ҵлакы сахьынҳала сгьалар.
Исҭахыуп сара ргьамақәа збар адац-мацқәа,
Ԥынҵала бнацәҵас арҩаш сахәар».

Уамашәа исахьаркыу, арахь, адәахьала уахьрыхәаԥшуа, еидара змамшәа иҟоу, аха, аҵаулара, абаҩхатәра ашәахәақәа зныԥшуа, ауаҩытәыҩса игәалаҟара ҳарак ахь иуԥхьо ацәаҳәақәа:

Асы шьҭыҵуеит,
Сара схәыцуеит,
Лассы ишьҭыҵындаз асы!
Асы шьҭыҵуеит,
Сара схәыцуеит,
Сыззыԥшузеишь, сыззыԥшы?

Асы шьҭыҵуеит,
Аҩар хыҵуеит,
Аӡқәа еибафоит, ихәашьуп,
Зегь еилалоит,
Зегь еилыҵуеит,
Зегь аԥсеизгара иаҿуп.

Са сгәы ҵәыуоит,
Са сгәы ҭыҵуеит,
Сыԥшуп сыблақәа хҩаны.
Насыԥк ызуеит,
Насыԥк цәырҵуеит,
Иеисуеит рыҩбагьы сгәаҟны.

Насыԥк ҿыхоит,
Насыԥк ыцәоит,
Иеихәлахоит сара сыԥсы.
Асы шьҭыҵуеит,
Асы шьҭыҵуеит…
Лассы ишьҭыҵындаз асы!

Заҟа гәаҳәара, заҟа поезиатә сахьа цәырнагои ари ажәеинраала! Араҟа иаабоит дунеик шеибаку, аметафоратә уасхыр иқәгылоу, ганкахьала апеизажтә жәеинраала, даҽа ганкахьала афилософиатә ҵаҵӷәы – аԥсҭазаара адац-ԥашә.
Аԥсҭазаара аибаркышьа, адунеи закәу, ауаҩытәыҩса Идоуҳаи ҳазлаԥшуа абри Амши ирыҵоу амаӡа аилкаара – ауаҩы изы усҵәҟьа имариоу, имч зықәхо усым. Адунеи аиҿкаашьа, аеҵәақәа, ҳәаа змам агалактикақәа ирзыԥҵәоу азакәан ԥҟарақәа дрызхәыцуа, рымаӡа ҭҵаауа афизик ду Еинштеин иҳәалон абарҭқәа зегь машәырны ишшам, машәырла, рзакәанк ыҟамкәа ишеибаркым, ауаҩытәыҩса изыҳәан инагӡаны иеилкаам, абарҭ зегь иеицырзеиԥшу, иеибаркны измоу ак шыҟоу. «Создатель вселенного Бог в кости не играет» – ари аҵарауаҩ иеицырдыруа иажәақәа роуп. Абарҭқәа инарыԥшьны уи иҳәалон ауаҩытәыҩса ихаҭа ицәаҩа – иԥсабарагьы инагӡаны иеилкаашьа змам ишреиуоу, абри акосмос аҵаулара ишатәу-ишадҳәалоу.
Абас еиԥш иҟоу ахшыҩҵакқәа рхыԥша рныруеит имырхьааӡакәа иҳәоу, аха акала иудҷабло, угәалашәара ихьыу-хьыууа иазынхо апоет иажәеинраала: «Изакәызеи исыцрымшәо, сыхьцалакгьы сыбла зху? Ажәҩан иалоу, адгьыл иқәу, ма са сгәаҵаҟны иҵәахыу? Џьара акыҟоуп акгьы звымшәо, зегьы здыруа, зегьы збо. Џьара акыҟоуп – заԥхьа схырхәо, џьара акыҟоуп – зыгәра зго. Адунеиаҿ зегьы ирышьҭоу, зегьы ирԥызгало ирыхәҭоу. Џьара акыҟоуп – зҿынӡа ҳхамлац, џьара акыҟоуп – зынӡа иԥшьоу.

Ҳанамыхәогь ҳгы казмыжьуа,
Ҳгәаҟрагь иазҭо аҵакы – 
Џьара акыҟамкәа – ҳзышьҭоузеи,
Ҳаԥсы зҭоузеи зынӡагьы?!

Џьара акыҟоуп – исыцрымшәо,
Џьара акыҟоуп – зыбла схыу.
Ажәҩан иалоуп, адгьыл иқәуп,
Ма са сгәаҵаҟны иҵәахыуп».

Иеиҳа иеиҿкааны, абс уеимнадартә, иунырыртә еиӷьны ҳәашьас иамоузеи!..
Апоет ибоит аԥсҭазаара ашәахәа лаша, уи амра кажжыра аиԥш, ашәшьыра  ганқәагьы, дырзааҭгылоит зараҟьаҵас инаҳә-ааҳәуа, ацәгьара аҿаԥхьа ҽынкылара змам, аҳәызба кны ушьҭахь игылоу – ишааҭаххаз аиԥш аҟьаразы. «Шәа исзыжәуеи исзышәҳәои мацара рҭак ҟасҵалап ҳәа саҿым, уи ада ԥсабарак, лашарак сызгәамҭо, слашәхаргьы сҭахым... Зегь реиҳа шәзықәгәыӷуа рҽыԥхьакны иаргылар убас аамҭакы – сҟалом зегьы ззеиԥшу аӡә сакәны – сзыԥшуам сара аганахь стәаны! Исхашҭуам, ишәасҳәоит имӡакәа, исхашҭуам: сызшаз иҭахын неилыхрак, неилыхрак ҟамҵакәа, мраҵас сыԥхаларц зегь рзын».
Аҩымҭа хзыркәшо аҵыхәтәантәи ацәаҳәақәа А. лашәриа иеицырдыруа иажәеинраала угәаладыршәозаргьы («Ауаҩы дыҟанаҵ мраҵас дыԥхалароуп...») сара  стәала, урҭ рацәак ԥырхага ҟарҵом, аҩымҭа ианыԥшуа апоет игәҭыӷьӷьаа цәажәара иара иатәу ак акәны иуныруеит. 
Ауаҩытәыҩса имҩаҿ ихҭысхьоу-дзықәшәахьоу аламала ухахьы ишузаамгогьы, ицәыуадаҩу акакәны иаанхеит имҩасыз, ицаз амш, ицаз, хара иԥшу аҭоурых рылкаа, рԥышәа инагӡны ихы иахьизамырхәо, урҭ  рахь игәиҽанны дахьыҟам, рыӡбахә рацәак иахьигәалмшәо – ашәарҭара алакҭа дҭаԥшаанӡа. Урҭ ирҳәо, ирыҵаркуа ибла ианыхгыло, атыҟә аҿы даннеилакь, ишырҳәало еиԥш, ауардын анхышәҭлак ауп, уаанӡа амш еилгоуп, ишәарҭамшәа иҟоуп.
Абас еиԥш иҟоу ахшыҩҵак сахьаркны, поезиа-жәаны иеизрыкәкәоуп Т. Аџьба иажәеинраала «Ажәҩан ахысраҿ». Ажәеинраала аритм, аԥсабара аиҭашәара, ахагахара аминуҭ иазкыу аенергиа-џьбара знубало ажәақәа, имыцхәу-иҵхәу џьара акы аҟамзаара – иԥсабаратәны, иҟәышны уи аиқәҳәалара уҳәа аҩымҭа агәылыршәара-асахьаркыра иацхраауеит, иԥсҭазааратәу акакәны ҳаԥхьа ииаргоит: «Ажәҩан хысуеит ҳагәқәа ҭҟьо, ажәҩан хысуеит. Иарбан гәнаҳаушь ҳзыхнарҟьо?! – ҳцәа ҳҭаӡыӡоит. Иаамацәысуеит, ҳаи, анцәа!.. Иаамацәысуеит. Ажәҩан хысуеит – шьҭа уацәца! Ҳкылкаа ихысуеит. Ҳаҵахаҵәҟьеит алакҭа – иҟам ҽӡашьа. Ҳхы ҳазхәыцуеит ҳаргьы шьҭа – мшрак ианиаша.
Ҳа ҳабаҟаз, нас, уаанӡа – 
Ҳхы ҳамрыцқьоз?!
Уажә ибар ҳҭахыуп анацәа – 
Ҳа ҳашрыцҳау!

Уажә ҳанхықәгылеит ахҭа – 
Ҳцәа ҳҭаӡыӡоит.
Иаамацәысуеит... Шьҭа уацәца – 
Ажәҩан хысуеит!

Абыржәыҵәҟьа ус ҳаиқәхар – 
Ҳҟәышхон иҵегь...
Иҵегь ҳҟәышзар акәын ҳарҭ – 
Иҵегь, иҵегь...»

Аԥси ацәеижьи реизыҟазаашьа, ауаҩы идоуҳа, аԥсы ҳәа крыҟазар – уи закәу, иаҟазшьоу, иахьыҟоу – арҿиаҩы изыҳәан акгьы аҵанамкуа иҟам, реалтә гәҭыхоуп, лассы-ласс иҭаауа ахәыцрақәа ируакыуп. «Џьанаҭтәи ахақәиҭра» захьӡу ажәеинраалаҿ Аџьба ҟазарала дақәшәан иааирыԥшуеит абри «аԥсы» аныҟәара, анаи-ааишьа, ацәаҩа. Алирик урҭқәа дырзааҭгылоит адгьыл ахь иеилашуа аԥсҭазаара аԥыжәара аҭаны, уи аганахь иеиҳа дхьаԥшны, игәы азыбылны, абри аамҭазы аԥсы аҩнуҵҟатәи аԥсҭазаара, «аԥшьара» амхны, иҟам ак аиԥш иԥхьаӡаны, атиесттә хыԥшаак ахыубаауа.
Ҳаԥхьап ажәеинраала ҟаимаҭ ахаҭа: «Абжьымшынкгьы ирырт мариала, абжьышьхакгьы ирхыст убас, измырҭынчуаз, аԥхыӡ иалаз, абар атәылагьы – изышьҭаз! Сыԥсы неиуеит сцәа-сжьы ныжьны, еидара иаҵаӡам, ицқьоуп, абар, џьанаҭ абаҳча еиужьра акгьы азеилымкаауа иҭоуп. Гәалак, хьаак амам уи шьҭа, иахьцалакгьы амҩа артуп, сыԥсы иамоуп ахақәиҭра, иаргьы аҵысхә аиԥш иласуп. Еимгеимцарак, шықәсык ахьынтә, адунеи ккаӡа иааимҟьоит, о, иадыруеит усҟан иахьыз, зынӡа ишрыцҳахаз абоит:
Ажәҩан иалоуп сыԥс ахала
(Ҵаҟа аԥсҭазаара иеилашуеит),
Аԥҭа шкәакәа иахьынҳала,
Абла хьшәашәаӡа иааԥшуеит – 

Акгьы змыхьуа, акгьы злымшәо,
Иагьԥырхагам, иагьхәарҭам,
Иагьузымкуа, иагьузымшьуа,
Акгьы иашьҭам, акгьы змам...»

Апоет, ҳәарада азин имоуп аԥсы убас еиԥш ирыцҳахәны, акгьы иашьҭам ,акгьы змам акәакәны аарԥшра – иҟоуп уи аҩыза атрадициагь. Аха, еиҳа инарҵаулоу, ирмариам ганқәак ҳрышьҭалар, апоезиаҿ иаҳҳәап, Тиутчев иҟны, иаҳгәалаҳаршәар ауеит абра зыӡбахә ҳәоу аԥсы апоезиатә хаҿсахьа даҽакала ишаарԥшу, ишаԥҵоу – даҽа традициак инамаданы.
Тиутчев иҩуеит:
... Как души смотрят с высоты
На ими брошенное тело...
(«Она сидела на полу...»)
Араҟа аԥсы – аԥсы ҭоуп, иԥсҭазааратәуп, доуҳатә мчуп, аԥхьаҩ ишҟагьы ареалтә цәанырра арӷәӷәоит – иҟоу ак ауп.
Азеижәтәи ашәышықәсазтәи аурыс поезиаҿ, Пушкин иҟны – аԥсы реалтәуп. Жуковски игәра ганы иҩуан:
О, други, смерть не все возьмет,
Есть жизнь и за могилой... 

Ареалтә цәанырра Аџьба иажәеинраалагь иунҭоит – аха уа зыӡбахә ҳәоу аԥсы – аԥсы ҭам, иҵысхәуп, ҩнуҵҟала иҭацәуп, ихьшәашәоуп, иҟам-ианым иаҩызоуп. Иеиҭасҳәоит, исҭахым абри ала лкаа џьбарак аҟаҵара, ажәеинраала ахьугалак иҟаимаҭуп – зеиԥш ҳԥыхьашәалаша! – аҟаза инапы иҵыҵит.
Абар даҽа жәеинраалак аҿы Т. Аџьба абри аԥсы аусқәа «ширкәараҵо», лахьынҵас иазишо:

Адгьы, ажәҩан,
Амра шаша – 
Сыԥсы ргоит;
Сышьха ӡыхьқәа,
Сгәыӷра ссирқәа – 
Сыԥсы ргоит.

Сыуа-сықәла,
Анасыԥқәа – 
Сыԥсы ргоит.
Бзиа избо
Зегьы ишрысҭо – 
Сыԥсы нҵәоит...

Уц хырџьаџьа
Сышьҭа ухымзи
Есымша –
Усҭ, аԥсцәаҳа! – 
Исцәуго башоуп
Уара шьҭа!

Арҿиаҩы изныкымкәа ихы дазҵаауеит – аԥсҭазаара ахы-аҵыхәа ахьыҟоу, иазкәу, дрышьҭоуп алагамҭа – анҵәамҭа, афилософиатә хыԥша зныруа Иахьеи Настәи реизыҟазаашьатә:

«Нас» закәызеи, иахьӡахьада?
Ҳәашьа сзаҭом иахьазы.
Ԥсыхәа сымамкәа иарада
Ма изыӡбада сара сзы?

Нас азыҳәоуп амра згыло,
Нас азыҳәоуп изҭашәо...
«Нас» закәхо сыздырам хыла,
Нас азыҳәоуп сагьызшәо.

Абарҭ ахәыцрақәа ирҿыгоуп – ирхаршалоуп абас еиԥш иҟоу, поезиа бызшәала инарҭбаан аԥсҭазаара агәылаԥшра ирызҳәоу ацәаҳәақәа: «Шьҭа уахьӡа уи амш лашара – инкабеит – аԥхыӡ, алакә! Инхаӡаз – азхьра мацароуп, ушьҭа ихымҵуа уахьцалак. Ари амшгьы уаҵәы илакәхоит – иацтәи шлакәхаз аиԥш иахьа. Ари амшгьы нықәҵыр акәхоит – ари амшгьы ҿымҭ уазхьла!

Имҵанарсыз аамҭа ӡхыҵра
Иамызхыхуада – аӡәгьы!
«Ԥхыӡзу лакәзу нас уазхәыцла
Иара аԥсҭазаара зегьы».

Апоет иҭахыуп «аԥхыӡ» иалахәу абри ауаҩытәыҩса игәаҟра-иԥсра наскьагазарц, аԥсҭазаара иалгазарц, ихаразарц. Заџьал анааилк зҩызцәа ирылҵны ҭыԥ ԥхьарҭак ахь ицаны иԥсуа аслан ахымҩаԥгашьа дазхәыцуа Аџьба иҩуеит: «Адунеи иалгоуп урҭ рыԥсыҽра – урҭ рыԥсра» («Аслан»).
Алирик иҭаауа «быӷькаԥсантәи» хәыцрақәа, иаԥиҵо апоезиатә ҩыра-сахьақәа рахьтә:

Аӷба дуқәа рыбжьы нхырҵоит,
Улымҳа инҭасуа жьаҳәаҵас.
Амра ԥсыда зны иаацәырҵуеит
Зиарҭа иҩылҵыз чмазаҩҵас.

Дтәоуп, абан, амшын ахықәаҿ,
Лхала дцәажәо ҭакәажәык.
Аԥслыш гылоуп рыхәда рыкәаҽ – 
Ҳрымџьабондаз абыржәык!

Имариам, аиашаз, аԥсҭазаара «агьама» збахьоу, автор иажәақәа рыла иуҳәозар уи ауӷә «иахахьоу», ахаара-бзаара иргәылаԥшхьоу ауаҩи абиԥара ҿеи реизыҟазаашьа – ахәҭакахьала ишықәсқәа ргәыбылреи рыхьанҭареи зныԥшуа ацәаҳәақәа: «Зны – сагәҭасуеит шәа шәызнышәо, зны – сзыхӡыӡо шәшьырц шәаҿуп... Шәара шәгәамчи сара сԥышәеи – урҭ еиԥгаламзар – имцуп. Сшәылагылан аркьыл сзасуам, ампыл шәылԥаан исызгом. Аха сыҷкәынрагьы схашҭуам, аха сажәрагьы сзацәцом».
Хә-цәаҳәак даҽа жәеинраалак ахьтә («Агәҿыӷь») – ааигәа иҳаҩсхьоу ашықәсқәа рыҵкар акала иаҳзаазыртуа, иара уи адагьы, зны-зынла ауаҩытәыҩса иҭаауа – иуаҩытәыҩсатәу:

Ҿаҳа-ҿымҭ ҳаидхалт, абар,
Ҳақәиан ҳаҵаԥшуеит аҭуан.
Ҳаҟоуп – ҳаҟамзаргь ауан.
Бзиа ҳаҟаҟьы, цәгьагьы...
Ҳаҟоуп, шьцылароуп зегьы.
Амши аҵхи ирзырхоу, формулаҵас иҳәоу апоезиатә хшыҩҵак: «Иҟам аҵх ҳәа хазы – аҵых арбан? – Амш иԥсызоуп. Иҟам ацәгьа ҳәа хазы – ацәгьа – уи абзиа иԥсызоуп».
Абарҭ аҵхи амши – ацәгьеи абзиеи – иааидкылан – аԥсҭазаара уаароуп, инаӡаӡатәым («Ауаара»): «Иигәаӷьызеи ауаара згогьы – ус, ишьҭых! Иумырӡын! Иеиқәырха!.. Иаҳагьы ирыхӡыӡаатәуп зегьы, Иеиҳагьы ихьчатәуп иануаараха».
Ҽаџьара – гәаҳәарала иаԥҵоу ацәаҳәақәа: «Аԥсҭазаара убас исәаԥхоит, исҭахыуп, сыжәҩа неиҵысхыр, Сыԥрыртә аиԥш сласуп!»
Абар иԥрыртә аиԥш иласу «игәҭынчра», «ицәа-хаа»: «Сара сыцәам... сыцәоуп... сыцәам... Сеидроу ԥхыӡу лабҿабоу. Хәыцрашәк схоуп – акгьы сазхәыцуам. Акгьы сзеилкаауам сызлоу. Алакә иаҩызоуп арҵу рашәа, слымҳаҿ иааҩуеит иӡҩаны... сыԥсҭазаара – сызкәыхшаша, мшәан, сабоуго ҵхагәаны?!»
Аџьба илирикаҿ ишаабо ауаҩы гха-ԥхада дыҟам, насгьы даҽаӡәы изы ҳаӡбаҩцәаны мацараны ҳаҟазарц акәымкәа – дҳаԥхьоит ҳхатә аиԥхьхәыцаарахь ҳхагәылаԥшрахь, ҳамч зқәымхо-изықәхо рҿаԥхьа агәаӷьцәажәарахь («Маҷк»): «Ччаԥшьда алашарагь ҳхыҵәап, дгьыли жәҩани леихашәып. Маҷк ҳаԥсҭазаарагь ҳахыччап, иаргьы ҳхыччап иаҳа шәынтә».
Иуԥылоит алафи аллегориеи рыла иеиҿкаау, апоезиа-цәа зыҟәну ацәаҳәақәа – аҩы злысны иҟоу инаидкылашәа, ауаҩ ицәаҩа, идоуҳа иатәны: «Сабаццакуеи, амҩа сануп, чаракаҿ сыҟан саауеит. 
Аԥшәма иуалырқәа зегь ҭәуп, иамеигӡакәа аҩы рнаҳауеит. Уажә ашәагьы сҳәоит сара нҵәа, сашәабжьы ныҩуеит хара. Ажәҩанаҿ дыҟоуп анцәа, адгьылаҿ сыҟоуп сара!» («Амҩан»).
Узнысхьоу амҩа, аиаша-ҵабырг, агәнаҳа ргәылаԥшра улзыршо, ухы-угәы уаззырхәыцуа, иааркьаҿу алҳәаақәа («Агха»): «Гха заҵәык ухьны, аԥсҭазаараҿ уаҳа уиадагь иумоукәа уаауаз хьаҳәа-ԥаҳәа, иулшом ахаан угха заҵә арҽеира. Арҽеира – ԥаршеироуп. Иугхаз уашьҭан иурҽеир ауандаз – уи шәарҭас изкуадаз, уи хьаас измадаз!.. Агәнаҳа узышьҭаҵом наҟ иноухыхны, уи ашьҭа унхалоит иунымҵуа дамыӷны. Иҟаӡам ацәгьара хызҽуа ҳәа бзиара. Иҟам хырқьиара!»
Абар, ҩаԥхьа, адунеи аҵас, аамҭа аҟазшьа, ауаҩытәҩсеи иареи реимадара, реиқәгәамҵрақәа уҳәа ирызкыу апоет ирҿиамҭаҿ исахьаркны, иҟәышны иҳәоу – ицәырҵуа:

«Аӡәы итәы инахазар – ҽаӡә итәы иаахоуп,»
«иацәагои – ихәмаруеит ацәыкәбар – агәыхь,»
«Игәыӷрақәа рҟынтәи инхазеи – 
Алыхәҭа иннакылаз аӡы!..»
«Адунеи ҳәа ԥхыӡ пылҳаҭын
Ҳарҭ зегь раԥхьа ҳазлаԥшыз...»

Иналкаан сазааҭгылар сҭахуп Аџьаб илирикаҿ иреиӷьу ажәеинраалақәа руак, темала, аарыԥшышьала аԥсуа поезиазгьы иҿыцу ажәеинраала «Амза зхалаз» (ҟлунатик). Ажәеинраала унацәа ахьнақәуклакгьы – раԥхьатәи ацәаҳәақәа – ралагашьа инаркны, иаақәырҵәиааны, уззыԥшым ахыркәшашьаӡынӡа – иразынԥсаран иеибыҭоуп, идгьылтәым, «имзаԥсароу» акы иалаҟоуп, зныктәи ақәыԥсычҳара, апоезиатә «ԥсеивгара» иахшаз ак ауп – идырҵабыргуеит Аџьба даҽаџьара ииҳәо ацәаҳәақәа «Иԥсны ибзамхаз илшаӡом ажәеинраала аҩра...».
Арыц ԥсны – иҵәыӷьаны – ибзахоит, иԥсны ибзахоит аԥсабара, ауаҩытәыҩса идоуҳа...
Ажәеинраала алагамҭа, ажәа заҵәык «аҵх» – амузыкатә концерт аан аԥарда аадыртаанӡа иго шьҭыбжьык – амелодиақәа рдунеи ԥшӡа, рдунеи ҵаула адкылара ушазнархио, ушазыҟанаҵо аиԥш – уазнархиоит ҭынчра ҵаулак уалагаланы.
Аԥхьаҩ саҭеиҵарым ҳәа сыҟоуп ажәеинраала нагӡаны иаазгар:
Аҵых. Арҵуқәа рыбжьада
Уаҳа бжьыҟаӡам адәны.
Иааҩнашылоит ус ауада
Ишеишеиуа амза ҭәны.

Лиарҭа дшылҵуагь лмыӡбакәа,
Иоужьны шлықәыԥсоу лыхцәы,
Ддәылҵуеит – ашә ала дымцакәа,
Ахышә дкылсуеит харԥзаҵәы.

Аҵых ӡыжьушәа дхыхәхәалоит,
Дызхьынҳалоу... уеилыԥсаап!
Аҭӡы дкыдлан ахыб дхалоит,
Аҭел дықныҟәоит – аԥсаатә!

Амза деиҽырбоит – лгәаԥхара,
Иаргьы лааигәаӡа иааскьоит.
Аблахкыга-раӡныԥсара – 
Лхарԥ дагәылԥхаауа дкәашоит.

Ажәҩан аҵан, дгьыл дакӡамкәа,
Лыкәашашьа џьашьатәӡоуп – 
Уаҩыхшара ихаҿы изаамго,
Ԥхыӡгьы изымбо кәашароуп.

Уа дагәыҵаҳәҳәа шәахәала,
Амза дамоуп дытҟәаны.
Ԥшьаала-ԥшьаала,
Хаала-хаала
Ларгьы лҽалҭаӡоит дгәыкны.

Адгьыл, ажәҩан, аамҭеикәшара – 
Зегь ааҭгыло ишанханы! – 
Изоурыдашь аԥсабараҿ
Абри амаӡа еилкааны?..

Закәу насыԥыз иаха илымаз – 
Акгьы лгәалшәом шьыжьы.
Лхаҵа дихәаԥшуеит – дхәаҽыма!
Ицәгьаӡоупеи ихәда абжьы?!

Араҟа, аиашаз, аԥхьаҩгьы деилыԥсаауеит, аҳауахь, ажәҩан ахь дхазгало – дылбаазго, иџьашьахәу цәаныррак деимнадоит, игәы-иԥсы ҭӡыӡаауа – апоезиатә дунеи ԥшқара далоуп – амза ихоуп – ишанханы иааҭгылаз дрылоуп, ажәеинраала зыхҳәаау длыцны «аҭӡы дкыдлан ахыб дхалоит...»
Арҿиамҭа иугәаланаршәоит абри атемала Б. Ахмадулина лқәыԥшратә шықәсақәа раан (1957) иаԥҵоу лажәеинраала ҟаимаҭ «Лунатики». Сара стәала аинтерес аҵоуп ҩыџьа апоетцәа, темак, поезиатә хаҿсахьак рхы ишадырхәаз, ишрызнеиз.
Абар ахмедулиана лажәеинраала («Лунатики»):

Встает луна, и мстит она за муки
Надменной отдаленности своей.
Лунатики протягивают руки
И обреченно следуют за ней.

На крыльях одичалого сознанья,
Весомостью дневной утомлены,
Летят они, прозрачные создания,
Прислушиваясь к ответам луны.

Мерцая так же холодно и скупо,
Взамен не обещая ничего,
Влечет меня далекое искусство
И требует согласья моего.

Смогу ли побороть его мученья
И обоянье всех его примет
И вылепить из лунного свеченья
Тяжелый осязаемый предмет?..

Иҟоуп аҩымҭақәа рцәеижь ахьеидкьысло, цәаҳәақәак рыцәаарақәа ахьеиԥыло, аха, аҩ-рҿиамҭак, принципла ихаз-хазуп, амзоуп «иеицырзеиԥшу».
Т. Аџьба иаԥҵамҭа еиҳа «алокалтә» ҟазшьа амоуп – апоет иазирхиоит угәы зытҟәо асахьақәа раԥҵара, ахҭыс аарԥшра, уи ауп ажәеинраалазы хра змоу амомент.
Б. Ахмадулиа лҿы хадара ауеит арҿиаҩы, апоетесса ллахьынҵамҩа зхәыцра, аҟазараҿ насыԥс илоуша, лцәыӡ-ллагала... Ахмадулина лҿы амза хьшәашәоуп (Аџьба иҿгьы иубоит агәыҭӡыӡаара узҭо ацәаҳәа ҟаимаҭ «иааҩнашылоит ус ауада»...), ақәгәыӷра уадаҩуп, аԥхара-ҭак унаҭом. Уи ашәахәа хьшәашәа зҭааз, зыҩнапыкгьы рхахан иаԥыло, аха абри амзахьтә акгьы змауа, акгьы иазыԥшым Ахмадулиана амза – аҟазара, арҿиаратә лахьынҵамҩа иадылкылоит, аҟазара акәзар, уи – арҿиаҩы изыҳәан имариам, илоу илызхуа, ихаара-бзаара зегь еизыркәкәа изго ак ауп, апоетесса лгәы ҭыԥсаауа дҵаауеит абри амҩаҿ иаԥсуо акыр лзаԥҵараны иҟоу – иҟаму?!.
Араҟа ишаабо «амза атема» даҽа еидарак ақәҵоуп, даҽаџьара имҩахгоуп, ирнаауп – метафороуп, абаҩхатәра ашәахәа зныԥшуа даҽа гәҭыӷьӷьа цәажәарак ҳбоит. 
Т. Аџьба иажәеинраала абас еиԥш иҟоу аидара ишаҵамгьы, аметафоратә ган ашҟа ишырнаамгьы – асахьаркыратә рҿиамҭак аҳасабала Ахмадулиана лтәы иаҵахо иҟам – иаԥнамгозар. Ацәажәара хҳаркәшозар – рыҩ-рҿиамҭакгьы ҟаимаҭқәоуп, амза шәахәа иахшаз – иӡаахыу иҳаракыу поезиажәоуп.
Абзиабаратә лирика аҿиашьа, ацәырҵшьа аҭоурых ҳҽаламгалакәа (иҟоуп абри азҵаара иазкыу аимак-аиҿакқәагьы), иазгәаҳҭар ауеит ахынҩеижәатәи ашықәсқәа рзы уарла-шәарла акәымкәа, еиҳа инарҭбааны, инарҵауланы  ахы шаанарԥшыз.
Аԥсуа лирикаҿ уаанӡа џьарамзар џьара иаҳԥылом абас еиԥш иҟаз уи амҽхак, анырра ӷәӷәа.
Ҳаԥхьаҩцәа ианакәызаалакгьы иеиҳа иалрыԥшаауаз, ирызгәакьоу абри атема аҿиара-аинылара Т.Аџьба ихәҭаа шьахәгьы алоуп – инарҭбааны акәымзаргьы – абаҩхатәра-ҵабырг зныԥшуа лирика-жәала.
Апоет ицәажәараҿ иуԥылоит имырххакәа, имыргәаҟкәа иҳәоу, аԥсабара шыҟоу иҟоу, исахьаркыу, аҿареи, агәхыҭ-хыҭреи, аромантикеи рышҟа иуԥхьо ацәаҳәақәа.
Ҳазааҭгылап, инагӡаны, асахьаркыра  аганахьала ҽыԥныҳәа, хьаҳәа-ԥаҳәа змам (урҭ рыжәла ианакәызаалакгьы имаҷуп…) ажәеинраала: «амҩахәасҭеи амза иҭәуи, нас бареи сареи – убра, иашьны иҟоуи зхы зтәуи – ах, ҳашԥеидхалеи ҳара! Аха усгьы, сара иџьасшьо, исызгәамҭакәоуп сшашьыз, аха усгьы, сара иԥхасшьо, зынӡа исзымжәуазаап арыжәтә! Ҭынч сызбыхәаԥшуам, сызгылом, унаскьа, бҳәеит, унаскьа! Аха, ишԥазуеи, сырзынкылом, сырзынкыломеи сшьапқәа?..
Мшәан, са сымацара изжәуазма?
Ҳаибаныҳәан иҳамжәуаз,
Зынӡа агьама бымбаӡазшәа,
Нас ишԥаҟалеи абас?..

Амҩахәасҭеи амза иҭәуи, 
Нас бареи сареи – убра,
Иашьны иҟоуи зхы зтәуи…
Ах, ишԥамариоу саршьра!..

Апоет иԥхыӡ ахьтә (ажәеинраала «Сбыҳәон»): «Сбыҳәон: сырҿыха, сырҿыха! Сзымқәацо сԥахны сышьҭан. Ҳәызба цагәык сыхәда иаҿырхо, гызмалцәақәак ааины исхан. Акәакь быкҿагылан ашьшьыҳәа, сыхаара, сшыббоз сыршьуан. Сбыҳәон: сырҿыха, сырҿыха! Быхьшәашәаӡа ус бысзыԥшуан. Иԥҵәеит сызлаԥахыз ашаха, ашырҳәа сҩаҵҟьеит сыҳәҳәан. Снабыхәаԥшит сыбла ҭырхаха: избан сзыбмырҿыхаз, избан?»
Аҩымҭа алирикатә фырхаҵа дызхьуа, инасыԥхарц ииҭахыу лышҟатәи агәжәажәарақәа, ааԥхьара: «иԥсит уи атәыла са сзыҳәа, атәыла хазына бызқәу, аҳ иԥа дақәтәаны аҽыхәа, данааиуа ҳәа ба бахьыԥшу. Исԥылон, ихырхәон, сыҳәон, исцон саран наҟ сеиханы. О, быцәазар – быцәаз, бсырҿыхом, бҿыхозар – бҿыха бласны!»
Абзибарагьы, уи иахылҵуа аҭаацәаратә ԥсҭазаарагьы ԥҭа-хәашьык рхамло, еснагь амра рызкажжы мацара иауыҟахыу, убарҭ зегьы ирзыԥшуп аԥышәара, агәырҩа, алаӷырӡ, рҽеишьа змоу – измам.
Аҭаацәаратә ԥсҭазаарахь ииаганы убарҭқәа ртәы шиашоу иҳәамзаргьы, ихҩа-ҿҩоу шамоугьы, абрахь иурхар ҟалоит алирик иажәа сахьарк, иажәа ҟәыӷа, иметафора (ажәеинраала «Аилыҵраҿ»): «анахьгьы иатәымкәа, арахьгьы иатәымкәа- иабантәаауеи, хагарак аҵоуп имцымкәа! Иаалырҟьан амацәыс хәыҵҟьоит, ихысуеит, ируша иақәымшәо, аԥсҭҳәақәа еилысуеит, иԥшым ифырҭыным – ицәырҵуам изхароу! Иагьҵәыуоит, иагьыччоит, абар, аԥсабара…
Аилыҵроуп, аилыҵра арҭқәа зегь здыргоу – 
Аӡыни аԥхыни ртәы-рымаа еилдыргоит.
Ақәаҟам, асыҟам – гәыргәырроуп агәгәаҳәа – 
Иахылҿиааран иҟоузеи аилыҵра уаҳа!

Аҩ-аамҭак реимак иазҭода ӡбашьа?
Насгьы, акгьы рзеиламкуа, ирымоума еилгашьа?!
Ргәы ааибагаргьы – ԥсыҭбада иааиқәтәахуеит,
Иеилырхыз аҵкыс ирзеилоу аанхахуеит.

Иуԥылоит ажәақәа рырццакра-рырхәмарра (акьарда ахьыԥшра, агәаҭаха умаӡо) рипритнцип ала иаԥҵоу ацәаҳәа ҟаимаҭқәагьы – рифмак аформала иҩу:

Сыцәоушәа, сыцәамшәа,
Ԥхыӡушәа, ԥхыӡымшәа,
Уахынлоушәа, ҽынлоушәа,
Бакәушәа, бакәымшәа,
Бааиуашәа, бмааиуашәа,
Аӡә дбыцушәа, дбыцымшәа,
(Дхаҵоушәа, дхаҵамшәа),
Быԥсы ҭоушәа, иҭамшәа,
Сыбҭахшәа, сыбҭахымшәа,
Бцазшәа, баанхазшәа…
Изакә ԥхыӡ ҿаасҭазеи
Сара сызлаз!
Ԥхыӡ имбозар акәхап
Бара бызгаз!..

Ажәеинраала, ишаабо, анапҟазара аныԥшуеит, аха аҵыхәтәантәи аԥшьцәаҳәак, сара стәала, аҩымҭа ишаҭәаз ала ахыркәшара рацәак иалдмыршеит, еиҳа «анапылаҟаҵарахь», армариарахь ииасит, аҩымҭа злаԥҵоу абызшәа, аҩышьа форма рцәаҩа рҽаҟәыҭханы, ррифма еиҿкаашьа аҷыдарагьы ԥсахны. Ишырҳәало аиԥш абри «амаҷ» аус ду ажәеинраала анагӡара иаԥышькласуеит, – иугәаладыршәоит акритик Алла Марченко Л. Толстои иеицырдыруа ихшыҩҵак (зегь зҳасабуа «чуть-чуть») иазгәалҭо: «так ведь в искусстве всегда решало и решаеть «чуть-чуть»: зазор разница между «сырым» и «мокрым…» 
Иҟалап абараҟагьы убасшәа иҟоу акы ҳахьыԥшуазар.
Аџьба ирҿиамҭаҿ иуԥылоит апоет илахьынҵа, апоезиатә жәаҳарак иацу агәаҳәара, аҭакԥхықәра уҳәа ирызкыу ахәыцрақәа жәпакы, урҭ ирыхьӡынҩылоу, ицәырыргаз ацәаҳәа шьахәқәа.
Аԥсуа поезиаҿ ари атрадициа ыҟоуп Д. Гәлиа раԥхьатәи ицәаҳәақәа «Аҳы, сышәҟәы, уеиҵамхан» инаркны, Шьынқәбеи Коӷониеи, убас ҳаамҭазтәи апоетцәа аӡәырҩы абри аганахьала иреиӷьу раԥҵамҭақәа – арҿиаҩцәа рыԥсҭазаараҿ, рдунеидкылашьа аилкаара-аҭҵаараҿы иуарҳәо, иуеилдыркаауа маҷым. «гәырцҭыԥк хьаас иҟасҵоит» ҳәа зыҩуаз И. Коӷониа иҳәатәқәа – игәҭыхақәа шырацәаз аиԥш.
Зны-зынла, изааӡарызеи, абри ауыс аҿы ҽынкыларак, зҭахугьы унахьыԥшуеит, «баагьы-ԥсгьы» ажәеинраала аҩра закәу, уи иацу аџьабаа, амыцәара, аҵхқәа рыршара уҳәа уажәы-уажәы ианрылацәажәо, ашаблонрахь ианиарго.
Сара стәала, абарҭқәа раан абасшәа уҳәаргьы ауеит – ажәа џьбаразаргьы (ирҳәақәахьеит ҳәагьы сыҟоуп) – зны дара аԥҵа акы-ҩба ирдымзаргьы, нас – рааишьа-рцашьатә!..
Рааишьа-рцашьатә акәзар – убасшәа итрадицианы иҟалеит, ажәеинраалақәа зхылҵуа еиҳарак амаҭәар ҳаракқәа (ажәҩан, аеҵәа, ацәқәырԥа, Ерцахә ҳарак…) ракәын. Аурыс поетесса ду А. Ахматова улзыӡырҩыр, зынӡа даҽакыуп иҳалҳәо – абырлаш цәаҳәақәа, зны-зынла хыҵхырҭас ирымоуп… игәам-саму, аҳәиира зхыҵәаны иҟоу, алаҳәаргәаџа зқәиаауа адгьылқәа…
Еиӷьуп лара лхаҭа ҳалзыӡырҩыр:

Когда б вы знали, из какого сора
Растут стихи, не ведая стыда,
Как желтый одуванчик, у забора,
Как лопухи и лебеда.

Сердитый окрик, дегтя запах свежий,
Таинственная плесень на стене…
И стих уже звучит, задорен, нежен,
На радость вам и мне.

Аиаша дазааигәоуп, деилукаауеит Т. Аџьба абас анииҩуа («Ажәеинраала»): «Шә-хьаак сымоуп сара зны, шә-уск сыгәҭыхоуп, сзыхьӡарызеи? Хьаа сымамшәа стәаны, ажәеинраала злазыҩрызеи? Хьаа сымам даҽазны, сҭынчуп, срылгеит сусқәа рызегь. Хьаа сымамкәа стәаны, ажәеинраала злазыҩрызеи? Анкьеиԥш, сыхаара лбара сцоушәа, сҽалакны лашьцарак, ус ауп… ажәеинраала аҩра иаҵоуп, хымԥада, ԥхашьарак».
Даҽаџьара («Шәкы рҟынтәи акы») – аҳәатәы амариамра, аҭакԥхықәра, арҿиаратә процесс:
Шәкы рҟынтәи, шәкы рҟынтәи акы…
Исзылыԥхароуп… сразҟы – 
Ашамҭа иазнеихьеит асааҭ – 
Ишкәакәоуп исымҵоу ақьаад.

Сышрышьҭоу – рыцәҟьара иҭашәанда! – 
Инрыҵӡаауеит амҩан ршьамхы…
Ишысрыцқьо-ишысцәуа – иӷәӷәаханда!
Снапы иасыршьуазар мыцхәы?!

Ҳрыниоит абасала иҳәоугьы: «акәаԥқәа рхаҭыԥан игылоу сыԥсоуп», мамзаргьы «имгәарҭәыгам сажәеинраала!..»
Аџьба иажәеинраалақәа рыла ауаажәлар ирылаҵәахьеит, хыԥхьаӡарала ирацәамзаргьы, иԥханы, игәахәаны ирыдыркылаз ашәақәа, Барион дугәалазыршәо («Прекрасно солнце пред концом пути») «Амра ссируп аҭашәамҭаз» – ауаҩытәыҩса иԥсҭазаара, игәыбылра, имш-лаша, иҟазаара-инаскьара ирхаршаланы иаԥҵоу ацәаҳәақәа:

Аҭашәамҭаз, аҭашәамҭаз,
Амра акалашәа игәыкхоит.

Имариоума зегь рзыҳәа 
Иахьа хәлаанӡа абылра?
Имариоума нас ашьшьыҳәа,
Зегь ааныжьны ацара?

Жәеинраалак, ашәа ҟаимаҭк аҳасабала иҟәымшәышәу, уздызыԥхьало акоуп «аҷандараҟа». Дызлыҵыз иуаажәлар ркәама-ҵама, рцәаҩатә шидыруа, рцәажәашьа, рынаԥш-ааԥшшьа, реизыҟазаашьа ааигәаны игәы-иԥсы ишрыдикыло аган угозаргьы – имаҷым араҟа апоет ибаҩхатәра зныԥшыз, адгьыл «иқәмыркьысӡакәа», агәаҳәара-мҵәыжәҩа рыҭаны игәылыршәоу:

Даара, даара, даара, даара, 
Даара, даара даҳгәаԥхоит,
Аҷандара, аҷандара,
Аҷандараҟа даагоит!

Изышьҭадаз Калдахәараа,
Иззыԥшыдаз Уаҭҳараа?
Зынгьы исҳәан еиԥш (дара рҳәашьа!)
Гәында илышьҭоу иеицырхәхәа?..

Аацаа гылан Ааԥсҭа ахықәан, иаҳзыԥшуеит ишанаханы, амҩа ҳарҭоит Абӷархықәаа, Ҳшаҷандаратәқәоу баны. Дәрыԥшьаа ҭацала ҳариааиуам малла ибеиоуп – иаарычҳап! Насгьы, ҳчарашҟа ианааиуа – харшәла ишаҵамхо ҳдырбап! Даара, даара, даара, даара, даара даҳгәаԥхоит, Аҷандара, Аҷандара, Аҷандараҟа даҳгоит!»
Араҟа ажәеинраала ашәага-азага шьақәзыргыло ацәаҳәаҿы ԥшьынтә иҳәоу (даҽа ҩынтә – аҩбатәи ацәаҳәаҿы – зынӡа – фынтә) ажәа «даара» ажәеинраала амҵәыжәҩа анаҭоит, иарԥыруеит – иара иаҭәоу, ашәа зызкыу ахҭыс иашьашәалоу аинтонациа-хиаала уеиларҳауа.
Угәы иаанагап араҟа акомпозитор ибаҩхатәра, инапҟазара зҭаху акагьы ыҟаӡам ҳәа, ажәеинраала ахаҭа иашәаны, имелодианы ауаажәлар рахь амҩа иқәымлар ауам!..
Апоезиатә хаҿсахьа аԥызҵо аиҿырԥшрақәа, аепитетқәа, аметафорақәа рахьтә (аҩада инарҭбааны иаагоу инарыцҵаны):

«Жәҩан ҵа змам аҿ аеҵә ҩынтра…»
«Ԥшьаала иҿыцәоит ацәаҟә ҵыхәа…»
«Аӡә даԥсоуп иҟамчҟьара…»
«Ашәҭи ашәҭи иеихәаԥшуеит…»
«данысуеит жәҩангәымҩа лара…»
«Шышкамс бызшәала аҭак ҟанаҵоит…»

Апоезиаҿ арифма иааннакыло аҭыԥ, цхыраарас, сахьаркыратә функциас инанагӡо ароль Аџьба иҩуеит:
«Ажәеинраалаҿ арифма идыру арольқәа зегьы инарҷыданы иргылатәушәа збоит уи апоет дахьарԥшауа. Шаҟа ажәа еилирхуазеи, шаҟа ажәа дыргәылаԥшуазеи, шаҟа ихшыҩ еимнадозеи, аханатә игәы иҭамыз, ихы иҭамыз шаҟа дрызнархәыцуазеи апоет уи, шаҟа ҳәашьа, шаҟа грамматикатә категориа рпоезиатә мчы ааиртуазеи иара рифма заҵәык дахьынӡашьҭоу! Апоет иашаҵәҟьа  арифма ацхыраара ду инаҭоит, арифмаҟаҵара зцәыуадаҩу арифмаҟаҵаҩ иоуп… Сара сакәзар – иԥаны исҿаԥало, мыцхәы иӷьамӷьамууа, «иҟаҵацәоу» арифмақәа раасҭа ассонанстәқәа слымҳа иаднакылоит. Уеизгьы-уеизгьы абригьы-абригьы арифма ахархәара иеиӷьуп ҳәа аӡәы идгылара аҭахым – дасу иара иҩымҭа аҵакы иашьашәалахо аформа ихала иԥшаауеит, ихы иаирхәоит иаҳа изыманшәалоу арифмақәа егьырҭ апоезиатә хархәагақәагьы».
Иҟоуп, ҳәарада, апоет иҟаиҵо алкаақәеи ирҿиаратә практикаҿ иаҳԥыло арифмақәа рҟазшьеи рыҳаракыреи анеиқәшәо – ирифмақәа азанааҭтә лаԥшҳәаа анырхыуго аамҭазы.
Ииашаны, арифма Аџьба ицәаҳәаҿы аҭыԥ ӷәӷәа аннакылоит, ирҿиамҭа  асахьаркыратә ҳаҿра аелемент хадақәа ируакыуп – ихшыҩҵак дырҭбаауеит, ҵкар рацәа иртәуп, иажәеинраала иаԥсҭазаароуп, илирика анырра уи ада ухахьы иузааго, иудукыло иҟам – еиҳаракгьы Аџьба ипоезиа (иажәеинраала) иамоу астрофатә принцип иабзоураны.
Аҩада иззааҭгылоу ипоезиатә ԥҵамҭақәа ҟаимаҭла агәра ҳдыргоит Аџьба – арифма иазҟазоу, уи ала ажәа асахьаркыра, аԥсҿыц ахаҵара ииҭахыу аԥштәы алкаара – аҵшьра зылшо аӡә иакәны дшыҟоу. Уи, дызлапоет иашоу ала,  арифмаԥҵара хықәкы хадас имам. Арахь уԥшыр иажәеинраала рифмада ашәи-ҭышәи иузнагом. Иҟоу уи ауп Таиф ирҿиамҭақәа рҿы, аҩада ишиҳәо аиԥш, арифма иахьаҭыԥу игылоуп, ацәаҳәа аконтекст иатәуп, араҟа арифмеи ажәеинраала аҵаки узеиҟәымҭхо иеицуп, наҟ-ааҟ иԥсабаратәны иеиларсуп. Ари – абаҩхатәреи аԥышәеи рыӡбахә аҳәоит, ҟазароуп.
Апоет ирифмеиҿкаашьаҿ иубоит иеиуеиԥшым аҷыдарақәа – ихаҭәаау – ихаҭәаам, аԥҳәыстә-ахаҵатә, иеизааигәо-иеицәыхароу, ҩба-ҩбала (ҩба-ҩба цәаҳәала ишьақәгылоу ажәеинраалаҿ) иаҳԥыло, иеихдоу, астрофаҿы хыџьара (х-цәаҳәак змоу аҟны), ԥшьыџьара (ԥшьцәаҳәак змоу аҟны – уи ауп алирик ирҿиамҭақәа рҿы хадара змоугьы) – иеиуеиԥшым аелементқәа рыла ицәырҵуа уҳәа рыпрактика. Иеиҳа инарҭбаау аҭыԥ рымоуп аклассикатә ҟазшьа змоу – ихаҭәаау арифмақәа, имаҷуп ма зынӡа иуԥылом акаламбуртә рифмақәа ҳәа изышьҭоу ма урҭ рыпринцип иазааигәоу арифмеиҿкаашьақәа (Л. Лабахәуеи Л. Кәыҵниеи раамышьҭахь, урҭ, сара стәала иаҳа иуԥылоит И. Ҭарба, П. Беибиа, Н. Кәҵниа рҿы).
Иааҳгап аҩада аԥхьаҩ илаԥш иҵамшәаз даҽа акы-ҩба – рацәак ҳхаԥыц зымҿац иреиуоу: «даагәашәҭеишь – атамашәҭеиԥш», «акаҳуажәцәа – ахәажәцәа», «ҭхаха-инхахи», «абаху ҿыцәқәа – ашәа ҿыцқәа», «анеиду – адунеи ду» (аҵыхәтәантәи «анеиду – адунеи ду») раԥхьаӡа акәны Шьынқәба данқәыԥшызтәи иажәеинраалак аҿы хархәара азиухьоушәа сгәалашәоит)…
Апоет иажәа сахьазыркуа ацхыраагӡақәа – аиҿырԥшра, аметафора, аепитет уҳәа ракәзар ицәаҳәа иазхашақәа рыла иеибыҭоуп, шьаҭас агармониа змоу иажәеинраала зҩычо ак акәны.
Аха, абри аамҭазгьы, аԥхьаҩ илаԥш иҵамшәар ауам зны-зынла арҭ ацхыраагӡақәа иеиԥшу рформақәа, рҳәашьақәа, ршаблон форма дышрыдхалацәо, иеиҳа имариоу рхархәашьала. Ҿырԥштәыс иааган апоет лассы-лассы ихы иаирхәо аепитет «ассир», «ассирра»: «Ажәабжь ссирқәа», «Хьаа ссирӡан», «иссируп ашьацраҿ», «ссиршәа ишоу», «убжьы ссир», «адунеи ссир», «ашәахәа ссир», «ԥхара ссиршәа», «ассир абаҟоу», «шәҭы ссирк», «ссирк-џьашьахәӡак», «бдырды ссир», «ссирс иҵоу», «иссирхоит зегьы-зегь», «иссирӡан ацашьа», «мшы ссирк», «бжьы ссирк», «ассир иԥшаарц», «уашәақәа ссируп» уҳәа егьырҭгьы. Абас еиԥш ала епитетк лассы-ласс ахархәара апоет иажәеинраала ҟаимаҭқәа ираҭәам, инапҟазара ҳаракгьы иатәым – имариоу мҩоуп.
Таиф Аџьба ҵара-дыррала инагоу, зылԥшҳәаа ҭбаау зырҿиаратә ус аҿы аԥышәа змоу, аурыс, убас адунеитә поезиа иахьеи-уахеи урҭ ирыԥхьо поетуп. Ҳаԥсуа   поезиатә ҩымҭақәа ракәзар агәыҳәԥыхш изаҩызоуп, игәы-иԥсы иртәуп, дызгарҵыз гарак аиԥшгьы иахәаԥштәуп. Уи Таиф илшоит аглыз бызшәала иаԥҵоу апоезиатә рҿиамҭақәа иеиҭамгаӡакәа излаҩу абызшәаҿы аԥхьара. Ҳмилаҭ поетцәа рыбжьара ари аҩыза алшара змоу, иара, убас иара иабиԥара иатәу Р. Лашәриа уҳәа роуп. Абри агангьы Таиф илаԥшҳәаа зырҭбаауа, игьама ааӡара, ашьақәыргылара иацхраауа ахыҵхырҭақәа иреицуоуп.
Ипоезиатә ӡыхь, иажәа ахыҵхырҭақәа ракәзар – аԥсуа ҩыратә поезиа аиԥш жәлар рҳәамҭақәа ршәахәа лаша рхьыршоуп, мҵәыжәҩаҵас ирымоуп – апоет илшоит урҭ ҟаимаҭла рхархәара, жәлар ражәеи ипоезиатә цәаҳәеи ахьеимадоу, иахьеиԥшу рҳәаа узымыԥшаауа, реиԥшьырҭа ала-мала улаԥш иҵамшәо. Ҳаԥсуа поезиаҿ ирацәаҩым уи насыԥс изоухьоу, ҳпоезиа аханатә аахыс раԥҵамҭақәа жәлар рпоетика ишадҳәалоугьы. 
Абри аамҭазгьы иазгәасҭарц исҭаху. Аџьба ипоезиатә рҿиамҭақәа ишҳәоу аиԥш анс ма арс ашәҟәнырра рымоуп, ана-ара  ирылаҩуеит  алитературахьтә, ашәҟәы-абыӷьшәы рахьтә иаауа аинерциа, апоезиатә ритмқәа, аинтонацаиқәа – аԥсуатә, аурыстә, европатә уҳәа  рышьҭамҭа, рԥышәа ахархәашьақәа. Ас узизҳәом, иаҳҳәап, иара иабиԥара иеиуоу, Таиф ипоезиа аҩаӡара иатәу, иашьашәалоу рушьбеи Смыр изы. Алитературахьтә Смыр имоу аныррақәа аԥсуа поезиа аҳәаақәа ирыҭгам, хәыцшьала, дкылашьала уи исахьажәа жәлар ражәа ауасхыр иатәуп, ԥсыԥ лагаҩагарас иамоуп. Араҟа пушкин, Лермонтов, Гиоте, Баирон, Геине уҳәа рнырра, рпоетика урхьыԥшуам. 
Абри аганахьала, сара стәала, Р. Смыр иаасҭа Т. Аџьба иеиҳа длитературатәуп, иеиҳа «ацивилизациа злысхьоу» поетуп.
Ҳмилаҭ поезиа аганахь баграт Шьынқәба даҳгәалаҳаршәозар абри «ацивилизациахь» рацәак  дыццакуамызт, уи даҟәыҭханы дшыҟамызгьы.
Абри аамҭазы ҳазҵаар ҟалоит даҽакгьы. Апоезиа агеницәа, аклассикцәа умилаҭ иатәума, иҳәаанырцәтәқәоума угәы-уԥсаҿы, иуҩуа рҿы ныррак ҟарҵазар, мцабзк дырҿыхазар бааԥсра алоума, уи азы ҽыԥныҳәа ҟаҵатәума? «Без Жуковского мы не имели бы Пушкина» – абас иҩуан зны аурыс критик ду В. Белински.
Таиф Аџьба иакәзаргьы убас. Уи ҳаԥсуа милаҭ поезиа иқәнаргылаз, иааӡаз, аизҳа-зыӷьара иаҿу поетуп. Ари иаанагом иара изы уи уасхыр заҵәуп ҳәа. Аус злоу уи уасхыр хадазааит. Ас ианыҟала, адәахьтәи аԥшаҳәа, аныррақәа шәарҭам. Уимоу, иеиҳагьы ихәарҭахар ҟалоит.


* * *
Абас иҟоуп, иааркьаҿны аума, иеиҵыхны аума ушахәаԥшуазаалак, абаҩхатәра ҵабырг змоу Таиф аџьба илирика аганқәак, ахаҿра, аԥсабара хада, ацәаҩа.
Аџьба ипоема ҟаимаҭқәеи ахьыбҿар ирызкыу ирҿиамҭақәеи ирҭахуп хаз иналкаау ацәажәара, хаз ҷыдала рзааҭгылара. Араҟа хықәкыс исымаз даҽакын: ԥыҭк иадамзаргьы апоет алирика агәылалара, азхәыцра, аԥхьаҩ итәны изгәакьаны иҟаҵаз акы-ҩба ралкаара.
Ари сцәажәараҿ хықәкыс исымамызт иара убас Таиф изкны ҳакритикцәа, ҳпоетцәа ирҳәахьоу, ирыҩхьоу рышьҭахылара, рхархәара, ажәеимакра-аҵабырг шьақәыргылара. Сара сзы ихадан ԥхьаҩык, поетк иаҳасабала, сеиҵабы, акалам сыцызку ауаҩԥсы ипоезиа исанаҳәо «имариам имариа» шысныруа, уи аханатә изысгәаԥхоз, сгәы-сыԥсы изалыркаауаз рзааҭгылара, ибаҩхатәра адгылара.
Апоет иажәеинраалақәа срыԥхьеит, сагьрыхцәажәеит сгәы ишҭаҩуаз ирнызбааз, ишсыдыскылаз ала. Даҽаӡә иакәзар Таиф ипоезиаҿ даҽакала излаизгәакьоу даҽак аликаашт – иқәреи игәаҳәареи иҵарҳәо ала. 
Ҵыԥх, 1989 шықәсазы, ашәыҟәҭыжьырҭа «Алашара» иҭнажьит Т. Аџьба иажәеинраалақәеи ипоемақәеи иеиҳа инарҭбааны иеидызкыло ишәҟәы – «Аныҳәаԥхьыӡ». Ари, сара, Т. Аџьба ирҿиамҭақәа ралкаа еидызкыло шҟәуп. Убрахьтә ауп, шамахамзар, апоет иҩымҭақәа рцыԥҵәахақәа ахьынтәаагозгьы. «Автор иҟнытә» захьӡу иааркьаҿу уи аԥхьажәаҿ апоет, иара ишицәаҩо аиԥш, алаф алыжжуа иҩуеит:
« – Убри ушәҟәы нарҳәы-аарҳәуа есқьынагьы уаԥхьоит, угәы злаԥнамҵәозеи? – хәаџьак иазҵаазаап абас.
– Саԥхьа-цыԥхьаӡа аҿыц санаҳәоит! – аҭак ҟаиҵазаап иара. Ахәаџьа ишәҟәы ҿыц ианаҳәоз сыздыруам, аха сара исымоуп есқьынагьы инарҳәы-аарҳәуа сзыԥхьо, саԥхьа-цыԥхьаӡагьы аҿыц сазҳәо апоезиатә шәҟәқәа. Ажәеинраала знык унаԥхьаны, иалоу зегь аалухуа изыҟалом, уи ҩаԥхьа узырхынҳәуа, уздызхало маӡак шаҵац иаҵоуп. Ари – абаҩхатәра иахылҵуа асахьаркыратә рҿиамҭақәа ирзеиԥшу ҟазшьоуп, аха зегь раԥхьаӡа апоезиоуп иара зҷыдароу».
Араҟа ак змоукуа ҳәа акагьы ыҟаӡам, иҵабыргу иҵыбыргуп, ипоетугьы дпоетуп.

Р.S. 
Абар, аҩада ишазгәасҭахьоу аиԥш, 23 шықәса раԥхьа Таиф Аџьба изкны исыҩхьаз, раԥхьаӡа акәны абраҟа акьыԥхь збо сыстатиа. Уи ҩаԥхьа санаԥхьоз, акьыԥхь ашҟа ианнаазгоз аамҭазы, абасҟак шыҵхьоугьы, Аԥсуа институт абылра, усҟантәи уи ахәа, аԥырӷы ирылызгазшәа ауп зны машьынкала снапала искьыԥхьхьаз уи анапҩыра шысныруаз. Изызӡари, ҩныҵҟала даара исцәыхьанҭан, акыр аамҭагьы исзыгәаӷьуамызт уи азыгьежьра, акьыԥхьра. Зыԥсҭазаара иалҵыз, аҩнаҭа зшьапы алызгаз ауаҩԥсы имаҭәақәа рыкра, рышьҭыхра – рышьҭаҵара иара дзыԥхаз ишырзымариам аиԥш. Таиф санизхәыцуа аамҭазы еснагь сыбла ихгылоит аҩада, сыстатиа алагамҭаҿ ишысҳәахьоу уи азыӡырҩра аилыргара аҽны иареи сареи машәырны ҳаиқәшәара.  Усҟан аибашьра алагара даҽа ҩбаҟа шықәса бжьан. Уаанӡа, абри аҩышықәса рыҩнуҵҟа Таифи сареи, ҳәарас иаҭахузеи, акырынтәгьы ҳаиқәымшәар аурымызт, аха урҭ сгәалашәараҿ иҟамыз ак аиԥш имҩасит. Иахьагьы-уаҵәгьы исзаанхаз дҿаԥха-ҿаччо дыԥхашьа-ԥхаҵо аамысҭашәарала убри аҽны дшаасыдгылазауп (рацәакгьы ҳаидымхалт).

Иҟам ҳназыдгылаша идамра!..
Аха ара ҽа ҵабыркгьы ҳәатәыми:
Иаҳдыруеит ибаҩ амоуп Аԥсынра,
Иашәа зтәу уи ибаҩгьы атәыми!..
(Ажәеинраала «рушьбеи уахь» аҟнытә; 1995 ш.).

Иҟам Леонти Лабахәуа идамра, Самсон Ҷанба идамра…
Наҟ ҳанҭыҵ ҳнаскьозар, Гомер иаиркны иахьа уажәраанӡа заҟаҩ амилаҭ поетцәа дуқәа рдамрақәа рзыҳәа ҭыԥқәа бжьаӡхьоузеи!..
Абарҭқәа раан ҩаԥхьа иаҳгәаламшәар ауам ԥсра зқәым: 
Аханатә иҟан Ажәа.
Ԥсра ақәым, ааи, ҳауаажәлар ргәаҿы, рыхдырраҿ Таиф Аџьба иаанижьыз ажәа ҳарак, ес-ииуа ирыциуа, ес-иԥсуа ирыцыԥсу ицәаҳәақәа. Зны Пушкин ари амза аҵаҟа поетк дыҟанаҵ сыӡбахә рҳәалашт ҳәа шиҩуаз аиԥш, иаҳҳәар ауеит поетк дыҟанаҵ Таиф ихьӡ, ибаҩхатәра илахьынҵа игәы иҭынҵәараны иҟам, абиԥарала иргалоит.
Иаҳхысыз аибашьра иазку сҩымҭа «Аџьынџь» аҿы сгәы-сыԥсы иртәны, акыр ихьааганы сазааҭгылоит уи ихаҿсахьа, акыр ихьааганы сазааҭгылеит уи ихаҿсахьа имонолог «Џьанаҭ» ҳәа хыс измоу ахаҿы. Аҩымҭа афырхаҵа (автор) ичымазара хьанҭа аан, ихдырра аницәыӡуа аамҭазы, днанагоит џьанаҭ, дырзааҭгылоит убратәи ахҭысқәа, илаԥшҵашәарақәа:

		
		* * *
Даацәырҵт, абар, шәахәаҵас, Таиф,
Избац иоуми! – иаацәыригеит илаф:
– Ара иуусуи?.. Аратәи аԥсҳара
Агәашәқәа ус иҟьаҟьаӡа иаартым,
Иуҳәар ауеит: иахьала уаҩ дырхым,
Апостол Пиотр дахнагеит џьара,
 Уманшәалахеит, сеигәырӷьоит уаара! –
Иччаԥшь ала дсахәаччеит иара!..

Нас, дааҭгыла, дналагт аҳәара:
–  Иудыруеит, исызныҟәеит ишакәым…
Са сааӡаб шәҟәы-быӷьшәы ирным,
Сыуаажәлар рзыҳәангьы ихтым,
Исыхҭыст убратәи џьаҳаным!..

Аҩысҭаа сирҟьалеит убри аҽны! –
Аџьныш срылаигалеит уа сжьаны,
Сриҭеит снага уахь имарианы!..

Излауасҳәои исзаарцаз сара убра? –
Насыԥ рыман уаҟа рызхара
Сытҟәаны сызгоз уа, сеимырхха…

Еҳ, закә гәаӷыз сышҟа идырҵысуаз,
Ишԥархыччоз ҳажәа, ҳа ҳдоуҳа! –
Ҳа ҳашәҟәыҩҩра акәзаргь – икәаҳа…
Изласхызгарызыз, ичҳа-чҳа!..

Арахь аарла сыҟан, акашәа
Сыԥсыҽын, сымчыдан уамашәа!..

– Иумҳәои, бызшәоума шәа шәбызшәа?
Бызшәак абас игоума, ишәышәуашәа?..

Ҵыс бызшәоу, уаҩы бызшәоу иара
Абас аиԥш издышәҵо шәгәыбылра?!

Изахьӡузеи аԥсацәа рпоет?..
Шәмилаҭ аума дызхылҵуа апоет?..

Упоетымкәа, иаԥугап Галактион,
Иабарым уԥсыбаҩ шәпантеон,
Шәпантеон, Мҭаҵминда ахыԥша,
Иҳамоу аҩыза шәрышьҭоуп иасымша!..

Насгьы имилаҭума шәмилаҭ?..
Ауаа иреиԥшым, ауаа ирылам, шәарҭ,
Иамашәки, шәзазыразыми Қарҭ?

Ақырҭ шәҟәыҩҩцәа ираӷоу уара!..
Урҭ рышҟа ихирым, знап иҩахо уара,
Иумбаӡои ишааиз уҿҳәара?! –

Абас иҟам-иным мацара шәкы,
Саԥырхра зырццакышаз даҽа шәкы!..

Иузычҳару ак аҭак ҟамҵо? –
Ирҳәауа уазааиуа… укәараҵо?..
Арахь рабџьар иаман уа аҳра!..

– Иаԥҵала уҩымҭақәа, шьҭа, абар! –
Иԥырыҵәҵәеит аԥхьа са снацәкьар!
Иԥырыҵәҵәеит, рыбаҩқәа рхәаша,
– Иарбан шәҟәыҩроу иуаҭәоу, алахша! 

Иуҩхьоугьы аҳаргап анышә,
Иуԥхьоит аԥсцәаҳа итрышә!..–

Ахлымӡаах сыхҭыргауан еиҭа,
Сеимырыжәжәон, сеимакуа, хәҭа-хәҭа!..

Сҳақ збашаз дыҟамызт убра!..
Сыбжьы заҳашаз дыхәшәхеит убра!..
Аҵыхәа ԥҵәон, иӡуан ауаҩра!..

Сҭынхак, сҩызак – иҟазу рхабар?
Сыӡбахә наҩыртә, иааҩыртә рхабар?..
Ма суасиаҭ засҳәашаз рхабар?..
Ныҳәаҵас иаԥылеит са сыԥсра,
Уаӷеимшхарала убраҟа са сышьра…
Сыԥсахәага аҭыхра, сышьҭарԥсра –
Дара рымшаԥ, ргәаӷ лашә, ршьоура!..

Иаадыртит убарҭ зегь сыԥсҳара,
Арахьтәи сымҩа, арахьтәи са саара…
Амалаҳәа иуоуӡом ак абра! –
Исцәыӡыз сцәымӡит, иацлеит аҟара:
Аратәи аԥсҳара – са с-Аԥсынра!.. –

Абас иҳәоит… игәы-иԥсы еилашуп…
Излазбо ала аццакра даҿуп…

– Уԥшы, нахьхьи, Иуа дысзыԥшуп,
Абни ашаеҵә аҵа, ахәаҿы,
Убри аеҵәараҿ, адәаҿы…

Уа ҳаицыҟоуп ҳыҩџьагь, ес-иаашар,
Џьанаҭ џьанаҭмызт Иуа абра дсымбар!.. –

Сыԥшит иаразнак сара уахь лассы,
Уахь иеихеит сара сгәы-сыԥсы,
Ихароуп уахь… Иуа дызбаӡом!..
Ари сгәала ус исхыԥсааӡом,
Ахәқәа, ашәаԥыџьаԥ нҵәаӡом,
Адәиаҵәарахь сылаԥш наӡаӡом!..

Аха ашаеҵә ихаку лашоит,
Аҵхи амши рҳәаа еиҩнашоит,
Уи Таиф изыҳәангьы илашоит…

Еимгеимцарак! – Таифгьы дызбаӡом,
Уи дцеит, днаскьеит, ицәаарак сахьыԥшӡом!..
Ашаеҵә ауп икыду, илашо,
Апоетцәа ашәахәа рхьыршо!..





 





