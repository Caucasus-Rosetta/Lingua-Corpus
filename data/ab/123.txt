Дарбан рҿиаҩызаалакгьы ирҿиаратә мҩа алагамҭа хадара нызкыло акәны иҟоуп ирҿиаратә дунеи аҩаӡареи аҭбаашьеи ахьынӡаҳараку. Аԥсны жәлар рџьынџьтәылатә еибашьра ашьҭахь, анкьа аиԥш аԥхьаҩцәа рыла иахьа ирацәҩымзаргьы, уеизгьы аԥсуа сахьаркыратә литература аԥсы ҭоуп, аусура аанкылам, арҿиара знапы алаку иахьа уажәраанӡагьы русура еиԥкым, дасу дыҩуеит иара ихатә гьамала, ҳаамҭазтәи аԥсҭазаара шидикыло ихарҭәааны иҩымҭақәа ирныныԥшыртә еиԥш.
Иахьатәи ҳаамҭа ицәырнагаз ауадаҩрақәа, амчымхара, амамзаара, ақәымҿиарақәа уҳәа ирыхҟьаны ауаҩы дзыниар зылшо ауп Дырмит Быҭәба иажәабжьқәа реиҳарак зызку. Абарҭ ажәабжьқәа алаҳкаауазар: «Алакә ззырҳәо», аибашьра аамҭа иахьӡынҩылақәоу «Аԥсы дшыбналаз», «Нас ианеиқәшәаз», аԥсыцәгьара ауаҩы дзықәнаршәар ҟало аазырԥшуа ажәабжь «Ирыдрымкылаз», анасыԥдара ахҟьа шыҟало атәы зҳәо ажәабжь «Изхарада» уҳәа, арҭ аибашьра ашьҭахьтәи аҭагылазаашьақәа ирзааигәоу рҿиамҭақәоуп. Ашәҟәы ишьҭнахыз аҩымҭақәа рҩышьа иааидкыланы ҳрыхәаԥшцуазар, акыр ирччагоу, даара илахҿыху, убри аангьы игәҭархәыцгоу, игәҽынҵагоу ԥҵамҭақәоуп. Ҿырԥштәыс иаагозар абарҭ ажәабжьқәа: «Аԥсы дшыбналаз», «Ирыдрымкылаз» аамҭак еицатәушәа, ҭагылазаашьала еиԥшушәа иҟоуп, аха раарԥшышьақәеи ҵакылеи излеиԥшқәам рацәоуп.
Ашәҟәы еиднакылаз арҿиамҭақәа гәаӷьс ирыӷроу акәны иҟоуп ҳаамҭаз иаҳԥыло азалымдарақәа, аҵмыҳәҳәарахрақәа, аԥсыцәгьара уҳәа ԥсыхәа змауц ашьцылара бааԥсқәа рҿагылара азықәԥара – абарҭ роуп автор иҽыззишәо.
Анкьагьы иҟан, иахьагьы усоуп ишыҟоу арԥызбеи аԥҳәызбеи ианраамҭоу аҭаацәара изаламлакәа раанхара. Ари аԥхьаҩ изы иҿыцу акы акәым, аха уеизгьы абри гәҭыхас ишыҟаҵатәу ауп, иҵакы хаданы ианаԥшуа «Изхарада» ажәабжь аҟны. Зынасыԥ алхра заанаҵ иахьымӡакәа иахыԥаз аԥҳәызба нас игәырҩаны ишылхылго, алаԥшцәара илызнауз аҵыхәтәан агәҭахәыцрақәа шлызцәырнаго уҳәа, иахьанӡагьы ус иааиуа рзоуп игәҽынҵаганы аҵаҳәара рнаҭартә еиԥш автор иҽыззишәо.
Иара убас ашәҟәы аҟны аԥхьаҩ иԥылоит адетективтә жанр иазааигәаны иҩу ҩ-ажәабжьык: «Абырлаш мацәаз» зыхьӡу, нас иҟалахьоу ажәабжь аҟынтәи иаагоу «Инырҵәам ажәабжь». Арҭ аҩ-жәабжькгьы аҩышьа формала еизааигәоуп, ихҭҳәаау ахҭысқәа рыла акәымкәаны аԥсҭазаараҿ иҟалар зылшо ҳаамҭа ахаҿсахьақәа рыла ишьақәыргылоуп. Хроникала ҳазнеиуазар, аусҭҵаара хыркәшахаанӡа ирыҵаркуа аамҭақәа рдиапазон акыр инеиҵыхны излаҟоу ала аинтерес зҵагалоу рҿиамҭақәоуп ҳәа рзуҳәар ҟалоит.
Д. Быҭәба иажәабжьқәа исахьарку ажәала иҩуп, ибызшәа цқьоуп, игәы иаҭаху ишиҭаху ала ирмарианы ирцәажәоит. Ажәа хьанҭала умыргәаҟкәа, иласу бызшәа ԥшӡала иаҳадигало аҩымҭақәа, аԥхьаҩ бзиа ибаны идикылартә иҟоуп, аригь аҟазара злоу баҩхатәроуп.
Дырмит Быҭәба ирҿиарақәа рнаҩсангьы иуаажәлар рымаҵ аура азгьы илиршахьоу маҷым, иахьа уажәраанӡагьы аџьабаа даҵагыла дааиуеит. Ибзианы дыздыруа зегьы агәра аагоит, аԥхьаҟа азыҳәан иҵегьы аҩымҭа шьахәқәа аԥхьаҩцәа ирыдигалараны дшыҟоу. Убри аҟнытә идаҳныҳәалап, инапы злаку арҿиаратә хандеираҿ агәабзиара нацҵаны аринахысгьы аихьӡарақәеи алшарақәеи.
Аусура мшы нҵәеижьҭеи акрааҵуан, аха ауада адәылҵшьа иақәымшәоз анаплакы ахантәаҩы аӡлагара дахатәазшәа асаба даганы, шьамхахьы дызлагылаз ақьаадқәа иԥсы рылахаӡаны, дқьыԥаха реилыргара даҿын. Акы шьҭихуан, акы шьҭеиҵон, игәамԥхақәоз еиларҟәыҷны акәакь икҿажьыз егьырҭ ақьаадқәа инарылаижьуан, аха макьанагьы ииҭахқәаз бӷьыцқәак анааимԥыхьашәалак, урҭ абақ-абақҳәа даарысуа ижәпаӡа ирықәлахьаз асаба нарықәрыцқьааны, нас аҵҵы иқьуа астол ду зҵаз ақьаад еидарақәа рханы инықәиҵон икамҳаратәы. Зегьы раасҭа еиҳа ихәашаз ҳәа импыҵашәақәозгьы, иаразнак истол амгәахь индәықәиҵон. Убри аамҭаз шьҭа дшыццакуаз аҟара убаратәы уажәыуажәы исааҭгьы днахәаԥшлон, аха зегьыҵәҟьа реилыхра шьҭа дшахьымӡоз аниба, ицәаанхақәаз ашьҭахь шьапыла инеизыҳәҳәаны акәакь икҿажьыз урҭ ақьаадқәа инарылаигәеит. Убри аамҭаз хымаԥсыма иҽааирыцқьашәа ҟаиҵеит, аха иҿатәаз асаба гәаамыгӡакәа ичабра наиҿшьны илҵуаз аԥхӡала ианиҿаиршьашьы, абыржәы ашахҭа дааҭыҵызшәа ирхәашаз ихы-иҿы ҷышәшәааӡа ишыҟаз, уаҳа иҽнамырхакәа дындәылҵын, нас ашә адәахьала аҷараҳәа инаиркит. Днаскьацыԥхьаӡа ишьапы ашьҭыбжь есааира ихарахо мацара, аҵыхәтәан зынӡа иныбжьаӡын, нас уаҳа бжьык дәылмҩӡо иахьабалак иҿаҳа-ҿымҭраха ҭынчрак ҩнашьшьы иааҟалеит.
Ақьаадқәа зхаиркыз ауада аҩнуҵҟа шьҭабжьык дәылмҩӡо ишыҟаз, аҩналарҭа ашә аханы икыдыз асааҭ
ду ус иаалырҟьаны акеҩ-акеҩҳәа асаркьал инасит. Убри аламҭалаз иныҵак-ааҵакны хәыҭхәыҭбжьқәакгьы ааҩ-ныҩҩит, даҽа ԥыҭрак ашьҭахь цәажәабжьқәак ааган, нас есааира ишыкьбжьқәаны ишьҭыҵуа иалагеит. Аҵыхәтәан ашьхаҵә ангыло еиԥш, ааизыӡырҩрак ыҟамкәа зынӡа аууыҳәа ианааилала, убри аамҭаз маҷк рҽааиқәыркразы акәакь аҟынтәи ус бжьык ҵарыхәҵәаӡа иаагеит.
– Иҟалозар иаасашәраӡа, саргьы акы насҳәақәар сҭахуп! – убри аамҭаз бӷьыцк ақьаадқәа иаарылҵны иахьырбарҭашаз иаагылан, нас асаба ақәнахразы иаазқәыршәшәеит.
Аибархәыҭхәыҭра иаҿыз ақьадқәа рыбжакы рыда, егьырҭ реиҳараӡак, мшәан, абри ақьаадқәа зегьы ҳалымкаа уажәы иаалырҟьаны иҳанаҳәарц иаҭахузеи ҳәа еиқәыӡырҩуа рҽааныркылт.
– Аҩызцәа! Аӡырҩра, еиҭахгьы аӡырҩра! – аҳәан, уи ақьаад абжьы зегьы ираҳаратәы иаарыланаргеит.
Рацәак мырҵыкәа ианааҭынчраха, ашықәстәи аусуратә хыдҵақәа зныз уи абӷьыц инҭгыла-ааҭгыло ацәажәара иналагеит. Абжьы зны иҵарыхәҵәаӡа иааҟалон, аха нас амыткәма бжьы еиԥшытәны гәырҩакгьы ааныԥшхуан, еиҳараӡак иаҳәозгьы, ашықәс нҵәаанӡа ҟаҵатәыс иҟаз анагӡатәқәа ракәын. Иаагозар, дара рнаплакы иоунажьуаз ахаҭабзиара аиӷьтәра... аџьалеишәа ацклаԥшра... ахыдҵақәа ирынагӡашьоу... иҟаҵоу ианаамҭоу ахархәаҩцәа рызнагара... ԥсыхәак ахьынӡамаз ала ахатәмал аиҷаҳара, уи ишахәҭоу ахылаԥшра аҭара... абжьырҟьаҩцәа рҽырцәыхьчара... Аҵыхәтәан иреилнаркааит ахыдҵақәа хзыркәшашаз арыцхәқәагьы: ашықәстәи ахыдҵа ахыхь иацҵаны анагӡара... амазарақәа ԥхасҭахәозшәа ақҭла ишьҭыхны ақәхрақәа иахьынӡауаз рырмаҷра... Зегь рыла ибзианы иҭыжьу рыбжакы црыҵқәоушәа иҟарҵалоз мап ацәкра...
– Иуҳәақәо ҳара ҳзы иҿыцым! – ус акҿаҩра аҟынтәи даҽа бӷьыцк уи инаԥыҩланы абжьы нақәнаргеит. – Арҭ ажәақәа ҵыԥхгьы иҳәан, ҩба-хԥа шықәса раԥхьагьы
еиҳабгьы-еиҵбгьы уи акәӡан иааҟәымҵӡакәа ирҳәаӡоз, аха уажәы узлаабо ала шықәсынаҟьак уаргьы амц урҳәара ишаҿыз ҩашьом! Ажәакала, узлаабо ала уаргьы амц здырҳәоз ақьаад мчыда шуакәыз ала урҵабыргыр уҭахым?
– Уи ашьақәырӷәӷәара аҭахуп! – иаҳаз агәы ннархазшәа убри аамҭаз акеҩҳәа абжьы нарганы, сынтәатәи ахыдҵақәа знырҵахьаз уи абӷьыц инақәнаргеит. – Ҵыԥхтәиқәа сара сус рылам, аха сынтәа иҟаҳҵараны иҟоу зегьы зну сара соуп. Сара сыдагьы ҳусбарҭа ахантәаҩгьы усушьа имаӡам!
– Ҳусура зырҵабыргуа уара уакәым, аха сара соуп! – уи аамҭаз бжьык ҭахәаҽӡа џьарантә иаагеит.
– Асеиԥш зҳәаз уарбану! Ацәырҵра улшозар, арахь ухы ааҳарбеишь! – аҳәеит, ҵыԥхтәи ахыдҵақәа зныз бӷьыцк еиқәԥах ақьаадқәа ирылаҿаҳәаны аҟәардә ашьапаҿы иахьышьҭазынтәи.
Убри аамҭазҵәҟьа рыцҳарак шырзыҟалаз убаратәы, иҿаҳәа-ҿаҳәаны еиқәырчаҟәа астолаҿ еиқәыжьыз ақьаадқәа ааӷьаҵәыӷьаҵәит.
– Ҳкаҳаит, абааԥсы, шәыҽшәырӷәӷәа! – ус руак абжьы наргеит.
Убри аамҭаз уаҳагьы рҽрзнымкылакәа реиҳарак леихаҩрны агәаԥ-саԥҳәа адашьма иахьлықәҳаз асабагьы ҩархыбыбит.
– Ишәгәыҵашәеи, уара уа, ҭынч шәааӡырҩырауеи? Ари иаҳҳәо ҳхала ҳакәӡам изызку, шәаргьы уахь шәаҵанакуеит! – аҳәеит зегь раԥхьаӡа ацәажәара хзыртлаз абӷьыц убри аамҭаз аҽыргәаашәа.
– Уабаҟоу иԥхьан зыбжьы зыргаз? Ҵабыргымзар мцык аҳәара зҭахымхаз арахь уаацәырҵны цқьа иҳаҳәишь иуҳәарц иуҭаххаз! Ҳаузыӡырҩуеит! – ианааҭынчраха уаанӡа ицәажәоз абӷьыц абжь гәаҩа ду уи инақәнаргеит.
– Сара, аабыкьа аизара анҳамаз шәгәаламшәои, убасҟан ирыӡбаз знырҵаз аӡбанҵа соуп изҳәо!
– Аа, ари уара уоума! – аҳәеит ҵыԥхтәи аицлабрақәа ртәы зныз абӷьыц ҭынч иаацәажәан. – Ҳара иаҳхаагахьоу зегьы абоудыргәышьои, уара макьана уҿыцуп, абыржәы иины
адәы иқәԥшыз аԥшқа уиҩызоуп, убри аҟнытә иунырҵаз акәу џьушьоит! Макьана иузеилымкаац акәымзар, уаргьы ҳара ҳаиԥшҵәҟьа лаԥыракыгас урымоуп!
– Усеиԥш усхымцәажәан, џьым! – макьана иԥшқарахӡа иҟаз абжь хәыҷы цаӡа ицәажәоз инацыҵҟьеит.
– Ариаҟара аиаша иазықәԥо алашарахь уааскьаны ухы ааҳарбеишь, цқьа ҳнауҿаԥшыр ҳҭахуп, – уи аамҭаз даҽа қьаадқәакгьы рыбжьқәа уи инақәдыргеит.
– Уахь шәааигәа неишьа сымам, аихатә шьқаԥ сҭакуп!
– Избан узҭаку? Цәгьарас иҟауҵазеи? – даҽа бӷьыцқәак уи иназҵааит.
– Избанзар, ҳаиҳабы зегь шәаасҭа сара ацхыраара еиҳа иахьисҭо азы џьара сицәыӡыр ҳәа дшәаны дсеиҷаҳауеит! Сыда дахьхәарҭам азын есҽны сахьибалаша сыҟазароуп, ишәзеилкаауазар!
– Уара макьана угаӡазаап! – аҳәеит ирхашҭхьаз ҵыԥхтәи аӡбанҵақәа руак. – Абзамыҟә дыҟамзар аҟәыш акриҿазҵода? Уара утәала дуеиҷаҳауа џьушьоит, аха уа уҭаҵәах узимоу, ианааиқәнакуа аамҭаз ихы злацәыригаша ҳәа уалбагас уимоуп. Ҳаргьы ҳанҿыцқәаз уара уеиԥшҵәҟьа убра ҳҭаҵәахны ҳахьынӡаиҭахыз ҳиман, аха ииҭахыз зегьы анҳалаҟаиҵа ашьҭахь, ҳшубо ҳазегьы ҳанҭҳәаны абраҟа ҳаилаижьит.
– Арахь уаасзыӡырҩишь, сашьа хәыҷы! – аҳәеит сынтәа актәи ашықәсбжа анҵәамҭаз аизараҿ иазгәарҭақәаз зныз аӡбанҵа. – Макьана иуздыруам ҳәа акәымзар, уареи сареи зынӡа ҳаиԥшуп, иаҳнырҵазгьы еициз аишьцәа реиԥш зынӡа ҳаиԥшуп. Аԥшра бааԥс аҵәаԥшь иазырԥшӡо аиҳа, сара иаасдырҳәахьоу ауп уаргьы аԥхьаҟа иудырҳәараны иҟоу. Уара уеиԥшҵәҟьа саргьы анкьа иснырҵахьан аҵыхәтәантәи ашықәс актәи азбжазы миллионла ахәқәа ззоужьыз ааглыхратә маҭәахәқәа аргылара иазоурыжьраны ишыҟаз ала, аха аргылаҩцәа рҟынӡа зегьыҵәҟьа зымнаӡагәышьеит умҳәозар. Ахархәараз ирыҭаз аргыларатә маҭәахәқәа рхаҭабзиара лаҟәызшәа, иара ус акала ухы иузамырхәоушәа арбаны, ирыдԥхьаӡалаз абжакы рықәырхразы иаалаган ашәҟәқәа еиқәдыршәеит. Убасҟан ԥыҭракгьы иааԥшит аамҭа ргаразы, аха аӡәгьы алаҿимҭуашәа анырба, ашьҭахь ааигәа-сигәа иҟақәаз ақыҭақәа рахь иахадыршәалаз аҩнымаҭәахәқәа маӡала ибжьырҟьаны анхацәа ираадырхәеит. Сынтәа мацарагьы заҟаҩы аҩны еихачаԥақәа дыргылазеи, ҳара ақьаад мцҳәацәа иҳабзоураны. Уажәы аабыкьашәа ашьҭаҵарҭа аиҳабгьы, иараби, зегьы сара среицәоума ҳәа игәахәзар акәхап, иаргьы даалаган маӡала ибжьгаз ацемент зааирхәҳаз аӡәы машьынала иманы дышнеиуаз, анҭ хылԥаҟаԥшьраа илаԥш иҵашәазаап. Шьҭахьҟа шьҭа архынҳәышьа имамызт, иаԥхьаҟагьы цашьа амамызт аҟнытә, уаҳа ииӡбара анизымдыр, ашьҭахь амашьына агаҿа илхықәыргыланы иигоз аидара ахы ларха амшын инаҭаны, иугазгьы ааумгеит ҳәа инапқәа ыркало иҩныҟа дцеит.
– Уи уара иуазҳәахда, уажәы? – амаҭәахә шоужьу ала изнырҵоз ақьаад ҷыда уи ҽԥныҳәас иԥхьаӡаны убри аамҭаз аҽыргәаашәа иҵааит.
– Мшәан, аӡәы иаҳәара азнауеи, зҭыӡшәа умоу ашьҭаҵарҭа аиҳабы иҳаҩсыз амза азы ҩажәа тонна ацемент ахархәарахь идәықәиҵазшәа иҿаҿаӡа ара иснызар!
– Уара ус узиуит, аха сара уара уеиԥш дсызныҟәарым, – аҳәеит аҵыхәтәантәи аҳасабырбагьы аҽыргәааны, иаргьы ахантәаҩы идгыларц шаҭахыз убаратәы. – Ари ашықәс актәи азбжатәи ҳәа иргаз ахыдҵа иснырҵаз, ашьҭахь аиҳабыра рҟынгьы снаганы сыдирбеит. Уаҟа иаразнак зегьы сеигәырӷьеит, исықәгәыӷны ҳхантәаҩы иагьиџьыршьеит, иҵагьы ақәманшәаларақәа идныҳәало. Убри азоуп зегь шәаасҭагьы сара еиҳа дсыцәнымхо дысзеиҷаҳауа. Уи азоуп џьара сицәыӡыр ҳәа дсыцәшәаны сцәыҵаҵәахны сызимоугьы.
– Ах, анаџьалбааит, анаџьалбеит, уаргьы заҟа ужьаны уимоузеи! Иараби, асҵәҟьа гаӡашьа убахьоу! Избан, ахантәаҩы асҟак уицәнымхоушәа уидгыланы, иуниҵаз амцқәа урҵабыргырц узыбарбаруа? – аабыкьашәа азанааҭеидгыла аизараҿ еибарҽхәаны ианеиԥырҵуаз аламҭалаз аиқәырҽаҽақәа знырҵаз аӡбанҵа қәыԥш ицәажәоз иназаӷьит.
– Иаԥсоу узымҳәозар, акы сҳәоит ҳәа аӡә иахь умыҽхәан. Абзамыҟә акгьы анимҳәо дҟәышушәа шџьыршьо узымдырӡои?
– Аусураз ицәа ихыҵхьоушәа иаҳниҵо наигӡозҭгьы, меигӡарахда икылҳәаны изаарго аргыларатә маҭәахәқәа ашьҭаҵарҭаҿ иаанымхози, – аҳәеит аҵыхәтәантәи аҳасабырба агәы кажьӡаны. – Абар уажәы иара имшала мчыбжьык аахижьҭеи аргылаҩцәа усда еилатәоуп. Еизарацыԥхьаӡа иааҳарԥшыз ақәҿиарақәа шыхазыноу, аԥхьаҟагьы еиҳагьы ҳшеиӷьхо ҳәа дкаканы аиҳабыра рхы ҭиҟьоит, арахь уҳахәаԥшыр еижьагас иаҳниҵо аамҷыдарахаз акгьы изацымҵац, иациҵарангьы дыҟаӡам. Ҟаҵа имамкәа инхаз иажәа ҭацәқәа ҩаԥхьа ҿыц илаҳхҩылааны аиҳабыра рҿы алацәырҵгас ҳимоуп. Ауаҩага кыԥк ашьақар азын аҽада еиԥш ддырҟаауан ҳәа, уаргьы иунырҵаз акәу џьшьаны зегьы урымаҵуҩушәа аҿҿаҳәа амц раҳәара уаҿуп. Иуздыруам акәымзар, ишыҟаиҵалац еиԥш, сара унасыхҩылааны ауп уаргьы ушыдирбаз. Сыгәра умгозар, ҵыԥхтәи аҳасабырба ҳашьеиҳаб уазҵааи.
– Ааи, ааи, уи башаӡа уаҿаԥоит! – ҵыԥх ԥыҭҩык неидтәаланы заанаҵ рхала еиқәдыршәаз аихшьалатә ҳасабырба убри аамҭаз агәаҵанӡа иаақәԥсычҳаны, нас ажәа инацнаҵеит. – Ашықәс анҵәара макьана акры бжьоуп, арахь ҟаҵа шәымамкәа уажәнатә аиҿаԥара шәалагахьеит. Уи еиҳагьы аус еиҵанамҟьозар, иара ус акала иухәартә збом, насгьы шәара сынтәоуп шәанеибадырбаз. Сара зегьы шәаԥхьагьы шықәсынаҟьак снеимҵакы-ааимҵакуа, уантәи уа снаго заҟа напы сеимнарҟьазеи, заҟаҩгьы сдыриашазеи, заҟаџьарагьы сеимаркызеи, аха уажәы сахьыҟоугьы издыруам усҟан исыцәнымхоз ауаҩы. Ҵыԥх џьара сицәыӡыр ҳәа дсыцәшәаны схаҵкы камыршәуа сахьигара дақәшәомызт, аха ишыжәбо уижьҭеи исну аҩырақәа ҩазахеит, схаҭагьы уаҳа насылымшо слаӡара маҷхеит. Убра ашьқаԥ иҭаку уеиԥш саргьы игәра ганы заҟаџьара амц сирҳәазеи, иара
иҵыхәала заҟаҩгьы зжьазеи. Агаӡа инапала амаҭ идыркуан ҳәа, лаԥыракыгас сышимаз ала сыздирбоз аиаша расҳәагәышьон, аха аӡәгьы сеиликаарц иҭахымызт, иулуршаз аӡәы илымшац ҳәа сызтәыз снаидырҽхәаланы сышьҭахьҟа саадырхынҳәуан. Агәаҭаҩцәа анизааилозгьы, иснырҵахьаз абжагьы шизынамыгӡацызгьы, иҟасҵахьоу жәбоума ҳәа снарымҵаикуан, арахь усыхәаԥшыр, ибжьырҟьаны ииҭиқәази ицәыԥхасҭахази зегьы неицҵаны ахархәарахь ириҭазшәа шаҳаҭс сыдирбеит. Даргьы уи аахаҵаны, ажәлар рымаҵ ауразы ари еиӷьу макьана дҳамбац ҳәа, иахьнеиз деиҭарҳәазаап... Ах, анаџьалбеит, заҟа ҳәатәы сымоузеи, аха заҟа хкы рыла амцқәа сырҳәаны ихы саирхәахьаз аиҭаҳәара шықәс дууӡак саҿызаргьы аҵыхәтәанӡа ҳәашьагьы сымам. Абри шәызхамҵозар, ҵыԥхтәи ахыдҵақәагьы шәразҵааи, урҭгьы ирҳәо шәаҳап.
– Аҩызцәа! Ақьаад еиԥшқәа! Ақаад мчыдақәа!.. Ари иаҳәаз иашоуп! – аҳәеит ҵыԥхтәи ахыдҵа зныз ақьаад ҟьаҟьа еиларҳәны иахьыкҿажьыз аҟынтәи ихәарҽхьаз абжьы аарқыџьқыџьны. – Ҳхантәаҩы ҵыԥх сара исеиӷьишьоз даҽа қьаадк имамызт. Зегьы сахьеицгәарҭашаз аҭӡы аҿы шықәсынаҟьак скыдҵаны симан, деиҳабума деиҵбума, дсасума даԥшәымоума изааиуазаалакгьы инапы насықәкны дсылаҽхәо зегьы сыдирбон. Сызбозгьы сџьашьо, исеигәырӷьаҵәа инасԥырҵуан, аха ус ашықәс анҵәарахьы ианеиха, саргьы амц шысирҳәоз еилыскаагәышьеит, аха сахьынкыдиҵаз сынкыдӷьалазшәа мышкы иадамзаргьы адәныҟа ҳәа сдәылымгакәа убра сышкыдыз днасыхәаԥшны, мцҳәагақәас иҟаиҵахьаз ақьаад еихшьалақәа саргьы снархыԥхьаӡаланы шықәсынаҟьак акырқәа сылсыршазшәа дызлаҽхәашаз ҳәа исниҵаз зегьы баша ишысныз саанхеит.
– Сшәыҳәоит, саргьы ажәауаара сышәҭаразы! – ҿымҭӡакәа аӡырҩра иаҿыз қьырсамза азы хыхьынтәи аиҳабыра иҟарҵаз ақәҵара зныз абӷьыц аҵыхәтәан иаргьы акы наҳәақәарц аҭаххеит.
– Ҳаузыӡырҩуеит, аиҳабыра рқьаад! Ажәа умоуп! – ҳара иаҳзымдыруа иҳанаҳәарызеишь ҳәа зегьы еиқәхаԥса рҽаныҟарҵа, уа қьаадк абжьы наргеит.
– Аҩызцәа аӡбанҵараа, ақьаад мчыдараа, баша еицлабраа, анкьа ҳаҭыр зқәыз ақьаадқәа! Избоит зегьы шәгәы нханы шәшыҟоу. Еибышәҳәоз саргьы даараӡа сархәыцит, аха сызлашәыцхрааша сыздыруам. Шәарҭ зегьы шәгәынамӡарақәа мӡакәа арахь саазышьҭыз исышьҭаланы ишааилак ирасҳәап, сеилызкааша ӡәыр дзаауазар! Сара аиҳабыра рҟынтәи саашьҭуп, ари ашықәс нҵәаанӡа ргәырҽанысҵаларц, нас аҟаҵарбақәа зегьы ашықәс анҵәамҭаз рҭакқәа рысҭараны сыҟоуп, аха шәара излашәҳәо ала ара сыҟанаҵы саргьы агәра сгартә сҟанаҵеит сахьынтәиаашьҭу амц ижьоижьҭеи кыр шааҵуа! Усеиԥш агәаанагара сызҭазгьы убри ауп, сахьшәзыӡырҩуаз еилыскааит, сара иснырҵази шәара ишәырбақәои шеиқәымшәо! Асеиԥш аибажьара анырха ахьынӡаиоуша уажәы лкаак аҭара уадаҩуп, аха агәра ганы сыҟоуп мышкы зны абарҭқәа зегьы цәыҵымҩыр шыҟамло!
– Ҳара ҳаиԥш уаргьы удмыриашар ҳәа ушәоума! – убри аамҭаз астол иалырҩыз ақьаадқәа ирылакыз руак абжьы наргеит. – Уара уеиԥш ҳаргьы заҟаҩы ҳзаарышьҭхьаз удыруама, аха акымзарак рылымшакәа ишааз еиԥш иҩахынҳәны ицон, ҳаргьы ҳашқьаадмчыдақәаз мацара ҳаанхон. Ԥыҭкгьы ҳабжьқәа наҳарга-ааҳаргақәеит, аха иазууеи ҳхантәаҩы иҟаиҵалакгьы зыбжьқәа зыргақәаз уаҳа рыбжьқәа зымгартәы иаразнак ихәыҵаиҵәахуан. Убас, ҽнак зны, зынӡа иаҳзымдырӡақәоз гәаҭаҩцәақәак аауеит ҳәа иаҳан, ииҵәаххьаз урҭ ақьаадқәа ицәгьа рҳәар ҳәа дрыцәшәаны, ҳара ҳтәқәакгьы нарылакны ӡмахк ахықәаҿ иганы даӷьынарааи кәыбрыцрааи шырхаабыцуаз ибылны рҵәыхәтәа ықәигеит. Убасҟан изакәытә ԥхасҭоузеи иныҟаиҵаз, аха имҽеирақәа еиҭазҳәашаз атәым блақәа ирымбартә, дзыхьчашаз уахыки ҽнаки рыла даҽа қьаад мцҳәацәақәак ааиқәыршәаны агәаҭараз иаарышьҭыз адырҩаҽны ашьыжь рқьышә инықәикит.
– Усҟан ҳара ҳауми амц зирҳәаз! – убри аамҭаз инеиқәҿырҭит еиқәыҿаҳәа ҵаҟа ишьҭаз қьаадқәак.
– Амц шышәҳәоз ала иааз рахьынтә аӡәы уаҳа изеилымкааи? – иҵааит аиҳабыра рҟынтәи иаашьҭыз уи ақьаад. – Усеиԥш агьангьашрақәа уажәы ибазма, ҳаиқәышәшәа ҳаҟоушәа ҳаныдирба, зегьы ҳаицхырааны амц ишаажьоз ргәы азымҩеит, дара ахәашақәа! – аҳәеит уи. – Ацха хаауп, аха згәы иацәымӷугьы дыҟахми, урҭ ирыцыз арԥыс заманак, анаџьалбеит, шәшәырак џьара иҟамкәа асҵәҟьа ҟалашьас иамоузеи ҳәа гәҩарас ҳҟаиҵеит, аха еицқәаз зегьы еицҿакны ҳара иҳадгыло ианалага, нас инапы наҟьаны уаҳагьы ибла ҳаимырбеит... Урҭ рцамҭаз еиқәжьагаха ирҩыз ақҭ уабаҟоу? Мшәан, уцәа уацәшәоушәа убжьы зу
мыргои, акымзаракгьы узымдыруашәа?
– Ара сыҟагәышьоуп, сабашәышьҭуеи! Сара рыцҳа шьҭа сызҭахыда!.. Иабихәац, цқьа ҳзеибамбо ҳашԥеилаижьи, ҳара ҳаиԥш нҵыра змауша ҳаиҳабы! Ааи, ииҭахыз зегьы анҳалаигӡа ашьҭахь шьҭа акыр азын ҳаиҭахума!.. Ех, ҳара рыцҳақәа!
– Уманшәаламзар уантәи убжьы аарӷәӷәашәа иҳәала! – аҳәеит сынтәатәи аицлабра зырбаз ақьад ахькыдырҷаблаз аҟынтәи зегьы ирылаԥшуа.
– Исҳәаша мачхума, аха иазыжәуеи сыҵаҟа зҽызҵәахыз абызкаҭаҳа сзымхоушәа, иацижьҭеи хәаҷак аасыӷралан ҭахак ааснаҭом! Мышкы зны аӡәы сирбатәхаргьы, шьҭа исырбоузеи сыбжа зегьы хырҟәыдааны иқәнаҵахьазар, аха егьаурым, сқьаадбжазаргьы исзаанхаз сыбжагьы аиаша ауп иаҳәо... Сыгәра жәгозар, уаҳа иаҳамбаша ҳаиҳабы ииҭахыз аасынҵаны акы узсывымбаауа сҷаԥшьӡа саныҟаиҵа ашьҭахь снеимҵакы-ааимҵакуа сызирбаз рҟынтәи ԥыҭҩык шысхыччазгьы шәасҳәап, шәҭахызар... Аҩызцәа, ақьаадқәа! Шәарҭ зегьы шәырмчыданы ихы шәаирхәазаргьы, зегьы акоуп аџьабаа ӷәӷәаӡаны изирбахьоу шәоуп, насгьы шәара ишәзымдыруа исҳәарангьы иҟои, аха иҳалаку ақьаадқәа зегьыҵәҟьа рыгәра шәымгалан, избанзар ицәгьаҳәацәоу қьаадқәакгьы ԥыҭк абра иҳалаҵәахуп, рыбжьы дыргом
акәымзар. Есымза аизарақәа ҟарҵозшәа еиқәыршәоу ӡбанҵақәакгьы ыҟоуп, аха сара издыруеит сынтәа мацара аагозар ҩынтә рыда ишымҩаԥырымгац!.. Ахлаҳәада, ари ҳаиҳабыҳәаиҟоу, зны-зынлаиаргьынаҟынтәигьыаиҳабацәа изымаалои, убас ҽнак зны аӡәы даниҭааз снаимҵаҵаны санаирба, игәы сақәшәазар акәхап, снаидныҳәаланы сидирҽхәалеит. Уи деиқәжьа данишьҭ ашьҭахь, иаргьы аԥхьа днаргыланы зегьы аҟырҟырҳәа исхыччеит. Иахьа қьаадуп иҟоу, иануҵалак зегьы алаӡоит рҳәан, рыԥсы ахьҿысхыз азы исзыҟарҵара рзымдыруа ргәазхара срызбомызт. Сыда рхамшәало сышрымаз, аабыкьа аусура иалагаз арԥыск мчыла амц шысдырҳәаз ашьҭахь иааиликаан, исзыруыз зегьы еиҭеиҳәазаап. Адырҩаҽныҵәҟьа аӡәы дкылҟьа даакылсын, даараӡа сҭыршәшәааны сҭиҵааит, сларха-ҩархо акраамҭа дансыхәаԥш, аҵыхәтәан иагьышьақәиргылеит мцымзар ҵабыргык шысымҳәоз. Ашьҭахь аиҳабыра рҟынтәи адҵа ҟалеит, иааԥшыз агхақәа лассы ҳаиҳабы аҭыԥ иқәиҵаразы... Абар урҭ рҟынтәи иаашьҭу адҵа бӷьыц ара сывараҿ иахьыҟоу, аха иазыжәуеи иахьа уажәраанӡагьы аӡәы хьаасгьы иҟаимҵац, ирхамшҭыр иабацари ҳәа абра иҳалаҵәахны имоуп.
– Уара, шәара излашәҳәо ала, иара саргьы мцымзар аҵабырг сымҳәозаарын! – уи џьшьахәыс иааҟанаҵеит, ахантәаҩы дырҽхәаны дызнырҵаз аҭыԥантәи агазеҭқәа руак ипатреҭ аныззала зегьы ирбарцаз асаркьа иахьизаҵаз аарла абжьы нарган. – Иара изкны изҩыз, иусушьа шыхазыназ зҳәоз ақьаадқәа еиқәҷаб ианидырба, хымԥада арҽхәаԥхьыӡ даԥсоуп ҳәа игәахәзар акәхап, насгьы шәнаплакы еиҭаҵуа аҳамҭа ҷыдақәа зныкымкәаны ишанаршьахьоу имдыруази, имаз убри аԥша хьӡы газеҭла дзырҽхәазгьы дшажьаз ала ҵабыргны шьҭа агра згоит.
– Ааи, ахара зыдқәоу рацәаҩгәышьоуп, аха хьырхәышьас иҟаҵатәу ҳара ҳамч ақәхом ҳхазҵаша аӡәы дцәырымҵыкәа! – астол иҵажьыз қьаадк аҽаарҟасашәа убри аамҭаз абжьы наргеит. – Уи анаҳбаша ҟалап, аха макьана шәабаҟоу, уаанӡа егьаџьара ҳаигәыдырҵап,
егьаџьара мцы ҳдырҳәап, егьаҩгьы ргәы нҳархап, убас мацара заҟаџьарагьы ҳаимдырххара здырхуада!
– Шәанаџьалбеит, шәаргьы акы шәҳәартә шәыҟоума, ҳара ҳауп арыцҳараҵәҟьа иақәшәаны иҟоу! – иахьа ихәыҵигаз ақьаадқәа рахьынтә руак убри аамҭаз абжьы наргеит. – Сҩызцәеи сареи шықәсык аахижьҭеи дәык ҳнықәымԥшыц, абра акәалаԥ ҳашҭакыз мацара абар ҳахҩеижьааӡа ҳҟалеит! Ахәыҷ баҳча цхыраарак аиҭарцаз шәеиҳабы сиҳәарц саашьҭуп, аха сахьынҭеиҵаз сихашҭны дыҟан, уаха саагәеимҭазҭгьы убра сышҭаз сыттаны сцаргьы ҟалон!
– Уара уеиԥш ара заҟа ҩнаҵәаху удыруама, – аҳәеит ақьаадеизгақәа згәылаиҵәахуаз аҟынтәи иавҵыҳәҳәоз қьаадк. – Ҵыԥх ԥеруал аахижьҭеи абра симҵоуп, аха аиҳабыра идырҵаз анагӡатәы уажәыгь еидараха саҵоуп!.. Уажәраанӡа зыгәҭыхақәа еибызҳәоз ақьаад цәажәацәа рыгәхьаа саргьы ирыцеиҩысшоит, избанзар саргьы еилыскааижьҭеи акрааҵуеит агәхьаамкрақәа шырацәоу. Иҟақәоу гхақәак ирҽеиразы аиҳабыра рҟынтәи саашьҭуп, аха илаԥш ахьынасхигаз азырханы ара сышимҵаз саанхеит! Хьаас сшыҟаимҵаз збаша ҳәа цасҳәан аӡәы дсышьҭаланы даауам, арахь иара сызтәу рахь сирхынҳәуам... Сахьыӡыз, сахьԥсыз уаҩ дсышьҭамҵаауазар, нас, акы ҟарҵақәоушәа ирӡбақәоу зегьы еижьагами, уара?
– Шәанаџьалбеит, исзымдырқәоу аџьшьахәқәа ыҟазаап ара! – ус абжьы наргеит, хәышқәсатәи ахыдҵақәа шынарыгӡаз ала заанаҵ еиқәиршәахьаз амц рыцхәқәа зныз ақьаадқәа рымҩаԥгаҩбӷьыц иаазымбатәбараханы. – Аиҳабыра рахь имҩаԥызго ақьаадқәа ирынппыҟала ирну, иара ус қьаадк аламцәажәеит... Аҳасабеибарбаҩцәа, аӡбанҵақәа, аихшьаалақәа, аихшанҵақәа, баша еицлабаҩцәа уҳәа, абра еизнагаз сасгьы ԥшәымагьы иаашәҳәақәоу зегьы еиԥшымзаргьы, сара сызлахәаԥшуала схаҭагьы снашәылакны тәанк ҳаицӡааушәа ҳазегьы еиԥшқәоу ҳакәхеит! Схаҭагьы схы сахьахәаԥшуа, шәара сызлашәеиӷьу ҳәа шьҭа акгьы схы исзадбалом, избанзар
шәаргьы саргьы ҳаиԥшызтәыз рхы ҳахьадырхәаша акәын изышьҭаз! Аиаша шәасҳәап, сыхәҭаахьала шьҭа даараӡа схы ҟәнысшьоит, сагьацәыԥхашьоит егьырҭ еицырдыруа ақьаадқәа санрызхәыцуа. Мыцла мацара ҳшеибарку ааилыркаар, «ақьаад» ҳәа иаҳхыу ахьӡ ҳаԥсахару?.. Шәрызхәыци, ажәлар иахьагьы аиаша разҳәо ақьаад ҿацақәа, ақьаад еилҟьақәа ӡәыр ицәшәозар!
– Аҩызцәа! Маҷӡак аӡырҩра ҟашәҵа, уажәы ақьаад бырг цәажәарц агәы иҭоуп! – ус қьаадк абжьы наргеит.
– Дадраа, сқьаад хәыҷқәа, ишәҳәаз саргьы даараӡа сархәыцит! – акырӡа зхыҵхьаз, акаҷырақәа аныззала аԥшшәы ахыгга ихеиқәараӡа иҟалахьаз қьаадк убри аамҭаз аарла абжьы наргеит.
Ақәра ду нызҵхьаз ишрыҟазшьо еиԥш, аԥхьа хәыцра ҵаулак аҽнанаҭан, азныказ гәырҩак аҟәнышьшьыла иаанхеит. Анаџьалбеит, иҳахәаша кыр азҳәарымашь ҳәа зегьы рыԥсқәа ӡаны ишазыԥшуаз, ус абжьы наргеит иаргьы.
– Абзиарақәа ирықәшәалаша сашьцәа ақьаад ҿарақәа! – нас инеиужьны ацәажәара иналагеит. – Сара қәрала абра еизгоу зегьы сшәеиҳабуп. Анкьа адунеи зегьы зыркьыкьуаз аҳәынҭқарра дуӡӡа еилаҳаанӡа, џьоук рҵыхәала сықәлацәеи сареи иҟаҳҵахьаз рацәак ыҟамзаргьы, уеизгьы акырӡа ҳаикәдыршахьан. Зыҟны ҳнанамгацыз дарбаныз, хаҭала сара избахьои еилыскаахьои маӡеи ргамеи сызхаану даараӡа ирацәоуп. Ԥшьынҩажәизеижәҩык ақәлацәа сыман, ҳазегьы еишьцәак реиԥш ҳаибабон, ҳазегьы иаҳҳәоз акын, иҟаҳҵозгьы еиԥшын. Уаанӡатәи ҳаиҳабы ҳәатәы еиқәшәала имаҵ ахьаауаз иабзоураны акырынтә аџьшьарақәа ирҭахьан, аха иазыжәуеи дҳацәнымхо дшыҟаз, ус ҽнак зны амшмыхәла ҳзыҟалараны ҳаҟазаарын. Зыԥсаҭа бзиахаша сықәлацәа рыԥсы ахьыҟоу иаарласны иаргьы иԥсы неироуп уи. Уаанӡа ҳхаҵкы камыршәуа иҳацәнымхоз ауаҩы, ҽнак зны ихшыҩ дахыҵны даакылсын, аӡәы дааганы диацәҳаит, даҽаӡәы ала иамҳәара иаҳәаны иусура дамихит. Џьоукы лахь риҭеит, даҽа џьоукых акакеиҳәа дрыҵаҟьаны иԥхаирсит. Убрыгь
азмырхакәа ашьҭахь қьаадс иааимаз зегьы ҳааизыҳәҳәаны, цәгьагьы бзиагьы хыла-гәыла ҳаиларҩашьаны, иара убас иаҳзымдырӡақәоз даҽа қьаадқәак сықәлацәеи сареи ҳнарылакны, абыржәы ишыҟаиҵаз еиԥшҵәҟьа адашьма ҳнықәижьит. Дук мырҵыкәа еилыскааит, ақьаадқәа зегьы неизыҳәҳәаны, ааҵраҿ агаз рықәҭәаны ишиблыз. Усҟан сара симпыҵамшәакәа сицәынхеит, убри ауха аԥссаҩ ԥҳәыс сылбан, аиҳабы сицәкашәаз џьшьаны абна игылоу ашьқаԥ аҟны сахьынҭалҵаз саанханы, убра сҭоижьҭегьы зымаҵ ҳдыруаз аҳәынҭқаррагьы еилаҳаит. Уажәтәи аиҳабгьы уи ишьҭра дықәларц шиҭаху мҩашьо, иахьанӡа дызҭамлацыз убри ашьқаԥ аҟны ақьаад ҿарақәа срылаҵәахын. Уажәы аригь иаҳзиуа жәбоит, сцәа иалашәаны сыҟоуп уажәтәи шәеиҳабгьы ҽеирак игәы ишҭам!
– Избан, ҳаргьы ҳиблырц азоума ҳазегьы абра ҳзеилаижьыз?! – убри аамҭаз игәыҿкаагха қьаадк абжьы наргеит.
– Ишәгәалашәыршәа адунеи ҳақәнагалеижьҭеи изакәытә қьаадқәоу ирбылхьоу! – игәыҭҟьа-ԥсыҭҟьаха иҵааз ақьаад аҭак амҭакәа ажәа анагӡара иаҿын уи. – Ишәгәалашәыршәа ажәытәӡан аахижьҭеи зқьыла заҟа амца иаларыжьхьоу! Ишәхашәмыршҭын урҭ рыхьӡ-рыԥша иахьанӡагьы икамшәакәа ишааиуа! Урҭ рыблызаргьы, ражәа ҭынхақәа ԥсра-ӡра рықәымкәа иаанханы иҟоуп! Убарҭ ақьаадхьӡырҳәагақәа шәаргьы шәрыҵашьыцла! Анкьа аӡәы ашшыбӷьыцк налаигалар, мамзаргьы ишакәым агазеҭ ихьӡ наншәалар, амитә ихҭыргон, даԥсамшәа рбар иаразнак иҭыԥ дықәырҵон. Уажәы? Уажәы даҽа аамҭахеит, дадраа! Ҳарҭ ақьаадқәагьы мчы ҳамамкәа ҳҟарҵеит, аха иҟалаз аиҭакра ду ашьҭахьгьы иԥсы ҿыхуа мацара иахьанӡа деиқәырхо иаажәгаз шәеиҳабгьы хьаас дҟаҵатәым, избанзар иара дшыҟазаалакгьы еиқәырхараз шәара ишәуалыз нашәыгӡеит, агәрагьы шәсыргоит, мышкы зны шәџьабаа еиҭазҳәаша цәырҵраны ишыҟоу! Еснагь зыхьӡ рҿаку ақьаад, уи ахаангьы ԥсра ақәлараны иҟам... Сишь, шәааӡырҩи, абар аԥссаҩ ԥҳәысгьы лышьҭабжь агара иахьалагаз, лассы арахьгьы дыҩналараны дыҟоуп! Ӡәыр уасиаҭк нужьырц уҭахызар, аамҭа умган, уааццакы!
– Ауасиаҭ анынрыжьуаз, ианынарыгӡоз акәын! – уи аамҭаз бӷьыцк абжьы гәырҩаха џьарантә иаагеит.
– Уигьы иашагәышьоуп! – уи инақәшаҳаҭхеит ани ақьаад бырг.
– Акы имыхьындаз ҳәа ихааҩоз ауаҩы, избан абасҵәҟьа ҳзицәымыӷххаз, уаҳа хәарҭара ҳаламшәа ҳзиԥхьаӡеи? Ақьаад ҟаҵарҭахь ма ҳишьҭызҭгьы, еиҭахгьы иҳалшашаз маҷызма? – убри аамҭаз иаагәынқьит даҽа қьаадкгьы.
– Аԥсра иаҿыз аҭакәажә аӡын ҵыҵындра деилаҳаит ҳәа, узеилаҳақәаз закәызеи, џьбеит! Аԥхьаҟа ахәыцра зыцәмаҷу ауаҩы ҳанимпыҵашәа уаҳа ҳашԥаҟаларыз? – абас аазгәанаҭеит даҽакгьы.
– Аб даӷьыҩхар, аԥацәа ыҵҟьаҩцәахоит ҳәа умаҳахьеи! Нас, қьаадла аҽцәыргаҩ ҳаиҳабы инапы аҵаҟа иҟоу иара иаасҭагьы еицәазар, шьҭа ухы уахашшааит ҳәа акры алҵуама? – убри аамҭаз иара ажәагьы нарыланаҵеит урҭ рыбжьы заҳаз ани ақьаад ԥжәахагьы.
Убри аламҭалаз аԥссаҩ лцыԥхақәа рыхьархьарбжьы аагеит. Хынҩажәижәабаҟа шықәса инырҭысхьаз уи аԥҳәыс дшааиҩналазҵәҟьа лыбла иабаз лгәамԥхакәа даагәрымит, лџьабаа ахыхь аусутә ахьлиҭаз азы дгәамҵхамҵуа, нас ашыҩҳәа лҳәымсаг ду мҩанҵо ақьаадқәа асаба рыларббы даарылагьежьын, иара иаасҭагьы лара деицәаха днарзыҟалеит. Зегьы еизыҳәҳәаны џьарак иааизылкын, нас ааҵәақәа ирҭаџьгәаны акакала илызгашаз леидара аашьҭыхны лҿыналхеит. Дцо даауа мацара, агәам ахьыл-быллац аӷәыхырҭа авараҿ зегьы неизганы инеилалыжьын, нас асԥычка ԥшаауа леиԥка ду аџьыба дынҭалеит.
– Аҳы, шәыҽшәырӷәӷәа, сашьцәа ақьаадқәа! Ишыжәбо, рхы иадырхәаразы анкьа аус здырухьаз ақьаадқәа аҵыхәтәантәи амш шәааҭагылт! – зегьы иреиҳабӡаз ани ақьаад бырг рыҵаҟа иахьрыҵажьыз убри аамҭаз абжьы наргеит. – Ахаҵара Нарҭаа дуқәа ирхылҵит, аҳаҳаи шәгәы мышьҭыкәа, ишахәҭоу аԥсра шәаԥыл!
Ани аԥссаҩ ԥҳәыс асԥычка ҵәқәа лымпыҵашәшәаны ишкаԥсоз ус илулакгьы иааихьшьны иналаркын, нас аԥша иарцәаанӡа амца ацралҵаразы лҽыналарҟуит.
– Шәнеибац, шәнеибац, ақьаад гәымшәақәа! – ҵаҟаӡа ирыҵажьыз ани реиҳабӡа рышьҭахьҟа иаанхараны иҟаз ақьаад ҿарақәа ахаҵарахь ирыԥхьо иалагеит. – Аиаша азыҳәан шәхәы шәамеигӡан, аҳаҳаи шәыӷәӷәаз! Абзиараз, ҳара наӡаӡа адунеи ҳаԥсахуеит, аха шәара еизынхо, ҳахьӡ-ҳаԥша камыжькәа еснагь еиҭашәҳәала! Аки-аки шәеиҵамшьыцкәа ажәлар аиаша рзеиҭашәҳәала! Амцҳәацәеи ауаа ԥаршеиқәеи шәырцәымшәакәа иахьшәырхула! Ижәдыруаз, ҳарҭ ақьаадқәа иаҳзымҳәаз аӡәы аиаша изеилкаараны дшыҟам, аха аԥсреи аԥсҭазаареи шеицу еиԥш, ижәдыруаз, ҳара ҳажәеи ҳуси хашҭра ақәымкәа еснагь ишаанхо! Ишәмырԥхашьан, иҿахәырҳәагаха шәызхылҵшьҭроу анкьатәи ақьаад ҟәыӷақәа! Амдыр дуаҩдухар илеишәа бааԥсхоит рҳәоит, убри аҟнытә гәҽанызаарыла шәыҟаз есымшааирагьы! Аамҭа еиҭаҳәагас иамоу ҳара ақьаадқәа...
Ауасиаҭ нзыжьуаз ажәа анагӡаха иахьӡаанӡа, еиқәыжьыз ақьаадқәа ус амцабз ҩарылҟьеит. Урҭ рыблышьа деигәырӷьоушәа, леиԥка ду дҭаҳәҭагаруа ани аԥссаҩ ԥҳәыс лҳәымсаг лхаргьыжьуа, аҳаҳаира ҳәа дшьыцәхартәны амца адкәашалара дахьаҿу, анаплакы аиҳабы амардуан даҿагыланы дахьааԥшуа усшәагьы дибахуеит. Акыргьы даалԥеиԥшит, аха акәашара даҿгәыӷьааӡоушәа аниба, ашьҭахь игәы иазымчҳакәа амаргәырӷьа иаркәашоз налықәҿиҭит.
– Ибзыҟалеи, бара уа? Ахагацәа реиԥш бхала бзыркәашо змаанои?
– Сабамкәашо, ҳшымгәыӷӡоз аамҭа ҿыц ҳзыҟалазар! – абас аалҳәан, нас лыкәашашьа иркьыкьӡаны шәакгьы нацҳәо зынӡа амцаԥшь ықәылҵаӡеит.
– Иарбан аамҭа ҿыцу ибзыҟалахыз, уажәы? Ибазҳәада ари аҩыза ажәабжь бзиа?
– Иаалырҟьаны аиҭакра дуӡӡа ҟалеит! Анкьатәи аԥсҭазаара ҳара иаҳзаԥсам, шьҭа арахь иҳамбароуп, еиӷьу
аҿыцахь ҳаиасыроуп рҳәан, ауаа иаарҭаху зегьы аҟаҵара иақәиҭханы рызегьы еиҟарауаартәит!
– Ибцәажәашьои, бара! Ус ҟалашьас иамоузеи?
– Иамамызт, аха иаиоуит! Ажәытәан ауаа беиацәеи аӷарцәеи шыҟаз еиԥш иҟаҵазар еиҳа еиӷьуп ҳәа азыршьеит, иаалаганы ҽнакала аԥсҭазаара еиҭазкыз џьоукы!
– Ианбаҟалеи зырҳәа?
– Уара уцәанаҵы иҟалеит! Уаанӡа аҳәынҭқарра иатәыз ари аӷәыхырҭагьы шьҭа уара иухатәутәыр улшоит, насгьы дасу иааиҭаху аанкыларагьы дақәиҭхеит! Изҭаху адгьыл ауаа шықәынхо иааихәаргьы ҟалоит рҳәеит, иуҭиуазаргьы иумазкыша дҟалом рҳәеит, аколхоз-малхозқәа ықәыргеит рҳәеит, уԥсы ҭанаҵы уажәшьҭа џьаргьы аус умургьы ҟалоит рҳәеит, абжьахәаахәҭцәагьы абизнес ҟаҵаҩцәахеит рҳәеит, заҟа уҭаху аԥара рҳарагьы уақәиҭуп рҳәеит. Ажәакала амалрҳара иашьҭоу рзыҳәан аԥсҭазаара кашырахеит рҳәеит... Ари мап ацәызкуадаз, уи ихнахыз ауаагьы иаразнак аамҭа ҿыц иадгылаҩцәахеит.
– Ҳаи, бықәлацәа баарылшәааит, асеиԥш базҳәада?
– Сыгәра умгозар, абри уӷәыхырҭа амца лацраҵаны ибли, уи азын ӡәыр кыр уеиҳәозар убап! Ауаа зегьы ирзеиԥшны аҭагылазаара рзыҟалеит, дасу иааиҭаху аҟаҵарагьы дақәиҭуп! Аҳы, шьҭа агәы умоуп сара исҭахымхакәа акы сурҟаҵозар!
– Аҩсҭаа биҟааит, бараҵәҟьа уажәнатә ас аҳәара балагахьазар, шьҭа егьырҭ ирҳәараны иҟои?
– Џьым, ари аӷәыхырҭаҿ уизшәа есымша ифала ҳәа уара аӡәк иурҭама? Ҳаргьы ҳҿы шырҟьо дырла! Уахыки-ҽнаки рыла аамҭа аҽаԥсахит, уажәшьҭа ухаҭагьы ҳәымсагк ааукыргьы ԥхашьарак аманы избом!
– Уф, убра бызхакәашо амца балаблааит, ибцәажәашьоузеи! Сҭыԥ сцәылгозаап, убоу... – иҳәан, аӷәыхырҭа аиҳабы ицәымыӷхханы икабинетахь даахынҳәит.
Дук мырҵыкәа ԥшак аакылҟьан амцабз аанда иаднацало иалагеит, уаҳа ԥсеивгахак ананамҭа, ашьҭахь ааигәа еиқәыз аӷәқәа рахьгьы инеихеит. Урҭгьы «ара
ҳаҟазар иаабозеи, уеизгьы ҳарҭиуеит» рҳәарашәа, ирыцрасуаз амцабз гәыкала ирыдыркылеит. Аԥша зҵаз амца иаҭахыз агәыхәтәыхьӡага аназыҟала, иаԥыхьашәоз зегьы агәыҵаҳәҳәа, аӡәы иацәигаанӡа ҳәа шаҟа иазырласуаз игәырӷьаҵәа, зынӡаск аҽарласӡеит. Еиқәҵәиаашоз амцабзгьы уажәы-уажәы иаархынҳәны аиҳабы дзыҩнатәаз аҩны ашҟагьы инхьаԥшлон, аха аԥсыцәгьара иахҟьаны арахьгьы џьара акы ацәынхар ҳәа ишәозшәа ладагьы-ҩадагьы аҽаҟьон. Ус-ус мацара иҟанаҵаша аныҟанаҵа ашьҭахь, нас амч ааибыҭаны егьи аганахьгьы еихеит. Ҳамцахә шԥабмыркьаҭеи иҳалаблыша ҳәа, макьанагь акәашара иаҿыз аԥссаҩ ԥҳәысгьы аҵыхәтәан ларгьы илықәҵәиаашарц анаақәнакуаз аамҭазы, даламбларазы лҳәымсаг авырвырҳәа имҩанҵо, лыԥсы ацәылгаразы акәкәуҳәа дыҳәҳәаны дҳашԥышуа дыҩны лҿаалхеит.
Убри аамҭаз аӷәыхырҭа аиҳабы ацәа дахьалаз, уи абжьы имаӡаныҟәгаҩ лыбжьы акәызшәагьы игәы иқәҩҩыхуан, аха цәыблаҟы дихаҳазшәа алҵышьак изыҟаҵомызт.
– Уҿых, сызкәырбану, уҿых! Амца ҳацралеит, ирласны ашә аарты! – лымшын адкыларҭаҿ изтәаз амаӡаныҟәгаҩ.
Ашә лзаамыртыкәа дадхо дшадгылаз, ус алҩа цәыҵсны арахьгьы аҩначра ианалага зынӡаск илцәымыӷхханы, арҵәаа-арҵәааҳәагьы дныҩнаҵәааит. Убри аамҭаз аԥсӡы еиԥш лыҳәҳәабжь заҳаз, али-ԥси рыбжьара еибарҩны иаалыдыххылеит иҟалаз рзеилымкаауа.
– Шәласы, абаақәа, машәырк ихьзар ҟалап!.. Ҳашԥоушьи зегь ҳгәыӷырҭа, уажәшьҭа ишԥаҳаԥсыхәои!.. Аа, Ҵереҭел, рыцҳа! – лылаӷырӡқәа лыкәааша, илкәуа илшьҭуа дақәымшәо убри аамҭаз мыткәмаҵас дааҟәымҵӡакәа аӷьаҵәы-ӷьаҵәра даҿын лара. – Маҷк сыԥсы ааиҭаскуеит, арахь уаҩ даабмышьҭын уҳәан, ашә ухаркны умалазаҵә уахь узыҩналаз шԥагәаасмыгӡеи, сара, неиҭамҳәа! Ас уҽушьырц ануҭахыз, аԥхьа сара сушьырауааз, уарамыжда, аа!
– Уара, ихәдагьы абжьы гоушәа саҳауеит, џьара машәырк ихы иазимузааит, абри ашәикка! – ахәаҽра
даҿызшәа убри аамҭаз ихәда абжьы оумаха агара ианаҟәымҵӡа хаҵак ицәымыӷхханы абас ааиҳәеит.
– Деиқәшәырха, абааԥсы, деиқәшәырха!.. Ԥсыхәак ҟаҵаны шәицхраа, мамзар абра даҳцәыҩнабылуеит!.. Ҳаи, иабихәац, абысҟак ухы зуцәымыӷххазеи, уарахәаша! – аҵыхәтәан лылаӷырӡқәагьы налҿаҳәҳәит амаӡаныҟәгаҩ.
Аиҳабы ихьӡ ҳәаны ҿырҭит, еиҭаҿырҭит, ашә иасит, еиҭасит, аха имҳаӡоушәа анырба, ашьҭахь ашә еихала иаасуа иԥҽны иныҩнашылазар, уаӷеимшхара рыбла иабеит. Реиҳабы ихы астол иқәыжьны ахәырқьҳәа дахьыцәаз ихәда абжьы уқәнамыргыло, иршьыз аџьма аблақәа шааԥшуа еиԥш, иблақәа қәацарак рымамкәа иҭызза иааԥшуеит, аха аш рхылазшәа арахь акгьы рызгәаҭом. Дшыцәаз имҟәыҵшәаз аҭаҭын цыблааха иара атәы ҟанаҵахьан, иаԥхьа иқәыз ақьаадқәа абылра иахьаҿыз, дызхажьыз истолгьы аҿҿаҳәа амца ацраланы акылблаара иалагахьан.
– Аҽнышьыбжьон ҳашԥоушьи ҳахазына, уажәшьҭа уара уҩыза дҳауру!.. Мап, мап, дҳаураны ҳаҟаӡам неиҭамҳәа, Ҵереҭел!? – лҳәан, амаӡаныҟәгаҩ днараԥыҟьаны зегь раԥхьа лара днаихыххит.
Ахацәа еихьыс-еиԥысуа аиҳабы днышьҭыркәыцәаан, ишьацәа данкны деимакы-еиҿак адәахьы дындәылганы, нас ашьацраҿ деизҟьа днышьҭарҵеит. Аҵыхәтәан иԥсы ахәага шҭаз аҟара анырба, алҩа шҳам иӷрачны дыҟамзи, аӡы иҿаҭәо мацара, ус ирулакгьы еицхырааны даалырхит.
– Уанаџьалбеит, уԥсы ҭоума! Ухы зыхурҟьазеи, асеиԥш аҽшышьа збахьада! – рҳәеит икырҭа змаукәа идгьыжьылозгьы.
– Ҳамбылхьази, амца ықәлааит! – иҳәеит иара, аӷьфҩы иҿҟьа, иқәблааз ихцәы инапы алшьуа. – Уажәы даҽа аамҭахеит ҳәа акы ааҳаларгалан, шьҭарнахыс аус шулатәыз сдырбаразы исзымааи, уара! Аха, ишахәҭоу ҳаҭыр рықәумҵар, рнапы акы аумыркыр, нас уажәшьҭан иааргәамԥхар цәгьак науҵагаланы акы уаԥсамкәа ушыҟарҵо жәымдыруеи!
– Дарбан уҿаԥхьа усеиԥш згәаӷьуа? – дҵааит амаӡаныҟәгаҩ.
– Мшәан, агәаҭараз иаҳзаараны иҟоу Қықа!
– Иабихәац, уаанӡа алаҟьалақәа рышьра иазкыз Қықажә иоума узыцәшәо! – иаазгәалҭеит амаӡаныҟәгаҩ.
– Ааи, анкьа алақәа рышьра дазкын, аха иахьа даҽа уаҩхеит, ҳаҵкыс амчра инапы иадыркит. Ус иҟақәоу роуп ҳзыцәшәалашагьы!
– Идырмыз цәырҵны идырқәаз рыҽраҟарартәырц рыҽԥыршәоит! – уи аамҭаз аиҳабы ихаҭыԥуаҩыс иҟаз арԥыс абасгьы ааиҿыҵҟьеит.
– Ҳахшыҩҭра ду акы ааухьызҭгьы ҳабацоз! – урҭ еибырҳәоз амаӡаныҟәгаҩ зынӡаск лхахьы иҟамкәа иҿыблааз Ҵереҭел иԥынҵа ахампачра аҿыҟаԥшьаара убри аамҭаз лчабра адкыланы игәыҟаҵара даҿын. – Абылра ахәшә сан илдыруеит, иузаазгап! Уԥаҵа ԥшӡагьы хыблааит, аха агьаурым, ҿыц ажәла укып...
– Акаамеҭ ззырҳәаҵәҟьоз ҳзыҟамлоз акы ихьызҭгьы, уара! – рҳәеит арма лацәҟәы, арӷьа ҿаччацәагьы акгьы шимыхьыз аҟара анырба, иҟарҵара иақәымшәоушәа рхы идырбаразы.
– Иҭабуп, сҩызцәа бзиақәа! – иҳәеит иара, ишьараҿ данааи игәы ԥшааны илаӷырӡқәа анаахаҟәҟәала. – Амца ҳкы акәым, аӡы ҳаҵаларгьы шәара шәахьсымоу исыбаргәузеи! Шәара шәеиԥш иҟақәоу роуп саргьы исҭаху!.. Мышькәала иахьазны џьара сналхьыԥшызшәа сыҟоуп, дыжәбахьазар?
– Уи дызусҭа? – дҵааит амаӡаныҟәгаҩ.
– Мшәан, Мышькәала... аԥссаҩыс иҳамоу уажә дыббама?
– Аа, уи лоума узҿу? Уи депутатс лхы ықәлымыргылеи! Абжьы сышәҭароуп ҳәа дҳәаркьиуа ауа дрылоижьҭеи абар мызкы ҵуеит... Мшәан, доузыжьыз ухаҭа уами, иухашҭма?.. Избан, иаалырҟьаны дзуҭаххаз? Дуҭахны уҟаҵәҟьазар аӡәы длышьҭаҵаны дузааҳгап?
– Мап, мап, лаагара аҭахым! Арахь лыхабар сышәмырбан! Зынӡа дмаар еиҳагьы еиӷьуп!
Аӷәыхырҭа аиҳабы ихьыз хьымӡӷшьаны дыҟан. Макьанагьы ишьараҿ цқьа дыҟамкәа, иибаз аԥхыӡ цәгьагьы
лабҿабоушәа уажәыгь ибла ихгылан. Ус-ус дшыҟаз, хәыҷыхәыҷла ицәылашьшьра ихыԥсаауа мацара аҵыхәтәан еиҳа даналҵ ашьҭахь, адәгьы днықәԥш-аақәԥшит, аха зегьы ахьыҟаз макьана дасу рҭыԥқәа рҿы иҟан. Аӷәы зхуаз ахәархьынқәа аӷьӷьа-агәгәа рыхга аусура иаҿын. Џьоукы еиқәҿыҭны акы еибырҳәон, даҽа џьоукых еимаркыхуаз дыр, арбаӷьқәа реиԥш еиҿагыланы аицәҳара иаҿын. Зегьы ишыҟарҵоз еиԥш, иаргьы ихатәитәхьаз аӷәыхырҭаҿгьы ҽыԥсахрак макьана иҟамкәа шибахьац еиԥшҵәҟьа зегьы кьыс рымамкәа ишыҟаз аниба, насгьы аӡәгьы ишицәимгацыз аҟара агәрагьы анига, аҵыхәтәан игәарԥханы игәаҵанӡа иааинырыртә, уф, гәышьа ҳәагьы дақәыԥсычҳаит.
Ари ауаҩгьы дшыԥсыз ала дызхыԥхьаӡалахаз арыцхә зыдҩылаз ӷәыцәмаҟьа ҵәаҟьак ишьацәкьыс ду иахыркьакьа, асакаса кәры данҵаны, акоридор аҵыхәан иааганы акәакь иныкҿадыргылеит, аха уахьихәаԥшуаз ԥсык диеиԥшымкәа иӡамҩа ӡыӷраԥшьқәа макьанагьы иуаркалеиуа акәын ишыҟаз. Аԥсы иӡамҩақәа ҭҵәраа ианцо даҽаӡәгьы дишьҭаигалар иҭахуп рҳәоит, ишьҭаигалараны иҟоугьы дызусҭахарыдашь рҳәан, еицхырааны уи аԥсы даазгаз хаҵаки ԥҳәыски рыхынҳәымҭаз абасгьы ааибырҳәеит.
Иҭааӡа иаркыз уахынлатәи афымцатә цәашьқәа аарла иҩналашоушәа иҟан, аха акоридор аҵыхәан иакуаз ближьҭеи кыр ахьааҵуаз аҟнытә, уи аганахь есыуаха еиқәылашьца акәын ишыҟаз, аԥсцәа рышьҭаҵарҭа аҩны аҟынӡа иацәаашьаны дрымгакәа, шаанӡа ҳәа иаанрыжьыз уи аԥсгьы уаҟа ауп дахьыԥхьаркыз. Аҵх ықәҳа ацара иаҿын, зны-зынла ақьбжьқәеи аӷызбжьқәеи ахәшәтәырҭа иааҩныҩлон акәымзар, егьыс акыр иҭынчран.
Шьыжьынӡа ҳәа инрыжьыз аԥсы макьанагьы ԥсыԥхак изынханы иҟазшәа, аҵх агәазы маҷк ахьҭа анааҿала, уи ицәеижьы иаанырызшәа аарла изшьапык аақәацеит, убри аамҭаз инапгьы игәы иахьықәыз иааҭрысызшәагьы ҟанаҵеит, аха ԥхыӡушәа лабҿабоушәа иибоз аԥсабара аԥшӡара зынӡа дыхнахын, ихьуаз ахьаагьы еихсыӷьны, анкьа агәабзиара ду анимаз еиԥшҵәҟьа ихы ааиамхабзиахазшәагьы дыҟахуп. Дышиаз мацара ибӷа ааԥсазшәа даныҟала, ашьҭахь деихеигәо дҩагыланы дахьындәылԥшыз ишахьахит, убри аамҭазҵәҟьа ус анахьхьи џьара илаԥш иааҵашәахит, хәыҷи-дуи ҳаҭыр рықәеибаҵо ргәы ҭәы, рхы ҭәы, гәырҩак рымамкәа, адунеи аԥсабара ԥшӡа рзыраҳаҭраханы рызегьы еиқәгәырӷьо гәыԥҩы-гәыԥҩыла
рҽеихшаны иахьеидтәало, урҭ рахьынтә иидырқәоугьы ыҟахуп, аха ахааназ иимбацқәагьы рацәаҩыхуп. Мшәан, ҭагаланмшха иаалырҟьаны ааԥынра ааизшәа асҟак ашәҭ рацәа абаанагеи, арҭгьы адәаӡа иахьықәтәоу ахьҭа рыламлаӡои ҳәагьы игәы инҭиҳәаахт, аха арахь аҳауа ҟәандашьшьыраӡа иҟахуп, ахәыҷқәагьы еибархәмаруа адәы иахьықәу, уажәааны иҟамыз аԥырԥалыкьқәа ркырцгьы ирышьҭахуп. Адуцәагьы рхаҵкы кеибамыршәуа еицәажәо еидтәалоуп, аха рыбжьқәа илымҳа ишҭасуагьы ирҳәо цқьа изгәынкылом, даргьы иара дшырбахьоугьы арахь уааскьа ҳәа иарҳәахуам, хьаас дрымаӡамшәа ихьаԥшынгьы ихәаԥшуам. Иқышә-қашәо иҟоу ашьац ԥшқа илатәаны ҳәсагьы хацәагьы шеихлафуагьы, реиҳараҩык акы ргәы ишалоугьы ибарҭахуп. Уара, абарҭ ҳара ҳахь уааскьа ҳәа усгьы исарҳәом, сзашьҭои, излацәажәоу саргьы еилыскаапишь ҳәа аҵыхәтәан иааигәахәын, ашьҭахь иҵагьы дырзааигәахарц дышнеиуаз иаалырҟьаны ибла иабаз дааршанхеит, ҵыԥх уажәааны иԥсыз ргәыла Ҳабыџь дымԥсыцызшәа абар ара дахьрылатәоу, аха иара ахаангьы дизымдыруазшәа иҽыҟаҵаны илаԥшгьы дыхирԥшылом. Ус ԥшьаала дааины урҭ данаархагыла, уаанӡатәи рылахҿыхра ыҟамкәа уажәы аидышшыларахь иианагазшәа иара ус аӡәы ччаԥшьк иҿықәмызт, зегьы раасҭа амамиқәара иҿартәаны гәкаҳарыла ацәажәара зҽадызцалозгьы Ҳабыџь иакәхуп, аха нас урҭ даарҟәаҵын ахҭыгәлаҩ дахьырзааз игәамԥхазшәа, аҵыхәтәан уи иахьгьы ибжьы наиргеит дихәамԥшӡо.
– Арахь уаазышьҭда? Ҳара ҳахь уаароуп ҳәа уазҳәада? Абыржәыҵәҟьа уҩахынҳәны уахьааз уца, макьана ара уара иуҭыԥым!
– Иууеи, Ҳабыџь? Иҟалеи сыԥхаурсыртә, иахьа субама? Угәыла Албақь сами, сузымдырӡеи? Усыҵаҟьартә, ушьапы саӷрагылоума? Асҟак угәы нзырхаз умҳәо?
Еидтәалоу зегьы рылаԥшқәа уажәы иара иқәкыхуп, рызегьы лакҭахаакгьы идырбахуам, дахьаанагах дыр, ҭакәажәы заҵәык ирылатәоугьы ианду леиԥш ларгьы алҩа лхыббы апақпақҳәа аҭаҭын ахара даҿуп.
– Адырраз уздырит, аха уаб Дажәыра ара дахьыҟоу азхоит, уажәы иаалырҟьаны уаргьы арахь уаҳзаартә макьана иухәҭаны избом, дад! – игәы намӡо аҭак ныҟаиҵеит Ҳабыџь.
– Арахь уабаҟаз, нан?.. Аҩнынтәи акәхап уахьынтәаауа! – гәырҩабжьыла дҵааит аҭакәажәгьы.
– Мап, абыржәы ахәышәтәырҭа саадәылҵны ауп сшаашәыхҭыгәлаз! – аҭак ныҟаиҵеит Ҳабыџь игәыла Албақь.
– Бара, ушааз-сшааз ҳҳәарым ҳамҳәахьеи знык! Иабихәац, уажәы абри еиҭах ҿыц еиҭацәырыжәгахма! – убри аамҭаз рыгәҭахьшәа итәаз аӡәы ибжьы абас иааиргеит.
– Нан, ианбанӡаҳамҳәари, ианбанӡаҳачҳари иҵәахны! Абри згәы иалсуа рацәаҩхоит ҳҳәан алаҿаҳамҭит, аха аҵыхәтәан заҟаҩы еишьҭаланы арахь аара иалагаз шәымбаӡои! Дасу ианиаамҭоу ҳәагьы акы ыҟахми! – убри аамҭаз даагәынқьит уи аҭакәажә.
– Иаҳҳәар бҳахәлаҟаауеит акәымзар, иараби, абри бара ибусу? – аҽаӡәы абас ааиҿыҵҟьеит.
– Уара, Қақалабашашәзылҿаԥоиаиашалҳәазар! – иҳәан, даҽа хаҵакгьы убри аамҭаз ибжьы нарылаиргеит. – Џьым, ишәымбаӡои аҵыхәтәаны иаазқәылаз аҿарацәаҵәҟьагьы кыдды заҟаҩы ҳашҟа иаахьоу? Анкьа аԥсҭазаара хызфаахьаз ҭаҳмадак илабашьа аашьҭыхны иқәлацәа рахь иҿынаихар, ҳаи, иарамыжда, макьана иабаихәҭаз иҭаацәа рааныжьра ҳәа зегьы рхы-ргәы далырхуан. Уажәы?.. Уажәы, хәыҷгьы дугьы реишьҭалара убысҟак ҳалашьцылеит, шьҭа убас ахәҭоушәаҵәҟьа! Даараӡак-даараӡак акәымзар, ԥыхьа зныкыр ишәаҳахьазма аӡәы ихы абас азиуит, мамзаргьы џьоукы абас рзеибауит ҳәа? Уажә иаазқәылаз урҭқәа рацәахеит, амашәырқәа ракәзар еиҳагьы еиҳахеит... Иа, Анцәа ду суҳәоит, ӡык ҳазхызҭәалаша, цәашьык ҳзазыркыша дыҟамкәа иҟаумҵаразы! Суҳәоит, нырцәгьы-аарцәгьы зегьы уаҳхылаԥшырц!
– Иараби, аҵыхәтәан ашәи ҳашьҭалазшәа иҟалеит. Агәырџьқәеи ҳареи абас ҳзеибауижьҭеи уи иҵабыргхаҭазар ҳәагьы сгәахуеит! – зықәра инархыҳәҳәахьаз ԥҳәыск убри гәҭыхас илымеижьҭеи акрааҵуазшәа лахьеиқәҵарыла иаазгәалҭеит.
– Ашәи атәы цәгьоуп, нан! – лҳәан, Қақала аԥхьа даақәыԥсычҳаны, нас лажәа инацылҵеит. – Иахьа аӡәы душәирц уҭахызар, ахәышәтәырҭаҿ узбааит ҳәа дшәи, уи иара изхоит. Иараби, анкьа ҳашԥаҟаз, уажәы ҳашԥаҟалеи шәҳәарауазеи!.. Мшәан, абри аламыс, ауаҩра, аҳаҭыреиқәҵара ҳәа иҳамаз абацеи ҳәа ижәдыруеи?
– Иабацеи бымбо, џьоукы аԥсыцәгьара ирцәафеит! – иаргьы абри азҵаара игәы ишалаз убаратәы, дааԥышәарччашәа иуит Ҳабыџь. – Уи иатәнатәыз ӡәырҩы ргәыблра арӡит, рхы ада даҽаӡәы ирыцҳара рымбо аҟынӡа инанагеит. Иахьа акгьы змам, акгьы зыхӡым уаҩыс дрымԥхьаӡо, аԥсшәаҵәҟьа иарымҳәо аҟынӡа инеибагеит. Уажәы аакьыскьа ихәҭамкәа наҟынтәи арахь иаҳзаарышьҭыз Ҭапара ишҳаиҳәаз шәхашҭма? Ажәытәын еиԥш, абеиацәеи аӷарцәеи ҳәа ауаа еиҩшаны иҟалеит ҳәа имҳәаӡеи? Зҳаи-зҷышьи неиԥшьуа иааиуа иагьа дҟәыӷазаргьы, дара дрыцраҳәауаҩны дҟалазшәа дрыԥхьаӡоит, ус иҟақәоу ихьаԥшынгьы ауаа ирыхәаԥшуам ҳәа агәра ҳаимыргеи... Ех, иараби, иараби, ҳашьҭахьҟа иаанхаз рзыҳәан ари даараӡа ирыцҳара дуӡӡоуп, дад!
– Иҟауҵари, иахьа аамҭа ус иҟалазар! – аҽаӡәы абас иаазгәеиҭеит.
– Иабихәац, иахьа зҿы ааихызхуа зегьы аамҭа ҳәа акы хҭаркит! – убри аамҭаз игәы иныҵаххны уи ииҳәаз даацыцҟьеит ашьҭахьшәа итәаз хаҵак. – Иахароузеи аамҭа? Аамҭа шыҟац иҟоуп, ауаа рхаҭақәа роуп зҽызыԥсахыз акәымзар! Уи бзиазтәышагьы ауаа ракәзароуп, рхы шымҩаԥырго еиԥш, имаашьакәа заҟа еицхыраауа, заҟа ҳаҭыр рықәеибаҵо акәхоит ирыԥсҭазаашьахоугьы. Ашьыцра бзиоуп, аха аҵашьыцра ҽеим, уи ԥсыуак ихгьы иаҭәеимшьацызт, аха уажәы аӡәи-аӡәи еиҵашьыцны еиԥырхагахо иҟанаҵы бзиаракахь изкылсшам, уи аҵыхәала ауаа бӷеиҵыхракгьы рбараны иҟам!
– Иашоуп! Иашоуп! – макьана зажәа рылазымҵацыз уаҩ-аԥшькгьы убри аамҭаз ихы ныбжьагаланы уи
дшақәшаҳаҭыз ала гәала дула, нас иажәа инациҵеит. – Арыцҳаибашьара ыҟазҭгьы, арахь иааз ԥыҭҩык макьана абра ҳадтәалара рыхәҭазма? Џьым, иахьа ухы уанзамыхәа узҭахыда, ҳаӷеиҭа, иухшазгьы урҭаххарым! Ахыхәара рцәыуадаҩхеит азоуми аҿаргьы иахьа аҳәсаагара зырцәыуадаҩхаз. Аӡәы иааигәыӷьӡаргьы, наныкьараҳәа хҭылҵзаҵәык кьацә ҳәа данаархылҵлак убри аӡәзаҵәык дазырханы иаагылоит, аха аиашаз гәыбӷансгьы ируҭои! Уиаҟара аҳәара азнауеи, уи аҵыхәала аҿырԥштәы лабҿаба ара ҳааигәара иҟазар! Ахәшәтәырҭа ашҭа уахьааҭалоу игылоу ахшараиурҭа аҩны аҟынтәи ииыз аӡыҟцәа рыкьаасабжьқәа дәылҩуа, ара ҳаҟоуижьҭеи ӡәыр ишәаҳахьоума? Аҭыԥҳацәагьы шәаны хаҵацара иаҟәыҵит рҳәеит, шьҭа шәара шәазхәыц ҳмилаҭ еизҳашьас ироураны иҟоу.
– Абри ажәоуп ҳәа уаҳа аӡәы иумырҳан! Аҭыԥҳацәа хаҵацара иацәшәоит ҳәа абауаҳахи уажәы? – иааџьалшьеит Қақала.
– Мшәан, урҭ зыцәшәо ахшараиуразы ԥарада иахьзышьҭамло ауп!.. Измоу ԥсыхәак ҟарҵап, аха измам ишԥарыԥсыхуои?
– Ааи, ааи, абас зҳәаз даараӡа диашоуп! Иахьа ԥарада ашьҭалара уадаҩхеит, иумамзар урыдрымкылартә аҟынӡа инеихьеит, аха иираны иҟоу ахәыҷы иан аԥара лоуаанӡа ҳәа дыԥшума, иаамҭа анааилак арахьгьы хазынарак ыҟоу џьшьаны иҿааихоит. Сара убра сышьҭанаҵы сыбла иабеит, ахшара дзауыз ԥҳәыск аԥара ԥшааны иаалымгакәа лхәыҷы длырымҭарц шақәыркыз! Ишьҭамлац ԥҳәыск абас аалоуҳәар ихалҵараны дыҟам, аха ари мцым, ухәыҷы аԥара ихымшәаакәа данурымҭо аамҭа ҳааҭагылт! Убри аԥара мыжда ахьсымамыз ауп саргьы саџьал зыркьаҿыз! – алафгьы еиԥшымкәа агәалсра аҟынӡагьы иҟамкәа иаазгәалҭеит ахылаԥшра змаукәа ахшараиура иахԥсаахьаз ԥҳәыс ҿак ицәажәоз дырзыӡырҩуа дыштәаз.
– Уара, сара сырԥырҵны сааижьҭеи акрааҵуеит, ари исыдтәало сҭакәажәгьы лмаҭацәа ныжьны иацухоуп данысзаа, уижьҭеи уахь иҟоу ҳәа акымзарак сыздыруам!
Ҳашьҭахьҟа зегь рыла иманшәалаӡа иҟоуп ҳәа сыҟахын, аха уажәы ԥыҭҩык излашәҳәо ала асҵәҟьа ауадаҩрақәа ыҟазар, уара, нас џьара акы ӡбатәыми, акы ҟаҵатәыми?! – ибжьы наиргеит макьаназ ҿымҭӡакәа итәаз даҽа ҭаҳмадакгьы.
– Ус акәгәышьами, Мамаҭла, аха уаҩ ԥсадак имариа збеит ҳәа ауал дарганы даанужьыр ҟалоума? – аӡнырцәынтәи ргәыла Мамаҭлагьы ара дыҟазшәа аниба изымчҳакәа ҿааиҭит Албақьгьы.
– Нан, уцәажәашьа злаҟоу ала уаргьы рыцҳарак ушақәшәаз ҩашьом? – лҳәеит Қақала, лхы ҵыс-ҵысуа дахьрылатәаз апақ-апақҳәа лҭаҭын днаҿыхан.
– Џьоукы-џьоукы ракәымзар иахьа шамахамзар згәы ҭганы иҟоу дарбану? – игәы намӡо даацәажәеит Албақь. – Агәаҟ унацәа ырбааӡаны иҿушьыргьы ихашҭуам рҳәоит, аха Ҳаҭџьы лаҵәцақәа лырӡәӡәаны илаадырхәон ҳәа угәабзиара ахә ақәҵаны ианулахәҳахәҭуа аԥсра уеилаҳартә уҟанаҵоит. Аиашаз, схы сахашшаауа ҳазшаз иҟаумҵан, акы азыҳәангьы аӡәы симыҳәац, аха иахьа ацәҳәыҟьантазра аҭагылазаашьа иалагӡаны измоу раасҭа измам ахьырацәаҩу схы ахызбаауа сҟанаҵеит!
– Ҳаи, Албақьхеит, уаргьы ас уҳәозар шьҭа егьырҭ ирҳәараны иҟои! Уҷкәын Кампыта алагаҩага даҿуп, аибашьра ашьҭахь дгәазырҳагаха Маскәа дабжаны дыҟоуп ҳәа ҳаҳауеит, акы аауылакьакьаргьы аҵысхшы угижьрым! – иҳәеит Ҳабыџь, иажәақәа ҽԥныҳәаҵас иааҟаҵашәа.
– Ҳабыџьхеит, дгьыл харакаҿ иҟоу сара дабасыхәагәышьои! – даақәыԥсычҳашәа ҟаиҵеит Албақь. – Ахәышәтәырҭаҿ сшышьҭалоз изысмыцҳаи, аха деилахазар акәхап, макьана дзымаац. Уи итәы акәым ишәҳәаша, сара схы ахьынӡаласырҟәыз ауп иџьашәшьаша. Иараби, убри иахь сымцакәа сшьапқәа ԥыҵәҵәаны сыҩны сышьҭазҭгьы исыбаргәыз!
– Ухы ушәиртә, узыниазеи, Албақь? – дҵааит Мамаҭла.
– Схы абасымшәиуеи, бзамыҟәҵас сҽыҟасҵазар! – нас иҟаиҵаз аиҭаҳәара дналагеит Албақь. – Шәара ишәҳәан еиԥш, уџьыбақәа ҭацәызар ахәшәтәырҭа ааигәарагь умнеин. Иаалырҟьаны санычмазыҩха, ацхыраара шԥасимҭари ҳәа амыждараз иҩықәыршәны аӡәы иҿы сахьнеиз, сахьычмазыҩхаз сара исхароу џьушьап, аара насықәыжьны, ачымазцәа зегьы шәызхара аԥара сымоуп ҳәа уаҳама ҳәа насаҭеикит. Ас ансаҽԥниҳәа, ҳаи, иараби, абри сиҳәарц сышԥааи ҳәа гәаныла схы сназаӷьын, уара уеиԥш алшара ҳамамзар акгьы змам зегьы шьҭа ҳаԥсыр аума ҳәа аасҿыҵҟьеит. Иҭысҳапӡа иҟаз имгәацәа ду аԥакьал арахь иҭырбганы дызхатәаз астол иқәымӡо, иҽанааирххалак иааибытлоз икьаҿ аҳәынҵәрақәа еиҭеибаркуа ижәҩахырқәа ааирҵасит, уԥсуазар сара исхароузеи ҳәа аанарго. Уара уҩызцәа тәаны ичаларц азоума, аибашьраан сыҷкәыни сареи ахы ҳзаҿагылаз ҳәа наиасҳәап ҳәагьы аасгәахәт, аха нас, ных-ных, ари иоуҳәаргьы иоумҳәаргьы аӡәы ирыцҳара ззеилкаауа уаҩым ҳәа сгәы сынҭахәыцны уаҳа акгьы мҳәакәа сындәылҵит... Ашьҭахь сыҷкәын адырра исҭагәышьеит, ԥсыхәак сиҭап ҳәа иаара сазыԥшуп!
– Ауаҩра аасҭа аԥара арҳара ианакәзаалакгьы хшыҩ ӷәӷәак аҭахӡам, аха хәыҷгьы-дугьы убри ада даҽакы иазымхәыцуа ианыҟала, нас аԥхьаҟа ҵыбгарахеит шәҳәар смаҳаи! – иҳәеит зарԥысымҭара инархыҳәҳәахьаз арԥыск, зегь рышьҭахьӡа дахьтәаз Албақь иахь даахьаԥшны.
– Аԥсыцәгьара алԥха амҩа азҭоугьы убри ауми! – игәы ҵкапуа дахьырхагылаз иаазгәеиҭеит Албақь. – Сҭынхацәагьы ирзысыцҳаит, сыԥсырц шәҭахымзар сыҷкәын дсыхьӡаанӡа шәсыцхраа, ԥсыхәак сзыжәу ҳәа, аха иахьанӡагьы аӡәгьы ихабар сымбац, макьана ирзеизымгацзар акәхап. Сџьыбақәа ҭацәызшәа анырба, дабаҳҭаху акгьы змам, ари рыцҳак иоуп ргәахәзар акәхап, сышьҭалеижьҭеи иара ус аӡәы сааигәа дмааиц, гәыр лаҵакгьы сыдрымгалац. Убра акоридораҿ сырианы сахьрымаз, иансаҩсуаз рылаԥшқәа насхьырсны ицоит ауп, егьыс аӡәы имҳәац дрыцҳауп, наҟ дыҩнагаланы дышьҭаҵатәуп ҳәагьы.
– Уахьдыриаша аҭыԥ рымамызҭгьы? – дҵааит Ҳабыџь. – Ҭыԥымзар иҟои!
– Абаак! Нас, иҟалеи?
– Иҟалаз умбои, Ҳабыџь, саашьҭыхны сгәылацәа сахьааргаз иаразнак исазҵааит узлашьҭалаша кыр умоума ҳәа, – иблақәа гәаӷкрак рхыҳәҳәыла еиҭах иажәа инациҵеит Албақь. – Анкьа амалаҳәа иҟақәаз рҵыхәтәа ԥҵәеит! Уажәы зегьы ахәԥса рықәҵоуп, аҳақьымцәа рнаҩсангьы узыниало акаруаҭгьы ахә шәатәуп, иара убас алаҵа узыҟазҵо, угәамқәа зыԥссо инадыркны, урҭгьы хәыҷык-хәыҷык надуркыроуп, мамзар араҟа ус умам, баша уааны ушьҭаларц уҽазумкын ҳәа насаҭеикит, кыр сымаз џьшьаны аԥхьа исыхәаԥшыз ҳақьымк. Шъанаџьалбеит, маҷӡак иаашәычҳа, сыҷкәын лассы даараны дыҟоуп, иаасашәраӡа сҭынхацәагьы адырра рысҭахьеит, урҭгьы акы ааргақәараны иҟоуп сҳәеит, аха убри иааргараны иҟоу аԥхьа сыбла иамбакәа ушьҭаҵашьа сымам иҳәан, дласԥырҵны дцеит. Сӷарыӷыруа акоридораҿ сшыбжьаиаз, ус иаха иансықәнакӡа ашьышьмаҭра сынҭаларц сҿынасхеит, аха сҭамлазҭгьы исыбаргәыз. Арахь узлааиша умамкәа аума ара уааны ушышьҭалаз ҳәа, уа илатәаз аԥҳәыс акакеиҳәа дансыҵаҟьа, ишԥаҟасҵоз, ари усгьы илуам шьҭа адәахьы ааҵра снавалагәышьап ҳәа насгәахәны сахьаадәылҵыз ауп, ус ара шәыштәаз шызба. Ашьҭахь схьаагьы еиҳа инасхыԥсаазшәа сааҟалан, маҷк снашәацәажәап, сыгәҿыӷьрагьы аласхызгап ҳәа ауп сшышәҭааз!
– Албақь, уара узықәшәаз аҩыза егьаҩгьы ақәшәахьеит, аха сара исзыруҵәҟьаз аҩыза ҳаӷоу ихигааит! – убри аамҭаз хаҵак ибжьы гәаӷла иҭәны инаиргеит. – Аиаша шәасҳәап, ухы шутәу нырцәыҟа адәықәлара усҵәҟьа имариоу усым! Ари акгьы змам рыцҳак иоуп ҳәа сатәоумбар ҟалома, хшара гәарҭак ааӡаны адәы иқәызҵаз саргьы суаҩԥсыми, уара!.. Аиашаз, аҳақьымцәагьы зегьы ауеиԥшыху, ламыск змаз, арыцҳашьарагьы злаз аӡәы инапаҿы сҟалан, иаарласӡаны уԥҟатәуп ҳәа сеиҳәеит. Сџьыбақәа ҭыкка ишыҟазгьы срыцҳаишьазар акәхап, астол снықәиҵеит сԥиҟаразы, аха ари ахы иақәиҭым, аӡәы иникылахьеит, ашьыбжьышьҭахь дықәԥаҳҟоит, заанаҵ ахәгьы ахишәаахьеит иҳәан, убри аламҭалаз ус даҽа ҳақьымк дааҳадгылеит, сеизҟьа сызқәыз астол ҳамаикырц. Ааи, аха шьыбжьышьҭахьынӡа сара
сыԥсуеит, сыца шыԥжәара иҟоуп ҳәа сарҳәеит сҳәан, снаидӷьаҵәылеит... Иԥсуа зегьы ҳара иаҳзынкылоума, уара уеиԥш егьаҩгьы ԥсхьеит иҳәан, иаҿаршәӡаны ахәгьы-аҿгьы сықәимыргылт. Асҟак сара исзычҳауазма, абас ҳшеиҿыхоз ус сыԥсы аасылшәшәаны салаԥсит, заҟаамҭа убас сыҟазгьы сгәалашәом. Ԥхыӡк салазшәа схы шызбоз ашьҭахь сан илаҳазар акәхап, дааины даасхагылан, нан, шьҭа араҟа иузаԥсам арахь усышьҭаланы уаала лҳәан, снапы санкны сырқәас-қәасуа шәара шәахь слыманы дааит... Убасҟан схьаақәагьы ааиқәтәеит, уф, гәышьа, сахьааиз сыԥсы еивызымгеи, уара!
– Ахәшәтәырҭаҿ ашьҭалараз иудыршәо ухы иқәукып, уҽызлаухәшәтәыша ахәшәқәа раахәара уара иуқәдымыршәозҭгьы! – убри аҵыхәала агәала дуӡӡа шимаз иажәа иааныԥшит Албақь. – Илҩааны иааурҭо ахәшәқәагьы аахәаны уара ируҭароуп, џьым, џьым, ма рыхәқәа шԥаҟоу, шәҳәарауеи! Аҿаҳәага азаагӡа, алаҵаҟаҵага, ашьалаҵага инаркны зегьы уара иааухәароуп, анаџьалбеит, иззаамхәакәа ачымазара иахԥсаахьоугьы заҟаҩы ыҟада! Шәхаҭақәагьы ижәдыруеит, убарҭқәа зегьы рнаҩсан уахьырхәшәтәуа азынгьы хазы ахәԥсагьы шахшәаатәу. Иудыргало иара ахәшә мыждагьы узыԥшаауа иҟазҭгьы иубаргәыз, угәаҟ-ҵәаҟуа ушашьҭоу џьара иаауԥыхьашәаргьы, ҩынтә-хынтә аху ахыумшәаакәа ихьаԥшынгьы иуахәаԥшуам.
– Ех, анаџьалбеит, хәшәык аахәага змам шьҭа ишԥарыԥсыхәо?! – ус аӡәы ибжьы аагеит.
– Ԥсыхәас иамоу убри ауп, заанаҵ уҽыҳәҳәа-уҽыӡәӡәа, амаҭәа цқьақәа наушәҵаны, нас ухала уҽеиқәкны наҟ ацара амш азыԥшроуп иузаанхо, – уи азҵаара лафк нахҳәааны дагьааԥышәарччеит Мамаҭла. – Аԥара умазар уеиқәхеит, иумамзар урыцҳазшьашагь уаҩ дзыҟалом, сҽысхәышәтәыроуп ҳәа ахәшәтәырҭа ашҭагь ушьапы ҭаумыргылан... Иахьа абри аҭагылазаашьаҿ ҳнеины ҳаҟоуп. Арыцҳаибашьареи аицхыраареи ахаҭыԥан хибарҵәарахеит иҟалаз, ԥыҭҩык рџьыба иазхәыцны ирыдыркылахьоу аҳақьым иҭоуба рхаршҭны аԥсыцәгьара рҽамардеит. Дааҩнаԥаланы
гәырк наулазыркьакьоу лакәзааит, ачымазцәа ахьышьҭоу ҳәымсагк ҩнызшьуа лакәзааит, инаухылаԥшуашәа зҽыҟазҵо инарыдыркны дарбанзаалакгьы рџьыба акы нҭамҵакәа, аԥсхыхра уаҿызаргьы уааигәа аӡәы дааираны дыҟам.
– Нан, убри азоуми ауаҩы душәирц уҭахызар ахәшәтәырҭаҿ узбааит ҳәа дшәиы ҳәа иԥхьан изхысҳәааз, ари сгаӡаны исҳәаз џьышәшьоума, – акры еилызцоз ԥҳәыск лаҟара лҽаарҭамамны лыбжьы налыргеит Қақала.
Убри аамҭаз ацәажәарақәа ааиқәтәан, маҷк аҟара иааҭынчрахеит. Албақь дахьынаԥшы-ааԥшуа, аԥсабара абыржәы аҟара иԥшӡаны имбацызт, уи ахьизгәамҭацыз азынгьы ихы ааџьеишьеит. Кыр шықәса раԥхьа иԥсхьаз иаб Дажәырагьы адәы аҵыхәан дцәырҟьа-цәырасуа акы даҿушәагьы уажәы-уажәы илаԥш даахгылалоит, аха ибара дамеигәырӷьоушәа иааигәа дааиуам, акы игәы иалоушәагьы иара иахь даахьаԥшны лакҭахакгьы иирбахуам, арахь дааҟәымҵӡакәа дцо-даауа дыбжьоуп. Мшәан, абри саб сбара зицәымыӷххазеи ҳәагьы игәы инҭиҳәааит аҵыхәтәан.
– Ауаа зегьы џьалк-џьалк рымоуп, риишьақәагьы еиԥшуп, аха рыԥсышьақәа зеиԥшхом, ус Анцә ҳаишеит, нан! – лҳәан, Қақала лхаҵа Пехә дахьтәаз ахь дынхьаԥшын, нас еиҭах лажәа инацылҵеит. – Ачымазара бзиа збахьада! Аҵыхәтәан саазқәылаз хьаақәак сыхҭаркуа саныҟала, аибашьра зыԥсы алызгаз смаҭа сикәахшоуп, нанду ари баҿыхеи шаҟа ибзеиӷьхо ббап иҳәан, ҽнак зны ҭаҭын ссирӡак саирхеит. Аиаша шәасҳәап, уи аҩыза хазынак ыҟоуп ҳәагьы сыҟамызт. Ажәала сгәы ишаҭаху еиҭаҳәашьа сымам, уи ушаахалак уласкәантраӡа, аԥырԥалыкь еиԥш уԥырԥыруа, хьаакгьы ахааназ иумаӡамызшәа аҟыр-ҟырҳәа аччара угәаԥхо, адунеи загьы уара иутәушәаҵәҟьа уҟанаҵоит. Ашьҭахь убри убысҟак сашьцылан, иансимҭалозгьы аҵыхәтәан ицәӷьычрагьы салагеит, аха зегьы акоуп исыҵидыраауан, сгыдҳәыражә! Сыԥсы зфаша, сара сицәӷьычуа, иара ҽымдыр ҟаҵо мацара ҳшааиуаз, насгьы игәы иахәашаз усурҭак араҟа анизымԥшаа ашьҭахь дҩықәланы Урыстәылаҟа дцеит. Сара ашәикка,
уижьҭеи дыгәхьааганы сгәы дыҵалама сыздыруам, убри нахыс ауп цәгьалаҵәҟьа саныҟала. Сыбаҩқәа еилаԥыҵәҵәо, џьарак самкуа, стәар сзымтәо, сгылар сеихада сыннамкыло, сыцәа ҟьаланы, амаҷ азыҳәангьы зегь сырзыҭрысуа, арахь хьаашәк сызцәырҵны зынӡа аԥсӡара саналага, ашьҭахь саашьҭыхны ахәшәтәырҭахь сааргеит. Исыхәаԥшыз аҳақьым, џьым, ари шәҭакәажә ацаҳәцаҳә шкәакәа ҳәа изышьҭоу асаунара чмазара ауп дзыргәаҟуа ҳәа сҭаацәа ираҳәаны агәра диргеит, ихы ԥиҽыртә.
– Иараби, даныӡӷабызгьы абысҟак дцаҳәцаҳәо дзыџьбароузеи ҳәа сыҟахын, уи акәзаарын ак аасҳәацыԥхьаӡа сҿы зԥылжәоз! Иара уажәыгь лӡамҩақәа заҟа еицрашәаны иҟоу шәымбои, макьанагьы лгәы ҵкапуа еицҳауеит сҭакәажә леишәацәгьа, ус лара дымсааит! – иҳәан, Пехә иԥшәма аҵыхәтәан лафкгьы налхиҳәааит.
– Нас, уара уеиԥш сгәаҵәа жәпоу џьушьоума, сара арасаӡыхьаа сырҭыԥҳауп! – лҳәан, Қақалагьы даҵамхакәа нас лажәа инацылҵеит. – Аиашаз, ахәшәқәа сыгдмырхеит, исзаарымцаз акы ыҟам, аха иааҟарҵаз иара ус акы иаасмыхәакәа, аҵыхәтәан ишысҭахымыз, амыждара ззыҟалаша даҽа маҷк иаасараӡа ҳәа аԥсцәаҳа сышидӷьаҵәылоз имукәа, абра ижәбо абри сыҭаҳмадажә сишьҭаигалеит.
– Уф, Қьач-ныха бҿасны бабаҟоу рҳәааит, ибцәажәашьоузеи! Шәышықәса ирҭысыз аҭакәажә хачақьа есымша бхәыҷу џьыбшьоума! Бареи сареи иарбан хәшәу шьҭа иҳахәараны иҟоу? Уи аҩыза ахәшә шьҭа иахьыҟоу абраҟоуп! – даалафит Пехә.
– Џьым, макьана уахь сыҟазҭгьы уара сабоуԥырхагаз! Жәларык зыҩнасааӡаз ҳаҩнаҭаҿы аҵыхәтәан смыцхәхеит ҳәа уарҳәазма? Макьана арахь сааумгазҭгьы, зны-зынла уаасгәаларшәаны ӡыкгьы узхысымҭәаларыз! Бзиа иубо ачыс хаақәакгьы чачхадылаз уеишәа иқәсмыргыларыз! Уԥшыз, шьҭа аҳампалқәацәгьы уоураны уҟам! Сара саныҟам уара узҭахыда, уахь шьҭа ӡәыр уигәалашәарангьы дыҟоума! – лхаҵа ииҳәаз аҭак ныҟалҵеит.
«Ҟаҳ, Қьач-ныха аҭыӡшәа имазар, арҭ Чагьамтәқәазар ҟалап!» – убасҟан гәаныла ихы дназҵааит Албақь.
Убри аламҭалазҵәҟьа, аԥсцәа рышьҭаҵарҭа ҩны шыҟаз, ус иаалырҟьаны арҵәаа-арҵәааҳәа ҳәҳәабжьқәак ааҩит.
– Сишь, аӡырҩра ҟашәҵеи! – лҳәан, Қақала убри аамҭаз лхы ҩышьҭыхны уи аганахь дыԥшуа ллымҳа кыдҵа дааӡырҩит. – Ҟаҳ, мшәан, ҩашьашьас исымои, ҵабыргны ари сҭаца хәыҷы лыбжьы акәзар? Уажәраанӡа башаӡа ҳаизыҭрысуазаарын, ибыхьша-мыхьша бзыхшаз бан дагааит, аиашаз асҵәҟьа бгәы былуеит ҳәагьы сыҟамызт, нан!
– Бҭаца лакәын быбз зхьымкьысыцыз! Избан, Бырфынкеи бареи шәыззеиҭрысуаз? Илымабкәыз  – убри аамҭаз иԥҳәыс дналазҵааит Пехә.
– Мшәан, уеизгьы-уеизгьы еимакык ҳамамызт, аха бхаҵкы сцеит, бхәыҷгьы баргьы шәшеибго шәаԥхьа сыԥсааит, сара ҭакәажәык шьҭа аԥсцәаҳа иоуп сызтәу ҳәа есымша ишласҳәоз, ус ҽнак зны, ҳаи шьири усеиԥш абзиара сара исзырбода ҳәа анаалҿыҵҟьа нахыс, рацәак ҳаизыуаамкәа ҳаҟашәа ҳаҟан, аха абар уажәы лмыткәма ҳәашьа шыҟоу... Агха сымазаарын, кыр быхьраны быҟазар бан лакәхааит, нан! Убас, убас, агәылацәа бахьырбоугьы ланхәа рыцҳа шаҟа бзиа дылбооз, дзакә анхәоузеи илыгхаз ҳәагьы бзырҳәап, нан!
– Уф, нхәарас ибылоу аиҳа, быԥсы абакылаӡи рҳәааит! – иҳәан, Пехә ҩаԥхьа иқьышә днықәҵашәа лафк налхиҳәааит. – Мшәан, аԥсрақәа рҿы аҵәыуара иаҟәыҵхьеит рҳәеит, нас, иарбан ҳәҳәароу уажәы арҭ ирзааз? – ус аӡәы ибжьы ааиргеит.
– Қымса, уара арахь уанааргоз уҵәыуаны ауми ушаарышьҭыз, аха уахьырҵәыуаз акыр иухәашәа убама? – убри аамҭаз зҵаарала аҵәы наилихит аӡәы.
– Џьым, аԥсцәа рҵәыуара иаҟәыҵхьазар, нас, шьҭа ирҵәыуо абзацәа ракәхама? – уи иаҽԥниҳәаз игәамԥхакәа иаргьы зҵаарала аҭак ныҟаиҵеит Қымса.
– Сишь, иааихашәкишь, ҳгәыла ҳәсақәагьы рыбжьқәа саҳауашәа сыҟоуп! Сымҩашьозар, абжьы ҵыршәа иҟоу,
хымԥада Дилчка лыбжьы ауп! Ҳаи, шәызҭаху шәқәақәра ргааит, сшәырԥшӡарц зегьы шәеикәышьшьы шәсышьҭаланы шәаама! – ҩаԥхьа лыбжьы налыргеит Қақала.
– Аҳы, апарпарра бааҟәыҵны шьҭа бҽааибыҭишь!.. Ибхагыланы мыткәмак бхызҳәааша зыҟалар, бҵәыуаны арахь баҳзааргаанӡа аҩны быҟаз... Аҳы, Албақь, уаргьы уҩахынҳәны уахьынтәааз уца, макьана араҟа уара ус умам! Ишубо, ари сҭакәажә дымџьабаӡакәа арахь лаагашьа сымам аҟнытә, лҵәыуараз аҩнынӡа дымҩаԥганы лассы схынҳәыроуп, – иҳәеит Пехә. – Аҳа, дад, баша ара уҳадымхалан, насгьы ас ухы уахымццакын арахь уанаашагь уахьӡап!
– Иаасараӡеи, Пехә, иаасараӡа... Ишьҭахьҟа дшәырхынҳәаанӡа саргьы акы наиасҳәақәар сҭахуп! – убри аамҭаз зыӷәӷәамҭаҵәҟьа ирҭагылаз арԥыск дкара-уараха даарыдгылт.
Албақь уи цқьа днаихәаԥшызар, аибашьраан инапала еиқәикыз, ҽнак зны ажәылара ӷәӷәа аныҟалаз Ахра џьара ивыршьааз Бақьыр абар иаԥхьа дахьгылоу. Жәыларак аламҭалаз ианеицнагала нахыс иааицрымшәакәа еицын, еиҩызцәа бзиақәахеит, аха уажәы дизымдырӡозшәа, ахааназгьы димбацызшәа иҽыҟаҵны, Албақь иахь гәала дук имазшәа ихаҿсахьа еицрашәаны акәын дшизыԥшуаз.
– Албақь, уара, зегь рыла суқәгәыӷуан, бзиагьы ҳаибабон, аха аибашьраан ҳкеибамыжькәа ҳарҭ зегьы ҳшеихаҵгылаз еиԥшҵәҟьа еснагь ҳаанхоз џьысшьон! – иажәақәа дрыцрала-рыцрало гәынамӡарыла даацәажәеит Бақьыр. – Аибашьра ашьҭахь ишәзыҟалеи ҳәа суазҵаауеит, Албақь? Ишәгәыҵашәеи, ас акәызма ҳгәыӷрақәа шыҟаз? Иараби, ҳарҭ изакәазы ҳҭахаз ҳзымдыруа ҳҟашәҵарц акгьы шәыгым! Иабажәгеи усҟан иҳамаз арыцҳаибашьара? Егьырҭ шыҟазаалакгьы, уара иухьзеи, Албақь? Знык аибашьра ҳалҵны ҳадгьыл ҳзеиқәырхар ҳара-ҳара ҳашьҭибахуа ҳшыҟало, уинахыс ҳаԥсҭазаара шыхазынахо ҳәа еснагь изҳәоз уара уакәымзи! Уара уеиԥшҵәҟьа уи зегьы агәра рымгози, убас иҟаларашәа иагьақәымгәыӷуази, аха иҟалеи нас?
Ҳашьхақәа рылԥхала ҳадгьыл аҽанарыцқьа, ҳжьырақәеи ҳныхақәеи рдоуҳамчла ҳџьынџьдгьыл анеиқәха, аӡәы иҿы аҽырҭаслымра ҟазымҵацыз ҳажәлар ршьацқьа азкаҭәаны рхы анеиқәдырха, нас, иҟалазеи жәларык армаӷьырма еихартә!.. Аҭак узыҟаҵару абри?
– Изҳәада усеиԥш? – абри иара изы иҽԥныҳәа дуны иҟаиҵеит Албақь. – Уи аамҭалатәиуп, избанзар адемократиатә ԥсҭазаара иаарласӡаны иузышьақәмыргыло акоуп рҳәеит! Зегьы раԥхьагьы иаҭахуп, иара атәы здыруа аҟәыӷацәа, иарала иааӡоу ауаа!
– Мап, Албақь, иузымҳәеит! Аԥсуаа демократиас ирымоу, Аԥсуара заҵәык ауп, уи еиҳау даҽа хныҟәгашьак рымам. Адемократиа ҳәа уара узынцәажәо аԥсуаа ианрымаз, адунеиаҿ аӡәгьы имамзар ҟаларын. Уажәы аԥсуара инахырҳәҳәаны иаԥсыуам адемократиа ҟаҳҵоит ҳәа шәызлагаз изакәу цқьа еилымкаакәа, изуасҳәозаалакгьы шәхы шәмырӡын, џьым! Уи ззеиӷьу ыҟазар ҟалоит, иаҳҳәап амилаҭ зҵаара ахьықәгылам егьырҭ атәылақәа рҟны инхо ауаа.
– Уи шԥеилкаатәу?
– Уи аилкаара митәык аҭахӡам! Иаҳҳәап, амилаҭ рхеиқәырхара ыҟамкәа тәылакаҿ еицынхарц еизнагаз ауаатәыҩса еилаԥса роуп уи ззыҳәан ихырҳагоу, аха шәаргьы урҭ ҳреицәамханда ҳәа шәгәахәуазар, зегьы иҟарҵо ҳәа акәымкәаны аԥсуа демократиа акәзароуп шәзеилаҳаша! Уи азыҳәан шәаԥхьа еснагь игылазароуп, адунеи ааршеижьҭеи ҳабацәа имырӡкәа ҳара ҳҟынӡа иааргаз – Аԥсуара!
– Бақьырхеит, уи ус шакәу ззымдыруада?
– Албақь уи уара иуздыруам ҳәа акәым, аха ара ҳахьыҟоугьы угәы узырхьша акырқәа ҳбарҭахеит ҳаргьы! Убри аҟнытә, уахь иҟоу ҳшәыҳәоит, нырцәыҟа иааз ҳаԥсқәа гәаҟуа иҟашәымҵарцаз! Шәышқәса нызҵша уахь еизынхаз зегьы шәыбзиоушәа уӡар уҭахуп, аха шәҭагылазаашьа иахьынӡахәҭоу ишыхирым аҟара ибзиаҵәҟьангьы иудыруеит, Албақь! – дцәажәонаҵы лакҭахаак ҟаимҵацызт Бақьыр.
– Тәанк ҳаицӡааушәа зегьы ҳнеидкыланы усҵәҟьа уаҳхымцәажәан, макьаназиҟоупабзиақәагьы! – убриаамҭаз Бақьыр иварахь данаахьаҳә, убасҟан ахы аниқәшәаз ихәра уажәыгь ашьа алыжжуашәагьы ааиамхабахит Албақь. – Ҳаи, абрахь смаакәа уаҟа сышьҭаԥсырауааз, схы ҟәнысшьартә сышԥаҟанаҵеи исоуҳәаз агәынхажәақәа! Асеиԥш аҽԥныҳәа уоуыр аҵкыс, иаауқәшәаны уԥсыр џьанаҭ умцои!
– Сажәақәа усеиԥш кыр уанаҳәазар, иаҳахьчаз аимҵәарагьы шәаҟәыҵроуп! Иҟалозар, шьҭа иаашәызшәырха! Шәыхшара шәаарызхәыцны рыхәҭаа зегьы рцәышәымфан, урҭгьы шуаау шәхашәмыршҭлан!
– Ҳадгьыл еимызҵәаз иҳақәлаз роуп! Аӷәыцәҳәы иқәдыртәаз ауааԥсыра ишԥаҟарҵарыз, аибашьра ашьҭахь изларылшо ала ахныҟәгара иаҿгәышьоуп, аха макьанагьы ргәы ишаҭаху рыбӷа рзеиҵымхыц. Иашоуп, амамзаара иахҟьаны аԥсыцәгьарагьы ҿыкхеит, дасу ихала ихы дахуар акәхеит... Абрыгь уаазхәыцроуп, Бақьыр! – аҵыхәтәан ахырқьиарагьы иҽаазикыхит Албақь.
– Макьанагьы ауадаҩрақәа шәшырҭагыло ҳаргьы иаабоит, Албақь! Аха, акаамеҭ ҟалоит анырҳәа, иҟалаз абаанӡа ахәац аблақәа ҭнахит ҳәа, ҳаԥсҭазаара цәгьоуп ҳәа иабалак ухы иаҭәоушьар ҟалома! Ҳара иҳацҭахаз ҳқыҭатәик Ноузыџь ҳәа арԥыск дшабиԥазаҵәызгьы аҵәыуара имоуӡакәа данырж ашьҭахь, иқьашана ҟаҵаны идамра иахадаргылеит, аха иазууеи, ашоурақәа аныҟала иара ихаҭыԥан ҭаҳмадак иԥаҵақәа џар-џаруа ахаҳә ианыԥшуа, аҩыџьагьы џьарак еикәаржызшәа рсахьақәа аныззала иааҟалеит. Абригьы бзианы иҟарҵеит ҳәоума исоуҳәарц иуҭаху? Избан, зыԥсадгьылаз иҭахаз хаҳәцәык даԥсамкәа дзыҟалаз?
– Амамзаара аҵыхәала аԥара мацара иазхәыцыз иҭахаз дигәалашәо дыҟахума!
– О, убри ауп ԥыҭҩыкгьы ԥхасҭазтәыз! Ахаҳәаамҭа еиҭахынҳәызшәа иахьа еиха ҟәырҷахакгьы џьара икаршәны иубом! Урҭ акашәарахқәагьы шьҭа инҵәоушәа анырба, уажәы иаалаган иаҳахьчаз адгьылгьы џьоукы рҽақәырԥсны аахәареи аҭиреи иалагеит ҳәагьы ҳаҳауеит.
Инамӡаша ахәыҷы агара дакуам ҳәа, иарбан самарлықьу шәызмыртәо? Шәхы шәазымиааиртә еиԥш, ишәзыҟалеи аибашьра ашьҭахь?
– Дад, ҳара ҳхаан даҽа аамҭан, излашәҳәо ала уажәтәи аԥсҭазаара зынӡа даҽакхазаап, уи шәара аҿарацәа шәоуп аԥхьаҟа иҟаҵатәу иашаны еилызкааша! – даараӡа данырзыӡырҩы ашьҭахь иажәа нарылеиҵеит Ҳабыџьгьы. – Ҳадгьыл зҭиуа ҟалеит ҳәа Бақьыр ииҳәаз уазхәыцратәы иҟоуп, избанзар, иуҭиз нас архынҳәышьа амаӡам... Даараӡа аизхәыцра ҟашәымҵар, аԥхьаҟа шәыԥхасҭахар ҟалоит Албақь, дад!
– Ҳабаԥхасҭамхо, Ҳабыџьхеит, аибашьра ашьҭахь аԥсуаа рхәыҷқәа рхатәы бызшәа дызмырҵо рацәаҩхеит рҳәеит, ԥсыуала рааӡара иацәхьаҵуа ҟалеит рҳәеит, аидгылареи аиххәыцреи маҷхеит рҳәеит, уаха-саха ҳәа зхы мацара иашьҭалаз еиҳахеит рҳәеит, уара, нас, изакәазы еибашьи ҳажәлар? Избан, ҳаиқәырхо ҳаазго ҳаԥсуара раҭәамшьакәа, атәым доуҳа еилаҳауа зырацәаҩхаз? Шәҩыла аԥсуаа рҭыԥҳацәеи рҵеицәеи изакәазы иҭахаз, ԥыҭҩык асҵәҟьа лассы иагьанбархашҭи, анаџьалбеит!.. Албақь уоуп изасҳәо, избан, абасеиԥш ицәырҵуа иҟалаз амырӷьацагақәа зрылаҿышәымҭуа?
– Дад, уи азын баша шәара шәгәқәа неибамырхан, убарҭқәа зегьы хык иқәызҵаша ауаа ҟалап! – днарыбжьаҟазашәа ҟаиҵеит Ҳабыџь.
– Уххь згеит Ҳабыџь! Анкьа зхацламҳәа ӷәӷәаз абыргцәа дуқәа аныҟаз, урҭ аҟәыӷацәа ирҳәоз зегьы рзы ихшыҩрҵаган, ирҳәозгьы нарыгӡон, аха иахьа ҟәышрас иҟалаз аԥара рҳара акәхеит. Ани, зыжәлар рзы зхы аџьыка ықәызххьоу уи дырқьарынџьаҩны еснагь дыҟазарц ҟәадас иқәушәа, аҽ-ура аԥшлапҟьа хҵәахак арбаны шахабаала иркуеит ҳәа, ирҳауа ԥсымышьҭыгак иԥсы ҭыркьакьашәа дакуп, аха егьырҭ унарыхәаԥшыр акгьы ишаҿымгьы ақьафмш иалачо игәароуп. Уимоу акгьы зыхӡым уаасгьы ирымшьо иалагеит ҳәа, арахь иаҳзаауа аҵыхәтәан уахьынтәи жәабжьқәакгьы ҳзааргалоит, – ашьамцхә аницәцаз абыржәы акәшәа
ихәра инапы адкыланы дыхцәышааӡа агәамҵра даҿыхуп Бақьыр.
– Дад, Бақьыр, дасу излаилшо ала ихы дахәагәышьоит, аха зегьы ирылшоума аԥара арҳара, уи арҳашьа иаманшәало дшыҟоу еиԥш, иаманшәаламгьы дыҟахми! – иаазгәеиҭеит Ҳабыџь.
– Ааи, аха аҽхарззаларыла аума ауаҩы ихә злашьатәу, Ҳабыџь? Аамҭа иарӷарыз уажәы даҽа уаҩхама? Ҳаҭыр имамшәа ихьаԥшны ихәамԥшуа дзыҟалари?
– Ҭәи млашьи ахаангьы изеибамдырыц, дад! Уи, ус Анцәа ду иақәиҵахьеит, аха иҟахуп аҽакгьы, изыхьӡу – Ауаҩра! Дадхеит, уи ахьыҟам аҳәра иаҩызахоит! Сара саамҭаз даараӡа арыцҳаибашьара ыҟан, ԥҳәысеибак лакәзаргьы агәылацәа хлаԥшыда даанрыжьуамызт. Аԥсуаа зегьы анык еицлыхшазшәа усҟан ауаҩра ду рылажьын, уи азын аӡәы ихы дхашшаауа дҟамлацызт, дарбанзаалакгьы ауаҩымра ихы иаҭәеимшьацызт, аха уажәы убри иазрыцҳахазшәа шәзынцәажәо, абри аԥхьаҟа зегьы зызхәыцша акы акәшәа збоит! – иҳәеит Ҳабыџь, иԥҳәыс Қақала днаскьеигарц илабашьа иҽанҵаны дахьаагылаз иҽаанкыланы.
– Ажәакала, Албақь, еибаҳҳәаша иҵегьы ирацәоуп, аха уажәы зегьы рҳәара ҳахьӡарым! – игәынамӡарақәа ишҵыхәаԥҵәарадамызгьы иажәа ахыркәшара иҽыназикит Бақьыр.
– Аџьанаҭ узылашааит, дад, Бақьыр! Уара уеиԥш идыру ауаҩы уахь акәмыз дахьаҭахыз! – игәы дахәаны иаазгәеиҭеит Ҳабыџь.
– Албақь, абыржәы абрантәи ушьҭахьҟа ухынҳәыроуп! – абырг идикылаз арҽхәаԥхьыӡ хырҟьацәароуп ҳәа иԥхьаӡаны уи игәы аҟынӡа инамгакәа иажәа ахыркәшамҭа инациҵеит Бақьыр. – Аиҳабацәа ишуарҳәаз еиԥш, мышкы зны уанаашагь ҟалап, арахь аара макьана уахымццакын! Ушьҭахьҟа урхынҳәра зегь ҳақәшаҳаҭуп, уахьнеиуа ҳгәалақәа рзеиҭоуҳәарцгьы ҳҭахуп!
– Иашоуп, дад, иашаны иазгәоуҭеит! Бақьыр уааизхәыцны иҳәатәы хаҵа, дад! Ҳаргьы иаҳҭахуп ирласны ухынҳәырц, – днақәшаҳаҭхеит Ҳабыџьгьы. – Уахьнеиуа ҳгәалақәа рцәымҵәахыкәа зегьы иҳазроуҳәарц, абыржәыҵәҟьа ушьҭахьҟа угьежьыроуп!
– Ҳаԥсқәа ҭынчхарц шәҭахызар, ара ҳахьыҟоу агәалақәа ҳаҭаны ҳаԥсқәа шәхьыԥшлартә шәҽыҟашәымҵан! – инациҵеит Бақьыргьы.
– Аиеи, дад, аиеи! Ҳаԥсқәа гәаҟуа иқәшәмырхан!
– Мшәан, сахьааз сзахыжәбаауеи, шәара шәеиԥш саргьы ара саагылар сҭахуп! Ара сыҟазар кыр сышәԥырхагоума? – ахәшәтәырҭахь дахьдырхынҳәуаз ааигәамԥхеит Албақь.
– Албақь! Иаууеи, уаргьы ҳабыргцәа дуқәа рҳәатәы ахаҵара уаҟәыҵызшәа збоит! – убри аамҭаз иҩыза аҽԥныҳәа иҭо ибжьы наиргеит Бақьыр. – Аҳәатәхамҵара узықәнаршәо узымдыруашәа асҵәҟьа уҽыумыргаӡан. Ҳабыџь ухынҳәы иҳәазар, џьоукы-џьоукы реиԥш уахьнеиуа амшгара уалага имҳәеит. Ухы мацара уашьҭаланы аҽырбеиара уҽазкы ҳәа уҵимҳәеит, иҳавыршьааз изакәазы иҭахаз уаазхыцны ауаа ирзеиҭаҳәала, еиҳараӡак аҿар идеилуркааларц иҭахуп азоуп ухынҳәырц еиҳабҵас изудиҵаз!
– Ааи, ухынҳәыроуп! Акы зҳәаша ҳәа уахь иҟоу ас шәацәхьаҵуа шәалагар, усҟан ҳажәлар аиаӡаара амҩа иазкылсыр ҟалоит! Хымԥада ухынҳәыроуп, ухынҳәы... – абас ааицырҳәан инаиабжьыргеит егьырҭгьы.
– Албақь ухынҳәы... ухынҳәы... ухынҳәы...
Абас быжьқәак Албақь игәы иқәҩҩра иаҿыхуп, аха ихала иҽеиқәикызшәа инапқәа неиқәҵаны асакаса кәры дахьану цқьа иҽизырҵысуам. Адабла иқәҳазшәа ибаҩқәа хьанҭаӡа дахьықәу, даҵәахыртә иқәыршәу азанҵиар шкәакәа иқәихырцгьы иҭахуп, аха имчыдаз инапқәа руак убри аамҭаз игәы инықәырҩны инаиваҳаит. Ишьҭахьҟа дхынҳәны акыр дшааскьахьоугьы, иҵаҟьаны дыԥхадырсызшәа ухынҳәы ҳәа макьанагьы ишьклаҿырҭуанаҵы доуҳа мчык иханы идысхахьаз ицәеижьы цәаныррак ԥшьаала азыхынҳәра ишаҿугьы, цәыблаҟы дылкызшәа макьанагьы аҽырқәацара ицәыуадаҩуп.
«Шьҭа уҿых, Албақь, уҿых! Уззаӡа ушԥакажьу, ирласны угыл!.. Угыл!.. Угыл!.. » – абас акы игәы иҵанаҳәара ианаҟәымҵӡа иаҩсҭаахәцәа ихицозшәа аҵыхәтәан дааҳәацымацны даанапҟьа-шьапҟьашәа ҟаиҵеит.
Убри аламҭалаз иҿаршәыз азанҵиар дахәаҽуазшәагьы анааиамхаба, ашьҭахь изнапыкла дааханы имаҟҿаҳәаранӡа иааиқәихит, аха дахьыҟаз макьанагьы изеилымкаауа ишҳабызӡа ихтыз иблақәа ахьынкыдхалаз иааҟәымҵӡакәа итаԥтаԥуан. Ԥыҭраамҭак игәы дҭахәыцуа дианаҵы ԥшьаала ихшыҩ еимыгго мацара аҵыхәтәан ус дкаххаа данааихыкка, убри аамҭаз аҳаҷаҳәа иааигәалашәеит ахәышәтәырҭаҿ дшышьҭаз, аха зыԥсҭазаара иалҵхьоу Ҳабыџьи Бақьыри рыбжьқәа макьанагьы илабҿабоушәа игәы иқәыҩҩыхуеит. Макьанагьы иаҳаидеик ыҟамкәа ус ихшыҩаҿ игәҩараха иаацәырҟьа-цәырасит нырцәынтәи дшыхынҳәыз аҟара, ашьҭахь иҵабыргхаҭаны убри шиашаҵәҟьаз ала агәра анига, анаџьалбеит, сыԥсны сыбзахама ҳәагьы аҵыхәтәан ихгьы дназҵаауеит, дахьалҵыз деигәарӷьарызу дамеигәырӷьарызу изымдыруа.
Ахәшәтәырҭаҿ ишьҭаз ачымазцәа убри аламҭалаз зегьы ҭахәхәа ацәа иалоуп, иаразаҵәык дҭынхадаха акоридор еиқәылашьца аҵыхәан џьара дыкҿаршәуп. Иараби, баша ара санбанӡаҟагәышьои, сыҷкәын даар арахь сеиҭааигагәышьап, уаанӡа сыҩны сыҟагәышьаз ҳәа аҵыхәтәан абас игәы инҭыҳәааны, нас иқәыршәыз азынҵиар наиқәхны дҩагыларц ақәикызар, амбатә ибла иабеит. Иан дшаалыхшаз дҟьантазӡа дырианы дышрымаз аниба, ҳаи, шәарахәашақәа шәаԥсуааӡами, абас ауаҩы изыруама ҳәа даагәрымын, нас аӡәы дибаанӡа иқәыршәыз азынҵиар иаразнак инаикәыршаны иҽаалеиҳәеит. Акгьы имыхькәа ҵабыргны иԥсы шҭаз аниба, ашьҭахь илымҳа нкыдҵаны днаԥшы-ааԥшуа акыргьы дааӡырҩит, аха акоридор уаҩԥсык дыбжьаршәымкәа лахьхьынӡа иууаӡа иҭацәуп, дцеит ҳәа аӡәы дибарангьы дыҟамызт.
– «Ных, ных, сцәашәҵатә сымамзаргьы агьаурым, сырмышьҭыр аҵкыс еиӷьуп зынӡагьы схы дсырбарым!» –
аҵыхәтәан абас ааигәахәны дҩагылан, икәиршаз азынҵиар цқьа иҽаалаҳәаны , нас дхьаԥшкәаԥшуа иҿынаихеит, аӡәы иҽимырбакәа ашьшьыҳәа ахәышәтәырҭа дындәылҵны иҩныҟа дцаразы.
Убри аамҭаз аихыггара иаҿыз аҵх ҟәызгаӡа акәын ишыҟаз. Амза ыҟамызт, аха уахьцо убаратәы, аԥсабара иахажьыз алашьцара шьҭа есааира аихалашара аҽазнакхьан. Еилацәҟәуаз аеҵәақәагьы убри аламҭалаз ԥшьаала ажәҩан аҽаларӡра иалагахьан... Дук мырҵыкәа ус иаашарккоит, аха ауаа раԥхьа аԥсаатә ҿыханы аибарҷарҷалеира рҽазыркхьан. Даҽа ԥыҭрак ашьҭахь амра бзарыбзыруа ус ашьхақәа иаарыхшәан, еимгеимцараха геи шьхеи неимазакны иаархаԥхеит. Убри аамҭаз меигӡарахда иаҟьоз ашәахәа ԥхақәа дгьыли жәҩани ирхьыгӡо, ус ахәышәтәырҭагьы ахышәқәа иныркылԥханы ачымазцәа ахьышьҭаз иҳалалха иҩарықәԥхеит.
Убри аламҭалаз ахәшәтәырҭаҿ аус зуаз аԥссаҩцәа инадыркны аҳақьым хада иҟынӡа, иаалырҟьаны амықәшәатә рзыҟалазшәа иҟарҵо-ируа иақәымшәо рызегьы ӷәӷәала иааилаҭырит. Асеиԥш аныҟала ачымазцәа хьаас измадаз, аҳақьым хадагьы ихәда адашқәа ргыланы убри аамҭаз аҳәацәара даҿын, аха икәшаны игылаз ҳәсагьы хацәагьы иаха иӡыз аԥсы дахьырԥшааша рыздыруамызт.
– Уара, дабажәгеи ҳәа сшәазҵаауеит, сара? Иԥсы ҭаланы дыбнамлазар, нас, иабацәыҵашәҵәахи аԥсыбаҩ? Инеиқәҵа-ааиқәҵо ара шәысхамгылакәа, еиҭарҿыцны цқьа шәеимдаа! – игәы ԥыжәжәо ацәҳара даҿын иара. – Исҳәаз шәлымҳа аҭаҩара иҭамлаӡеи, шәааласы!
– Ҷуҷурбеи Ҭамӷьарович! Мшәан, асакаса данҵаны акоридор аҵыхәан дыԥхьазкыз амедеҳәшьа Ҭаҭушьеи сареи ҳауп, аха иахьа ашыцкыраз ҳнеизар, дызныз акәры ахала иҭацәны игылоуп, аԥсы дыҟаӡам! – иҳәеит ҳақьымк дахьгылаз ицәымыхханы.
– Арахь уаасҿаԥшишь Ҷаӷәына Фраҷ-иԥа! Шәаашьаны уаҟа изцәыҵашәыргылоз иҩызцәа аԥсцәа ахьыҟаз ахь иаразнак дзыԥхьашәымки ҳәа ауп сышшәазҵааз, сара!..
Цасҳәан ишәымҭизар, нас иаха иабажәгеи? – ииҳәац еиҭаҳәо аҵыхәтәан еиҳагьы дхыҟаԥшьаахеит аҳақьым.
– Ҷуҷурбеи Ҭамӷьар-иԥа! – иажәа аҳәаха иамраӡакәа ахырқьиара иҽыназикит Ҷаӷәынагьы. – Иара данԥсуаз илашьцахьан. Аԥсцәа рыҩны адәахьгьы аҩнуҵҟагьы цәашьык акуоу иамкуоу уажәы иубама, еиқәылашьца уахь излаҳгарыз? Шьыжьынӡа иҟаларызеи ҳәа ҳгәахәны ауп, иахьылашьцаз акоридор аҵыхәан иганы изыԥхьаҳкыз, аха иаацәылашоны ҳнеизар, иабаҟаху, аԥсы дубар дааху, дызныз асакаса ҭацәӡа ахала игылоуп...
– Иахьыԥхьаҳкыз!.. Иҭацәӡа!.. Дабаҟаху аԥсы! – игәы изыԥжәаны дааицеикит аҳақьым. – Нас, иабаҟоу иԥхьашәкыз? Издыруада аԥсыбаҩ аԥсы ҭаланы маӡала ибналазар? Аԥсы дырцәыӡит ҳәа аӡәы иааиаҳар, нас чмазаҩык ҳааигәа дааиру ҳәа сшәазҵаауеит? Ишԥаҳзырҳәо ауаа!.. Аҳы, ара баша шәысхамгылан, амҩа иқәу иԥа дҳахьӡаанӡа уи аԥсыбаҩ иахьышәҭаху иԥшааны абра саԥхьа иааганы ишәыргылоит!
– Ишԥа, аԥагьы димоума? – дҵааит аҳақьымцәа руаӡәк. – Дышԥаимам, дыхшарадоупҳәаакәызмаишыжәдыруаз? – Ҟаҳ, аиеиҵәҟьа, уажәоуп данысгәалашәа! – иҳәеит даҽаӡәы. – Сара издыруа ҳәа иҟаз ихатә ԥацхаҿ аус иуан, убри иакәхап иаауа!
– Ааи, убри ихаҭаԥсаҭа иоуп амҩа иқәугьы! Уажәы Маскәа дыҟоуп иара. Уаҟагьы аԥацхақәа аартны имазаап, иааиҭаххар ақалақь абжа ааихәартә далаҟоуп ҳәагьы рҳәо саҳахьеит. Араҟагьы изгылоуп «Ӡызлан» зыхьӡу ихатәы асасааирҭа ханчаԥакгьы, иара убас акыр хәаҳхәҭырҭақәагьы ауаа ыҵаргыланы имоуп, иааилымшо акы ыҟам ҳәагьы изырҳәоит, – иаазгәеиҭеит аҳақьым хада.
– Нас, абысҟак амеилага ду дшалажьу аума, иаб иҽызлаихәшәтәыша имамшәа иҽыҟаҵаны ихы зҳадишьылаз?! – иааизымбатәбарахеит сыхәшәтәы ҳәа Албақь аԥхьа ихы зирбаз аҳақьым.
– Иҟалаз ҟалагәышьеит, аха иԥсыз саб ибаҩ сышәҭ ҳәа даашәызкылсыр, ишәҭараны иҟоу ауп исзымдыруа. Уи шәхы иқәышәкрын, арахь дицны иаауа дызусҭоу жәдыруазҭгьы.
– Дызусҭада?.. Иааигода?.. Ицда? – инеицырҳәеит ԥыҭҩык.
– Арахь иааиго уи Маскәа еицырдыруа ҳақьым дуӡӡак иоуп, ԥара гәарҭак ихишәаазар акәхап, убри дицны днеиуеит ҳәа иԥхьаншәа Ԥсоунтәи аҭел исзасит! Шьҭа егьрыгым «Анхуа лыбз» амҩа аҟынӡа иааӡарц!
Убри аамҭаз аԥсы иҵәыуара иааҩналазшәа ус амедеҳәшьцәа лакҭахаак рымамкәа иааины еикәашьшьы иааикәагылт.
– Ҷуҷурбеи Ҭамӷьар-иԥа! – рханӡа игылаз руаӡәык лахҿыхрак лымамкәа ус лыбжьы налыргеит. – Иахьабалак еимаадеит, акаруаҭқәаҵәҟьа рыҵақәа ҳрыҵаԥшит, ааҵра-мыҵрақәа акы наҳмыжьит, аха џьарамзар џьара аԥсыбаҩ ахабарк ыҟам!.. Ишԥаҟаҳҵари?
– Уара, Ҷаӷәына, издыруада цқьа дыԥсаанӡа дыԥсыз џьшьаны мыхьтәык шәыхьзар? – аԥсыбаҩ ахьыӡыз џьшьаны деиҭаҵааит аҳақьым хада. – Мшәан, аԥсыбаҩ зҭахыда, иӷьычны уеизгьы аӡәы игарымызт. Дыԥсыз џьшьаны шәҩашьеит, убри ауп иҟалаз!
– Мшәан, аԥсцәа уажәада исымбацкәа сыҟоума, заҟаҩгьы сымпыҵаԥсхьада! – аҭак ныҟаиҵеит Ҷаӷәына.
– Ҳаи, шәанаџьалбеит, нас аԥсцәа рыԥсы ҭало иалагама! – иҟамлацыз ахҭыс ааџьеишьеит даҽаӡәгьы.
– Шәаагыли, шәаагыл... Иҟаҵатәу сара издыруеит! Издыруа аӡәы амилициа рҿы аус иуеит, дақәшаҳаҭхозар ацхыраара ҳаиҭарц сиҳәоит! – иҳәан, Ҷаӷәына убри аамҭаз ателефон атрубка аақәхны арыцхәқәа рылхра дналагеит.
Маҷӡак аҟара иааҿаҳа-ҿымҭрахеит. Ашьҭахь, ус дук мырҵыкәа аӡәы ибжьы атрубка иааҭыҩит.
– Сӡырҩуеит!
– Ӷәыӷәын Лапыӷә-иԥа уоума?... Нас, изҳәо уарбану?.. Аа, иҩыза уакәзар даараӡа ибзиоуп, ус акәзар уаргьы уҳахәоит... Иҟалеи уҳәама?.. Иахьа иҟамло арбану! Уара, ихауҵозар иаха ԥсык даҳцәыӡит, иԥшаараҿ шәҳацхраар
ҳҭахын!.. Аа?... Ахәшәтәырҭа аҟынтәи сасуеит, уара, ахәшәтәырҭа... Сҳақьымуп иуацәажәо, сҳақьым... Ишԥа?.. Мап, мап, макьаназ сеиқәшәагәышьоуп, усеиԥш Анцә исҟәырхуп!.. Аа?.. Иаха дыбналт, уара, иаха...
Иаалырҟьаны Ҷаӷәына дааикәашәан, убри аамҭаз илахь еиқәышьшьы, игәы ԥжәаны аҟыгәҳәа атрубка нықәижьит.
– Иуеиҳәеи? – дҵааит аӡәы.
– Исҭахыз дсықәымшәеит, даҽаӡәын сзацәажәоз... Аԥсы дыбналеит ҳәа заҳахьада, џьым, ухы еиқәшәамзар ахагацәа рыҩнахьы узгаша ҭынха думаӡами... Шәара шәыԥсцәа ракәым абзацәа ҳазкыхуам иҳәан, уаҳагьы сзыӡырҩра иҭахымхеит, – иҳәеит Ҷаӷәына, дзацәажәаз игәы изыԥжәо.
– Зегьы шәыҽшәырҭынч! – убри аамҭаз иааҩнашылаз ацхыраагӡатә машьына ласы аныҟәцаҩы Кәаӷь бзиара дук ҟаиҵазшәа дҿаԥхаҿаччо дааины даарыдгылт. – Исџьышәшьозар, агәырӷьаҿҳәаша шәзаазгеит! Шәзышьҭоу аԥсыбаҩ, уара, абри аԥсы ҭаланы аҩныҟа имцазааит ҳәа схы иааҭашәан, сашьҭаланы снеизар, иԥсыз иԥсы ҭаланы иԥҳәыс дихагьыжьуа дихагылоуп, иара инапқәа ихы иаҵаҵаны ателевизор дахәаԥшуа диоуп. Уара, уанаџьалбеит, иахьа апалатахь уиаргараны иҟан, аӡәгьы иамҳәаӡакәа убналаны ушԥааи, акы ухьыз џьшьаны аҳақьымцәа зегьы агәыҭҟьа иақәуршәеит сҳәан, сара стәала снаиаӷьшәа ҟасҵеит, аха сыҷкәын даанӡа шьҭа џьаргьы сызцом иҳәан, арахь сыцаара мап ацәикит.
– Кыр игәалашәо егьиуа дыҟоума? – дҵааит Ҷаӷәына.
– Акәхап, избанзар ԥыхьашәа зынгьы убас дҟалахьазаарын, аха нас абыржәы дшалҵыз еиԥш ихала далҵит лҳәеит иԥҳәыс, – еиликаақәаз рзеиҭаҳәара дналагеит Кәаӷь. – Аибашьраан дырхәызаарын, абомба аҟәырҷаха илоу аныҟәара аҽазнакызаап, убри игәы ианааҵагылалак акәзаап дыԥсхабзаны дзыҟало. Абыржәы ихьызгьы убри ауп, аха аразҟы имазаарын, дырҩегьых ихала даналҵ, иахьа ашамҭаз иҩныҟа дхынҳәит. Уажәы ималазаҵә дааныжьны сызнеиуам, уа ицәынхаз имаҭәақәа сызшәыргьыжь ҳәа иԥҳәысгьы каамеҭ ҟалҵеит, иабихәац, уажәы уи гатәыс
исоуит. Имаҭәақәа ааилаҳәаны исышәҭар, наҟ иганы инсыжьуан.
– Ҳаи, агәабзиара зауша Кәаӷь! – убри аамҭаз игәы нҭгәырӷьааит аҳақьым хада. – Уаалаган, ҳгәы аҵәымыӷ жьакца алухит. Иаҳҳәаша аҵыхәа кырҭа анҳаугәышьа шьҭа иԥа дааиргьы иаҳҳәаша ҳамдыруеи, уара. Амала, уажәы иҟашәҵаша убри ауп, абри имаҭәақәа аниго ҳақьымкгьы уахь диццароуп! Иаҳцәыбналаз акы изымҳәартә игәы ҟаҵа, ихы ҟаҵа цқьа дихәаԥшыроуп... Ҷаӷәына, уахь ухаҭа уцоит!
– Сышԥамцо, араԥшьга анҳаугәышьа шьҭа шьапылагьы сцап!
– Ахәшә-мыхәшәқәакгьы аашьҭых, аҳаҳаи, уԥсы цәгьаханы уи азын ԥарак имумхын, еибашьыз дарбанзаалакгьы амалаҳәа ишыхәшәлатәу шәымдыруеи! Абри заҟантәы исҳәахьоу уеизгьы ижәдыруеит, аха иуҳәо заҳауада, ачымазцәа ашьҭалаха рамраӡакәа иаразнак рџьыбақәа ааҭазырцәуа зусцәоугьы ҳамдырхуеи!.. Аҳы, Ҷаӷәына баша умгылан, Кәаӷь даашьҭхны уца!
Дук мырҵыкәа аҳақьымцәа зегьы рыгәқәа аарҭынчны ашьҭахь индәылҵ-аадәылҵқәан, нас дасу русқәа рахь рҿынархеит. Иахатәи ахҭыс макьанагьы ргәы иҭамӡо, ирзышьҭақәаз егьырҭ ачымазцәагьы аӡәаӡәала ирцәыбналаны ирыцәцарашәа акәын, иахьышьҭаз иҩналаны рхаҵкы камыршәуа урҭ ишынархаԥшлак ргәы ишаарыҵанаҳәоз.
Аиашаз аҵыхәтәантәи аамҭақәа рзы иахьынтәиаанагоз, иахьынтәигәарлоз уаҩы изымдыруа, анкьа иҟаӡамыз ачымазара хкқәа маҷымкәа, изҩа-ҿыкха есааира арацәахара хҭанакит. Амилаҭ ргәабзиара шыуашәшәырахаз анубашаз аамҭаз, ачымазара злаҽуаз ӡәырҩы, рҽызлархәшәтәыша ахьрымамыз азы, зыҩны зҽаанызкылозгьы рацәаҩӡан. Зхаҭабзиара акырӡа иԥсыҽыз акәзаргьы, мамзаргьы заамҭа цахьаз хәышәқәазаргьы рыԥшаара ус имариамызт, иуԥшааӡаргьы иабаҟаху аахәага, убри аҵыхәала заҟаҩы нышьҭаԥс ицахьазгьы аӡәгьы издыруамызт, кыдды рыдунеи рыԥсахуагьы здырхуада... Иа, шьарда
зымчу Анцәа ду, зԥара-зшьара ыҟам ахәшәтәырҭахь ҳнанамгарц ҳуашьапкуеит! Ҳахшареи ҳареи ҳгәабзиара уахылаԥшларц ҳуҳәоит ҳәа есҽны ӡәырҩы рхы рныҳәоит, ирныҳәоит иахьагьы.
Ԥхнын. Аҽны даараӡа амра каццеиуан. Ахәырмараҟа ицоз амашьына «Икарус» аҩнуҵҟа иааузымчҳаратәы аҳауа ҟәыкы ҭачны иҟан. Иаццараны иҟаз ауаагьы, заанаҵгьы иааишаз ааины иҭатәахьан, иҭаҟәыкны иҟаз ашоура ахьырзымчҳауаз иҳаш-ԥышуа, аԥхӡбаа ахьрылҵуаз рчабрақәа нарҿшьуа. Аксана илкыз аршәы лымпыҵыкәкәаны ус лкалҭ ианаалаҭәа, «Уеишәа иқәырҵааит, ара уааны иабауҭиуаз, иреиӷьысшьоз сыҵкы ҿыц салымгеи!» ҳәа, гәаныла аршәы зҭиуаз днаизышәин, нас ахышә лнапы нҭырҳәҳәаны ирббаӡа адәахьы инкалыжьит. Убри аамҭаз уи амашьына иавҵагыланы аицәажәара иаҿыз арԥыски ҭыԥҳаки ргәырҽынӡамкәа илыршәыз аршәы ршьапы ианааҵаҳа, аҩыџьагьы аахьаԥшны Аксана иналзыԥшит. Уи арԥыс дыгәрымуа ашьҭахь ихы ларҟәны дҟәындҟәындуа еиқәа ашьапы инапы нахьишь-аахьишьын, нас дзацәажәоз аҭыԥҳа лмахәар данкны маҷк наҟ днаскьеит.
«Уеиқәа мҟьашьыхкәа, аҳ иԥа! Иуҳәаз уара иумазааит!» – убасҟан абасгьы лгәы инҭылҳәааит ирзылуыз лызгәамҭаӡазшәа дцәыҵԥшны урҭ дырзыԥшуа.
Амашьына адәықәлара аамҭа ааихьан еиԥш, ус ама_ шьынаныҟәцаҩы дааҭаԥалан дынҭаԥшит, аха ауаа макьана имаҷҩызшәа ибазар акәхап, иаразнак наҟ дынҭыԥан, нас иҩызцәа рыбз иаасуа иахьгылаз ахь еиҭаҿынаихеит. Зҭыԥқәа нызкылахьаз апассаџьыруаа рыԥсқәа ҭаҟәыкны убри аамҭаз иԥслмыткуа иахьҭатәаз шьҭа рычҳара маҷханы ицәҳашҳауа иаагәрымит адәықәлара дахьахымццакуаз аҵыхәала, аха амашьынаныҟәцаҩы цасҳәан ихабарк дирбомызт. Акы дахнагазшәа иҽнырханы кәапеиашәа аҭәра дазыԥшызар акәхарын.
Уи дахьымццакуаз аҵыхәала егьырҭ амашьынаныҟәцаҩцәагьы ԥшны иахьгылаз игәамҵ-хамҵуа изаӷьра иалагахьан, иаамҭа иахьахирԥоз азын, аха ус дук мырҵыкәа иаргьы дклышь-млышьуа дшааиуаз урҭ данаарывсуаз аламҭалаз изгәааны ажәалагьы инаизыҭрысит, аха ихырҳәааз ихахьы инамгакәа, дагьрыламцәажәакәа дышиашаз имашьына дынҭалеит.
– Зегьы шәыҟоума? – уи аамҭаз ишьҭахьҟа даахьаҳәны, иҭыҵны иҟаз аӡә дицәаанхар ҳәа дшәаны иҭатәаз ҩаԥхьа днарылаԥшны ибжьы нарылаиргеит.
– Ҳаҟоуп!.. Ҳаҟоуп!.. Удәықәыл абааԥсы, ашоура ҳҭанҵәеит! Ари аҩыза амашьына кәыркәамза азы ҳаӷоу дҭатәааит, аҟәыдмжәы еиԥш, ҳамжәи, уара! – уи аамҭаз ԥыҭҩык рыбжьқәа надыргеит, еиҳараӡакгьы аҳәса.
Ус иаагәыӷьны имашьына аус аруны иҿанынаихагьы ақалақь алҵра дахымццакӡо, аангыларҭацыԥхьаӡа даагыланы аӡәаӡәала ишьҭыхуа мацара, ус ииулакгьы шьапыргыларҭак амамкәа имашьына уаала еивҵарԥахны ирҭәит. Дук мырҵыкәа ус ақалақь уахьаалсуа иҟаз амҩақәҵага агәаҭарҭатә ҭыԥ аҟны данааи, имашьына аамҩахыганы иааникылан, нас амҩақәҵага қьаад аҭаҩразы дынҭыԥан иҿынаихеит. Ахышә хәыҷы зхы кылԥшуаз ахаҵа цәылдыз ду абилеҭ змақәамыз уаҳа ирааимырхәаразы ԥарақәак наимҵаиԥсан, нас инапы аҵаҩразы иикыз амҩақәҵага наимҵаикит.
Убри аламҭалаз, абилеҭ амылхразы ҭыԥҳак амашьынаныҟәцаҩы ишьҭахьҟала дааидгылоит, аха иара дылԥырхагазшәа анылба дылԥырҵаанӡа ҳәа дизыԥшуа даагылт. Аксана асаркьа далԥшны адәахьы дахьԥшуаз уи аҭыԥҳа лышьҭахьҟала иаразнак дылдырит аҵара лыцызҵоз лҩыза. Ҵабыргны лара шлакәыз агәра анылга, нас дзыдтәалаз асаркьагьы днас-насит, аха лара уи лаҳауамызт.
«Мшәан, ақалақь алҵырҭаҿ дабаанагеи?.. Ари сызҭатәоу амашьына аума ларгьы дзыццарц илҭаху?» – лҩыза дахьылбаз деигәырӷьаны аҵыхәтәан абасгьы лхы дназҵааит.
Амашьынаныҟәцаҩы иқьаадқәа аарымхны иаахьаҳәымҭаз ишьҭахь игылаз аҭыԥҳа абилеҭ амылхырц шылҭахыз аниба, убри аамҭаз бзиарак лзиурц иҭаххазшәа илаамырхәакәа амашьынахь дындәықәиҵан, нас иқьаадқәа рҽны аџьыба иҭаҵо иаргьы дналышьҭалеит.
Аксана лҩыза амашьына аҭалаха ламраӡакәа, лыхьӡ ҳәаны лыбжьы налықәлыргеит лара дахьтәаз ахь дааскьаразы. Лынхьаԥшымҭаз лықәҿызҭыз лҩыза Аксана дшылбазҵәҟьа ларгьы лхы-лҿы иаразнакала иналхалашан, нас атәарҭа змаукәа ибжьагылақәаз цәгьала дрывсуа, уи лахь лҿаалхеит.
– Аксана!.. Беиқәыкакаҷха бабаанагеи, ара? – лҳәан, уи аҭыԥҳа ус цәгьала дааины лҩыза дшаалхагылазҵәҟьа лҽаалырҟәны аҵәах ҳәагьы даагәыдылкылеит.
– Ақалақь ахь имааӡалоз Марушьа бахьызбаз џьасшьеит?.. Анаџьалбеит, ҳаибамбеижьҭеи иҵӡоузеи! Бысцәыӡит зынӡа, бысцәыӡ!.. Марушьа, бышԥаҟоу? Бани башьеи зҿузеи?.. Шәеибгоума зегьы? – лҳәан, Аксана убасҟан илыватәаз арԥысгьы днаихәаԥшит лҩыза дахьтәамыз азынгьы гәалас иҟаҵаны, ашьҭахь аҵыхәтәан усшәагьы нацылҵеит. – Бара бгылоуп, сара стәоуп... атәарҭа ҭыԥгьы ыҟам.
– Егьаурым, сгылазааит! Агылара уажәы избаз џьыбшьоума, – лҳәан, Марушьа лцәажәара иалагӡаны убри аамҭаз атәарҭақәагьы лаԥшыла иааимылдеит издыруада дзыртәашаз ӡәыр дылбозар ҳәагьы.
– Ахацәа гыланы бдыртәар ҳәа бшәо, иахьа изакәытә аамҭахаз бымбои... Абжьысра ҳаҿуп, абжьысра... аҳәса ҳаҳаҭыр абара зынӡа иаҟәыҵит, – лҳәеит Аксана, илыватәаз арԥыс иахьиаҳауаз цасҳәан ҳәа лажәақәа ҩысҭаарак рыҵагаланы.
Убри аамҭаз арԥыс дахьтәаз дааҳәаҵәы-ҳәаҵәын, дызватәаз илҳәаз ажәақәа иара ишизкыз аҟара гәҩарас иааҟаҵаны, бҩамтәеит ҳәа иҳәарашәа дҩагылеит, аха ихагылаз бтәа ҳәа ламҳәакәа ауп дналывсны наҟ дшынаскьаз.
– Марушьа бтәа, арԥыс иҭыԥ биҭеит бымбои... Анцәа иџьшьоуп, ламыск змоу макьанагьы аӡә дыҟазаап... Иҭабуп! Узтәу урыгымхааит! – лҳәан, Аксана уи арԥыс инаишьҭалҳәеит.
– Ҭынч угыланы уцартә уҟазар иубаргәызеи, уҭыҵаанӡа урҟьацны инаухысуеит, – лҽырҭынчны лҩыза данаалыдтәала ацәажәара лҽаазылкит Марушьа. – Аксана!.. Хәыҷла-дула зегь шәышԥаҟақәоу? Бхаҵа Рушьни аус ахьиуц уажәыгь иуама?
– Уаҳа дабабышьҭуеи, асталовиақәа реиҳабы... Абааԥс, деимиааны цәгьала дысцәыҟалеит. Акаруаҭгьы шьҭа дакуам, маҭәак иара инаалом, есымза еиқәақәа шиԥсахуаз уаҳа ҳалам... Уи бзиоуп, аха бара бгәы иҭоузеи, Марушьа?
– Иарбан?
– Иарбан ҳәа бышԥаҵаауеи... Ы, хаҵацара зынӡа баҟәыҵырц бгәы иҭоума? Даҽа ԥыҭрак ашьҭахь ауахәамахь бымцозар, нас, бызгаша ҳәа ибдыруеи? Бшылаԥшуаз бахыԥеит, бахыԥа... Алаԥшцәара бзиоуп ҳәоума ишыбдыруа!.. Џьбеит, ас кыр иаԥсоума!
Марушьа лҩыза илаҽԥнылҳәаз лгәарԥханы убри аамҭаз аҟыр-ҟырҳәа дагьаарччеит, аха уи аҭак ацынхәрас лыжәҩахырла дналыцәхасит.
– Марушьахеит, ас бшыӡӷабу мацара бызцоума! Сынтәа ибыхәаԥшуа, ҳаԥхьа дбыхәаԥшуа џьыбшьоума! Хаҵацара анаамҭо ҳәагьы акы ыҟахми!
– Узыццаша дабаҟоу, Аксана! Даара сыҽныскылеит, аха макьана исгәаԥхаша ҳәа уаҩ дсымбац.
– Бара бзы ахацәа нҵәеит, усоума? Банаџьалбеит, иахьа аӡӷабцәа ҳазгарыда ҳәа иангәароу аамҭаз бара бҽыҵәахны бтәаз!
– Излабҳәо ала, абааԥсы аӡәы симгакәа сшынхаз шәымбаӡои, ахацәа шәабаҟоу ҳәа ишакәхалак аӡәы схы идысгәалар акәхеит, бара бтәала... Аксанахеит, хаҵа ушымцара иҟои, аха хаҵацарагьы гьамак амазар ауми.
– Акгьы згым, ахашәалахә ду змоу, ҵаралагьы ихәыдам бишьҭазар акәхап. Сара сызлабыхәаԥшуала еиҳаракгьы убри ауп ибыхьны иҟоу... Ибҭаху мсааит, исҳәаз иашаӡами? Иақәсыршәама?
– Бара... Нас, хаҵа ҳәа уаниццах, дувагыланы уахьаацәырҵуа дыҟәнумшьартә дыҟазароуп ҳәа акәымзар, дахьхаҵоу мацараз уабаиццари! – лҳәан, Марушьа убри аамҭаз еиҭах аҟыр-ҟыр ҳәагьы дааччеит.
– Иабихәац, шәышкол аҿгьы уаҳа уаҩ дбымбеи?
– Иҟам, џьым, иҟа...
– Бара, падажди! Иахыбҳәаауа сыздыруам акәымзар, сара аус ахьызуа абыржәы аакьыскьа арԥыс заманаӡак аусура далагеит. Аиашаз, маҷк дбеиҵбызар ҟалап, аха уи бара иабаԥырхаго, ашықәс иахәамԥшыкәа усеиԥш егьаҩгьы еибагахьеит. Бақәшаҳаҭзар, ихы сынҭагьежьны ихала бара бахь днеиуа дҟасҵоит.
– Џьым, наҟ бысҟәаҵ, кәыркәа шоураха иабатәи хаҵацароу иахьа ибзааз...
– Нас, ус бҟалҭыруа бгәараз! Бара ибықәнагахаша хаҵак дымицзаап, бара бтәала! Уаҳагьы уи салацәажәом, ишыбҭаху быҟаз!.. Бара, исгәалашәаз... Ани аҵара ҳацызҵоз ҷкәынки бареи анкьа шәеидҽырбалозшәа шәыҟамзи, ашьҭахь ишәыхьи, ацгәеиқәаҵәа шәыбжьысызшәа ишәзыҟалеи? Дызкабыжьи уи?
– Иабихәац, дԥагьацәан, исеиӷьу уаҩ дыҟам ҳәа аҽырзажәра идыруан, насгьы зегьы иреицәасшьо бааԥсыла аҽхәарагьы илан.
– Уи бара иабаԥырхагаз. Иԥшра ыҟан, исахьа ыҟан, ихатәы машьына, иҭаацәа уҳәару, аҵыс хшы быгхараны быҟамызт... уа даараӡа агха ҟабҵеит!
– Иабихәац, уи дабабгәалашәахи уажәы... Уи аҵкыс, бусурақәа шцо сабҳәар, убри ауп исаҳарц исҭахугьы.
– Не говори! Абри арҵаҩра ҳалымгакәа ҳаҟазҭгьы иҳабыргәыз! Иабаҳҭахыз бҳәарауеи, аха усҟан хазынак акәыз џьаҳамшьоз... Аиҵагылара иаҿу ахәыҷқәа ракәзар,
аиаша басҳәап иахьынӡахәҭоу ааӡара рымамшәа збоит. Аурысшәа еиӷьашьаны рхатәы бызшәа раҭәарымшьоушәа, акалашәақәа иҟаланы иҟоуп.
– Избан, аус ахьыбуа абызшәа ззымдыруа рацәаҩума?
– Иззымдыруа бҳәахт, рхатәы бызшәала
– Нас, аԥхьаҟа ҵыбгарахеит бҳәар смаҳаи, – лҳәеит Марушьа, убри лгәы шылнархьыз убаратәы аҵыхәтәан лылахь ааиқәҵаны. – Ари чмазараны ақыҭақәагьы уи акәал иааҭагылар, ҳбызшәа аӡрахь ахы археит бҳәар смаҳаи. Асала ҳҿынаҳхар, ҳмилаҭ рзы ирыцҳара дуӡӡахоит!
– Нас, ишԥа, уи ауми сгәы иалоу, аха ахәыҷқәа ирхароузеи, зегь зхароу аҭаацәа ракәзар!.. Абыржәы аакьыскьа ҵаҩык сиҵаҟьаны иҩныҟа дсышьҭит, иан ма иаб аӡәы дааигаразы. Амыждараз дысмышьҭуаз, бара! Иааигаз иан дышсацәҳаз бдыруазҭгьы, егьа бҳәарын! Аҵара шәыздмырҵозар, ишахәҭоу ишәзымааӡозар, нас, ҳарҵаҩцәоуп ҳәа аҳәынҭқарра аԥара ыфо ара баша шәзыҟоузеи, лҳәеит... Еиҭахгьы изхарахаз ҳара ҳакәхеит. Аҭаацәа рхаҭыԥан, рыхшара ҳара иҳааӡалар акәхеит, аҵара дҳарҵалар акәхеит, рымааӡатәқәа ҳара инаҳаджьыланы убри аамҭаз дара аԥара рҳара иаҿуп. Рхы иазеиӷьу аусқәа ирышьҭоуп, дара реиԥш ҳара ҳуаам џьушьап, ирзеилкаауазар дара реиԥшҵәҟьа ҳаргьы ахшара ҳамагәышьоуп... Ани сахьлыхәаԥшыз лхәыҷы длааӡо дыҟоума, аџьабаа ахьидызбало азын ҭабуп ҳәа саҳәара ацынхәрас, лыбз ҭҳәаны ала иамҳәара насықәҳәацәаны дцеит. Арупап ԥҳәыс илыбаргәызи уи лаасҭа... Ҳџьабаа абас аҭаацәа пату ахьырзақәымҵо азы, честное слово, убраанӡа снеины сыҟоуп, иахьаҵәҟьа сзанааҭ нышьҭаҵаны даҽа уск сҽазыскында ҳәа сҳәартә аҟынӡа.
– Арҵаҩра иацу аџьабаа зегьыҵәҟьа иабардыргәышьои, аха ааӡара аганахьала урҭ раасҭа бара бҟәыӷами, дара раасҭа еилыбымкаауеи, иаарҳәо зегьы базхәыцуама! – лҳәеит Марушьа.
– Бара ибҳәан еиԥш, аиашаз изакәытә џьабааузеи иҳамоу! Ԥыҭҩык усшәа ргәы иаанагоит, рхәыҷқәа ашкол ахь ицозар, уаҳа даҽакала рааӡара аҭахымшәа. Ҳара иҳагыу рбоит, ани дара ирыгқәоу рызгәаҭаӡом, акы ҳагуп ҳәагьы иҟам. Уи акәым ибҳәаша, рхәыҷқәа аҵара шырҵо аилкаараз иаангьы иҳадҵааломеи, ус аҭахуп ҳәагьы иҟам, нас аҵара дуқәа ирҭарҵар рҭахуп, ус дара мсааит!
– Бара, абас аныбҳәах, абыржәы акы аасгәалашәеит, – лҳәан, Марушьа мчылашәа дааԥышәарччеит.
– Ибгәалашәеи, бара нҵәа?
– Аҵара ҳанҭаз ҽнак зны, ани, ҳлектор иҳаҽԥниҳәаз бгәаламшәаӡои?
– Иарбан, џьым, џьым!.. Иаасгәаларшәеи!
– Аҩбатәи акурс анаҳаркуаз, аӡӷабцәа ргәаӷ шьҭыхны аԥсуа бызшәазы имышьҭырц анақәикыз ауп сызҿу.
– Аа! Уи схашҭуа сыҟоума! Иабихәац, шәара шәаасҭа уи сараӡәк зынӡа сгәы ифахьан. Аиашаз ацхыраара идыргәышьон, аха иазыбуеи цәгьалаҵәҟьа дуаҩхжәан. Ачуан диплом боурц азоуп арахь бзаауа ҳәа сеимҳәеи, бара! Мамоу, цқьа базхәыци, абас аӡәы иарҳәома! Усҟан заҟа сыԥхашьазеи, аха ак сызиаҳәо сыҟазма, ахԥатәи акурсахь симышьҭыр ҳәа сшәаны сыҟан, – уи дацәыԥхамшьакәа лхы ааиҭалҳәеит Аксана.
– Бхала боума, усеиԥш зегь ҳнеилакны иҳаҽԥнимҳәеи.
– Нас, бара!.. Марушьа, аиашазаҵараҿызегьыиҳаԥыбгон, аха уи аҽны баргьы ҳара бнаҳадкыланы, хаҵа цага адиплом, ачуан диплом абарцәаҳгари ҳәа шәаауеит акәымзар, аҵара аӡәгьы ишәҭахӡам имҳәеи, бара, зхы ԥызҽша!
– Ихы зԥиҽуеи аиаша иҳәазар.
– Ааи, аха мыцхәы ҳахьиргәаҟуаз азы ауми изхысҳәаауа. – Шьыри, быхәда иахоу ахьы-хәыдхаҵа сгәаԥхеит, шаҟа ибзиоузеи! – лҳәан, Марушьа убри аамҭаз аҽакахьы реицәажәара нахылгеит.
– Баҵашьыцма?
– Узеиламҳаша аума, ссирӡак ауп.
– Ари ҳамҭас хаҵак исзааихәеит.
– Аксанахеит, ахаҵа дышбымоу, атәым хацәагьы аҳамҭақәа бзаархәо иалагама! – лҳәан, Марушьа лҩыза даалыхлафит.
– Ты не пониала, – убри аамҭаз илгәарԥханы аччара дналагеит Аксана. – Ари сҵаҩык иаб иаахәамҭоуп. Иҷкәын иҵара ҵашьа зеиԥшраз имдыруази, аԥышәақәа рыҭираан сицхрааразы ҳамҭас исзааигеит. Ариаҟара зыхә цәгьаз ансыдигала, аиашаз саргьы саамаԥхашьаны ахәшьара бзиа изықәсыргылар акәхеит. Аҳамҭақәа рыдкылараз заҟа рҳәахьоузеи агараноуаагьы, аӡәы акы ааҳадигалар иаразнак рхы аарыхнахуеит... Џьым, арҵаҩы иџьабаа цәгьоуп, аха уи еилыркаарц рҭахым! Ани, иааҟәымҵӡакәа ацәыҵаӷьычрақәа ирҿу акгьы рарҳәаӡахуам, ҳара ҳакәхуп еиҳа ирбаз, ус дара мсааит. Бог свидетель, аҳамҭа заҵәык ауп изгаз.
Убри аамҭаз, амҩан рахәык амашьына иаԥырамҳакәа иҟам, амашьынаныҟәцаҩы иаразнакы аанкылага данақәыӷәӷәа џьара акы рысыз џьшьаны, иҭатәаз зегьы рыгәқәа нҭыԥсааит, аку-суҳәа еибарҳәҳәаз ҳәсақәакгьы ҟалеит.
– Шаҟа сшәазеи, чтобы твои гроб видела! – лҳәан, Аксана убри аамҭаз лыбжьы рдуны ҿаалҭит амашьына ҩаԥхьа ԥшьаала аҿанынанахагьы макьанагьы лыԥсы лхаҳаны, лгәы ахьылкыз акраамҭа илзоумыжьуа.
– Ианаџьалбеит, изыҟалазеи ашьшьыҳәа дцалар ӡәыр дишьуама! – лҳәеит Марушьагьы, ԥыҭрак ашьҭахь лшьараҿ данааи. – Ус дук дагхо џьыбшьап, дабаццакуеи бҳәарауеи! Иабихәац, акы ҳанымҟьакәа аҩнынӡа ҳазнеиндаз! Сыԥсы сыманы сызнеир, сан рбаӷьк лыршьны схы сныҳәоит.
– Убас ауми амашәырқәагьы шыҟало, – иаазгәалҭеит Марушьа.
– Ах, ани былзаԥши, былзыԥшы...
– Дарбан?
– Ани иԥхьан иҭалаз аҭакәажә дҳәазо цасҳәан арахь дахьааиуа ббарауеи! – лҳәан, Аксана днаҳәны убри аамҭаз
адәахьы аԥшра дналагеит. – Лықәра зықәро дгәагәо амҩа ианылхуазеи, ҭынч лыҩны дакыр... Баргьы лара лахь бымԥшыкәа сышҟа баахьаԥшны бсацәажәала.
– Бара, ҳуаӡәык даҳмыртәар ԥхашьарами, – убри аамҭаз ламысрак дааимнадеит Марушьа.
– Ҟаҳ, Анцә иџьшьоуп, хаҵак дгыланы диртәеит, шьҭа бгәы рҭынч!
– Бара, уаҵәы арҵаҩцәа ирымшми, ибыдысныҳәалоит! – лҳәан, Марушьа ашьҭахь даҽа зҵааракахь лҽынахыганы лҩыза лнапгьы кны иаалырӷәӷәеит.
– Насҵәҟьа, иа совсем забыла!.. Баргьы ибыдысныҳәалоит!
– Иансыдыбныҳәалаша, асперантура санҭалалак ауп.
– Ишԥа, бызхара уаҳа ҵара ҟамлаӡеи!?
– Исҭахуп иацысҵарц.
– Уаҳа ус бымам!.. Ах, илыҟасҵеи! Ужас!.. Сыбшьырауеи, о чиом иа думала!.. Ишысхашҭыз иасҳәар, точно ҳдиректор сума соидиот! – лҳәан, Аксана реицәажәара лҽынахыганы убри аамҭаз лӡамҩақәа еимлагәа иаалкит.
– Ибхашҭзеи, џьым, џьым?
– Ҳминистерстваҿ шәҟәык нсыжьырц исиҭан, сара исхашҭны арахь иаазгеит. Сықәынҵәааит, схы абаҟоу абри сара!
– Мшәан, уи уиаҟара бицәшәозар, ишыбхашҭыз зынӡагьы иамҳәакәа бышнеилак ԥошьҭала ишьҭы.
– Аиашаҵәҟьа бҳәеит Аксана! Аҩны снеиаанӡа сышиашоу аԥошьҭаҿ снеины заказноила идәықәсҵап.
– Изакәытә шәҟәузеи ибхашҭыз?
– Абыржәы аакьыскьа акомиссиа ҳҭамзи... Мчыбжьык ирххо убрахь иҳаманы ҳақәын. Игәарҭақәаз агхақәа шҳарҽеиз ала адырра риҭарц ииҩыз, арахь ирхынҳәны иаазгеит, сара ахҭыкәкәа.
– Бара ибыламтәаӡеи?
– Анцәа иџьшьаны, сара сахь имнеит! Инеизҭгьы идсырбаша ҳәа исымада, аӡәык-ҩыџьак рыда аахҵәоу
рыздыруамеи... Зегьы схы иқәыскрын, аха реиҳараҩык ԥсышәала ишзымцәажәо рбазҭгьы, ҳаи, маладец ҳәа сарҳәап ҳәа быҟазма! Ҵыԥх зны убас иансылатәаз, дҿабырҳацәӡа исызтәаз ҵаҩы аамӡышәак ҵатәыс ирымаз шеиҭеиҳәаз ббазшәа быҟандаз... Исылатәараны ишыҟаз сымдыруази, хар змамшәа иҟақәаз ибзианы иҵаны иаарц, сышразҵаауаз ала заанаҵ ргәырҽанысҵахьан, аха иҳалатәаз даалаган иара ихала иалихит, амыждараз. Аҵарамҵацәа роуп цасҳәан ҳәа дзызҵаазгьы. Уи аҽны, ажәеинраала «Апартизан» аилыргара акәын иҳамаз. Чоԥ зыхьӡу мбжьахк дсызтәоуп, азҵаарақәа иҭара даналага сахьтәаз сыԥсит, сӡаҭит, аха иҟасҵарыз! Ажәеинраала аҵыхәтәанӡа ианизымҳәа «Днепр зыхьӡуи?» ҳәа даниазҵаа, «аречками» иҳәеит. «Иара абаҟоу?» ҳәа аниҳәа, «Уи аречка находитсиа... находитсиа Урыстәыла» иҳәеит.
– Ҟаҳ, бимырԥхашьеи, бара!
– Сирԥхашьеит ҳәоума бышҵаауа... Аҿыбырҳацәқәа рзы, усҟан авигаворгьы ҿаҿаӡа инаганы исырҭеит. Изакәазы бҳәарауеи?.. Иараби, рхатәы бызшәа рзымдыруазар, уи аиқәырхараз сара схала исылшо ҳәа иҟои? Акымзарак! Уи азы сара исхарои?
– Аксана биашоуп! Ҳабызшәа ҳаҭыр ҳзақәымшәа збоит, еиҳарак ақалақьқәа рҿы. Ааи, асеиԥш иҟоу аус ӷәӷәа арҵаҩы ихала имч ақәхом, дасу ихы дырны иара ихьчароуп акәымзар.
– Марушьа, изыхьчаша злаҟалои, реиҳараҩык наганы атәым школқәа ирҭарҵозар? – лҳәеит Аксана, убри лгәы иалеижьҭеи акрааҵуашәа лылахь неиқәҵаны.
– Убри бҳәарауеи!
– Нас, абарҭқәа аҭаацәа ракәӡами изхароу? Рхәыҷқәа акы рылҵраны иҟазаргьы аҭагылазаашьа рырҭом. Мшәан, уиаҟара заҳҳәои, ақалақьқәа рҿы шамахамзар ԥсышәала ӡәыр дцәажәо баҳахьоума. Аурок аҟны ҳанааиқәшәало, убасҟан цәгьаԥсышьала ҟыжәбыжәк мчыла идҳарҳәоит акәымзар, абжьааԥны ҳабызшәа баҳап ҳәа бымшәан.
– Уи азын, атәымуаа уахьрыхәаԥшуа аиашаз уаарыҵашьыцыртә иҟоуп! Бырзыӡырҩи иҳаланхо амилаҭқәа рхатәы бызшәада аҽакала еицәажәозар... Ҳара иҳаиԥшқәоу џьыбшьоума, рыбызшәа ҳаҭыр ақәырҵоит азоуп рбызшәа мацарала изеицәажәо! – иаазгәалҭеит Марушьа.
– Ахәыҷқәа рхала роума, иара адуцәа ҳәа иҟоугьы злеицәажәо бымбои.
– Ааи, ари абызшәеиқәырхаҩцәа рзы иус дуны аԥхьаҟа изызхәыцша акәны раԥхьа ишьҭоуп.
– Иабихәац, аҭыӡшәа шьҭа наҟ иазҳархап, бареи сареи еибаҳҳәеит ҳәа акры аанагоума, ари еибызҳәаша, изыӡбаша даҽа уаауп... Уи бзиоуп, аха бымацара иахьа арахь баазцеи Марушьа?
– Ибасҳәар бысхыччар ҳәа сшәоит.
– Иҟалеи сыбхыччартә!
– Сан иахьлаҳах дыр, абра Кьалашәыр ԥшҩык дыҟоуп ҳәа анларҳәа, убранӡа бцароуп ҳәа иахьа саалышьҭит.
– Марушьахеит, ажәытәан еиԥш, уажәыгь аԥшыҩцәа брышьҭоума!.. Ирҳәо хабҵоума!
– Сара ишԥахасҵо, аха ишԥаҟасҵарыз, сан саныхҭалкӡа сааит.
– Изакәазы?
– Сызхаалышьҭыз ҳәа акры ыҟахума! Сашьа иԥҳәыси иареи абыржәы аакьыскьа рыгәқәа неибырхашәа иааҟалан, абри иԥҳәыс дицәымыӷххазар ҟалап ҳәа азхалҵеит лара лтәала. Акы еимазымкыц хаҵеи ԥҳәыси абаббахьеи. Ҳҭаца цәгьалаҵәҟьа сан бзиа дылбоит, абарҭ ирзеимакырахаз аԥшҩы лыҟны бцаны еилыбкаароуп , арахь ахәаҷы ԥшқа дрыбжьагылоуп, лҳәан иахьа смаар аалымуҵәҟьеит.
– Нас, бахьааз ибалҳәазеи аԥшҩы?
– Иаасалымҳәаз ҳәа иҟои, аха илҳәаз зегьы сан иласҳәараны сыҟоума, сахьнеиуа мцык дызжьап, ирԥырхаго ҳәа акы ыҟам ҳәа ласҳәап.
– Ибҭаху мсааит, ибалҳәаз хәыҷык шаасабҳәара?
– Аԥшыҩцәа ирҳәо уажәы иббама, анҭ рҳәатәы хабҵар, нас иҟабҵеит. Барамыжда, ԥҳәыск длыхнаҳәааны дыҟоушәа агәра слыргарц далагеит, аха сашьа ус иҟақәоу ма дреиуахында! Убри иҵдырааны лара дызусҭоу еилкааны бысзаа, нас убри аҩыза шәҟәык изыҟасҵап, иԥҳәыс лыда уаҳа даҽа ԥҳәыск иара изы дҟамлартә аҟынӡа ҳәа, агәра слыргарц ақәылкит, лара нҵәа.
– Ус бҳәеит, аха издыруагьы ыҟам џьыбшьоума!
– Урҭ ирдыруа сыздыруам, аха иахьада аӡәы лҿы сымнеицызт... Аҳы, шьҭа саргьы аԥхьаҟа снаскьалап, ҳамҩахыҵырҭа ҳазааигәахәоушәа збоит! – лҳәеит Марушьа, адәахьы дынынхьаԥш амашьына дахьҭыҵшаз шьҭа иазааигәахазшәа анылба.
– Банаџьалбеит, зынӡа ҳаицәыӡит, иаагәаӷьны уахак аҩныҟа бсыцааларауеи, ҳгәазхарагьы ҳмеицәажәарыз?
– Иҭабуп, Аксана, аха уаха сан слымбар дхагамхои. Агәылацәа зегьы ршьапы иқәыргыланы иблырбап. Сахьыҟоу лзымдыруа ахаан схала џьара сылмышьҭыц.
– Дбыцәшәартә, иаха быхшәама?
– Иаха схымшәеит, аха аҩныҟа сыхнымҳәыр агәырҩа дамгои, – лҳәан, Марушьа агылара лҽыназылкит.
– Ус акәзар пацелуи мениа, уажәшьҭа ҳанеибабо бог знает.
Аксана абас шаалҳәазҵәҟьа аҵәах-сахҳәа иаагәыдеибакылан, нас Марушьа ауаа дрылсуа ԥхьаҟа лҿыналхеит. Рҽырбжьаҟуыҟәны атәарҭақәа рыбжьара ирыбжьагылаз амҩа лырҭаразы дрыҳәо мацара, ус илулакгьы днеины амашьынаныҟәцаҩы ивараҿ даагылт, убри аамҭаз амашьына ахьылзааникылашагьы наиалҳәеит.
– Абраҵәҟьа иаанкыл, абра... – лҳәеит Марушьа, амҩахыҵырҭа давигозшәа анааламхаба.
Амашьына дынҭыҵуаны еиԥш, лышьҭахьҟа даахьаԥшны, ус Аксана лыбжьы налықәлыргеит.
– Аксана бымҩахә сшәар сҭахын, аха бара уеизгьы абилеҭ бымоуп!
– Исымоуп, исыма... Иҭабуп Марушьа!
– Аха боуазар, сабшак аҽны аҩныҟа бнеи, Ахәҵа ақыҭаҿ ҳахьынхо усгьы ибдыруеит.
– Ианакәхо сыздыруам, аха хымԥада ари сареи ҳаицнеиуеит.
– Ацәажәара аазырханы ирласны бҭыҵ, аамҭа сымам, сагхоит, – иҳәеит амашьынаныҟәцаҩы, лҽынлырхоушәа аниба даалықәгәамҵын.
Уи ииҳәаз Аксана ллымҳа ишааҭасызҵәҟьа, лыбжьы зегьы ираҳаратәы иҩҭцаны днаиқәымчит.
– Падажди, уара, апажар умоума... Иҟалозар аҭыҵха аалараӡа!
– Абзиараз Аксана!
– Абзиараз Марушьа!
Марушьа лшьаҵатәы ҳаракқәа ԥхьала аҭыҵра дана
мырманшәала, нас дааҳәны шьҭахьла ԥшьаала дналбан, адгьыл лшьапы нықәлыргылт. Амашьына адҵыха ламраӡакәа, амашьынаныҟәцаҩы ус ашә наиркын, абри даҵаҳаны машәырк лыхьып ҳәагьы лыгәхьаа мкыкәа алҩа налҿарчны, имашьына аввы ахга иналыварҩны аҿынаирхеит.
Ахәҵа ақыҭа аҟынтәи амҩа иқәыз автобус машьына, ӡык амбеижьҭеи шьҭа кыр шааҵхьаз убаратәы ижәпаӡа иақәжьыз асаба, анкьаӡа зны изларшәхьаз ашәыга еиқәыцәашьха аарла акәын иаԥшшәыхәыз аҩежьра шаныԥшуаз. Аӡәы дыхәмарны ианиҵазар акәхап, асаба адчыла иҟаз ашьҭахьтәи асаркьаҿ «Кәытка дурак! Помои мениа!» ҳәагьы, нацәашьҭала иҩны ианын. Оумакала иқәсхьаз машьынак ахьакәыз азы, аҩнуҵҟагьы даарак ихирмызт, амҩа иқәланы аҿанынахалак, абыржәы иааимҿышәшәарашәа аихасырҭақәа иааҟәымҵӡакәа ишҿыжуаз мацара, ақалақь аҟынтәи аԥсы аманы, уф гәышьа ҳәа машәырда есҽны аҩныҟа иаахынҳәуан. Ажьакца иакны иахьафахьаз азы акырџьара икылыхха иҟалахьан, уантәи акәын ҵаҟантә асаба злаҭалозгьы. Қыҭацыԥхьаӡа ԥсреи бзареи аанмыжькәа зцәа зхыҵхьаз, акырџьара ибӷалахьаз, акырынтә ажрақәа ирҭаҳахьаз, зныкымкәаны иҟәаҟәахьаз, икыдҟьахьаз амашьына шьҭа «ԥсшьара» иҟазарц ахәҭеижьҭеи акрааҵуан, аха ахы хьаас иамамызшәа аарла аԥсы шҭакьакьазгьы излалшоз ала ақыҭауаа рымаҵ аура иаҿын, макьанагьы ауааԥсыра ауадаҩрақәа иахьырҭагылаз азы ирыцҳанашьозшәа. Неихаркәа змам ауаҩы днатәа-аатәо дышцо еиԥш, аџьармыкьа аҟынӡа инеиаанӡа икарахазшәа амҩан акырџьара иааҭгылон, ишнеиуаз иаалырҟьаны зны аԥсы азеивымго иааихәлачлон, даҽа зных аӡба еикәанҵәо амҩа агәҭаныҵәҟьа иҟәызгаӡа иаанхалон. Уи аамҭаз
аҩарӡқәеи ажра ӡқәеи наҿархәхәаны ҩаԥхьа ижьа-жьо аҿынаирхон, аԥсы ацара макьана имышьҭыкәа ҭахак аамҭакәа иаазгоз, ахлаҳәацәгьа Кәытка. Изымҳәацыз аӡәы дыҟамызт, абри акы анахь рацәа ҳаҵабгеит, нас ныҟәашьас иҳамоузеи, ақалақь ашҟа аҭитәқәа злаҳгои, уахьынтәи арахь ҳаидарақәа злааҳгои ҳәагьы, ҳәсагьы хацәагьы шынҭалалак иаразнак абри азҵаара аацәырганы рмашьыназаҵәы ианыӡбо аныҳәа-ныԥхьара иналагон. Иаргьы урҭ рныҳәаԥхьыӡ аԥыланы иҟазшәа, уаҳа назлоу иԥсра убааит ҳәа ишыҟалахьазгьы, аԥсы нахшәаанӡа ақыҭауаа реидарақәеи дареи аманы, вара-варала иахьныҟәоз иҵкьаҿӡа иҟалахьаз азганк хьыԥсааӡа, уажәыуажәы иааихәлацәкьысуа, зных аҽадҳәыс еиԥш изымҵысуа иааҭгыло, даҽа зных аҟамчы нахырҟьазшәа иҭрысны иҟәарҽаруа аҿынахо мацара, есҽны ицо-иаауа икарауараха уахь амҩа иангәышьан, шьҭа аџьал ааины ишаадгылахьазгьы.
Иахьагьы шьыжьнаҵы ауаа реидарақәа аманы амҩа еиҭақәлагәышьеит, ишьшьылаҳауа акыргьы иқәхеит, аха уеизгьы амра агыламҭаз аарла аԥсы аманы ишааиуаз, ус Ҟәараш ацҳа иаақәсны ақалақь шыҟаз аҿынанахеит. Ирыцҳахәха излаҟаз азымхозшәа иахьак зынӡа аидара рацәа иаҵарҵеит, араса зҭаз ааҵәақәа рыла ашьҭахь зегьы кҿарҭәааны, аԥхьаҟагьы шьапыргыларҭак амамкәа ауаа рыла кәапеиашәа иҭәын. Атәарҭа змаукәа игылақәаз ршьапқәа ирыҵаҵәиуа, хазы ааҵәақәа ирҭаҿаҳәаз шьарақәакгьы амашьына иахьаҟьоз рыхлахаҵ аргьежьызар акәхап, иааҟәымҵӡакәа аибарҿыҿра иаҿын, ирыхҟьоз рыфҩы бааԥс атыртырҳәа ауаа рԥынҵа иааҭасуа.
Ахәрашәа ахҳәаауа иааргозшәа, иахьакгьы амҩан рыцҳарак азыҟамлакәа, еихеигәо ус Маҷаранӡа иааӡеит. Ари аҩыза амашьына ҟәарҽар, амҩа анылара иахьақәиҭыртәуаз азы есҽны иазыԥҵәаз ахәԥса ахишәааразы, Маҷаратәи агәаҭарҭа аҿаԥхьаҵәҟьа амҩаду азганк ахь Кутка иҽнаҭаны иааникылан, нас дынҭыԥан уаҟа игылаз амилициа рахь иҿынаихеит. Ус, дук мырҵыкәа акәытуаци ашьарақәа рыфҩи
неилалан, зынӡаск игәырхынҳәыгаха иаразнак амашьына иааҭачит, убри аамҭаз уи ззымчҳаз ԥыҭҩык асаркьақәа инарыха-аарыханы иаадыртит ԥшак ҭадырсразы. Кәыткагьы убри идыруазшәа рацәак иҽнамырхакәа иаразнак ишьҭахьҟа даахынҳәны амашьына иҽынҭаижьит, аха ашә ишимчыз акырынтә иаарӷәӷәашәа ианыдижьла ауп нас афергьҳәа ианакы. Ашьҭахь аус аирурц иҽыназикит, аха цасҳәан изнауазшәа ацаԥха аҿеикшацыԥхьаӡа аӷыр-ӷыр аахганы иаацәон, сыԥсра убааит уаҳа неихаркәа сымам, сызургәаҟәуеи аҳәарашәа. Аҟыт ахәлымго иззаӡа амҩа ианаанхала, уа игылақәаз амилициа руаӡәык дааскьаны, Кәытка днаиазҵааит:
– Иазыҟалеи, кыр ахьма?
– Мап, џьоушьҭ, абас аныҟанаҵало ыҟоуп, зны-зынла ус адырлоит, – иҳәеит Кәытка, уи иахь ихы нҭырҳәҳәаны имашьына аус аруа.
Абас анааибырҳәа ашьҭахь, ари исазҵаауа даҽа зныкгьы сыхәԥса иҭаххама ҳәа аагәахәызшәа, убри аамҭаз аҽеихәларчны аҵықь-ҵықәҳәа ианааимса ашьҭахь, нас ахыуҳәа иааибаган, амч зынӡа ишкаԥсахьаз ӷәӷәала ианыԥшуа еиҵакы-еиҵакуа инаҵысны афергь-афергьҳәа аҿынанахеит иахьакгьы ақалақь аҟынӡа сзынаӡанда ҳәа агәахәызшәа, уанӡа шьҭа рацәакгьы бжьамызт. Амҩан машьынас иааҟаз зегьы ахьӡаны иаԥысуа, иара зегьы рышьҭахьӡа иаанханы еихеигәо ишнеиуаз ус ақалақь акалҭ иаалагылоны еиԥш, Кәытка амашьына зымҩа инымҩахыганы иааникылан, нас иҭатәақәаз реидарақәеи рымҩа ахәԥсеи рымхуа днарылалеит, убасҟан аԥара змақәамыз ҳәсақәакгьы ҟалеит.
– Нан, иҟаҳҵарызеи, уажәы иҳамам, ҳаҭитәқәа ҭины ҳаныхынҳәуа еидкыланы иуаҳҭап! – рҳәеит урҭ.
– Џьым, ишәымамзар шәыҩны шәакы! Шәеидарақәагьы шәаргьы шәырҳәазаны шәаазго ари амашьынагьы шәара шәеиԥш «акрыфара» шаҭахугьы жәдырла! – абасеиԥш есымша иахьизыруаз азы шьҭа игәы кыднаргылахьазшәа имырхаакәа абас аҭак нариҭеит иаргьы.
Уф гәышьа ҳәа аԥсы аманы ус рацәак аамырҵыкәа аџьармыкьаҿ ианаакылс, егьырҭ ақыҭақәа рҟынтәигьы аԥхьа иаақәахьаз амашьынақәа ахьеишьҭагылаз рышьҭахьӡа иаарышьҭагылоны еиԥш, аидарақәа рықәхра иахьӡаанӡа иҩеи аахәаҩцәа нарыжәлеит, араса аазгада, ашә змада, ауҭраҭых змоу шәыуа дарбану, апатырқал, амандарина ҭитәы ҳара иҳаашәырхәа ҳәа, ирықәпапаны ақыҭауаа амашьына аҭыҵха рымҭо. Марушьагьы иаалгаз х-ааҵәак араса ақәхыха ламраӡакәа, ибҭиуазар ҳара иҳаҭ ҳәа иаалысны ҳәсақәак дыхҭаркит. Руаӡәыкгьы џьара дылбахьоушәа дыҟахуп, аха цқьа лҿаԥшыха лалраӡом, ааҵәақәа лҽрықәырԥсны егьырҭ аҳәсақәа лааигәа иаалмышьҭырц рҿаӷьаӷьара даҿын, егьырҭгьы убасҵәҟьа акәын рыҽшыҟарҵоз, убри аамҭаз аӡә дгыланы дырзыԥшуазар аҭитәқәа зтәыз акгьы рҳәомызт, изтәымыз уи еимакны аибахәаҽра иаҿын. Арҭ ахааҵәакгьы сара иныскылеит ҳәа егьырҭ аҳәсақәа ирымазкуаз аԥҳәыс, лыхцәа ашлара ааланаԥсахьазар акәхарын, иахьылшәуаз азы аҵҟәашаара убарҭаны идырцәаз аҭаҭын аиԥш ихҩежьаӡа иҟан, уи лакәын Марушьа илбахьазшәа иҟазгьы.
«Мшәан, анаџьалбеит, абри исзымдырыз Аксана лоума?» – ҳәагьы аҵыхәтәан лгәы инҭылҳәааит.
Ашьҭахь ианылзымчҳаӡа дынлыцәхасшәа лара лахь даахьарԥшны дагьыналазҵааит, ҭитәыс иаалгаз лраса лара дылмазҵаакәа џьоукы иахьрымалкуаз азын џьшьахәыс дҟаҵаны.
– Еи, бара, шьҭа арахь баасыхәаԥши, иҟалозар! Сраса мҵазырсуа, анкьа издыруаз Аксана бакәӡами?
Лҽырхажьны лҽақәырԥс илкыз ааҵәақәа аӡәы илцәигар ҳәа дшәаны, уи азыҳәан уахьгьы лгәылҽанҵаны, ашьҭахь даахьаҳәшәа Марушьа дналҿаԥшшәа ҟалҵеит.
– Унан, сыԥсында, Марушьа боума зтәы еимаҳкуа! – дшылдырызҵәҟьа дҩаҵҟьаны аҵәах ҳәагьы даагәыдылкылеит. – Сакәымкәа сыббааит, сара соуми? Аксана соуп! Сызҿу бымбои, иахьеи уахеи абри мацара саҿуп!
– Ари аӡәы илзаазгеит, исҭиӡом, егьырҭ ртәқәа жәга! – лҳәан, Марушьа лҩыза данылба шьҭа лааҵәақәа уи
илылҭаразы иаразнак рыхьчара лҽыназылкын илықәпапаз егьырҭ аҳәсақәагьы аҵыхәтәан лыбжьы нарықәлыргеит. – Иҟалозар, наҟ шәысԥырҵ... сеидарақәа ақәхыха аасашәраӡа!.. Абааԥсы, ҳшәымшьын, амашьына аҭыҵха ҳашәҭ!.. Ишәыхьи, бара, анҵәара шәзыҟалама? Шәнаскьа, шәнаскьа иҟалозар...
– Марушьа, бааҵәа азхык арахь исырки, саргьы снабыцхраап, – лҳәан, Аксана убри аамҭаз ашырҳәа руак маҷк инықәшьны иаалырҳәазеит.
Ашьҭахь аҩыџьагьы еицхырааны, ирулакгьы ааҵәақәа еимакы-еиҿак иааҭганы џьарак инеикәадыргылан, нас рҽаадрыцқьашәа ҟарҵеит.
– Раса ҟәаззар, ҳара иҳаҭ, иааҳхәоит! – акы аибыҳәаха иахьӡаанӡа ус даҽа ҳәсақәак убри аамҭаз иаарыдгылеит.
– Шәанаџьалбеит, аӡәы лзыҳәан иаазгеит ҳәа сымҳәахьеи знык, заҟантә исшәырҳәои! Амлагара шәзыҟалама, исҭиӡом! – лҳәеит Марушьа, аҳәсақәа еицлабны аимҵԥаара иахьашьҭаз џьашьо.
– Иҭиуп, ари иҭиы... Илҳәаз шәлымҳақәа ирмаҳаӡеи? – лҳәеит Аксанагьы.
– Араҟагьы ԥсҭазаарас ишәымоу башоуп!.. Аксана, банаџьалбеит, ҳаибамбеижьҭеи иҵӡоузеи! – лҳәан, Марушьа нас урҭ аҳәсақәа даарҟәаҵны, лҽынахыгашәа лҩыза лацәажәара дналагеит.
– Имҵыкәа, ианеиҵамха уеизгьы жәабаҟа шықәса иреиҳамзар еиҵам.
– Ааи, ааи ус акәхоит. Ҳаибамбеижьҭеи, аиашаз каамеҭ ҵыҵәҟьоит... Уи бзиоуп, аха бзанааҭ кажьны ахәҳахәҭра бҽазыбкыма?
– Марушьа, ишԥаҟасҵарыз икасмыжьыр! Х-ҩык астудентцәа ҳамоуп, аиҵбы макьана ашкол дҭоуп. Рҵара ахә, рымҩа қьыра ахә, реилаҳәара, хазы ацәгьеи абзиеи уҳәару, санамыхәаӡа икасмыжьыр ԥсыхәа смоуит. Х-ҩык ахшара, нас схаҵа, сара ҳназлоу, зынӡа хәҩык ауааԥсыра рныҟәгара имариа усума, џьым!
– Избан, бхаҵа Рушьни акгьы даҿӡами?
– Абна, хыхь кәацԥҟаҩыс аус иуеит.
– Мшәан, шәаргьы арахь нхара шәаама?
– Ҳмаар ишԥаҟаҳҵарыз! Зегьы ахьаауаз ҳаргьы ҳаар акәхеит!
– Шаҟа бҽыбыԥсахзеи, Аксана! Анкьа избахьоу бакәӡам! Бысзымдырырцгьы аԥсык аасыгхеит.
– Ибзымдырша сакәхааит, аиеи! Иҟабҵари, иахьа убри аҩыза аамҭахеит, бҽыбымԥсахыр бабацои. Арахь цқьа баасыхәаԥши, сшеибыҭақәоу бымбо, абас аӡәы сидыруа сыҟахума! – лҳәан, Аксана илышьхарҟаца илышьаз аиқәа абақ-абақҳәа лшьымхҭагьы днас-насит убасҟан. – Ишыбдыруа еиԥш, анкьа аҽакала ԥсеивгагак ҳаман, аха иахьа ҳшыҟалаз бымбои. Мышкы зны аџьырмыкьаҿ иаргьы саргьы ҳаанагап ҳәа сгәыӷуазма, ԥхыӡ избаргьы ихасҵозма, аха ишыббо хаҵеи ԥҳәыси иахьа абри ҳадԥшылоит. Ари иакәзар, анкьа аӡәы диаҭәеишьо егьуа дыҟазма, аха, аа, абар уажәы анхацәа дрыҳәаны, рырахәқәа рылганы ажьаӡа импыҵатата акәацԥҟара даҿуп. Абас дахьыҟалаз заҟа игәниго бдыруоу, анкьа дшам-шамуа иҟаз ауаҩы уажәы дҵәыӷраԥсӡа дҟалан, ицәыҭбаахаз анкьатәи еиқәақәа зегьы еизыҳәҳәаны убра аҩны икҿажьуп. Уаанӡа ииббахьац Рушьни дабаҟаху, ихы дшаныӡбоз мацара игханы деиқәҩаҩа дҟалан, иԥынҵа ааукыр иԥсы шааихшәара дыҟоуп.. Ԥыхьа сара соуп ҳәа игәараз, аҵыхәтәан иаагарҭақәа зегьы анимпыҵышша, уажәыф убри шыгәниго мацара дыԥсырц акгьы игым... Марушьа усеиԥш Анцә бақәимыршәааит, аха аԥсҭазаара бзиа иашьцылоу иаалырҟьаны данӷархо атәы цәгьоуп!
– Мшәан, уажәы дызҿу аусураҿ акгьы ихамшәалаӡои?
– Дызхашәало ҳәа акры ыҟахума! Ианикапануа иацәӡашәа црыҵқәак неизакны аҩныҟа игәареигалоит ауп, уаҳа акымзарак. Насгьы, анхацәа уажәы иаазқәылаз акырӡа рыхәқәа шьҭырхит, аха уи азы гәыбӷан рыҭатәума, избанзар дасу итәы иара ишиҭаху иҭиуеит, ӡәыр мчыла иуиҭоума, уҭахызар иааумхәан. Абасала ҳҩыџьагьы ҳаицхырааны џьабаала иааҳарҳауа иара ус акымзарак аанаго ҳәа иҟам,
арахь маҭәазааит, фатәызааит, иарбанзаалак зегь хазы рыхәқәа шьҭыҵит, акы узаахәо ҳәа иҟам... Марушьа, ари браса заҟа ҳәа ибҭиуеи?
– Акыр здыруоу, Аксана! Кьылак ҩажәамааҭ иаԥсоуп рҳәан, исҭирц иаазгеит, арахь ма акы аҭира саманшәалахындаз!
– Ус базҳәаз амц бижьеит. Иашоуп, мчыбжьык аԥхьа ибҳәаз иаԥсан, аха уажәы ахә лаҟәит, кьылак зеижәмааҭ рҟны иааит.
– Иабихәац, изыԥсазаалакгьы шьҭа наҟ исҭироуп, ҩаԥхьа саҵаланы шьҭахьҟа исызгагәышьом!
– Анцәа иџьшьоуп, сара сахьбықәшәаз, мамзар арҭ аҳәса хәырҭлаӷьқәа быргаӡаны зынӡа хәмариала ибцәыргаргьы ҟалон акы аҭишьа бшақәымшәоз аабыдырбалазҭгьы! Ари аусаҿ даараӡа уаҩысҭаазароуп акәымзар, иугазгьы ааумгеит ҳәа ургаӡаны уҭарфоит!
– Излазбо, сраса бара иаабхәарц бҭахуп? – лҳәан, Марушьа дагьааԥышәарччеит.
– Ааи, ааи, иҟанаҵо аԥарагьы неидкыланы иаразнак бнапы иасыркуеит.
– Араса аума еиҳарак иаабхәало? Бызлазбо ахәҳахәҭра бҽабҭаӡеит! – лҳәеит Марушьа, анкьатәи лҩыза дызҿыз шьҭа ишылдырхьазгьы.
– А как же! Жәашқәса раахижьҭеи абри ауми сызҿӡо. Сара стәала абизнес саҿуп. Есышьыжь ҭитәыс иааргало араса, акакан, амандарина, апатырқал, ауҭраҭых, ашә, акәтаӷь, аџьыка, акәаха, ашәыр... атаркьнеи... Инеиԥынкыланы иаасыдсымкыло ҳәа акы ыҟам. Амимоза шәҭгьы анызгало ыҟоуп.
– Џьым, џьым, ас аҟаҵара сара исылшагәышьоум, бызлахәоузеи ари аҩыза аусхьанҭа!
– Ишԥаҟасҵари, уаҳа ԥсыхәа сымам! Ухы мыргәаҟкәангьы утәаны акыр узҭода! Акы уалаҟамзар, иахьа уашьаҵәҟьа уаниҭахым аамҭахеит... Бара, Марушьа акы басҳәашан! Быҭитәқәа усгьы сара изгахьеит, шьҭа бызхыццакыша ыҟам. Бааи, џьара ҭынч ҳнеидтәаланы каҳуак еицаажәып,
ҳаибамбеижьҭеи ҳгәазхарагьы ҳааицәажәарын. Анкьа аршәгьы бзиа ибымбалози, ихьшәашәаӡа иаҳфарын.
– Уи бхаҭа бакәын иаҿынҵәаауаз, – лҳәан, Марушьа дааччеит.
– Аиаша бҳәеит. Иара абыржәгьы ахәыҷқәа реиԥш бзиа избоит, мышкы хәба-фба рҟынӡа ымфакәа аҩныҟа сымцац.
– Арҭ аидарақәа ара иааныжьны ҳцоума?
– Беилаԥсама?! Ара инбыжьыр, нас иббеит! Инҳажьуа ҳаҟоума, ари сышьҭахь игылоу базыԥши, ԥшьбырбалк аҵаҵаны исымоу схатәы гәаргәалеи, машьынак иаҩсуеит, инақәҵаны ҳахьтәо ҳавараҿ инаҳаргылт ауп.
– Ус бҭахызар, нас, мап сызбыцәкуам.
Абас ианеиқәышаҳаҭха ашьҭахь ааҵәақәа аашьҭыхны уи агәаргәалеи инақәырҵан, нас еицхырааны еицагәыҵасуа ирыма рҿынархеит.
– Амҩа!.. Амҩа!.. Шәанчылааит, наҟ шәнаскьарауазеи!.. Дорога сымҳәеи, уара, дорога!.. Отоиди, уара, отоиди!.. Уан улыхнаҳәааит, уззаӡа ушԥагыло!
– Аксанахеит ибцәажәашьои! Ауаа рыгәҭа быԥхамшьаӡакәа бызлацәҳауеи, џьым, џьым! – илбахьац лакәымкәа лҩыза лыԥхамшьара ааџьалшьеит Марушьа.
– Ара иумҵо ҳәа акры ыҟоума... Ҳазҿу аусаҿ убас ада уаҳа цәажәашьа амаӡам.
Ус, арыӷьарахь иахьнаваҵәиҵәҟьаз каҳуажәырҭак аԥхьа иаагылан, адәаҿы игылақәаз астолқәа руак аанкыланы, нас еиҿаԥшуа инеиҿатәеит.
– Еи, ахкыдҟьа, исҳәо баҳауама!.. Ацәа ҭадыршааит зынӡа идагәахама, тышадуаа рҭаца боуп изасҳәо! Ибылшозар, убра каҳауак ршны иаҳзааги!
– Ибызсмыршыхкәа, аҳкәажә бысҭааит... Ус бара бымсит!.. Арқа, бара! Убас! Убас! Ауаа ҟаҭәаны, иргаӡаны, зегь рыла бреижьаны рыҭитәқәа рымхла. Акаҳуа лыржәны ҳаҭырк ҟабҵоушәа, егьиуашәа бхы лырбаны, уажәы даҽаӡәы дкагәаны лхыхра баҿуп... Аферистка бара! – лҳәан, ус ԥҳәыс ҿак убри аамҭаз лхы ахышә иаакыллырҳәан даҵамхакәа ларгьы аҭак ныҟалҵеит.
– Уф, иахьаҳәаҵәҟьо ашьа ҭашәааит, иаҳәашазеи! Аӡәы иааиаҳаргьы иашоу џьимшьои. Апарпарра бааҟәыҵны, банааиуа убра ихьшәашәаӡа иҟоу ӡыхаак ҳзааг. Аршәгьы бымазар, арахь иҳаҭ.
– Џьым, сара сыбмаҵуаҩым, ибҭахызар бҩагыланы бхаҭа ига... Насгьы шьыжьнаҵы зегьы раԥхьа исҭааз бара боуп, беиқәымышьҭацәгьаха шьҭа иахьа кыр сзыҭираны сыҟоума, – лҳәеит уи аԥҳәысгьы аҭакҟаҵараз дхәыдамкәа.
– Сымышьҭа бакәыхшахааит... Бхаҭаҵәҟьа боуп амшьҭацәгьа. Арахь ибусхәыз, убра атышаду бабхәарааҿ быҟазҭгьы аџьма хырҵәы бысҭаԥхак наҵажьны бызхара бымфаларыз!
– Сарамыжда, бара есыуаха абысҭаԥха афара баҿуп, ус ба бымсааит! Ауаа жьаны ирцәыбго аидарақәа шбырҳәазоз мацара бкарахан, аҩны баннеилак баашьаны бҭаацәа ӡыршык аадыржәны, нас илцәыҵаианы ицәо боума, ас аҽԥныҳәа сазырго!
– Ариу, бара, ари... Ари лыбз ҳаӷоу даҿашәааит!.. Лаҟарагьы зҳәода... Убра снамышьҭкәа бшыбзиоу бааласы, бара бымшгаха аамҭа сымам...
Есҽны еиԥш, иахьагьы аџьармыкьаҿ аахәаҩцәеи аҭиҩцәеи еилыхо еилан. Араҟа акәын ладагьы-ҩадагьы иааргоз жәабжь хкыс иҟаз зегьы ахьуаҳауаз, араҟа акәын еизоз уҳәан-сҳәанқәа рҭыҩрагьы ахьыҟаз. Зхатәы ҭирҭақәа змаз агәҿыӷь иамгаразы, акаҳуа аажәуа иахьыҵатәаз атәым ашәақәа ҵакыс ирыҵаз шырзеилымкаауазгьы бзиа ибаны иадырҳәоз абжьду карҵәаӡаны аџьармыкьа иалыҩҩуан. Иахьазны ԥсыуашәак машәыршәа џьара имгозар, егьыс акы уҭахны аџьырмыкьа уналалар ԥсышәак умаҳаӡо, тәымџьара уаанагазшәа акәын ухы шубоз. Иахьагьы уахьааӡырҩлакгьы есҽны еиԥшҵәҟьа иуаҳауаз тәым бызшәан, амала Марушьеи Аксанеи, нас ани тышадыуаа рҭацеи дареи рымацара ракәын абыржәы ԥсышәала ицәажәозгьы.
– Бара, Марушьа, иаабгаз раса ҟәазума? – дҵааит Аксана, дызҿыхәаз акаҳуа нықәыргыланы, нас лнапы нагӡаны
лывараҿыҵәҟьа агәаргәалеи ианҵаны иахьлывагылаз иаагәалҭан.
– Ааи! Даҽа убриаҟара ассагьы сымоуп, аха уи аҽазны иаазгап.
– Правда!.. Иашоуп, асса ахә еиҳа еиҵоуп, аха иҵагьы иагхаанӡа ибзаагар, џьабаа бмырбакәа убригьы сара иаасхәон. Иара саргьы ҳәа иҟоу кыр схашәало џьыбшьоума, кьылацыԥхьӡа ҩ-баҟа мааҭ роуп исзыннажьуа... Аидара арҳәазарагьы шԥаббои!
– Иабихәац, бара былахәааҳхәҭшьас исымои, заҟа былшо ахшәаа... Нас, ассагьы бзаазгоит, – лҳәеит Марушьа, лҩыза бзиа дахьлылахәҳахәҭуаз азгьы хазы дацәыԥхашьо.
– Иҭабуп!.. Уи бзиоуп, аха бара уажәыгь ашколаҿ аус буама, Марушьа?
– Макьаназ изуашәа сыҟоуп.
– Аиашаз каамеҭ бычҳауеит... Аҵаҩцәа рацәаҩу?
– Сынтәа заҟаҩы алҳаргаз бдыруоу?.. Х-ҩык заҵәык роуп!
– Не может быт!
– Не может быт, ҳәала, уаҳа ыҟамызт. Ҳқыҭа зынӡа иҭацәит, иаанхазгьы ықәҵны ацара иаҿуп... Арҵаҩцәагьы абаҟаху! Аиаша бҭахызар, арҵаҩцәа рзымхара ауп ауаа рықәҵра еиҳаракгьы изыхҟьаз. Зхәыҷқәа рааӡара зҭахымда, шәзықәҵуазеи ҳәа иахьа гәыбӷангьы аӡәы иузиҭом.
– Убри ауми ҳаргьы иҳахьыз. Араҟагьы кыр соуаз џьыбшьоума, сгәы анкыдгылаӡа наҟ саԥырҵит. Исырҭоз ауалафахәы ҩ-мшгьы ҳнанагомызт. Аиаша басҳәап, жит стало не выносима... очен тиажело... Арҵаҩы дҳәаркьиуашәа аҭаацәа инапы анрымҵаик нахыс, иаҳаҭыр иаразнак икаҳаит ҳәа сазхәыцуеит, абри бара ишыбҭаху ихаҵа.
– Сара сгәы иалоу, наҟ-наҟаз ақыҭа школқәа зынӡа иакыр ҳәа сацәшәоит. Иагьа бымҳәан, џьым, ақыҭақәа рҟны ауп макьаназ аԥсуара маҷк еиқәхашәа иахьыҟоу, ԥсышәала иахьцәажәо, аҵасқәа ахьмыӡыц, – лгәы иалақәаз шыҟаз ала лцәажәара иналагӡаны лхаҿсахьагьы иаанлырԥшит Марушьа.
– Ето верно, – лҳәан, Аксана лхазы аӡыхаа еиҭанҭалҭәан, нас Марушьа лтәгьы инахаҭәаны лажәа анагӡара деиҭаналагеит. – Аԥсуара еиқәзырхараны иҟоугьы абызшәа адырра ауми, аха иазыбуеи ҵыбгарахеит иҟалаз, аԥсуаа рыбжеиҳараҩӡак рхәыҷқәа уажәык зынӡа атәым школқәа роуп изҭарҵо. Исзеилкааҵәҟьом, аԥсуа школқәа мап зацәыркуа, рхатәы бызшәала ацәажәара изацәыԥхашьо? Мшәан, ирызнауи абри рхатәы бызшәа? Адунеи ааршеижьҭеи имыӡкәа иааиуа ҳабызшәа хазына, аҵыхәтәан ираҭәарымшьо ишԥаҟалеи? Бааԥсрас иадырбалеи? Иара, ақыҭақәа рҟынтәи иаазгьы иргәыҵашәеи? Атәым гара иааӡаз џьушьап, урҭгьы рыхшара наганы атәым школқәа рҭаҵара иаҿуп. Уи азын ҳҵарауаа заҟа рҳәахьеи, заҟа рыҩхьеи, абри азҵаара заҟантәы иалацәажәахьеи, иахьагьы уи рҿыҵакуп, аха иуҭаху ҳәала, уи рхахьы инамгакәа иҟарҵарц ҟарҵоит.
– Убасала иаҳԥеиԥшхараны иҟоу ҵыбгарами! – иаазгәалҭеит Марушьагьы.
– Нас, сбазҵаауеит, ҳаҷкәынцәа изакәазы иҭахеи? Рхы зыхҭнырҵаз аԥсуара аиқәырхара акәу, мамзаргьы атәым бызшәеи урҭ ркәыльтуреи аиқәырхара азыҳәан акәу?.. Абри базхәыци, Марушьа!
– Анцәа ҳаибароуп ҳәа акәымзар, ҳабызшәа ҳнапала ианҳарӡгәышьа ҳаиаӡааит, ҳмилаҭ рмилаҭ ԥсы рхыҵит ауми изызҳәахо!
– Ма, ԥыҭҩык атәымбызшәа шԥарҳәо, ианцәажәо урзыӡырҩыр аҟатабааҳәа угәы архынҳәып... Уимоу, ақыҭақәа рҟынтәи иаақәаз ҳәсақәакгьы, арахь ишаазҵәҟьа рыбызшәа рхашҭызшәа иазԥагьаны атәым бызшәала ҳцәажәоит ҳәа иаҿыхуп, арахь ирҳәо закәызи, ишԥалацәажәо... Нын, нын, рыԥсы шҭоу ухы уаасны иуҵәыуап! Ахшара изшаз исасуп, иҟоуп ааӡара бзиа змақәоу, аха егьырҭ атәым школқәа ишырҭарҵазгьы аҵара агәаҳәара рымамызт, уажәык зынӡа иааҟәыҵӡеит... Ари злаздыруа, арахь нхараҳәа ҳанааз ԥсыуа школкаҿ аҭыԥ анысмоу, аурыс школаҿ аусура саламгеи, ашьҭахь саҟәыҵит бымҳәозар.
Убри ашколаҿ быжьшәҩык инарыцны ахәыҷқәа ҭан, иҟан аерманқәа, абырзенқәа, аурысқәа, атәым хәыҷқәа зегьы ааидукылар шәҩык инархыҳәҳәон, егьырҭ иаанхаз зегьы иаԥсыуааз ракәын, арахь аурыс школ ахьӡыхуп.
– Ааи, макьанагьы аӡбатәқәа рацәаны иҟоуп.
– Иҟамкәа, ишԥаҟам! Марушьа аиаша бдыруазарц бҭахызар, еиҳараӡак убри азоуп саргьы аусура заансыжьыз. Аҭаацәа ракәзар, иара ус абык, анык дааны ашкол иадымҵаалацызт. Зегьы аԥарарҳара иханагалаӡаны иамоуп, аха идырҳауа азыруеи рыхшара иуаабжақәаны иаанхозар.
– Иашами... Дарбанзаалакгьы дасу рыҩнаҭа иааӡароуп ҳәарыла акәымкәаны рыбла иабо ала, мамзар ашкол заҵә ахала ауаҩы зегь рыла дааӡо абаббахьаз? Аҭаацәеи ашколи рыбжьара ахәыҷы даныҟалалак, акы илымҵыр ҟалашьа амам. Ҵоуп ашкол иалшо рацәаӡоуп, аха ахәыҷы зегь раԥхьагьы ааӡара ахьиоуша иҩны акәзароуп, – уи днақәшаҳаҭхеит Марушьагьы.
– Џьым, дарбан еиҳабу, дарбан ҵарауаҩу аԥхьа арҵаҩы димааӡакәа ауаҩра злыҵхьоу! Аиаша бҭахызар, аҳәынҭқарра ӷәӷәа аԥаҳҵарц ҳҭахызар, зегьы раԥхьагьы арҵаҩы иаҳаҭыр ашьҭыхрала иалагатәуп ҳәа сазхәыцуеит. Иџьабааԥса иақәнагахаша имамкәа уажә ҳашцо ҳцалар, нас исыздырцәом арҵаҩы ида ҳмилаҭ рҟәыӷара зеиԥшрахаша, – еиҭах гәала дула даацәажәеит Аксана.
– Мшәан, уиаҟара зыбҳәои, ашколқәа рҿы аусураз ахацәа неиуазар бымбои! Хаҵа бжьыла, хаҵа гьамалагьы имааӡакәа аҳәса рымацарала иааӡоу аҿар зеиԥшрахашагьы, шьҭа бара базхыц, – убригь лгәы ишалаз ала лҩыза дналыдышшылеит Марушьагьы.
– Аҿарацәа ртәоуп ибҳәо, иара адуцәагьы аԥхьара ҳаҟәымҵхьеи. Иашоуп, уажәы акы аԥхьаха аамҭа змада, аха иара саргьы шәҟәык, газеҭк, журналк самыԥхьеижьҭеи заҟаҵуазеи, џьбеит. Анкьаауааашәшьырақәаирыҵатәаны џьара акы иаԥхьон, ҩымҭак иалацәажәон, аҩны инеиргьы акы иамыԥхьакәа ишьҭаломызт. Уажәы бахьынаԥшы-ааԥшуа ус аӡәы даԥхьо дыббахьоума?.. Ажәакала,
ԥыҭҩык ракәымзар, егьыс инеиужьӡаны ҳажәлар рыбжеиҳараҩык аԥхьара иаҟәыҵны иҟоуп, – лҳәан, Аксана даақәыԥсычҳаит илкыз аршәы анаалымпыҵакәкәа лнацәақәа аалырбзан.
– Ҵарауаҩык ишԥеиҳәахьаз, мшәан! – лҳәан, Марушьа убри аамҭаз даахәыц-хәыцит уи дызусҭаз лгәаларшәо. – Убас зҳәахьаз уажәы схаҿы дыҟам, аха ауаа аԥхьара иаҟәыҵыр ахәыцрагьы иаҟәыҵуеит ҳәа азгәеиҭахьан.
– Нас, мцны иҳәама!
– Мцны ишԥеиҳәоз! Аԥхьаҟа ихәыцуаз уаҩымзи, заанаҵ идыруан ауаа аԥхьара иаҟәыҵыр ишыҟалаша. Ҵабыргны, аԥсуаагьы аԥхьара иаҟәыҵыр, шьҭа бара базхәыц, ҳмилаҭтә хдырра еизҳашьас иаиоураны иҟоу... Мап, усеиԥш ҟамлароуп, уанӡаҵәҟьа Анцә ҳнаумышьҭын! – илҳәаз ашьҭахь лхаҭа лгәы иаалакьакьеит Марушьа.
– Иахьа газеҭқәак, мамзаргьы шәҟәык аабҩыҵракны бҿынахеи, ибхырҳәаауа ббап, абри лхы еиқәшәаӡами, убри ада уаҳа ус лымаӡами ҳәа бзиҳәоит бызбо, – лҳәан, Аксана илфаз аршәы зхыркьакьаз алаба ахала ианаалымпыҵаха агылара дацәаашьаны ашьҭахь лыварахь инкалыршәит.
– Нас, аҿар аҵара бзиа ирбар ҳҭахуп, арахь изҿыԥшыша ҳәа ирбои?
– Убри ҳәала, – днақәшаҳаҭхеит Аксанагьы. – Аҿаргьы зынӡа игаӡақәоу џьыбшьоума, иахьа ҵарак уҵаргьы уи рхы шырзаланыҟәымго рбоит азы абаҩхатәра злоу ыҟазаргьы, уи кыр ҳнаҭоума ҳәа аԥара рҳара иадҳәало аусурҭақәа роуп еиҳарак изышьҭалоу, аха аҿар зегьы ас аԥарарҳара амацара рхы аназца, усҟан аҵарауаа зынӡа имҷхеит ауп, усеиԥш ҳанааҭагыла шьала иҿыхны ахьыԥшымра ззааргаз ҳҳәынҭқаррагьы зҳәынҭқаррахом!
– Бара мыжда, Аксана, ибыхьи зынӡа бгәы кабыжьӡеитеи! Аԥхьаҟа каамеҭк ҟалараны ԥеиԥш мыждак ҳзыԥшушәа ауп бцәажәашьақәа шыҟоу!
– Иабихәац, ҳшыҟазаалакгьы уахь ҳаихалап, еиҭах еибашьрак Анцә иҟаумҵан... Убри ауп ҳзыҳәалаша!
– Убри бҳәар смаҳаи!
Рыԥсы ааиҭаркырц рҭаххазшәа маҷк аҟара рцәажәара аанкыланы, ауаа рацәа ирзыԥшуа иаатәеит. Аксана дахьтәаз лганахьала аӡәы даалаҩсцԥхьаӡа, араса агәаргәалеи ианҵаны иахьлывагылаз имҵԥааны илцәыргар ҳәа дшәозшәа, уажәы-уажәы ааҵәақәа рахьгьы лылаԥш нарыхьлырслон. Иахьа шьыжьаахыс амашьынақәеи ауаа рацәеи амҩа реибамҭо аилыхара иаҿын, рышьҭабжьқәагьы кыр ицәгьан. Лассы-лассы иаадгылалоз атролеибусқәа, ахатәы таксиқәа, автобусқәа уҳәа, ладантә-ҩадантә иааргоз ауаа рацәа ҭыппны аџьармыкьа иналалон, даҽа џьоукых раахәатәқәа рыманы рыҩныҟақәа рахь иццакуан.
– Аксана, уаҳа исабҳәои? – ус лыбжьы налыргеит Марушьа. – Баргьы бызлазбо аӡәыҳәа ахәҳахәҭра бҽабҭаӡеит. Ари, мышкым, ҩымшым, инеиԥынкыланы бгәы ахымшәаӡакәа излабылшоу џьасшьоит.
– Арахь исабымҳәан!.. Аидара арҳәазара сыннарҵәан, игылаз аҽы сеиԥшханы уаҳа сылам! Абыржәы ԥара хәыҷык сзеидкылар, нас саргьы амаҭәа аҭира сҽазыскып ҳәоуп сгәы иҭоу. Уажәы зегьы иҟарҵо бымбои, амаҭәақәа рыхәԥса еиҳа иахьмаҷу Ҭырқәтәыла, Урыстәыла уҳәа, ицаны хәышә-фышә ҳәа иаарго, изыԥсоу аҟара жәантәрыла еиҳатәны араҟа иаурҟаҵоит... Иабихәац, ма сыцқьашәқьаӡа сымныҟәалари! – лусура ахыҽхәара аҟынӡа инамгакәа аҽрыцҳатәра акәын еиҳа илынлырԥшуаз, Аксана.
– Аиашаз, каамеҭҵәҟьа былшоит, Аксана! Есҽны аџьырмыкьа ақәгылара бызлахәарҭоузеи, ди, ди!
– Иахьа ухала иҟаумҵаз ӡәыр кыр уиҭоума? Сахәа-самыхәа, шьҭа уахь сеихалароуп!.. Иабихәац, зынӡа ацәажәара саланагалан, макьанагьы ибыԥсҭазаашьоу самызҵаац, Марушьа!.. Саҭабымҵан!.. Сара, сара соуп, аха бара бхаҭа бызҿуи? Ахшара заҟаҩы бымада?
– Макьаназ ус сыҟагәышьоуп.
– Ишԥа, џьоушьҭ, уажәыгь хаҵа бымцаӡаци?!
– Аксанахеит, иахьа изакә аамҭахаз ббоит, хаҵа ацаха узҭода! – аҵыхәтәан ччаԥшьк еиқәыҵәыҵәха лқьышә иаақәылҵеит Марушьа.
– Ҳаи, бара ахәаша, бхы бражәма бымцаӡакәа!.. Уи сзыбџьымшьеит! Бцыркьым, блашәым, быԥшра ыҟа, бсахьа ыҟа, бҵара уҳәару, зегь рыла беиқәышәшәа быҟоуп, нас, ибзыҟалеи аӡәы бимгартә?
– Ус лахьынҵас исымазар акәхарын.
– Алахьынҵа уоуразы хәыҷык уаргьы уҽурманшәалароуп!.. Биашам, џьым, ус бмыхьыр акәын!.. Бан дышԥаҟоу? Башьа Нарсоу дызҿуи?
Убри аамҭаз, Марушьа лылахь ӷәӷәала иааиқәылҵан, ллакыҵақәа гәырҩа хьынҭак ныҵатәеит. Убасҟан лыблақәагьы алаӷырӡ нархыҳәҳәылеит.
– Бтәашьа сгәаԥхом, излазбо рыцҳарак бақәшәахьеит?
– Сашьазаҵә дабаҟаху, аибашьраан дҭахагәышьеит! Сангьы лышқәс макьана имҵыц, абыржәы лцәымзахәык сзыҟаҵозар ҳәоуп араса саҵаланы сзаазгьы. Макьана дажәабааны дыҟамызт, аха лыҷкәын иԥсра лызхымгеит. Аибашьра анеилга шықәсык аҟара ҵхьаны еиԥш, дахьнышьҭалаз дзымгылакәа ҵыԥх лыдунеи лыԥсахгәышьеит, – лхаҿсахьа шыҟац иаанханы жәагәырҩала даацәажәеит Марушьа.
– Ҟаҳ, ҟаҳ!.. Ҳаи, сыԥсында абри смаҳакәа! – лҳәан, Аксана убри аамҭаз лӡамҩақәа лыҩнапыкла еидырӷәӷәала иаалкит. – Даараӡа сгәы иалсит бани башьеи ираамҭамкәа иахьбыԥхаз!.. Саҭабымҵан, арыцҳара бшақәшәаз сыздыруамызт... Мшәан, абри, аиқәаҵәа зылшәузеи ҳәагьы аасгәамхәи, аха ус баша ибшәҵаны баазшәа самхабеит... Ибасҳәара сҿашәом, Марушьа! Уажәы, уеизгьы телехәаԥшралоуп ашәаџьҳәара шыҟарҵо, аха удырцәа рҭынхацәа зегьы злаудырри, насгьы есымша ателевизор уадтәалоума. Иараби, абри аасаҳазҭгьы, шьапыла акәзаргьы, баҳаҭыраз сымнеир зуамызт.
– Иабихәац, иаанӡа бымнеиааит, гәыбӷан бызҭода! Бзымнеизаргьы, агьаурым, насгьы иахьа ақыҭақәа рахь ацара-аарақәа уадаҩуп. Кьацәҳәа иахьа-зны машьынак ныбжьысуеит ҳәа акәымзар, егьыс хатәы машьынада џьара узымцо, уҭынхацәаузымбоиҟалеит, – абасанылҳәадызлааз
амашьынагьы аалгәалашәан, убасҟан лсааҭгьы днахәаԥшит Марушьа.
– Нас, нас!.. Иашами!.. Убас заҟаџьара сзымцаӡакәа саанхахьоузеи саргьы. Ацәгьеи абзиеи ахьуаҳауа, ацара ахьухәҭоу уцар ауми, аха бара ибҳәан еиԥш, хатәы машынак умамзар иахьыхароу цашьас иауҭои? Абри дышԥазымааи, ихы шԥасыгирхеи ҳәа иахьа аӡәы изумҳәароуп, гәыбӷангьы иумҭароуп.
– Иашоуп, аиҭанаиааира даараӡа иуадаҩхеит, еиҳараӡак ақыҭауаа уи азыҳәан арыцҳара ду иҭагылоуп. Шьыжь шаанӡа иаауа амашьына уахьынҳаланы уанзымаа, нас узгаша ҳәа акы ыҟам.
– Изымдыруеи, Марушьа, саргьы сан дсымбеижьҭеи заҟа ҵуа бдыруама. Сцаны дызбап уҳәар, ҩы-мш дуӡӡа урӡроуп, арахь ибжьоу амашьынагьы анаауеи ианымаауеи еиҟароуп.
– Иашоуп Аксана! Ара уахьааиуагьы, уусқәа зегьы урыхьӡаанӡа, уаазгаз амашьына аҽнышьыбжьон иҩахынҳәны ицоит. Ибылшагәышьои, уажәы уеизгьы амашьынақәа дара ирхатәуп, ишырҭаху иныҟәоит, ианырҭаху ихынҳәуеит, иааргәамԥхар зынӡагьы иааӡом. – убри лгәы ишалаз аалынлырԥшит Марушьа. – Иахьымаара ицеит, сара исныҳәаанӡа! Бареи сареи урҭ ҳарныӡбеит ҳәа шьҭа кыр аанагоума, рхы дара ақәиҭуп.
– Бзиарак ҟалозар ҳәа еиҭахгьы ҳамгәыӷуеи, Марушьа! – лҳәан, Аксана реицәажәара даҽакахьы инахыганы ашьҭахь лҩыза дналазҵааит. – Нас, Марушьа, уажәы бара бхала боума аҩны иҟоу?
– Схала сышԥаҟоу, иҭахаз сашьа иԥҳәыси ихәыҷи џьарак ҳаицыҟами.
– Ҳаи, Анцә иџьшьоуп, ус ӡәыр диҭынхазар!
– Анцәа илԥха боуааит, шьҭа ахаҵа ҳәа ҳазхәыԥшуа уи аӡәк иоуп.
– Шәымацара уаҟа шәызалахәои анхара, арахь аара шәгәы иҭаӡами, Марушьа?
– Ҳнышәынҭрақәа кажьны ҳазлаари, Аксана!
– Уигьы иашагәышьоуп... Шьҭа, еиҭах арахь банбаауеи? – Лассы саароуп, избанзар гынҿыс ҳәақәакгьы сымоуп, бгак иаҳцәафаанӡа иааганы исҭироуп... Ақыҭауаа рацәаҩны ианахыҵ иахьабалак бнарахеит, ақьаԥҭақәа зегьы аҳәира рхыҵәаны ианыҟала, абгассеи абгақәеи ҳәа ицәырҵыз бдыруама! Есышықәса кәты гәарҭак ааӡаны дара рҿаҵара ҳаҿуп, иныбзақьша урҭ абгақәа!.. Рахәык нҭуцаргьы, уаха игәарлоу изгәарымло уздыруам, – лҭацеи лареи рџьабаа акы иалаҳәаӡамкәа иахьырцәыбжьаӡуаз лгәы иаланы даацәажәеит Марушьа.
– Агынҿысқәа ҳәа бызҿу кыр идухахьоума?
– Агынҿысра аҟны иҟоума, шьҭа ҳәадуқәак ираҟарахарц акгьы рыгым.
– Ус ибҭииша бымазар арахь иаага, саргьы сбыцхраап. Схаҵа уеизгьы акәац даҿыми, инаганы инаиаҳҭар, уа бышгылоу бԥарақәагьы набиркуеит, – убас алагьы дышлырманшәалоз азынгьы лгәаалҽанылҵеит.
– Аҳәақәа еибарҿыҿуа срыдгыланы иахьысҭиуа акгьы ыҟам, усҵәҟьа сбырманшәалозар иааиуа асабша аҽны иаазгоит.
– Иаага!.. Иаага!.. Хымԥада иаага!.. Ибзаагозар, ани инхаз браса ассагьы аага, ирыҭныбхуа аԥарақәагьы неидкыланы ибгап. Бан леишәашьҭыхра уеизгьы баԥхьа ишьҭоуп, ԥыҭк неизакны ибзаҭныхыр, бхы иабырхуап, – лҳәеит Аксана, улзыӡырҩуазар абри маанала Марушьа длыҵаланы акы ахьылцәылгаша дашьҭазар ҟалап ҳәа ааугәахәыртә еиԥш ауп аҵыхәтәан лцәажәашьа шылцәыҟалаз.
– Аҳы, Аксана, саргьы саамҭа ааигәахеит, амашьына сагхар аҵкыс заанаҵ саахәатәқәа аахәаны сҽахьызыгӡароуп, – лҳәан, Марушьа дҩагылеит. – Иҭабуп, пату сықәыбҵеит! Бчеиџьыка иазҳалааит!
– Ҳаи, иабихәац, митәык бзыҟасҵазшәеир бзынцәажәо закәызеи! Ас акәызма пату шбықәҵатәыз, аха ианаамҭамыз ҳаиқәшәеит! Бмыццакуа, егьиуа, уаха баагылартә аамҭа бымазар, аҩныҟа бсыцаала, сшыбԥылоугьы ббап?
– Мап, мап, иҭабуп! Аамҭа сызҭахуада! Иахьа цәыкьа сымнеир, арахәқәа реилыргара сҭаца лхала лымч ақәхараны дыҟам.
– Нас, ус акәзар уаҳа бынсырхом! – лҳәан, Аксана илгақәаз рыхә лшәаразы лҿыналхеит.
Уа дахьнеизгьы, уаҟагьы ԥыҭрак даапарпарны ауп, нас илзыԥшны игылаз Марушьа лахь даныхынхә. Иахьа шьыжьнаҵы дахьыманшәалахаз азы длахҿыхӡа, дааины лҩыза дшаалыдгылаҵәҟьаз дналазҵааит.
– Марушьа, браса капанны иаабгама?
– Рыхааҵәакгьы шәкьылак рзыҳәан маҷӡак агуп.
– Быгәра сымгоушәа иҟалоит, аха иаҳкапанроуп. Бгәы еихьнашьуа изыҟасҵари, – лҳәеит Аксана, ааҵәак араса заҟа кьыла ҭыҵуаз уажәы аԥхьагьы илдыруеижьҭеи кыр шааҵуазгьы. – Иаазхәо дымбылуа, изҭиуагьы игәы азҭаны ианеиԥырҵуа ауп аҩыџьагьы хырҳагас ианроуа!
– Анцәа ибоит, сазыразны ибысҭоит, бара ишыбҭаху иҟаҵа! – лҳәеит Марушьа, лҩыза бзиа дахьлылахәаҳхәҭуаз азы рацәак лгәы иаҭахцәамкәа.
Избанзар, Аксана анкьа илбахьац лакәымшәагьы ламхабаны дыҟан уажәы аԥара заҵәык дазхәыцуа дахьыҟалаз лызџьшьараханы, аха абас бышԥаҟалеи ҳәа џьеи илҿыҵҟьарын.
– Марушьа баалеи, абра ааигәа акапанга ду ахьыҟоу здыруеит, иганы была ишабо иаҳкапанып, – лҳәан, Аксана лгәаргәалеи аарҵәины ахы аҩадаҟа иналырхеит. Иахьылҳәаз, ҵабыргны зынӡа иааигәан. Акапанга инақәыжьны иахьыркапаныз, Марушьа ишылҳәаз еиԥш, илҳәаз иагьацымкәа иагьагымкәа иҟалеит. Нас уаҟа ишеидгылаз Аксана лаԥхьаҟала лыбӷаӡара иадҿаҳәаланы илымӷаз лсакәалеи хәыҷы аԥарақәа ааҭганы, заҟа ҟанаҵаз иаразнак иааԥхьаӡаны Марушьа иналлыркит.
– Иҭабуп, Аксана, џьабаа смырбакәа сбырманшәалт!
– Марушьа, шьҭа иахьарнахыс ибдыруаз, изакәызаалак ҭитәыс иаабгараны иҟоу зегьы сара сыда даҽаӡәы ибымҭалан. Ажәакала, шьҭарнахыс сара бара склиент соуп, – лҳәан, Аксана нас аҟыр-ҟырҳәагьы дааччеит.
– Иахьа еилыскааит бызҿыз! Сыҭитәқәа тәымуаҩык исҭалар аасҭа, шьҭарнахыс бара ибысҭалар еиӷьми. Уи азын бгәы рҭынчны быҟаз... Аҳы, Аксана, шьҭа саргьы сцалап! Саахәатәқәа аасхәаанӡа амашьына сыцәцар ҳәагьы сацәшәоит!
– Уахык баагылартә бзаазҭгьы ишԥабзиаз, Марушьа!
– Санаагылашагьы ҟалап, насгьы шьҭа бахьыԥшаатәу уеизгьы издыруеит, уаанӡа егьараангьы ҳаибабап... Аҳы, быҟаз, Аксана!.. Сара сцеит!.. Абзиараз!
– Абзиара бзыҟалааит, – лҳәан, Аксана лҩыза дналыдгыланы аҵәахҳәа даагәыдылкылт. – Асабшаз уеизгьы саауеит бҳәеит, шьыжьнаҵы шәмашьына ахьаагыло аҭыԥ аҟны сыбзыԥшуп... Иаанхаз арасагьы сзаага.
– Џьара акы сахнамгар, хымԥада саауеит.
– Ааи, ааи, бмаакәа бымуын! Уи аҽны ибзаагозар, анҭ бгынҿысқәагьы бхабмыршҭын... Банааиуа аламҭалаз сбымбаргьы, хымԥада баасзыԥшы... Ибаҳама?
– Исаҳаит, исаҳа... Абзиараз!
– Абзиараз... Амҩа бзиа!
Мышкы зны ҳаилахәҳахәҭып ҳәа зыԥхыӡ иаламшәацыз, акыр шықәса раахыс еибамбацыз, уаанӡа занааҭла еимҩалацәаз, аха аибашьра ашьҭахь аҽаџьара аусура иархаз Аксанеи ақыҭараҿ зҽынкыланы иҟаз лҩыза Марушьеи убри аҽны абасала еилахәҳахәҭны еиԥырҵит. Аҩыџьагьы заҟа игәхьааибаганы иҟаз, аха ианеибаба ашьҭахь рыгәқәа заҟа еибаблыз атәы ҳара иҳаздыруам, уи дара рхаҭақәа нас ҭынч иазхәыцуазар акәхап.
Ажәҩан кеикеиуа ԥҭацк ҟьалангьы џьара икыдыршәыламызт. Рыԥсы нарылӡааны есааира аԥсыҽхара иаҿыз аеҵәақәа, ажәҩан ҵам-ҵам ԥшьаала рҽаларӡыҭра иаҿын. Макьанагьы алашьцара иҵакыз адунеи ашара шьҭа лассы иаҭаараны ишыҟаз ала гәырӷьаҿҳәашак аанагозшәа, еиҳа-еиҳа ахыҟаԥшьхаара иаҿыз ашьыжьтәи ашәаԥшь аҽырҭбааӡаны мрагыларахь ажәҩангәы ицәхаԥшь-еиқәараха иныҵатәеит. Ус, дук мырҵыкәа амырхәага рацәа аҽааидкыланы уи ашәаԥшь иалхәраа, нахьхьи џьара ираӷаны ҵәҩанҵәыҟа аҽаҟьеит, убри аламҭалаз адунеигьы ԥшьаала ашара азылԥхара иналагеит. Абыржәымзар-абыржәы ҳәа ишыҟаз, ус ашьхақәа рҟәаҟәа ибзары-бзыруа иаахшәаз амра гьагьа иагәыҵаҳәҳәа иаанагоз амырхәага шәахәақәа меигӡарахда аҳәиҵәҳәа иԥсаҟьаны ашьха тәыла, геи шьхеи зегьы ламҽхакны афырҳәа иҩаланаԥсеит.
Абжьааԥны еиԥш, иахьагьы ажәлар ццакы-ццакуа дасу русқәа ирыхьӡаразы, шьыжьнаҵы амҩақәа ҭырҭәаа ирныланы рҿынархеит. Зхатә машьынақәа змаз, ус шьапыла иҟаз, автобусқәа ирзыԥшыз уҳәа, ақалақь ҩаԥхьа аԥсҭазаара аилашыҩкра иаамҽханакит.
Арсоу Кадыр-иԥа ишыҟаиҵалац еиԥш, шьыжьнаҵы дышиашаз аргыларақәа ахьцоз аусқәа рҭагылазаашьа гәаҭаны дшааиуаз, ус дааихьӡеит аргылара аусбарҭа аиҳабы Қаласа Мачархәыхә-иԥа.
– Арсоу, шьыжьшаанӡа арахь уабаҟаз? – аԥсшәа анеибырҳәа ашьҭахь дҵааит Қаласа.
– Аргылаҩцәа зҿу збап сгәахәын, дара рҟынӡа снабжьҟьеит, аха иазууеи сахьнеиз усда еилатәоуп.
– Ирыгхаз арбаныху уажәы?
– Иацы ашьыбжьышьҭахь иааргараны иҟаз алампаӷәы уажәыгьы ирзаарымгац!
– Иабихәац, исзеилкаауам, абри, Хына Мыҷа-иԥа игәы иҭоу! – уи дизгәааны дыҟеижьҭеи акрааҵуазшәа иҽааҟаиҵеит Қаласа. – Зны ацемент ҳагижьлап, аҽазных ақьырмыт ианаамҭоу изаамышьҭлап, уи шаҳҳәо, нас аҵәымыӷ ҳшазыԥшу ҳаанхалап... Ас кыр иаԥсоума, ауснархага! Исзеилкаауам, нас абасоума аҿҳәара иҵагьы еиҵатәны аргылара ҳалиргарц шиҭаху? Ҳаргьы аамҭа ҳацәирӡуеит, мызкала иҟаҳҵаша ҩымз-хымз ҳадирхалоит, ас уаҩы ибахьоума!.. Аа, уажәы, алампаӷәы анбаҳзааиго ҳәа шьҭа ҳаԥшны ҳтәаз!
– Ԥыхьа наплакқәас иҟаз зегьы аҳәынҭқарра ианахатәыз даҽа ҭагылазаашьак ыҟан, аха уажәы усеиԥш акгьы ыҟам, Хына еиԥш иахьа зегьы зхатәызтәыз рҳәатәала шьҭа аус улатәхеит, – гәынамӡарак илыжжуа иаазгәеиҭеит Арсоу. Ииҭахыз аҵыхәтәанӡа изымҳәазшәа, нас ҩаԥхьа иажәа инациҵеит. – Анкьа акы угха уаҟәыҵ, иаразнак зегьы ршьапы иқәыргыланы иудырбарын. Зхарала аус еиҵаҟьоз иаразнак иԥхьаны игәиҽанырҵон, иамуӡакәан ианыҟалагьы, баба, ари уара иуҭыԥым ҳәа наиаҳәаны даԥырыргон, аха уажәы... Уажәы иамухәада, иауҭода, дасу ишиҭаху аус иуеит, ирхатәыртәыз анаплакқәагьы уаанӡагьы дара ирхатәызшәаҵәҟьа иԥхьаӡаны ишааргәахуа аусқәа дырҵәиуеит идырхынҳәуеит, уи азыҳәан акы узраҳәогьы иҟам.
– Ари аӡәы ихала иӡбаз џьушьоума, адемократиатә ԥсҭазаара убас ада иауӡом! – убри иара дахьынӡазыраҳаҭыз налкааны имҳәазаргьы шьҭа убас ада ԥсыхәа шыҟамыз, изышьцыламыз ҿыцла аусура аҽақәыршәара шахәҭаз ирҵабыргырц иҭахызшәа иаазгәеиҭеит Қаласа. – Иҟалаз аҽеиҭакра ду ганкахьалагьы ицәгьоу џьушьо, аха убри иацу абзиарақәа лабҿабахарц азыҳәан иара аразҟы знапы иану дарбанзаалакгьы дуаҩыцқьазароуп. Насгьы, аӷарқәеи
абеиақәеи ҳәа ауаа еиҩшаны иҟанаҵгьы, иаԥаҳҵоит ҳәа ҳазҿу ахақәиҭра бзиарак азаагараны иҟам!
– Абзиара згымхаша, Қаласа Мачархәыхә-иԥа! – уи ииҳәаз гәахәас иааҟаиҵеит Арсоу. – Иуҳәаз иашагәышьоуп, аха ҳара ҳнапы злаку аргылара аҳәынҭқарра иацәыбзаԥоушәа џьоукы ҳаҽрыдҳәаланы ҳԥара-ҳшьара ыҟамкәа, анкьа арашәатә змада ҳәа ҳәа ауаа ирылаз џьоукы умдыруеи, убарҭ реиԥшҵәҟьа уажәы аусутә змада ҳәа ҳҵаа-ԥшаауа ҳдәықәзар акәхеит. Зегьы ишыҟарҵаз еиԥш, Қаласа Мачархәыхә-иԥа, иара уаргьы уаалаган ҳара ҳнаплакгьы ухатәутәыр еиӷьӡами?
Убри аамҭаз, Қаласа аҟыр-ҟырҳәа дааччеит, аха иаразнак аҭак ҟамҵакәа, Арсоу диваӷәӷәа дивагыла днеиуан. Ари арԥыс иабжьигарц ииҭахыз цқьа дазхәыцырц иҭахызшәа, ԥыҭраамҭакгьы ибжьы иргомызт.
– Урҭи ҳареи еиԥшымзаарас иҳамоу умбои, Арсоу! – ус ҿааиҭит Қаласа. – Ҳара ақалақь анапхгара есышықәса иазоурыжьуа ахарџь алоуп аус шаауа, насгьы аргыларатә маҭәахәқәа рылагьы ҳаиқәдыршәоит, егьырҭ зхатә наплакқәа змоу, урҭ дара идырҳауа ала аус рулароуп. Уи азоуп, Хынагьы ҳарԥшны ҳазимоу, аха уажәы зегь рыла деиԥҟьаны дыҟазар акәхап.
– Исыздыруам иалсҳәааша, исыздырҵәҟьом, аха акы иаҿу дарбанзаалакгьы ари зырҳаз сара соуп, изтәугьы сара заҵәык сакәзароуп ҳәа ахашәалахәы зегьы дасу рџьыбақәа рахь ирышьҭуазар, уи азыҳәан улахь уџьымшь ыҟоуп ҳәагьы аӡәы иреимҳәозар, нас, исзеилкаауам, абас мацара аҳәынҭқарра аџьыба анҭәыша!
– Идырҳауа рыԥсы иаацәганы иҭарҵар имҭәуеи.
– Имҭәгәышьои ахылаԥшҩы бзиа дҟалар, – уи днақәшаҳаҭхеит Арсоугьы.
Абас ажәеи ажәеи шеихырҳәаалоз, ус аус ахьыруаз ахыб иааҵагылт. Қаласа икабинет ацаԥхақәа ырхьархьаруа иаацәырганы аартра иҽыназикуаны еиԥш, ус иварахь дынхьаҳәны Арсоу инаишьҭеиҳәеит, Хына аҭел дизасны ишизыԥшыз адырра ииҭаразы.
Қаласа Мачархәыхә-иԥа анаалашьа бзиа змаз, аџьабаа ду зыжәҩа иқәызххьаз, еснагь аиаша иашьҭаз, ҳаҭыргьы зқәыз уаҩын. Иԥсҭазаара зегьы аргыларатә занааҭ акәын изыдҳәалаз, шьҭа иқәрахь дышнеихьазгьы макьанагьы аргылара аус камыжькәа дааиуан. Дызхагылаз анхамҩа, аҵыхәтәан игәы ишаҭахыҵәҟьаз еиԥшҵәҟьа аусқәа ԥхьаҟа изымцозаргьы, зегь рыла ирыгыз шырацәазгьы ицәгьа-ибзиа уеизгьы уахь еиламыжькәа иааигон. Арсоу ибон, рус шынарыгӡози уи ахаҭабзиара ахьынӡаҳаракызи адкылараз аиҳабыра рҟынтәи хылаԥшҩыс ирыдырҵаз, Ҳаџьадла Чахә-иԥа даныҟарҵа нахыс Қаласа маҷк иҽшиԥсахыз, аха излаилшоз ала инаимырԥшырц дшаҿыз. Акы аҟаҵараз ишьҭырхуаз аусутә нагӡаны ианалгалак ашьҭахь, Қаласа инапы аҟынӡа илеиаанӡа аԥхьа Арсоу инапы аҵеиҩыр акәын, аҟаҵатә шынагӡоу ала шаҳаҭра азуразы, аха рхыдҵақәа зны-зынла ианырзынамыгӡалозгьы иҟаҵам ҟаҵоушәа Ҳаџьадла еиқәиршәоз ақьаадқәа амза анҵәамҭаз инапы аҵаҩразы идигало далагеит, уи азын иара ихәҭаагьы хазы ишизыԥҵәаз агәра ирганы. Абри, Қаласагьы изымдыруа дҟаларым, аха акгьы захимҳәаауеи ҳәагьы иааџьеишьақәахьан, ашьҭахь убри ибжьы ақәимыргаӡоушәа аниба игәы иҭеикит, шьҭа иаарласны абри илымҳа инҭишьырц. Ус иагьыҟаиҵеит, аха Қаласа иҽынахыга-аахыганы зыдҵақәа наҳагӡо ус аҭахуп рҳәеит, ҳазхьымӡақәаз нас инаҳагӡап ҳәа аниеиҳәа, анаџьалбеит, ламысцқьала иҟаз ауаҩы, иажәымҭыҽха џьоукы еижьаны рҳәатәахьы диаргама ҳәагьы аҵыхәтәан хәыцырҭас иааҟаиҵеит. Ажәакала, Ҳаџьадла хылаԥшҩыс данрыдырҵа нахыс изыхҟьоз изеилкаауамызт, аха уи ихара дара ирхара ишыҟазаалакгьы русура еиԥҟьо аҿанынанаха, уи ҽыҵгас изауз аусуцәагьы аӡәаӡәала ирԥырҵны ацара иалагеит. Ианакәзаалакгьы аиаша иашьҭаз Қаласа иҿымҭра, рыҟаҵамҭақәа ахә азҭоз Ҳаџьадла Чахә-иԥа дызлачоз ахамакәачра, реиҿкаанаплакы усда аиԥҟьара уҳәа, зыхҟьоз амаӡақәа бжьрабжьҵәа инаганы макьаназ Арсоу изы иҵәахын, уи ахы цәыҵнагараны ианыҟазгьы издыруамызт.
Абарҭқәа гәыҵхас иҟаҵаӡаны дшыҟаз ҽнак зны икабинет иааҩналамҭаз, аҩнуҵҟала ашәхымс иларшәыз бӷьыцеицарса хәыҷык илаԥш нақәшәеит. Иаашьҭыхны днахәаԥшызар, хьӡы зҵаҩымкәа имаӡаз ашшабӷьыцк аҳасабеиларгаҩы илызкны аӡәы иҩуан, аха Қаласа иахь акәымкәаны хыла иара далкааны икабинет иахьыҩнадыршәыз азы акырӡа иааизџьшьарахеит. Ашьҭахь ҭынч днатәаны данаԥхьа, иашаҵәҟьаны шьҭа лабҿаба еиликаартә дҟанаҵеит, Ҳаџьадла инаҩсангьы даҽа ԥыҭҩык маӡала рҽеидкыланы еиҵаҟәаҟәарақәак ишырҿыз шараргамоз аҟара. Ираби, снапы зҵазҩхьоу рацәоуп, саргьы џьара акы салырҟьашьаанӡа сцаны иҟоу еилсыргап игәахәын, акадрқәа рыҟәшаҿы еиҳабыс иҟаз Фаина Адгәыр-иԥҳа шаҳаҭс даашьҭыхны, амаӡақәа реизгарҭа ҳәа иахьалыркааз аҳасабеилыргаҩ хада иналыдҵааларц аҽныҵәҟьа иҩықәланы ицеит. Уа ишнеизҵәҟьа Арсоу иаацәырганы Сузанна Ӡыкәыр-иԥҳа уи ақаад маӡа аацәырганы дшаирԥхьазҵәҟьа даараӡа илцәымыӷххеит, иалылҳәаара лзымдыруа илҳәашагьы лҿамшәо убри аамҭаз дхәантеи-сантеиуа даарыдхалт.
– Сузанна, цқьабазхәыц, иааԥшызхәмаргаусым! – иҳәеит Арсоу, абжьгара лыҭо. – Ари бхала бакәӡам, аԥареихшаҩгьы арахь даҵанакуеит. Сара анџьныр хадас сызлаҟоу ала азин снаҭоит снапы зҵазыҩхьоу иарбанзаалакгьы аиҭахәаԥшра, насгьы исҭахуп иаҳхысыз амзаҿ аҵыхәтәан снапы зҵазҩыз заҟа рыхә артәои, аусутә назыгӡаз аусуцәа уалафхәны заҟа-заҟа рырҭази еилыскаарц. Убри аҟнытә, сынтәа ауалафахәы зышәҭахьоу зегьы рыхьӡынҵа зну аџьамшанҵақәа ԥшааны исбырбароуп.
Уи азын уаҳа имырҳәакәа иаразнак деимдаауа ақьаадқәа днарылалеит, уи аԥшаара шыуадаҩмзгьы маҷк лҽаадлырхалт, аха уи акгьы шаанамгоз аҵыхәтәан лхаҿы иаалгазшәа ашьҭахь аҟаԥыҳәа иаацәырганы инаиларкит. Арсоу уи наимҵаҵаны, нас ихҭакӡаны ахәаԥшра данаҟәымҵӡа, аԥареихшаҩыс иҟаз Аду Тарас-иԥҳа дахьтәаз убри аамҭаз ҳәаҵәыҳәаҵәраха илысит, уи аагәеиҭеит иаргьы,
аха ҽмырба ҟаҵашәа дызхәаԥшуаз ақьаадаҿ иарбақәаз аусуцәа рыхьӡқәа дмыццакыкәа аҭҵаара даҿын.
Сузанна лхаҵа Анзори лареи ҳәатәыеиқәшәала еинаалашьак рзыҟамҵозаргьы, еибачҳашәа х-ҩык ахшара рааӡара иаҿын, ашьҭахь ақалақь ахь нхара ианиас, аусурҭақәа рзынгьы иаразнак ирықәманшәалахеит. Ақыҭаҿ ашә аркны иаанрыжьыз анхарагьы карыжьыртә иҟазма, аха ахәыҷқәа раԥхьаҟатәи рыԥсҭазаара иазхәыцтәуп ҳәа, есыуаха ианаатәалоз лхаҵа иахь аҭыӡшәа лыршо далагеит абасеиԥш: «Ҳара ҳада зхы иахәоз зегьы ҭыҵны ицеит, ашколгьы ашә адыркуеит рҳәеит, ахәыҷқәа уаҳа ирыцҳаумшьаӡои? Ҳгәыла Ԥианцагьы дықәҵны Кьалашәыр дахьцаз, иԥыхьашәаз нхара дук дахатәеит рҳәеит! Уажәы ус саҳауеит, Фытагьы Аҟәаҟа нхара диасырц игәы иҭоуп ҳәагьы! Мшәан, зегьы ҳара ҳреицәоушәа ара ҳзаанхари! Арахь иааҳакәыршаны бнарахеит, кәты нхом, рахә нхом, иааҳамоу зегьы абгақәеи абгахәыҷқәеи иаҳцәырфахьеит!.. Ахәыҷқәа ракәзар акы рбом, акы раҳауам, агыгшәыгқәеи ҳареи ҳааицрыхо ара абна ҳанбанӡалатәари, ҳаргьы ақалақьахь нхара ҳаиасыроуп!.. » – абас лхаҵа дазыҟаҵо мацара аҵыхәтәан илулакгьы длыманы дааит.
Арсоу ихы азышьҭ дызхәаԥшуаз аџьамшанҵа, иараби, абригьы маӡак аҵамзааит ҳәа игәы иҭыҳәаауа, убарҭқәа зегьы рханӡа игылаз даҽа хаҿык гәырӡ-шашәарӡҵас џьара аҽыҵәахны ишыҟаз аҟарагьы аҵыхәтәан гәҩарас иааҟаиҵеит. Убри аиаша еиликаарц аниҭахха, нас ҽамыршьагала Сузанна лахь ус иҳәеит:
– Сузанна Ӡыкәыр-иԥҳа! Амц анарха шамам уеизгьы ибдыруеит, аха ари дусеиларгаҩым, дгәаҭаҩым иусс иалоузеи ҳәа быбла сызлаԥырыбгаша башьҭазар, уажәнатә ибасҳәоит агха ӷәӷәаны ишыҟабҵо. Сара сзышьҭоу акгьы сшалаҟьашьым арҵабыргроуп, убри аҟнытә быҵа цқьазар, аказы бхы бацәымшәозар, усҟан хымԥада аиаша сабымҳәар бгәы иаурым.
– Схы сацәшәартә ахаангьы сҟамлац! Зегь рыла сыцқьазар, иараби, нас схы сзацәшәарызеи! – аҭак ныҟалҵеит, аха убри аамҭаз илкуа-илшьҭуа дақәымшәо деиқәыԥсы дшааҟалазгьы аалнымԥшыр амуит.
– Цәгьаҳәароуп ҳәа иԥхьаӡаны, џьоукы сныԥхарым ҳәа измырӡо, нас уи ахҟьарала изгәамҭаӡакәа ихаҭа харада ахара ихы анынаҿаижьуагьы ҟалалоит, – лыԥсыҽра ахьыҟаз дақәшәаны лаҿакырҭа аниоу ашьҭахь агәҽынҵарақәагьы лыҭара иҽыназикит. – Уажәы баргьы баалаганы бызҿу убри акәушәа збоит. Уи шыбдыруа ауп ишыҟабҵоугьы, аха акгьы бзеилымкаауашәа бхы сбырбоит акәымзар. Шаҟа исҭаху бдыруама, хҳәаак бымамкәа быцқьаӡа баанхарцаз.
– Арсоу, исзеилкаауам, ахара зду цәгьаҟаҵаҩык еиԥшҵәҟьа сыԥхьаӡаны узсацәажәо! – илиҭоз аҽԥныҳәақәа аанимкылар лгәы ннархар шыҟалоз илырдырырц аҽыргәаара лҽеиуатәны даацәажәеит лара.
– Аиаша бҭахызар, ацәгьаҟаҵаҩы иаасҭагьы ацәгьахәыцыҩ еиҳагьы дшәарҭоуп ҳәа сихәаԥшуеит, – рзеиԥш маӡа лара лызгьы ишшәарҭаз леилыркааны лхаҭа илирҳәаразы аҽазышәара даҿын Арсоу.
Убри аамҭаз, парпылҵас еицрашәаны иҟаз Сузанна лхы-лҿы ашьҭахь иаалырҟьаны иаахцәышаахан, лхы налықәыжьшәа дахьтәаз лыблақәагьы ыртаԥ-таԥуа ирццакны реихарҟәысра дналагеит.
– Угәы уажьоит! – лҳәеит Сузанна, аха иҿаԥшраҵәҟьа лзымгәаӷьыкәа ганха џьара аԥшра даҿын. – Сшааубац сыҟоуп, уажәы сҽысыԥсахызшәа субоит акәымзар... Џьоукы акы еиқәдырҽаҽазар, суҳәоит уи сара салаумҟьашьын!
– О, уажәы бхала аҳәара балагеитеи маӡақәак шыбдыруа аҟара! – иаразнак уи днаҿеикит. – Амала, схахьы исзаагом џьоук рыцәгьа быԥсы иахырӡааны ибҵәахырц зыбҭаху? Издыруада, аӡәы бицәшәаны мап ацәыбкуазар? Абри иашаны иақәсыршәазар, усҟан беилыскаауеит, уи азын гәыбӷангьы сызбыҭом, аха саргьы ақәҿымҭшьа сымам, иҟасымҵац аҵмыҳәҳәарахра схаҭагьы сахьаланакуа азын... Ажәакала, ибабжьызгада аџьамшынҵа быриашаларц?
Сузанна иаразнак уи аҭак аҟаҵара аалцәыуадаҩхеит, дынкахәыцуа ԥыҭраамҭакгьы лҽаанылкылт, аха Арсоугьы иҟаиҵоз аҿымҭрала дшылзыԥшыз анылба, насгьы шьҭа аиаша лымҳәар шимуазгьы даназхәыц, аҵыхәтәан афергьҳәа лыбжьы налыргеит:
– Сус злам схахьы изгар сҭахым, уи ааилумкаар умуазар, уцаны Қаласа Мачархәыхә-иԥа уиазҵаа! Сара саҵкысгьы урҭқәа бзианы издыруа иара иоуп!
Аус маӡақәа реиҵаҟәаҟәараз ахаангьы згәалашәараҿ иҟамыз, уи хаҵашьагьы змамыз ауаҩы ҳаҭыр иӡбаху анаалҿыҵҟьа, Арсоу иаразнакы ииҳәаша иҿамшәакәа азҵаарақәа наиҿабаны убри аамҭаз акыргьы иааицәымыӷххеит, игәҩарақәа зынӡагьы иахьыҟаӡамыз лажәақәа анлыркша. Даашанхашәа илаԥш ахьынылыдирхалаз иаанханы ишыҟаз, нас даалҟьаны иҽырҭынчшәа ааҟаиҵан, аҵыхәтәан еиҳа иҽырхаашәа даацәажәеит.
– Ус акәзар, иаасабҳәаз зегьы ақьаадаҿ иҩны, шаҳаҭгас бнапы аҵаҩны исыбҭоит. Насгьы, еиҭабасҳәахуеит, атәым харагьы бхахьы имгакәа ԥсыцқьала бшыҟоу бырҵабыргырц. Бхәыҷқәагьы макьана ааӡара шырҭахугьы баазхәыц, аныда аҟазаара макьана ирцәыуадаҩхашт... Иахьынӡабҭаху аамҭагьы бымоуп, бмыццакыкәа еиқәҷаб иҩны снапы иабыркуеит. Саргьы, џьаргьы сыццакӡом, ибҩаанӡа саабзыԥшуеит.
Сузанна уаҳа ажәак мҳәакәа ахьышәҭҳәа астол акьыԥшь днадтәалан, нас қьаадцқьак налымҵаҵаны аффаҳәа аҩра дналагеит. Акыргьы даадхалт, аха ус илулакгьы иҩны данаалга, Арсоу иаалымхны днаԥхьеит. Ҵабыргны иара ишиҭахыз илҩызшәа аниба, нас ианылҩыз амза лнапы налаҵаирҩын, ашьҭахь иаарҽны иџьыба инҭеиҵан, ицамҭаз ус иҳәеит:
– Абри мцрак аламкәа аиаша бҩызар, нас аӡбаҩцәа рҿаԥхьагьы арҵабыргра бықәшәар ҟалоит... Уаанӡа быԥшыз!
Иаалырҟьаны иааԥшыз амаӡа ус Арсоу иахьахәҭоу ианцәырига аамҭаз аҳәатәы рацәаны ишцәырнагоз,
усҟан ари аус ацәгьарахь ишкылсуаз аҟара Фаина цқьа даназхәыц, аҩыџьагьы рышьҭахьҟа ихынҳәны ишнеиуаз лажәа ахы наларкит абасала.
– Мшәан, уажәы аакьыскьа акәымзи агәаҭаҩ данаҳҭаз, нас, абарҭқәа изгәамҭаӡакәа ишԥаицәынхеи? Исзеилкаауам! – Ибазаргьы џьара еиҭазмырҳәаша акы дыхнахзар акәхап, аԥара иҟанамҵо арбану? Иахьа закәытә аамҭахаз бымбо!
– Уи бзиоуп, аха Қаласа инапы аҵаҟа иҟоу ауаа зҿу шԥаизгәамҭац? Игәыҵашәеи, хырҩаа риҭартә еиԥш? Ма, иара ус иҟоу аӡә иакәхында! – лцәажәара аҵыхәтәан изҵааралтәит лара.
– Макьаназ акы аҳәара уадаҩуп, аха иҟалоит, аџьамшынҵа иара иахь ианнаргоз дара ишырҭахыз еиқәыршәаны, нас еижьаны инапы иаҵадырҩуазҭгьы.
– Уара уақәшаҳаҭхо сыздыруам, аха убас сгәы иаанагоит, аԥхьа убри цқьа еилымкаакәа макьана Қаласа иаҳәатәым ҳәа, избанзар Сузанна акы лҳәеит ҳәа иашаҵәҟьаны убарҭқәа акымзарак изымдыруазаргьы ҟалоит. Сгәанала, убри Сузанна лымаӡа лыцеиҩызшо Аду лнаҩсангьы иҵагьы убри иалахуқәо ыҟазар ҟалоит, насгьы џьара аӡәы иқәымгәыӷҵәҟьо иҟазҭгьы, имшәа-имырҳа асҵәҟьа аҟаҵара рзыгәаӷьрымызт, – иҽеимкәа иааԥшыз аус ларгьы лгәы ишалаз лныԥшуа даацәажәеит Фаина.
– Ааи, сбықәшаҳаҭуп, иҵагьы аҭҵаарақәа аҭахны иҟоуп, аха иахьа аусурахь имааз аҩбатәи аҳасабеиларгаҩ, Қәаҭалеи-ԥҳа Амина илҳәараны иҟоу ауп шьҭа аус злоу.
Ҩымшҟа рышьҭахь Фаина дацәхьаҵырц шылҭахыз убаратәы, Арсоу ихала изқәикыз аус аҭҵаара аҽалархәра лҽацәылыхьчо далагеит, иҟалап дацәшәазар, мамзаргьы дара рҵыхәала аӡәы игәы нлырхар ахьылҭахымыз иахлырҟьазаргьы. Убри аҵыхәала ҽнак зны, Арсоу днаиабжьарцы абасгьы наиабжьылгеит.
– Убри наҟ иухаршҭ, Арсоу! Џьоукы рыгәнаҳа зуқәуҵари! Ацәгьара ухахьы имгакәа убри зусу рҟны еиҭоуҳәар еиӷьушәа збоит. Қаласеи уареи шәгәы еихшәыршәарц
уҭахымзар, унаидтәаланы иҟоу еилыркаа... Изҭаху ииҭаху азиуааит, ҳара ҳазусҭцәада?
– Фаина, абри сара бзиа ибаны саҿу џьыбшьоума, аха саргьы снапы зҵазыҩхьоу ақьаадқәа аԥхьа схала иҭысҵаар сҭахуп, убри азы уаҳа ԥсыхәа сымам сызлагаз намыгӡакәа ааныжьра. Ас зхыбҳәаауагьы еилыскаауеит, аха абри аус шьҭа схаҭа цқьа агәра згаанӡа иахьыбҳәаз ахь ацәыргара макьана иахыццактәым ҳәа сгәы иаанагоит. Бхаҭагьы ибымҳәеи, макьана Қаласа иаҳәатәым ҳәа, иашангьы иазгәабҭеит, саргьы уи сақәшаҳаҭуп, избанзар ари амаӡа зықәԥҽраны иҟоу уажәтәиала дҳаздыруам, – усеилыргаҩык иаҟараҵәҟьа иҽааирҟасеит Арсоу.
Аусурамшы ашьҭахь ҽнак зны, Арсоу иҩныҟа дцарц дышнеиуаз, аибашьраан ирблыз ҩндук даавсуаны еиԥш, ахатәы крыфарҭакаҿ хәыҟаҵаҩыс аус зуаз ргәыла, Ерына Макьындол-иԥҳа уа дааиԥылеит.
– Хәлыбзиа, Арсоу!.. Иҟалеи, аԥсшәа самҳәаӡакәа узсывсуа? – лҳәан, Ерына дааҭгыланы Арсоу изыԥшра дналагеит. – Ҟаҳ, Ерына боума! Абыржәы акы сазхәыцуа акәын сшааиуаз, бсызгәамҭеит!.. Саҭабымҵан!
– Агьаурым, ус ауаҩы ианихьло ыҟоуп... Уи бзиоуп, аха аусқәа шԥацо, Арсоу?
– Иарбан усу бызҿу?
– Сара сызҿу, Сузаннеи Аминеи рус ауп!
Ерына лцәажәашьа иаразнак игәиҽаннаҵан, Амина ҳәа дызҿу дазусҭадашь ҳәагьы убри аамҭаз хәыцырҭас дааҟаиҵеит. Насгьы, иааџьеишьеит макьана аӡәы имаҳац абри аус иаразнак Ерынагьы илаҳартә ишԥаҟалеи ҳәа, аха урҭқәа акымзарак изымдыруашәа цасҳәан ҳәа дыҽхырҵааит иаргьы.
– Ерына бзиа, асеиԥш ажәабжь базҳәада?
– Сымҩашьозар иаԥыжәац ус маӡак аҭҵаара уашьҭан ҳәа сарҳәеит. Убра аԥарашаҩыс иҟоу саҳәшьаԥҳа Аду иаха аҩныҟа дшыхынҳәызҵәҟьа лыфа-лыжә ыҟамкәа ауха шаанӡа дышҵәыуаз мацара лыԥсы ааҭылхт. Адкыларҭаҿ уа ирызтәо аԥхамшьа длазҵаар, маӡала идыршо зегьы
цқьа еилкааны иалҳәап ҳәа, уара узы акы далацәажәон. Убас акы салҳәақәеит, аха сара цқьа исзеилмыргеит, убри аҟнытә абас зхылҳәааз еилкааишь, Арсоу... Аду абаржәы акьыскьоуп убра аусура даналагаз, макьана ԥышәа дукгьы лымам, дыргаӡаны џьара акы лдырҟаҵар ҳәа слыцәшәоит. Усеиԥш акы данақәшәагьы, ҳаӷеиҭа, саҳәшьа днасылӡааит ауп!.. Иарбан цәгьароу иҟарҵаз сара исыздыруам, аха убри ҭызҵаауаз уара шуакәыз ансалҳәа, бымшәан, уи ҳара иаҳтәу уаҩуп, ҳгәыла бзиа иоуп ҳәа цәгьала дсыргәыбзыӷшәа зуит. Иалудыраауеи ахәыҷы рыцҳа дырҩашьаны, илеижьаны ус хәымгак даларҟьашьыр ҟалоит... Суҳәоит, Аду угәы дҭаз! – лҳәан, Ерына илҳәаз аҭак дазымԥшыкәа ахәаҭаҳәа лҿыналхеит, аха маҷк днаскьахьаны еиԥш, ус даҽакгьы анаалгәалашәа лышьҭахьҟа даахьаҳәны абасгьы наишьҭалҳәеит. – Арсоу, исҳәо уаҳауоу! Убра адкыларҭаҿ итәоу убри аҭыԥҳа, абырлаш мацәаз Аду изакәазы илылҭаз атәгьы еилкаа!
Адырҩаҽны шьыжьнаҵы, Арсоу аиҳаб иахь днеиразы адкыларҭа уада иааҩналамҭаз илаԥш нақәшәеит, уаҟа ирызтәаз Елита дшылбазҵәҟьа зыҩра даҿыз ақьаад еицарса хәыҷы аарҟәыҷны, иаартыз ахышә инкылыршәҭны адәахьы ишынкалыршәыз. Қаласа макьана дмааиц ҳәа аниалҳәа, ани ргәыла Ерына иалҳәахьазгьы игәы иҭахәхәа иҭамзи, дицәшәаны икалыршәыз уи абӷьыц џьара маӡак ишазкыз аҟара гәҩарас иҟаҵаны, нас уаҳа иҽнамырхакәа ишьҭахьҟа даахынҳәны адкыларҭа дындәылҵит. Ус баша днаԥшы-аанаԥшырц ааҵра днавалазшәа ҟаҵаны, аҭаҭын днаҿыхо ҭынч дышьҭаԥшуа дышнеиуаз, ус илаԥш нақәшәеит дзышьҭаз аҩашьҭра ишаваршәыз.
Икабинет дныҩналаны данынатәа, уи ақьаад цыԥжәаха ааиҵыхны урысшәала ианыз днаԥхьеит: «Сузанна! Арвелод ԥсшьара дахьцазынтәи макьана дыхнымҳәыц, аха Изольда дыԥшааны иласҳә... » – абас иҿахҵәаз ажәа анагӡаха дахьызмыгӡаз иара шиакәызгьы идырит.
Ԥыҭраамҭак абри дазхәыцуа дыштәаз, нас дырҩегьых уи абӷьыц илаԥш еиҭанахигеит, аха зыҭҵаара даҿыз аус изладҳәалаз ҳәа акгьы изаҵбаауамызт.
«Ҵакыс ирымоузеи инагӡам, арҭ ажәақәа? Изусцәада Арвелоди Изольдеи? Сыҩналамҭаз дзыцәшәеи Елита? Издыруада лара ус аӡәы изылҩуазҭгьы, аха дхаҵоу дыԥҳәысу ззыҳәан илҩырц илҭахыз дарбанхарушь?.. » – иаалырҟьаны ахәыцра рацәа лаижәлан игәҭыхақәа аарҿыхеит.
Аҵыхәтәан игәы дажьазар ҳәагьы ааигәахәит, избанзар Арвелоди Изольдеи ҳәа дара рҿы аӡәгьы аус иуамызт, ашьҭахь уи абӷьыц ԥижәарцгьы аақәикит, аха нас днеиԥхьхәыцаан истол амгәа дааханы инҭаиршәит.
Сузанна аус лыцызуаз Қәаҭалеи-ԥҳа Амина есымша лыхәда ихшьыз лсакәалеи азна есҽны аԥара луҭозаргьы, хәылбыҽханӡа акгьы лымамкәа иааныхны даатәон. Ианлаамҭазҵәҟьа зыԥсы еивыганы иҟаз аҭаацәа дрыланагалт, аха лхаҵеи лареи рҳәатәы зеиқәымшәакәа, ҩ-баҟа шықәса ааҵхьаны, лхәыҷы заҵә даашьҭыхны лҭаацәа рахь дхынҳәит. Зегьы реилкаара иашьцылахьаз агәыла ҳәсақәагьы иаразнакы аилкаара иахьӡахьан, Амина лыҩныҟа дзааз, аха лхаҵа ацәыбза данлыдибала дыԥхарсны дшааишьҭыз аҳәараҵәҟьа макьаназ ирзымгәаӷьыцызт.
Ан лгәы иахәон лыԥҳа Амина луалафахәы анаҩсангьы даҽакалагьы аагарҭа бзиа ахьлымаз, аха насыԥла дахьеиқәымшәаз даназхәыцлак, уаҳа аӡәы димгакәа зынӡа дрыдхалар ҳәагьы длыцәшәон. Аусурагьы усуран, аха лаԥхьаҟа азыҳәан еиҭах лынасыԥ дазхәыцларцгьы лассылассы дналабжьалон: «Анцәа исгәаумырԥхан акәымзар, шьҭа сышҭакәажәугьы даҽа знык хаҵа сцап, иабихәац! Иараби, зегьы бреицәоушәа ибыхьи, бара? Бара бакәым, Жьужьуна лыԥҳа Ҷутиҵәҟьа хынтә хаҵа дцахьеит. Зегь рыла быԥшра ыҟазар, бсахьа ыҟазар, ибеиҽырбақәо рацәаҩызар, нас уаҩҵас иҟоу даҽаӡәы дыбзымԥшаауа быҟоума! Ибзыҟалеи, бара бзыҳәан ахацәа нҵәама?.. Џьым, избасҳәазаалакгьы баша бхы бымражәын, есымша быӡӷабу џьыбшьоума!» – абжьгарақәа анлылҭалоз абасгьы нацылҵалон.
Арсоу Амина данылҿацәажәоз, аԥхьа акгьы лзымдыруашәа, акымзарак лзеилымкааӡозшәа лҽыҟалҵеит, аха убасала илызмырҽеиуашәа анылба, аҵыхәтәан акыр
лыҽлыртатеит дшаҿашәоз аҟара анеилылкаа. Лыхәда лыкәарҽшәа дахьтәаз, ишәыгәӡа илымӷаз ахьы мацәаз лнацәа инахаргьыжьуа, нас илымӷыхуа, лгәы иҭашны иҟаз агәамҵра ду алалхылгозшәа дааҟәымҵӡакәа арҟаҵымаҵра даҿын. Аҵәымыӷ жьакца злаз аҟынтәи алхра шыуадаҩыз еиԥш акәын, убри аамҭаз лажәақәа мчыла лҿы иааҭыганы ацәажәара дшаҿыз.
– Амина арахь баасыхәаԥши!.. Аџьамшынҵа ҳаиҳабы инапы аҵаҩымкәа шәхала уи аҟаҵара шәылшарымызт, – иҳәеит Арсоу, аҿымҭра лҽалҭаӡоушәа аниба. – Насгьы, амза анҵәамҭаз ҳазхьымӡаз аусутә нагӡаны ҳалгазшәа, уи снапы аҵаҩымкәа иҟаз сара схаҭыԥан знапы анызҵоз дазусҭада?
– Урҭқәа акгьы сыздыруам ҳәа сымҳәеи знык!
– Ибзиоуп, уи бзымдыруазааит, аха абырлаш мацәазк ибыднагалахьаз иахылҿиааз аӡбахәқәа бзианы ибдыруеит ҳәа аӡәы исеиҳәеит, ма уи атәы аацәыргеишь?
Арсоу убри атәгьы шеиликаахьаз аҟара анылба, уи нахыс лажәақәа еиҳа ирҟәата-ԥсатаны ацәажәара дналагеит, ҭаха зылымҭоз лмацәаз ахаҭыԥан уажәы лнацәкьарақәа акы рыдылбалазшәа аҵыхәтәан урҭ аахҭалкит.
– Сара излаздыруа ала, Елита луалк Аду илыдхаланы дыҟан, – шьҭа илымҳәар шамуаз анылба уи атәы аиҭаҳәара дналагеит, – аха, изыԥсаз аԥара анылзымԥшаа, ашьҭахь уи ацынхәрас лбырлаш мацәаз анлыдылгала, Елита илгәаԥхан мап ацәымкыкәа илыдылкылт. Уи даҵаҽарбо ԥыҭрак иныҟәылгахьан еиԥш, уахык амилициа лыҩны инеины дрыманы ицеит, убри ауха Адугьы дыргеит, аха адырҩаҽны Елита амацәаз лымхны ашьҭахь аҩыџьагьы еицоурыжьит. Иҟалаз уи ауп, амацәаз маӡарахк изҭиуаз ԥҳәыск лҟынтәи Аду илхәазаап, аха уи лара иабалдыруаз, ашьҭахь Елита лнапы ишамӷаз, ацәыӡ зтәыз илыдылбалазаап, излалдырызгьы амацәаз зтәыз адырга ҷыда алҭахьазаарын. Елита уи амацәаз амилициа ианылцәырга ашьҭахь, иӷьычыз амаӡарах шԥасыдыбгалеи ҳәа еимакны Адуи лареи ркәакәыл аақәибагеит, убри еимакны аусураҿ еибапҟеит, рыхцәқәа ыҵибахыртә аҟынӡа инеибагеит.
– Ари анбаҟалеи?
– Шьҭа ҩымзҟа ҵуеит.
– Уи аахижьҭеи еинышәахьоума?
– Макьана ишеибамбара иҟоуп.
– Ажәакала, уи абырлаш мацәаз акәхеит амаӡақәа рыҭра ԥызжәаз! – иҳәан, Арсоу иқьышәқәа ччаԥшьк нарықәирхәмарт, аха ус зхиҳәааз Амина иабалдыруаз, иара ус гәҩаракгьы лнамҭеит.
Мышқәак ирылагӡаны Арсоу еиликаақәахьаз рацәан, насгьы шьҭа мдыршьа имамызт изҿыз аиҵаҟәаҟәарақәа зегьы реиқәҳәаларҭа Қаласа инапы ишакыз. Иараби, ҳаҭыр зықәны еицырдыруаз ауаҩы абри аҩыза аус ҟьашь ихы ишԥаҭәеишьеи ҳәа заҟантә дизхәыцхьааз, насгьы шьҭа агәра мгашьас имоузеи адкыларҭаҿ изтәоу Елита лыҟны инаганы иара ихәҭаагьы нрыжьуазар ҳәа азхаҵаны дыҟан. Қаласа уажәшьҭа акгьы изымдырӡоушәа хҿыхшьак имамызт, насгьы шьҭа Сузаннагьы иалымҳәацкәа дыҟазма рымаӡақәа шрыҵыҵыз, аха уи аҵыхәала ибжьы ахьимыргоз азы дзықәгәыӷша џьара акы далаҟазар акәхап ҳәа азишьеит аҵыхәтәан. Уи анаҩсангьы Сузаннеи, Адуи, Елитеи ишыхҩыкыз иаразнак рҿы рықәшаҳаҭхахьан уеизгьы, уажәшьҭа иаанхоны ҳәа иҟаз абарҭқәа зегьы Қаласа ҭакс иҟаиҵараны иҟаз акәын. Иааирԥшыз аилагарақәа рҵыхәала шьҭа иара иҿы анеира иаамҭоуп ҳәа анигәахәуаз, алкаақәа зирбаз ақьаадқәеи, амза анҵәамҭаз иадыркыз аџьамшынҵа ахьыриашақәаз иирбаразы ҽнак зны, еизикыз ақьаадқәа Қаласа иаԥхьа инықәҵаны днаиҿатәеит.
– Ари агәра сызгом, Арсоу Кадыр-иԥа! – имҵаиҵаз ақьаадқәа акакала илаԥш анырхига ашьҭахь џьшьарак зҵаз цәымыӷххарыла ибжьы наиргеит Қаласа. – Асҵәҟьа ҟалашьа амам, гхак умыхьзааит? Мап!.. Мап!.. Ари цқьа еилкаатәуп!
Еснагь ашьанҵа иаҩызаз Қаласа, уажәы дааилашшаны ииҳәашаз цқьа иҿамшәо, абри аҩыза аҵмыҳәҳәарахра ыҟоуп ҳәа игәы иҭамкәа, ихы иҭамкәа, амаӡақәа зыршаҳаҭуаз иаалырҟьаны иқьышә иахьнықәикыз оумашәа ибаны иалиҳәаара издыруамызт.
– Умыццакын, Арсоу, аиаша уаҩҵас еилаҳкаап! Ара џьара рыцҳарак ыҟоуп ҳәа акәымзар, сыхәҭаахьала агәра злазгаша збом!
– Ара ирыцҳароу ҳәа акгьы ыҟам, Қаласа Мачархәыхә-иԥа! Ари заанаҵ иӡбны иҟаҵоу усуп, ашьҭахь амаӡа арахь ицәыҵырҩит умҳәозар! Израргамазгьы, иахьабалак унапы ахьаҵаҩу ауп, – иҳәан, Арсоу инацәа ақьаадқәа инарықәкны инапы ахьаҵаҩқәаз наиирбеит.
– Иашоуп, снапы ауп иаҵаҩу, аха... – иҵабыргхаҭаны инапы ахьаҵаҩыз аҵыхәала азы акгьы изымҳәакәа иажәа наҿахиҵәеит.
Убрыгьы азмырхакәа, ихьӡала иааргоз иара ихәҭаагьы адкыларҭаҿ изтәаз Елита лнапала ишиоуаз ала здыруаз хҩыуаак ишдырҵабыргхьаз аниеиҳәа, уиак зынӡа иааизымбатәбарахан, ибз аҟәаҟәа акы иԥнаҵәазшәа уи нахыс ажәак ихәламшәо, дҳашҳатәарахазшәа аҵыхәтәан дҟәызгаӡа дааҟанаҵеит. Игәы мыцхәы иахьыԥжәоз акәхап, иаалырҟьаны ихы-иҿгьы хшәааӡа иааиқәарахеит.
– Егьа абри урҵабыргыргьы, зегьы акәоуп макьанагьы агәра сызгом абасҵәҟьа ҟарҵон ҳәа! – ус аарла ибжьы ааиргеит.
– Ихауҵа, ихаумҵа, уи шьҭа уара иуусуп, аха арҭ ақьаадқәа амц шыддырҳәоз ала жьымдырҵас иаргамаханы ҳабла ихыԥалозар, хамҵашьас иумоу ауп исзеилымкаауа... Қаласа Магархәыхә-иԥа! Ибзиоуп, абарҭқәа рхала еиқәдырҽаҽеит ҳҳәап, аха аабыкьа ахәыҷбаҳчагьы ргыланы ираҳҭазшәа арбаны, сара схаҭагьы снапы аҵазҩызшәа иҟаҵаны схаҭыԥан аӡәы инапы ахьаҵаҩу сызлақәшаҳаҭхари? Усеиԥш заҟаџьара снапы аҵаҩузеи! Уи азын иазоужьыз ауалафахәы шҳауз ала уаргьы унапы наҵаҩны, нас хылаԥшҩыс иҳаду Ҳаџьадлеи уареи шәеибадырны аԥара амхны ибжьыжәгазшәа иҟаҵоу, убригьы акгьы уанамҳәаӡеи? – абарҭ ажәақәа игәы иныҵырхх-ааҵырххны ауп ишиҳәаз Арсоу.
– Усҵәҟьа зегьы ухахьы иумган, Арсоу! – иара иамҳәакәа маӡала диҵаланы дызҿыз аус аҭҵаара игәы ишамыхуаз иирдырырц иҭахызшәа даацәажәеит Қаласа. – Имырзакәа ухатәԥышәала агәаҭара угәазырԥхаз сыздыруам, аха абарҭқәа шубаҵәҟьаз иаразнак сара сҿы еиҭоуҳәар ухәҭан! Макьана сара соуп ара еиҳабыс иҟоу, џьара акы ҟаларгьы уара иуазҵаарым, еиҭахгьы сара аҭыԥ иқәсҵароуп!
Қаласа дызҿашәаз шьҭа ҵәахышьа шамамыз дырын, аха абарҭқәа зегьы Арсоу макьана џьара еиҭеимҳәаразы дахьимыҳәоз азгьы игәаԥсахы еибанаркуан. Ҵабыргны, Қаласа ихаҭагьы акырынтә игәы иҭиҳәааит, ари амаӡа ус цәыргамзар ԥсыхәа шамамыз, аха уи аҵыхәала иара ихаҭагьы аԥхьа цқьа иҭиҵаар акәын. Аҩны даннеигьы, уи ауха лацәааихьшьк изыҟамҵакәа, аҵхабжьон адәахьы дындәылҵны аҭаҭын ахара аныхҭеикӡа, зныкыр ас ҟаиҵо зымбацыз иԥшәма ԥҳәыс ивараҿ дахьышьҭаз ацәаха ахьлимҭоз акырынтәгьы даагәрымит, аха измыцәара змааназ лаҳәара аҭахны ибомызт.
«Иацы ихшәаз арԥыс сыгхақәа сҿеикырц иҽазикит! – ашьҭахь ииарҭаҿ иҽаашьҭеикын, Арсоу иажәақәа еиҭарҿыцны игәаларшәо ахәыцрақәа рдунеи дазцеит Қаласа. – Ацәгьа аҽаҵәахуа абоубахьеи ҳәа дысҿагыланы исеиҳәеит! Иҟаз аилагарақәа еилкааны ихала дырҿагыларц ақәикит... Ишԥеиҳәеи, мшәан? Апаркь зҳаз аҟанҷқәа ԥарԥалыкьхоит, аха зегьыҵәҟьа апаркь аҭыԥраара рылшом ҳәа саҽԥнимҳәеи, уара! Аха, изхарада, ус иҳәартә сара схаҭа дҟасҵазар?.. Мап, мап, иҳәатәы злахасҵақәаша ыҟоуп, избанзар Ҳаџьадла Пехә-иԥа иусура аанижьырц иҭахуп ҳәа саҳаит, иҟалап аусқәа шҽеимыз аӡәы ианиеиҳәа, заанаҵ ихы ҳԥыригарц иҭаххазар? Ааи, зегьы сара исхароуп, ахылаԥшра сыцәрыгхеит... Ҳаи, иараби, иараби, изакәытәԥхашьарадузеисызҭадыргылаз!.. Мап, мап, зегьы зхароу схаҭа соуп, урҭқәа зегьы рҭакқәа ҟазҵашагьы сара сакәзароуп!.. » – абас дышхәыцуаз мацара ус иаацәылашеит.
Қаласеи иареи абри аус аҵыхәала ианеицәажәа ашьҭахь адырҩаҽны шьыбжьоншәа, ақалақь ахада дуԥхьоит ҳәа Арсоу аҭел ианизас, иаразнак игәы азҩеит, Хапара Хындыгә-иԥа иаалырҟьаны дзиҭаххаз змааназ. Мшәан, маӡала аҵырҭышагара ишаҿыз дсырдырит, Қаласа ухаҭагьы уи уалаҟьашьуп, шьҭа иуҭаху ҟаҵа, ишуҭаху иӡба ҳәа ишьақәысцалаз ақьаадқәа наҟ инаимҵажьны сиԥырҵып, мамзар ара гьамала аус сзыруыша ракәым ҳәагьы аҵыхәтәан абас ааӡбны, ашьҭахь иҽахымгакәа иахьиԥхьаз ахь иҿынаихеит.
Арсоу адкыларҭаҿ аԥшра иқәымшәакәа дышнеизҵәҟьа ақалақь ахада икабинет данааҩнарыжьла, Хапара ашырҳәа дҩагыланы днаиԥылан аԥсшәа иаҳәо инапгьы ааимихит. Асҵәҟьа иаҳаҭыр баӡаны данихаҵгыла, анаџьалбеит, аригь кыр дацәшәоума ҳәагьы убри аамҭаз Арсоу игәы дааҭахәыцит. Ианеибартәа ашьҭахь, иныҵҩҩы-ааҵыҩны акы шиаҳақәаз ала Хапара Хындыгә-иԥа аиҭаҳәара даналага, Арсоу уи азын аӡәгьы аара иқәымҵакәа, ишакәым алагьы аӡәы дихымцәажәакәа иааԥшыз аилагара заҵәык еилыркаара иҽыназикит.
– Изҿыз аҵырҭышагара ахьрыҵудырааз уџьысшьоит, аха Қаласа Мачархәыхә-иԥа игәра ахьузымго агха уыхьызшәа збоит, – иҳәеит Хапара, аҵыхәтәанӡа данизыӡырҩы ашьҭахь. – Уи, ус аҟьашьрақәа зхы иаҭәазшьо уаҩым, ишакәым ихцәажәарагьы аӡәгьы ҳақәиҭӡам! Усурала зцәа зхыҵхьоу Қаласа иԥсыцқьара ахьынӡаҟоу ҳара ибзиаӡаны иаадыруеит!
– Хапара Хындыгә-иԥа! Иузеилкаауам ҳәа сызҳәом, аха уаргьы иудыруеит уи арҵабыргра шаҭаху, насгьы сара исхарои маӡала еиҵарҟәаҟәоз аус иара ахала даԥшаазар, уи аҵыхәтәан дцәырнагазар? – иҳәеит Арсоу, ахара здибалаз ауаҩы гәыбӷан иҭара ахаҭыԥан дихьчарц зиҭаххаз изеилымкаауа. – Акгьыихарамзар, нас, ишихарамирҵабыргааит, сара игәаӷк сыманы изызуама. Анцәа иҳәааит дыцқьаны далҵуа, саргьы исҭаху уи ауп. Дызларкыз аԥсымцқьара шиашам изырҵабыргыр, усҟан хылаԥшҩыс иҳадуҵаз
Ҳаџьадла Пехә-иԥа иакәхоит ахара зыдхало, избанзар нап злаҳамкыц аҟаҵатәқәа наҳагӡазшәа, ҳазлымгацызгьы нагӡаны ираҳҭазшәа, урҭ зегьы сара снапы аҵазыҩуазшәа иҟаҵаны аԥара маҷымкәа ишыбжьыгоу цәыҵсыԥшааит. Насгьы иџьоушьаша, абыржәы аакьыскьа ҩымчыбжьҟа гәаҭаҩыкгьы даҳҭан, нас абарҭқәа акымзарак изгәамҭакәа ишԥеицәынхеи, мамзаргьы зегьы баны ицәыримго?.. Хапара Хындыгә-иԥа! Иакәымала иааԥшыз аилагарақәа рдырра ухаҭагьы иуҭахым ҳәа сызҳәом?
Убри аамҭаз ақалақь афинансқәа реиҳабы, Мирон Ламшьаҵә-иԥа дааҩналеит, аха ақалақь ахада иаха имамшәа аниба дырԥырхагамхаразы кәакьк иҽаҭаны даатәан, излацәажәоз азыӡырҩра дналагеит. Ҳаҭыр ду зқәыз Қаласа иҭыӡшәа шрымаз аниба, ԥыҭраамҭакгьы днарзыӡырҩит, аха нас изымчҳакәа реицәажәара иаргьы ихы налаигалт.
– Мап, Қаласа уи дацәыхьчатәуп, мамзар ҵабыргыҵәҟьаны урҭ рҵамыҳәҳәарахрақәа иаргьы даларҟьашьыр ҟалоит! – иҳәан, Мирон иаҿаршәӡаны Арсоу игәаанагара мап ацәикит.
– Сара сеиҳабы аус дақәыршәатәуп ҳәа сымҳәеит, аха инапы зҵаҩқәоу ақьаадқәа абоугои иҳамбылуазар? – иҳәан, Арсоу иварахь дынхьаҳәны иблақәа уажәы Мирон инаидирхалт. – Ихала иакәӡам, иара саргьы снапы аҵазҩызшәа еиқәыршәо ақьаадқәа ахәыҷбаҳчақәеи, ашколқәеи, ацҳақәеи, зынӡа иҟаӡам аҩнқәеи, иара убас аӡышьҭрақәа рырӷәӷәареи уҳәа ҟаҵазшәа ақьаадқәа амц шаҳаҭс иҟаҵаны ибжьыгоу аԥара рацәа ҵәахышьак аиоуӡаргьы, нас хыхьынтәи даҽа гәаҭаҩык днеины иаагәеиҭар? Урҭқәа рыдагьы, уажәы адәыӷбақәа агәгәаҳәа ицо-иаауа иаҳзыбжьоу џьушьап, иарбан дәыӷба аадгыларҭоу аабыкьа иҟаҳҵаз?
– Хапара Хындыгә-иԥа! Ииҳәаз ушазхәыцуа сыздыруам, аха абри ауаҩ диашоуп! Сызлахәаԥшуа, иааԥшыз ҵәахышьа змам усуп, убри аҟнытә еиӷьзар ҟалап, абри аус апрокуратура иаҭазар. Убасҟан иааԥшуеит, ахара здуи издыми зусҭцәақәоу, – иажәа налеиҵеит Миронгьы.
– Ааи, Қаласа гхак имам ҳәа сызҳәом, избанзар инапы аҵаҟа иҟаз хылаԥшра ицәагхеит, аха еиҭасҳәахуеит иара иахь иқәыргыло агәаанагара шиашам! – иҳәеит Хапара, иџьамшьқәа данаарҩаха илахь рӷазҵас иалдаз акаҷырақәа ааизыҵәаны џьарак рҽааидыркылан, аха дук мырҵыкәа нас ҩаԥхьа рҭыԥаҿ инаганы иажәа инациҵеит. – Ԥсшьахак имамкәа акырӡа аџьабаа збахьоу уаҩуп, уаҳа наҭахымкәангьы дааԥсахьеит, иҟалап убри иааԥсара ахҟьарала инапы аҵаҟа иҟоу ауаа зҿыз ахылаԥшра рыцәигхазар. Иахьа ашьыжь ара сара сҿы дыҟан иара, акыргьы ҳаицәажәеит абыржәы ҳазлацәажәо аҵыхәала, насгьы агәра гаҵәҟьаны сыҟоуп акымзарак акы далаҟьашьны дшыҟам ала.
– Ааи, аха ихы злаириашаша ҳәа имоуи? – дҵааит Арсоу.
– Иҟоуп ихы злаириашашагьы, убри азоуп суԥхьаны узаазгазгьы. Зыгәра умго Қаласа дуеигәырӷьаҵәа дыҟоуп, насгьы абаҩхатәра анаҩсангьы адырреи агәырҵҟәыл бзиеи змоу арԥысзаап ҳәагьы узиҳәеит. Ҵабыргуп, иааԥшыз амаӡақәа даарак иҽеим, аха Мирон иҳәан еиԥш, ари аус апрокуратура иаҳҭаргьы ҟалоит, – нас истол амгәа дааханы қьаадк ааҭганы Арсоу инаииркит. – Абра иану уаԥхьа, нас еиҳа даҽакала угәы уԥсахып! Ари уа адкыларҭаҿ ишәызтәоу илырҭоз аԥарақәа Қаласа ахаангьы ишилымҭацыз, маӡала идыршоз аиҵаҟәаҟәарақәагьы шизымдыруаз ала илырҩны иахьа исзааигеит.
Арсоу дмыццакыкәа, Елита лнапала илҩыз аԥхьара дналагеит. Убри аамҭаз уажәы-уажәы илаԥш наҟәганы Хапара иахьгьы дынхьаԥшлон, аха нас еиҭах инацҵаны аԥхьара дналагон.
– Абри узыԥхьаз аршаҳаҭга аус аӡбраангьы аӡбаҩцәа ирыхәоит. Иҟалап уи амацара азымхозаргьы, аха ахылаԥшразы ишәзынаҳашьҭыз ауаҩгьы ацхыраара аиҭап, Қаласа акгьы шихарам ала. Уи адагьы, адкыларҭаҿ ишәызтәоу илырҵабыргит, Қаласа ихәҭаа ҳәа илыдыргалоз Ҳаџьадла инапала иоуазшәа, еилкаауп усшәа ҟаҵаны урҭ аԥарақәагьы иара ишихатәитәуаз, аха убарҭақәа
ахьынӡаиашоу цқьа еилырганы шьҭа аусҭҵааҩцәа ишьақәдыргылап, – иҳәан, Хапара истол амгәа дааханы Арсоу дзыԥхьаз ақьаад имхны инҭаиршәит.
– Хапара Хындыгә-иԥа даара агәра ганы уҟоуп, Ҳаџьадла иҿы иқәшаҳаҭханы, Қаласа хҳәаак имамкәа дыбжьыҵып ҳәа? – уи азынгьы игәаанагара шыҟаз аацәыригеит Арсоу. – Иашоуп, Ҳаџьадла Елита диҿагылашт, аха иаҿаԥҽразы уи азхәомашь дызлаҿалкша мзызк лымамкәа? Инапы зҵаиҩуаз сара сус иалоузеи, уи азын сара ӡәыр дсазҵаауазма, шәара шәеибадырны маӡала еиҿшәырцаауазҭгьы сара исхароузеи ҳәа хазы аҳасабеиларгаҩгьы даақәгылар, усҟан зегьы раасҭагьы Қаласа иакәхоит ахара зыдхало... Ааи, уи акгьы шихарам аҟара уажәшьҭа саргьы сгәы азҩеит, аха иҟаҵоу аилагарақәа рзы егьа ихы ирқьиаргьы ахаҵара уадаҩуп.
– Агьаурым, уи аекспертиза ишьақәнаргылап! – иҳәан, Хапара дҩагылеит.
Арсоу ишьҭахьҟа дхынҳәны аусура даннеи, Қаласа иҭыԥаҿ дыҟан, уи аҽны икабинет дааҩнымҵӡакәа дшыҩнатәаз мацара иааирхәлеит. Иахьак Арсоу дицәгәышуазшәа зныкгьы димыԥхьеит, аҭел дизасны аказы димазҵааит, иара Арсоугьы иара иахь дыҩнамлакәа ус аусура мшы анынҵәа, икабинет ашә наркны аҩныҟа дцаразы иҿынаханы дышнеиуаз аԥҭека дазааигәахоны еиԥш, ус Фаина уахьынтәи даадәылҵны дааиԥылт.
– Арсоу ицәыҵуԥшааз аус еилаҳанта иарырҳаз џьоук шыҟалаз мҩашьо, хазы маӡала аус уҵаура иаҿушәагьы збоит! – лҳәан, Фаина гәҽынҵарала даацәажәеит аԥсшәа шааибырҳәазҵәҟьа.
– Изхыбҳәааи?
– Макьана ицәыргамыз Џьаанымба Арвелод иацуха Сузанна луадахь дышхалоз абарҭ сыблақәа рыла дызбеит, – убри аамҭаз лыблақәа лнапгьы нырхылкылт.
– Арвелод бҳәама?.. Арвелод!.. Арвелод!.. Мшәан, уи гәаҭаҩыс иҳазнеиз иакәӡами бызҿу?
– Ааи, уи иоуми сызҿу!
– Аа, абыржәоуп шьҭа схы аназца! – иҳәан, Арсоу дкахәыцуа даагылт. – Аԥсшьара ахьынтәи ихынҳәыз Арвелод абар дхынҳәны дахьааз, аха дызусҭада Изольда?
Убри аамҭаз, Елита иҩны зны икалыршәхьаз абӷьыц абыржәы ианааигәалашәа, ашьҭахь уаҟа ианыз Фаина иналзеиҭеиҳәеит, аха кыр азын исҭахума ҳәа мышқәак рышьҭахь дазымхәыцкәа иахьԥижәаз азыҳәан агха шыҟаиҵазгьы налирдырит аҵыхәтәан.
– Ҟаҳ, ус акәзар зегьы еилкаауп! – лҳәеит Фаина, аӡырҩра дшаҿыз даалҟьаны илакҭа дынҭаԥшын. – Рымаӡақәа шрыҵырҩыз аҟара Сузанна ианеилылкаа, Арвелод иҩныҟа Елита дрышьҭырц рҭаххеит аусқәа шшәарҭахаз ала адырра илҭаразы. Уи аамҭаз Арвелод аҩны длықәымшәеит, аха иԥшәма Изольда илаҳәаны дааит, лхаҵа дшаахынҳәлак диԥшааразы. Арвелод ус аԥсшьарахьынтә даныхынҳә, иԥшәма иалҳәазар акәхап ишишьҭаз, ашьҭахь Сузанна дзылҭаххаз еиликааразы иацуха лыҩныҟа дааит. Шьҭа еилукаама иҟақәоу?
– О!.. Арқа, бара, иашаны базхәыцит! Усеиларгаҩыс бҟаҵазар акәын, – аҵыхәтәан лафкгьы налхиҳәааит.
– Исылымшап угәахуама?
– Ибылшоит азын ауми ус зхысҳәааз...
Ииасит мышқәак. Аргылара усбарҭаҿ зыҭра ԥжәаз амаӡа арахь ишдәылырҩхьазгьы, макьана уи аҭыӡшәа мырҳауҳаукәа ицәыҵахәыҽшәа иааиуан, ҵабыргны ақалақь ахадараҿ аус зуқәозгьы усшәа инцәыҵаҩ-аацәыҵаҩшәа акы раҳақәахьан, аха уи аргамара аӡәы ихахьы агара изымгәаӷьыцызт. Есшәахьатәи аилатәара аҟынгьы уи аҭыӡшәа дырҩегьых ицәырымгакәа ианааилгақәа ашьҭахь, апрокуратура аусеилыргаҩ Шьалуа Џьыргә-иԥеи аекспертиза ҟаҵаҩы Фыфа Дыргәын-иԥеи еицны иааҩналеит.
– Ааи, аргылара анџьныр хадас иҟоу агха имыхьит, – иҳәан, Фыфа ауалафахәқәа зҭаҩыз ахҩылаа Хапара иаԥхьа инықәиҵеит. – Ҵабыргны арыцхәқәа шыриашоу убаратәы иҟоуп, иаҳҳәап 9000 мааҭ зауаз инапы наҵаҩны
иуалафахәы анамихлак ашьҭахь «1» арыцхә анадургылалак, 19 000 мааҭ амхны игазшәа алҵуеит. Арыцхәқәа рыдыргылара ахьауа аҭыԥқәа зегьы рҟны, убас иахьабалак иацҵаны ириашоуп... Хапара Хындыгә-иԥа! Абар, уахәаԥши убасала заҟаџьара ириашоу убап!
– Шьалуа Џьыргә-иԥа, абри уара иахыуҳәаауеи? – дҵааит Хапара, ҵабыргны иахьабалак ишыриашаз агәра анига ашьҭахь, илаԥш нас уи иахь инырханы.
– Иахысҳәаахуеи шьҭа зегьы еилкаазар! Иаалаганы аԥхьа Қаласа инапы иаҵадырҩуан, нас инеидтәаланы ишырҭахыз маӡала арыцхәқәа дыриашон. Арсоу Кадыр-иԥа ишышьақәиргылаз еиԥш, зынӡагьы аусурақәа ахьымҩаԥгам аҭыԥқәа арбаны иҟаҵоушәа уи здызкылоз ахылаԥшҩи аҳасабеилыргаҩ хадеи маӡала еиҿдырцаауаз усуп ҳәа сахәаԥшуеит. Убри уаҳа ӡәыр даланакуа сыздыруам, аха уажәы азын урҭ аҩыџьагьы нкыланы иҳамоуп.
– Ааи, иҽеимкәа иҟалеит, – иҳәан, Хапара игәы дынҭақәыԥсычҳаит. – Амаӡақәа рҭыҩра зыртатыз анџьнырс аус зуа уи арԥыс убас ҟаимҵазҭгьы, макьанагьы еиҭах заҟа бжьырфараны иҟаз, шьҭа шәара шәазхәыц!
– Жәаҳәарада? – днақәшаҳаҭхеит Шьалуагьы.
Абасала иааԥшыз амаӡа иахҟьаны излагаз аҭҵаарақәа аҵыхәтәан зынӡа аҽаџьара ахы архо иалагеит, изқәымгәыӷуаз ауаагьы аланакыртә аҽцәырнагеит, акы зхаразгьы изхарамызгьы еилыргатәыс аусеилыргаҩцәа рҿаԥхьа иаагылт.
– Арсоу аӡәы дицәымшәакәа иаахәыҵиԥшааз закәызеи шәҳәарауазеи! – иҳәеит Хапара, ҽнак зны еиҭах Қаласа иара иҟны даннеиз убри аҭыӡшәа дырҩегьых иаацәырганы. – Узықәгәыӷша ҵеиуп, мышкы зны уҭыԥ иара иаҳҭаргьы ҟалап! Абри иахыуҳәаауеи, Хапара Хындыгә-иԥа?
– Ааи, уи еиӷьу дузыԥшаарангьы уҟам! Уи адагьы, егьырҭ аҭыԥқәа рҿгьы ухы дахьаурхәаша рацәоуп, аԥхьаҟа угәы дҭаз! – днақәшаҳаҭхеит Қаласагьы. – Уи бзиоуп, аха ари излагаз аҭҵаарақәа ахьынӡанарцахьоу ҳәа иудыруеи, Хапара Хындыгә-иԥа?
– Макьана исыздыруам иуасҳәаша! Аусҭҵааҩцәа злахәаԥшуа ала иҵагьы аҭыӡшәа ӷәӷәа арҵысраны иҟоуп рҳәеит. Ԥыҭҩыкгьы маӡала уи рҽаҿажьны ирҵәахырц ишашьҭалахьоугьы саҳахьеит!
– Усшәа саргьы слымҳа акы ҭасқәахьеит, аха убри уара ушԥахәаԥшуеи Хапара?
– Ԥшра аҭахӡам, шьҭа аусӡбарахь икылгатәуп ҳәа сазхәыцуеит.
– Иашангьы уазхәыцуеит, саргьы исҭахым убри рҵәахыр! Саҳаҭыр алахьынҵа џьоукы рнапы иакәушәа ирҭаххар ирҵәахуа, иааргәамԥхар ицәырырго, сыԥсы ҭанаҵы ус ҟалашьа амоуроуп! Сыламыс аҿаԥхьа еснагь сыԥсы шыцқьаз иҟан, аҵыхәтәанӡа убас иагьаанхароуп!
– Иҟауҵари, аԥсыцәгьара иахҟьаны ибжьнахыз рацәаҩхеит. Иахьа аԥара арҳара мариахазшәа збаз ҳәсагьы хацәагьы ор, хьи змаҳауа ракәхеит. Анкьа ззин ыҟамыз абжьахәҳахәҭра иахьа абизнес ахьӡҵаны, жәларык хызхыз иахьа хыхәароуп иҟалаз рҳәан, ҭыӷьӡаа реиԥш маха-маха еихеит, шьҭа нкылашьагь рымам. Убас мацара ҳахькылсыша сыздыруам, аха ҳзышьцылаз ахымацара азхәыцра аҵыхәала ҳмилаҭ наҟ-наҟ иԥхасҭанатәрашәа збоит.
– Хапара, иумдыруеи анкьа ишьақәыргылаз аиҿкаара заҟа иџьбараз, еилазгазгьы аҟаԥыҳәа дшахьдырхуаз. Икәалӡбаагәараха иҟаз аҳәынҭқарра ӷәӷәа акы ахьуеит ҳәа иҟадаз, насгьы ахырбгалара ҩыџьа-хҩы заҵәык рымацара ирылшоит ҳәагьы иҟадаз, аӡә иоуҳәаргьы ихазҵодаз? Иахьа ҳхы здаҳкылаз аԥсҭазаара ҿыц иннаҵуа сыздыруам, аха уара уазхәыц, уаанӡа амчра дуӡӡа змаз жәлар дук реидгыла ханҩажәижәаба шықәса заҵәык роуп иннаҵыз, ахааназ акы ахьып ҳәагьы игәыӷуадаз. Усҟантәи аԥсҭазаара ҽеимызт, ажәларгьы зынӡа иарӷарит, убри аҟнытә адемократиа еиӷьу акгьы ыҟам рҳәан, иаалаган ажәытәра ахьышьҭрахь аиҭархынҳәра рҽазыркит, амала абеиацәа раасҭа аӷаруаа еиҳа еиҳартәит акгьы рзымҳәарц азы, – агәала ду иманы аԥсҭазаара ацашьа днахашшааит урҭ ирзыӡырҩуаз Қаласа.
– Бзиара збаша Қаласа, аӡәы инапы уананԥшыло убас акәхоит ишыҟало, – иаазгәеиҭеит Хапара.
– Хапарахеит, аӡәы ҳидымԥшыло ҳҽыҟаҳҵарами! Аиаша уҭахызар, џьабаада иҳауа иахҟьаны ауп иахьа аҵмыҳәҳәарахрақәагьы зырацәахаз, – игәы иныҵырххны аҭак ныҟаиҵеит Қаласа.
– Усҵәҟьа угәы умышьҭын Қаласа, аамҭа асҵәҟьа ицарым! Уажәы азын егьа ҳгәаҟыргьы, аԥхьаҟа еиҭах џьара акы ҳашԥазызкылымсри ҳәа сгәахуеит!
– Усеиԥш лԥхак ҳазкылсаанӡа ҳара ҳаԥхасҭахозар, ҳмилаҭ зламаҷҩу ала ҳаԥсуара хаҿра зынӡа иарӡыргьы ҟалоит.
– Ааи, убас ҳмыхьразы аиххәыцра ҳамазароуп! Иумбои макьанагьы ауалафахәы заҟа имаҷу! Убри заҟа сгәы иалоу удыруама, аха иааг ирыҭ? Иабантәиаазгари? Ирзацаҳҵашагьы абаҟоу?
– Уи азын уара иухарагәышьои!
– Ааи, аха аӡәы ихы дахамышшаауа дыҟазар сҭахыми. – Ажәлар рымчи рыхшыҩи еиҳау зыҟалом, убри аҟнытә ажәлар уи рзеилымкаауа иҟоу џьушьоума!
Зхы рҵысыз аус маӡа ԥыҭрак ашьҭахь инкылашәа иҟалеит, аха ус дук мырҵыкәа аусҭҵаара еиҭах иаадырцыхцыхт, изызҵаақәахьаз дырҩегьых ирҿыцны рчанабақәа рҿыхра рҽазыркит, рҳәахьанҵақәа знырҵоз ақьаадқәа рхыԥхьаӡара ҩаԥхьа еизҳауа аҿынанахеит, уаҳагьы хыркәшашьак амоукәа ишааиуаз ашьҭахь аилагарақәа ҟазҵаз абарҭ роуп ҳәа маӡала зыӡбахәқәа рҳәахьазгьы аҵыхәтәан иаалырҟьаны ирхадыршҭуа иалагеит. Аусҭҵаара зны иаанкыло, нас еиҭахыртло ирыма ишықәыз мацара аамҭа акырӡа аныбжьыс, насгьы ҭыӡшәа дукгьы ахылымҿиаакәа ианынха, аҵыхәтәан иашамзар ҟалап ҳәа згәахәқәазгьы ҟалеит.
Убри аахижьҭегьы уаха-сахаҳәа есҽны аусура еилашуеит, аԥарарҳаҩгьы акы зыҭнихша, џьара ԥыхьашәак ахьиоуша иахьеи-уахеи дгьыжьы-хынҳәуа дашьҭоуп, уи аамҭаз
даҽа џьоукых зегьы рзы рхы аџьыка нықәхуа амзатәи ауалафахәы анбаҳаури ҳәа иазыԥшуп, рџьабааԥсахә аҟараҵәҟьа абаҟаху, аха мчыбжьыктәи рымгәахәгьы акыр ирзаԥсан. Усурҭада иаанхозгьы есааира ирацәаҩхон, ишышәҭаху шәхы ныҟәыжәгала ҳәа зегь рыла ахақәиҭра рызҭаз аамҭаҿыц иахьеи-уахеи иқәҳа ацара иаҿуп ацәгьеи абзиеи азеиҟараханы уаҩ деилнамхӡо, аагылашьак амамкәа џьоукы зынӡа ирӷаруа, даҽа џьоукых абеиара алԥха нарыҭо...
Егьырҭ аҳәсаамгацәа реиԥш, усҟан саргьы аԥацхақәеи акрыфарҭақәеи снарыҵаҳауа срыҵан. Ҩынҩажәа шықәсагьы ныжьны, шьҭа наҟ схы сырхахьан, аха Анцәа иџьшьаны макьанагьы ачарақәа рҿы зегьы рышьҭахьӡа акәын сангылоз. Ԥыҭҩык ахацәа ирыцҳараны ҳазшаз иҳацишаз аҵыхәала схы агәҭа кылҟьашаахьазаргьы, уеизгьы иара уажәыгьы исеиҽырбақәоз рацәаҩын, есԥхынра арахь ԥсшьара иаалоз алаҳамҵозар. Ақалақьаҿ сыздыруаз рацәаҩын, ахацәа рхыхра иазҟазаз инадыркны зхацәа казыжьхьаз рҟынӡа, уажәшьҭа шәара шәазхәыц, асҟатәи аҳәса уанырдырлак изакәытә хақәиҭроу иуоураны иҟоу. Иснылахьаз акаҷырақәагьы хьаас иҟамҵакәа, убасеиԥш ҳәсақәак рнапаҿы сахьыҟалаша иашьҭан, иаагозар иаҳаракыз, илаҟәыз, ишәпажәпаз, зцәеи зыбаҩи еикәыршаз, злакыҵақәа ҵызшәаауаз, зыџьымшьқәа ыҵзыркәукәаз, бжаранӡа зыҽхтны иныҟәоз, ахацәа раасҭагьы игызмалқәаз, уааргәабзыӷны уџьыбақәа ааҭазырцәуаз уҳәа, аха урҭ сара срызхыхуа иҟазма, саргьы дара ахьысҟаҭәаша сашьҭан. Урҭ рахьынтә иҟан, сара сеиԥш иԥшаауа идәықәқәазгьы, рхы иадырхәашаз, рымаҵ здыруышаз аӡәы мариала дырԥыхьашәозар ҳәа ахацәа ирзышәарыцақәоз, амала агәра згеит, аԥара рацәаны иумажьызар реиҳараҩӡак уара ишутәхоз ала, аха ауадалықь ҳәсақәа реиԥш ԥсшьара иаауа зегьы рныҟәгара узларыхәарҭоузеи. Саргьы урҭ ишрацәажәалатәыз, ргәы кышьас иҟаҵатәыз сзымдыруа сауыҟахыз, абас даргьы саргьы ҳнеибажьа-ааибажьо,
схы иазынханы иҟаз сыхцәы аԥшь хәыҷы саҵаҽырбо сышдәықәыз, ус иаалырҟьаны сара истәымыз аразҟыдара аасыхәлаччеит. Убри ҳаргьы иаадыруанда ҳәа агәаҳәара шәымазар, уи шыҟалаз абас ауп.
Аԥхьа-аԥхьаӡа аиашаз акырӡа иаасцәыцәгьахеит, аха сызҵаԥсхьаз аихаӡа еизганы иалаҵо мацара ԥыҭк анеизызга ашьҭахь саалаган ақалақь агәҭаныҵәҟьа аршәыҭирҭак аӡәы имсхәҳаит. Инеиужьӡаны уи аҭира сшаҿыз, нас аӡы еиларӡҩакгьы сҩаланагалашәа сшааиуаз аҵыхәтәан акаҳуагьы нацсырхырааит. Абас мацарала исырҳауаз неизакы-ааизакуа ус ԥыҭк анеидыскыла ашьҭахь абылтәыҭирҭагьы аасхәеит, исырҳауаз зегь неицырхырааны аҵыхәтәан амҩаду ааигәараҵәҟьа схатәы ԥацхакгьы сыргылт. Хар сымаӡамкәа сшьапы санықәгыла, аԥара аԥара ҟанаҵоит ҳәа шырҳәо еиԥш, инкыланы исымаз ауадақәагьы аԥсшьаҩцәа ҩнаҵо мацара, убасала исырҳауаз аԥсеивгарҭа ду снаҭеит. Снапы злакыз зегьы ԥыҭк-ԥыҭк рыцрыҵуа ианыҟала, уажәы асасааирҭа аҩны еихачаԥакгьы аргылара нап аласкит, акымкәа ахәаахәырҭақәа аахәаны сыхьӡала ауаа ыҵаргыланы исымоуп, амашьынаӡәӡәарҭа азаагӡа иҿысхәҳаз амшынҭаларҭа аҟәара уҳәа, сымч зықәхаша аусқәа снапы рыласкит, урҭгьы исханаршәало збап. Анкьа троллебусла аныҟәага ахә змамыз ауаҩы, уажәы есышықәса аҳәаанырцәтәи амашьынақәа сыԥсахуеит, иахьа соуп зҳәо аӡәы шьҭа саргьы ишьҭахь сгылом, аха иазыууеи аҵыхәтәан саазқәылаз агәыхь сыхҭанакуа иалагеит, иаалырҟьаны исыдызгалах дыр. Исхымԥсааӡоушәа анызба ҽнак зны сҩықәланы ахәшәтәырҭахь сцеит схы аӡәы исырбаразы, уа сахьнеиз зегь раԥхьаӡа знапы сампыҵашәаз аҳақьым заанаҵ исырмазеихьаз ԥарақәакгьы иџьыба инҭасыџьгәан, нас сзыргәаҟуаз, сзынхьаауаз зегьы ааҭырттаны исырдырит. Акгьы змам реиԥш снапы ҭарцәны сшизымааз аниба, уашьҭан азынгьы дысзаап ҳәа игәахәзар акәхап, ашьҭахь даасыцәнымхаӡоушәа иҽыҟаҵаны, ианеиҵамха уеизгьы сааҭк инеиҳаны сыхәаԥшра иҽадирхалт. Калакәытла сшьамхқәа дрысит, сыбла агәқәа дырхыԥшылт, ала абз шыҭнаго еиԥш, сыбз ҭганы дахәаԥшит, сҽу џьушьап, аҵыхәтәан сҿы аартны схаԥыцқәагьы днарыҵаԥшит. Акы игәамԥхоушәа иҽсыдырхалаӡаны сыхәаԥшра данаҟәымҵӡа, саргьы сгәы иамукәа кыр сыдубалама ҳәагьы снаиазҵааит, аха иара аҭак сымҭакәа, ихәда ихшьыз «абыкь» хәыҷала аҵыхәтәан сгәы аисышьагьы дназыӡырҩит. Даасыцәнымхарашәа снарҳәы-аарҳәуа мацара акраамҭаӡагьы сыхәаԥшра даҟәыҵуамызт.
– Ҟаҳ, иаууеи, угәгьы ашша ыҵачны иҟазаап! – иҳәан, аҳақьым исыхьуаз аҵыхәтәан ианеиликаа ицәымыӷххазшәа иҽыҟаҵаны ибласаркьақәагьы ихы агәҭа инықәыргаланы ус даасҿаԥшит.
– Нас, уи ишԥаԥсыхәои? – снаиазҵааит иаасцәымыӷхханы.
– Амцхә уфацәоит, шьыбжьышьҭахьла зынӡа акрыфара уаҟәыҵроуп!..
– Акрыфара саҟәыҵыр сымԥсуеи ! – исеиҳәаз ааџьасшьеит сара.
– Апива-мивақәагьы уаарҟәаҵны аӡыжәрахь уиасыроуп. Даҽа ԥыҭраамҭак уҟазарц уҭахызар зегьы урҟәыҵроуп, мамзар умҩа ахьурхо аԥсцәаҳа иахь акәхоит, – аҭак насиҭеит абас.
– Нас, ишԥаҟасҵари!? – иџьшьаны снаиазҵааит.
– Иҟауҵаша убри ауп, уаанӡа иуфақәоз уаарҟәаҵны аиаҵәа-бӷьахьы уиасыроуп, есҽны убри адагьы даҽакы умфалароуп, – иҳәан, нас инапқәа ӡык нархьыршашәа истол хәыҷы днахатәаны хәшәқәакгьы рылҩаара иҽаназикуаз аамҭазы аҵыхәтәан абасшәагьы нациҵеит: – Мамзар иаарласны арахьтәи адунеи ааныжьра уқәшәоит!
– Нас, макьана сыҟазарц азы иҟаҵатәузеи? – зынӡа иаасықәшәацәгьаханы снаиазҵааит.
– Иҟауҵалаша убри ауп, лассы-лассы уаасыдҵаалала! Ахылаԥшра шуҭаху алагьы уҭазыҩуеит, сара сыдагьы шьҭа ԥсыхәа умам, мызкахьы ҩынтә-хынтә иадамзаргьы хымԥада уааны ухы сырбала, мамзар уусқәа ҽеихом! – ԥара гәарҭак
шисҭазгьы аԥхьаҟа азыҳәангьы шьҭа есымша убасеиԥш шаҭахыз ицәажәашьала исырдыруа, аҭак ныҟаиҵеит иара.
– Мышкы ажьҵаа сымфар ззымчҳауаз ауаҩы, ашьҭахь сыџьмахаз џьушьап, шьҭарнахыс абӷьы иаҵәа уфалароуп ҳәа исабжьигаз аҵыхәала сгәалаҟазаара бжьысны ахәшәтәырҭа сындәылҵит. Аиашаз, саргьы усҵәҟьа зхы иацәшәақәоз среиуамызт, аха егьа умҳәан, уи аҳақьым исиҭаз агәҽынҵарақәа срызхәыцыртә сҟанаҵеит. Уи сгәы иахәашаз акәмызт, насгьы убри ӷәӷәала иахьыгәнызгаз гәалаҟазаарак сымамкәа, шьҭарнахыс адунеи уаҳа акгьы сзаламшәа сгәы ҟаланы, ашьҭахь ԥшахьк насҿасырсырц смашьына «Џьыԥ» сынҭалан, ахәшәтәырҭа аҟынтәи сышиашаз амшын аҟәарахьы сцеит. Убри аамҭаз сыблақәа лашарак рымбо ишыҟазгьы зҽызкәабақәоз аҳәса ԥшӡақәа сылаԥш нарыдырхаланы, смашьына ашәқәа аартны аԥша ҭарсуа сышҭатәаз, ус ихажәаахьаз ҭыџьҳак дшамшамуа даасыдгылан, арыжәтә ааигәа иахьырҭиуаз здыруазар ҳәа днасазҵааит.
– Ани сҳақьым аҳәсақәагьы уҽаарцәыхьчала ҳәа шсеиҳәазгьы уеизгьы сгәы иамукәа бабантәиааи? – сҳәеит сара, убри аамҭазҵәҟьа сгәырҩақәа зегьы насыхҟьаны ицазшәа амра иашәхьаз лцәа ԥшӡа сылаԥш сзаҟәымго.
– Сабантәиаарыз, уара утәала? – уи аамҭаз илгәарԥханы дааччеит лара.
– Иаҳҳәап, Маскәантәи, Питернтәи, Казанынтәи, мачхәума аԥсшьаҩцәа ахьынтәиааша, – налаҭаскит сара.
Убри аамҭаз лыбжьы ԥшқарах нарганы, абыржәык зынӡа илгәарԥхаҵәҟьаны акыр-кырҳәа даасҿаччеит.
– Сара Иашҭхәантәи иааз ԥсшьаҩуп! – лыччара иналагӡаны аҭак ныҟалҵеит.
– Мшәан, араҟатәума, бара?
– Ааи, уажәы ара Каштак сынхоит.
– Араҟатәызар, нас, арыжәтә ахьырҭиуа шԥабазымдыруеи?! – сҳәан, иагьааџьасшьеит сара.
– Ишԥасзымдыруеи, аха сганы сааугозар ҳәа ауми...
Иахьак иҟоу ашоура умбои, сгара уацәымаашьозар еилыскаар сҭахын, – убасҟан хыргәаԥхаҩык шлакәыз аҟарагьы аагәасҭеит.
– Ааи, аха аӡәы ҳааидибалар? – сналазҵааит иаразнак.
– Умшәан, иуԥырхагахаша ҳәа уаҩ дыҟам, схаҵеи сареи ҳаиԥырҵижьҭеи акрааҵуеит, – насаҭалкит лара.
– Бхала боума иҟоу?
– Ааи!
– Нас, бымалазаҵә арыжәтә бжәуама?
– Уара исыцужәуазар ҳәа ауми.
– Ари аҩыза аҟаршоураха ажәра бгәазырԥхеи?
– Иахьа сиирамшы ауп... Иуҭахӡами уаасықәныҳәар?
– Ишԥасҭахым! Бара бҩыза ауԥшәыл сбықәымныҳәар, бызшаз ашацәагьы исџьыршьарым! – сҳәан, сыкәа ԥшак нҭасырсып ҳәа иааибасыртыз аҳәынҵәрақәа иаразнак еибаркны афырҳәа смашьына аус насыруит. – Бҭатәа! Бара бзыҳәан машьынала акәым, шьапыла ашьханхыҵҟагьы сцоит!
– О, узлазбо уара аҳәса ргәы иазмырго аӡә уакәҵәҟьазаап! Ҵабыргны сгәы самжьеит, абыржәоуп цқьа агәра анызгаҵәҟьа. Насгьы избоит сшугәаламшәо – амашьына дшынҭатәазҵәҟьа абас ацәажәара аахлыртлеит лара.
– Ҳабеибабахьеи? Имаӡамзар иаасырдыр!
– Уара бзиа иҟоу аӡәы шуакәу здыруеижьҭеи акрааҵуеит. Иугәалашәом ҳәа акәымзар, ҵыԥх Шьоҭа иԥацхаҿгьы ҳаицыкәашахьан. Убасҟан сҩызцәеи сареи иаҳгаз афатәқәагьы рыхәԥса ахшәааны уцеит.
Ас лхы сзааигәаӡатәны лҽаныҟалҵа, иаразнакала саргьы амыргәырӷьак ласыӷралан, амҩа ҳахьынӡақәыз дзырччашаз лафқәакгьы наласҳәашәа ҟасҵеит. Алафҳәара шылнаалоз аҟара анызба, издыруада дақәшаҳаҭзар лирамшы азгәаҭараз иреиӷьӡоу ресторанкахь дызгарц шысҭахызгьы налсырдырит. Мап сцәылымкразы акы аҳәаха ламраӡакәа, агәаԥхачара лысҭарцгьы ажьҵаа, ахәша агәылыҵәҵәа ашәырҟәаҷы згәылаз абысҭаԥха, ишәымацараха иӡыз ачашәмгьал, акаҳуа, ицаҳә-цаҳәо иҟаз ашампанска ҩы уҳәа, илгәаԥхашақәа анеиқәысыԥхьаӡоз аамҭаз лыблақәа рыла иаразнак издырит, шьҭа дахьызгозаалакгьы сыццара дшақәшаҳаҭыз аҟара.
– Саргьы схала соуп иҟоу, аҳәса уеизгьы сара сзы иӡит, – сҳәахт аҵыхәтәан, шьҭа зегь рыла сыкаҭа дшалашәаз аҟара анызба.
– Ҳәсамзар иҟои, избан, хаҵаҵас уеибамгаӡои? – еиҭах илгәырԥханы дааччеит лара.
– Аибагараз макьана сеибагагәышьоит, насгьы бара бҩыза аӡә дсықәшәазҭгьы бзиагәышьан, аха макьана усеиԥш разҟык сԥымлац... Амала, издыруада абыржәы исзылԥхазар?
– Ааи, аха макьана цқьа ҳзеибадыруам, – лҳәан, лыбла ҟәаз ԥшӡақәа рыла даасыхәаԥшит, сзашьҭоузеи ҳәа иаасҿыҵҟьаз агәра ганы.
Ларгьы убри лаҳарц лҭахызшәа аҵыхәтәан лцәажәашьақәа злаҟалҵаз ала иаразнак издырит, шьҭа ақәшаҳаҭхара ишамааназ аҟара. Убри аамҭаз аҟаԥыҳәа сыгәгьы нҭгәырӷьааит, хымԥада уажәшьҭа снапы дшампыҵашәаз аҟара агәра ганы.
– Иашоуп, ҳаибабахьанбҳәеит, ахасарабысгәалашәомызт. Абыржәы цқьа санынбыхәаԥш ауп ҵабыргны шаҟа быссиру анызба, аиаша басҳәап бырҩышьыгаха зныкҟьарала аҟаԥыҳәа сыгәгьы бынҭашит ихабҵозар. Шьҭа цқьа ҳаибадырырцгьы сҭахуп, – сҳәан, дахьсыватәаз сызнапыкла лӡамҩагьы снахьыс-аахьысит. – Иахыбҳәаауа сыздыруам, аха бшысгәаԥхазгьы бцәызӡом!
– Саб уиқәлахару? – исызнымкылакәа дзыршьышьуаз снапы лшьамхқәа шыҟаз ианысцәыбры наҟ днахашәа ааҟалҵан, нас дыхәмарны илҳәазу ҽԥныҳәаны исылҭоу сзеилымкаауа иаалырҟьаны абас анаалҿыҵҟьа аҵықәҳәа дсеихсызшәа сааҟалеит, аха саргьы саҵамхакәа иаарџьаџьашәа аҭак налысҭеит.
– Баргьы иацы бышхымшәаз збоит, ахәажәцәа беиҽырбозаргьы уеизгьы акы бысгәанарԥхеит!
Схаҿсахьа сымбеижьҭеи акырӡа ҵуазшәа, убасҟан сгәы иазымчҳакәа саԥхьа иамаз асаркьагьы снанԥшылеит. Аҵла иақәло ашыцламшә еиԥш, ауаҩы дрыцҳазымшьо абарҭ акаҷыра мыждақәа шаҟа уԥшра еицаркуазеи, аха каҷырала аума ахаҵа илшарақәа злашьатәу ҳәагьы
аҵыхәтәан сгәы инҭысҳәааит, асаркьа ианыԥшуаз сылахь акаҷырақәеи ахәажәцәа шьҭызххьаз сӡамҩа ԥсылеи сылаԥш ианаахгыла.
Аиашаз, абыз азыҳәан ларгьы мыждаӡак лакәын, амҩа ҳақәнаҵы изласылшоз ала ирмаанашәа ахацәа раҳаҭыр сыхьчон, аха ларгьы лҽаҵамырхакәа аҳәсақәагьы ахацәа рышьҭахь ишымгылоз агәра слыргарц даҿын. Илҳәоз абжакы сшақәшаҳаҭмызгьы мыцхәы уи лымаскыргьы сҭахымызт, избанзар лҳәатәаҿы сҽыҟасымҵар, нас днасымпыҵԥраа дсыцәцар ҟалон. Уаҳа даҽакы ҳаламцәажәакәа аҳәсеи ахацәеи рҭыӡшәа шҳамаз мацара, ус иҳазгәамҭаӡакәа Мархьаултәи аԥацха ҳаадгылеит, насгьы ақалақьаҿ сыздыруаз рацәаҩын аҟнытә иахьыԥхьакырҭаз џьара ҳнатәарц сҭаххеит. Аҭәа-ҵла ду амҵан иҭацәны игылқәаз еишәак аҟны ларгьы саргьы ҳаиҿаԥшуа ҳшынатәазҵәҟьа, убри аамҭаз еихьыс-еиԥысуа ауаа рымаҵ аура иаҿыз ахәыҭаҩцәа руаӡәык дааԥхьаны иаҳҭахқәаз ҳзаалгарц налыдысҵеит. Уи лцамҭа иақәыршәаны зхыхра саҿыз аԥҳәыс ус иаалырҟьаны азаара лзаазшәа ччараха илысит акы лкьатеиах ахыԥҵәо, аха зынӡа даҿхагаахаӡаны аччара данаҟәымҵӡа сналазҵааит:
– Мшәан, асҟак бзыҿгәыӷьаауа змаанои?
– Мне смешно!
– Почему?
Аҭак сылҭаанӡа саргьы лыцыччара сналагеит, дызхыччоз шысзымдыруазгьы ҩызара лызуа. Аҵыхәтәан, мшәан, абри дызхыччо сара сакәымзааит ҳәагьы азнаказ усшәагьы сгәы иаасыҵанаҳәеит, аха уи азҵаашьа сымамызт, избанзар есымша ишсыхьлоз еиԥш, нас иахьакәым џьара исыцәкылсыр ҳәа сацәшәон. Дызхыччоз аилкаара сахьӡаанӡа ус афатәқәа ачарма ианыргыланы дааҳхагылт ахәынаҳаҩ, убасҟаноуп дызхыԥсаауаз лыччара анаанылкыла. Урҭқәа хьаас изкыда, насгьы иахьа акы сеигӡо сыҟазма, ишымцхәыз шызбозгьы аишәа фатәы-жәтәыла исырхиеит, ԥыҭҩык ҳадтәалазаргьы ирызхаша ыҟан.
Акакала зыхҩақәа зхысыҟьҟьоз ашампанска ҩы сара даасыҵамхо илжәуазшәа анызба, ашьҭахь аишьыкь ишҭаз иааганы иҳамҵаҳаргылт. Ҵабыргны шьҭа сыкаҭа дшалашәаз аҟара анеилыскаа сгәы ахьынҭгәырӷьааз иаанханы, лҿы иааҭшәоз иарбанзаалакгьы сеигӡомызт, амузыка ҳанацкәашозгьы иаагәаӷьны знык аҟарагьы аҵәах ҳәагьы даагәыдыскылеит, убри нахыс шьҭа сара дшыстәхазгьы збон. Илзаасцоз ларгьы илгәаԥхозар акәхарын, амузыка абжьы аагацԥхьаӡа сымахцә санкны кәашара снықәылгалон. Егьаумҳәан, арыжәтәгьы иара атәы ҟанамҵоз, игәаамыгӡаӡакәа исамхажәыз кыргьы сарԥаџьԥаџьит, уантәи ҳанцоз аԥацха аҟынтәи ҳшыхынҳәыз, смашьына аҩныҟа аагашьас иасҭаз ҳәа акымзарак сгәалашәомызт, амала схамыждараз иҟасҵаз анеилыскааз адырҩаҽны ауп ...
Есҽны еиԥш, адырҩаҽынгьы заанаҵ сҿыхеит схы стәны. Сыблақәа цқьа иаахыстзар, иацижьҭеи исыцыз аԥҳәыс абар ара сывараҿ дахьышьҭоу. Убри аамҭаз исцәымыӷӷханы схы еимлагәа иааскит, аха ухы иазууа уаӷа иузиуам ҳәа, снапала схы зҭасыргылаз аҵыхәала иаразнак сцәагьы насхыбзааит, убасҟан ԥхыӡҵас аҳаҷаҳәагьы иаасгәалашәеит иласҳәахьазгьы. Анаџьалбеит, кыр дақәсыргәыӷызма ҳәа сгәы сҭахәыцуа сшылхатәаз, ус ларгьы ацәа даалҵын дааҿырҳасны, лҽырххо лыбжьы насықәлыргеит.
– Уҿыхахьоума!
Бгылар бахап! – сҳәан, убри аамҭаз схы сназгәааны маӡала сыжьгьы нҭысбӷыҷааит. – Слушаи, бичок! Амц сумжьазааит, уара? – дҟьантазӡа дшыҟаз ашырҳәа дҩыҵыззаны аиарҭа даалатәеит.
– Изакәазы?! – иааџьасшьеит сара.
– Бзиа сшубаз, сыда ушхәарҭам, уара санутәха заҟа сҭаху аԥара, амаҭәа шсыгумырхо, амашьына «лексус» шысзааухо, унапы сықәыргыланы сшубо, сара сзы акы ушамеигӡо... Аиаша ҳәа, мамзар зегьы унапала иԥхасҭоутәуеит! – лҳәан, ашьҭахь схалаҭ ашәҵара сахьымыгӡакәа лара налышәхалырԥеит.
– Избан, бшызго ала анахьхьи, аҳәсеи ахацәеи ахьеилдырго снапы аҵазыҩхьоума? – исалҳәаз зынӡа иаасзымбатәбарахеит.
–  излазбо арыжәтә иагахьазаап! – лҳәан, лыхцәы ҵакуа дҩагылеит. – Ы, аԥхьа унапы уаҵасмарҩыр, угәра гашьас исымааз! Сшубараз субеит, да? Хаҵеи ԥҳәыси реилыхҩыси реибыҭаҩыси уа итәоу аԥҳәыс лахь сануга, арзаҳал ҩны мызкы аҟара шәааԥшыроуп ҳәа анылҳәа, уара уакәӡами иумукәа ԥара гәарҭак налымҵажьны, уиаҟара аԥшыха ҳамаӡам, иахьаҵәҟьа дсыԥҳәысны дҟабҵароуп ҳәа мчыла илзырҟаҵаз? Иахеижьҭеи уԥҳәыс шсакәу иагьынбаухашҭи?.. Иараби, абарҭ ахацәа зегьы тышак шәеицҭыҵызшәа шәышԥеиԥшу, уҳәарауазеи!
– Ибыхьӡу схамшҭи?
– Аикануш.
– Мшәан, бызмилаҭда? Ибыжәлои?
– Сермануп, серманы... Кочканиан сыжәлоуп.
– Аԥсшәа абабҵеи?
– Сан ислырҵазшәа.
– Ишԥабҳәеи! Бан даԥсыуоума?
– Ааи.
– Баб дызҿуи?
– Уи дабауҭаху, сани иареи анеилыҵ дықәҵны дцеит. Сара зынӡагьы дсыздырӡом. Сыжәла ус иҟоуп ҳәа акәымзар, аерманра ҳәа акымзаракгьы сылам, издыруа аԥсуара заҵәык ауп.
– Ус акәзар, ҳаргьы ҳаилыҵроуп!
– Уԥшыз.
– Избан?
– Избан ҳәа ушԥаҵаауеи! Иацижьҭеи ишыуҭахыз усызныҟәаны, нас сыԥхаурсырц уҭаххеит! О, нет, умник нашиолсиа, да? Сургаӡарц уҭахуп, аха не получитсиа! Амала, иумуӡаҵәҟьозар, нас, саргьы иҟасҵари, амала, нас умашьынагьы сыхьӡала иҭаҩны, иухатәу анҭ ухәҳахәҭырҭақәагьы рыбжакы сзынуыжьуазар ҳаилыҵра сақәшаҳаҭуп. Издыруада мап уҳәозар, усҟан сыхәҭаа соуразы аӡбарҭа иалазгалоит, нас уаҟа еилдыргалап исыхәҭоу.
Смазара абжакы зтәызтәырц зҭаххаз сыԥҳәыс гьангьаши сареи убри аҽны инаркны абас ауп аицынхара шаҳлагаз, амала егьырҭ сыҳәсақәа раасҭа лара дызлареиԥшқәамыз рацәан, егьырҭ раасҭа уажәтәи еиҳа абз хаа лҿан, сгәы акышьа лҽақәлыршәон. Аусура аҟынтәи саныхынҳәуаз аҩны аҩналаха самраӡакәа амаалықь бжьы налхаҵаны, «Уара, соуԥшәыл! Сгәалшьап ду! Сбегемотик!» ҳәа, сааргәабзыӷны сџьыбақәа ааҭалырцәуан. Схы санақәиҭыз иаасҭахыз зегьы ҟасҵозҭгьы, уажәы убас еиԥш дҵақәак аҵыхәтәантәи сыԥҳәыс сыҭара лҽазылкит, иахьа аҳәса рхаҭақәа ацәаашьаны зыҟаҵара иаҟәыҵхьоу асаанӡәӡәара, аԥссара, афатәҟаҵара, аӡәӡәара-аҳәҳәара уҳәа, аҩнытә усқәа зегьы наганы сыхәда инықәлыжьит...
Уахык, абар асааҭ жәаҩа инахысит, аха сыԥҳәыс лыхабар ыҟамызт. Дахьымаара дцартә, дыхнымҳәӡар еиҳагьы еиӷьысшьон, аха дабакылаӡи ҳәа сшыҟаз, ус аҵхыбжьон агәазы аҵәҵәа абжьы аагеит. Снеины ашә аасыртызар, дыблаҟьаны дшааиуаз даасгәыдҳалеит, аха лыҽкамыжькәа сыхәда днахьынԥашалт.
– Бабаӡааҳалеи иахьа? – сҳәан, иаразнак лаӷьра сналагеит.
– Мерси, – лҳәан, лҿы зеилымго убри аамҭаз дааихәлацәкьысит.
– Уажәшьҭа бара бануп ибдыруазар, шьҭа быԥхашьаргьы ҟалоит! – саӷьуа-сыԥсуа лкаруаҭ ахь слыҵагыла дсыманы сҿынасхеит.
– Ех, уара агаӡажә! Аԥара ада уаҳа акгьы зымбо, сабауднагалеи, сара, хыԥҽы! Иахьа аҳәса рымш ныҳәа акәын, аха уи згәаларшәаны аԥҳәыс илыдызныҳәалаша ахаҵа сара дсызҭагәышьада... Ҟааҳ... Ыҟ.. Уфф! – аӷьфҩы лыҿҟьа аҵыхәтәан еиҭах дааихәлацәкьысит илжәыз шьҭа лгәы изықәымгыло.
– Аҩны иазгәабҭар ҟамлаӡоз?
– Нас, анҭ уцәыбза ҳәсақәагьы ааганы исыдуртәаларц... – лыбз еилаго абас шаалҳәазҵәҟьа дшеилаҳәаз аиарҭа лыҽнылажьны иаразнакы ацәа лҽналҭеит.
Ицон аамҭа ықәҳа. Сыҩнаҭаҿы уеизгьы сыԥҳәыс лакәын еиҳабыз, сара егьрааны субаргьы, схыԥ-хыԥуа лыдҵақәа рынагӡара сшаҿӡаз саҿын, сызбоз агәылацәагьы шьҭа сырцәыԥхашьо аҟынӡагьы сналгахьан. Акыргьы исычҳаит, аха иаасымаз-исыхӡыз зегьы лгозаргьы шьҭа хьас исымамызт, ҳаилыҵырц акырынтәгьы сгәы иҭаскхьан, аха иаҳхылҵыз сыԥҳа лырӡра сзымгәаӷьыкәа сааиуан. Ауаҩы знык ауп аԥсҭазаара анимоу, дыҟанаҵ гьамала, игәы ишаҭаху данзыҟамла, нас, ари дыҟан ахьӡума? Саргьы сыҟәоушәа сыҟамшәаакәынсҭагылазаашьашыҟаз, аҵыхәтәанубришьҭа зынӡа схы ианалнарҟьаӡа, иаасымаз зегьы лара ишлысҭоз агәра лырганы аилыҵраз ҳаиқәышаҳаҭханы арзаҳал алазгалт, аха иааины ианааҳадгыла, днықәгьежьааны мап лкит, убри зыхҟьазгьы аӡбаҩ иоуп, сыгәнаҳа изымгартә ҳаилыҵра иаԥырхагахазгьы ихаҭа иоуп, уи шыҟалазгьы абас ауп:
Ҳаилыҵраны ҳаныҟаз аҽны ҳҩыџьагьы инықәыршәны аӡбаҩ иахь ҳцеит, ҳашнеизҵәҟьа ҳмырԥшыкәа иаразнак ҳус ахәаԥшра иҽыназикит. Ҳаилыҵра зыхҟьаз еиҭасҳәаразы аԥхьа ажәа сара иансиҭа, шьҭа усгьы ҳаилыҵуан аҟнытә сыԥҳәыс лыграқәа зегьы аацәырганы аҳәара сҽыназыскит.
Ҵабыргны убри аамҭаз зылахь еиқәҵаны зҭагылазаашьа цәгьаеиҭазҳәозахаҵа, ииҭахыззегьыиҳәаанӡаҳәааӡбаҩгьы ихы азышьҭ изыӡырҩра даҿын. Иԥыригарц ииҭахыз аԥҳәыс лыграқәа зегьы акакала еиқәыԥхьаӡо, лыцәгьа аҳәара дахьаҟәымҵуаз аҵыхәала ларгьы илзымчҳакәа уажәы-уажәы дааҵҟьалон, аха ацәажәара иаҿыз лхаҵа диԥырхагамхаразы, убри аамҭаз аӡбаҩ инапы дааҩаханы иналирбон лҽаанылкыларазы.
... – Уххь згеит, аӡбаҩ! Ишысҳәахьоу еиԥш, ҳҩыџьагьы ҳаиқәышаҳаҭны иҳаӡбеит хымԥада ҳаилыҵразы. Суҳәоит, уаҳа ҳаихьыԥшымкәа ирласӡаны наҟ ҳаилургаразы! – ихы ааиҭаҳәаны иажәа аахиркәшеит.
– Ааи, ааи, наҟ ҳаилырга, ус еиҳа иаҳзеиӷьуп! – лҳәеит сыԥҳәысгьы, исҳәашаз ҳәаны саналга ашьҭахь, лыбжьы қәымчрак аныԥшуа. – Схәыҷызаҵә дымсааит, сара сызҭагылоу аҩыза ахамышҭыхә збахьазар! Амҽеи ииҳәаз уаҳаит, уаҳа сахәоум ари ауаҩ ицынхара!
Ас иаармариаӡаны иаразнакы шәшеилыҵлак ауама, уигьы азыԥшра аҭахуп, шәахымццакын! Макьанагьы аамҭа шәымоуп, шәгәы иҭашәкыз еиҭахгьы цқьа шәаазхәыц! – иҳәеит аӡбаҩ, иажәақәа абжьгарак рыҵагаланы.
Схы сгәы ахшәаӡаны сахьтәаз избон, ахаан зылаӷырӡ аказы имаацыз сыԥҳәыс, уажәы аӡбаҩ дахьибоз цасҳәан ҳәа аҽхарҵәыуара дшалагаз. Машәыршәа лаӷырӡык шылзымаауазгьы, лыблақәа ачабра нарыхшьыло мацара мчыла ллакыҵақәа аалырҟаԥшьын, нас маҷк лҽеиқәылкызшәа ҟаҵаны ацәажәара деиҭаналагеит.
– Анцәа ибоит, сара акры схаразар, – дызлаҟаӡамыз аҟазшьақәа лхы инадкыланы убри аамҭаз реиқәыԥхьаӡара дналагеит лара. – Иараби, ма леишәацәгьак сакәхында, арахь митәык сыдибалазшәа алакышьашь еиԥш сыхҭакны симоуп. Изызҳауа ҳхәыҷы дызшаз дисасуп, насгьы убриаҟара дуаҩгәыԥшқәоуп, гәцәыхьажәак аалоуҳәар иаразнак убри днахыԥсаа дцоит. Лаб иҭыӡшәа убысҟак ҳҩыџьагьы ҳагәқәа кыднаргылахьеит, шьҭа ларгьы саргьы иаҳзычҳаҵәҟьом. Сара сакәзар, аԥҳәыс гәшаҭа ду, ариаҟара сгәы иалаӡо сыҟоума. Иареи сареи ҳааиднагалеижьҭеи ҭыӡшәамзар, ҟыҟ-ҿыҟмзар аҭынч ԥсҭазаара смоуит, иара убас ҳшыҟазгьы сцәа иҭагӡаны зегь сычҳауан, аха ушеицнымхара иҟоузеи. Аицынхара ахьӡума, ҳааибабар ҳаблақәа кны иҭибахуазар! Акыргьы исычҳаит, аха шьҭа избоит ҳааилымҵыр ада ԥсыхәа шҳамам, амала ахәыҷы лхы зланыҟәызгаша лыхәҭаагьы лзынижьроуп.
– Илзынижьша имои? – дҵааит аӡбаҩ.
– Илзынижьша мачхума, ихатәы машьына, ихатәы сасааирҭа, мамзаргьы абылтәыҭирҭа, ахәҳахәҭырҭақәа уҳәа акымкәа имоу иԥҳазаҵә дахибаауазар, нас абарҭқәа зегьы зиҭода, данԥсуа анышәахь имгозар?
Аӡбаҩ ихшыҩ лзышьҭ аԥҳәысгьы лзыӡырҩра дахьаҿыз, убригьы илҳәоз азгьы хазы дақәшаҳаҭызшәа иҽыҟаҵаны дтәан.
– Шәҩыџьагьы шәцәажәашьақәа злаҟоу ала, шәеилыҵыртә еиԥш аҭагылазаара сара избом, – иҳәан, аӡбаҩ дԥышәарччо ацәажәара иаҿыз аԥҳәыс дналԥыҩлеит аҵыхәтәан. – Сызлахәаԥшуа, шәыԥсҭазаараҿ шәгәы ишаҭаху шәыҟоуп, шәгәқәа неибархазаргьы хьаас иҟашәымҵан, аҩнаҭаҿы акы еимазымкыц ҳәагьы уаҩ дҟамлац, шәаргьы наҟ ишәхашәыршҭ. Шәҳәатәы анеиқәшәыршәа, аԥхьаҟа шәшеицынхаша макьанагьы ишәыриашартә шәыҟоуп.
Убри аамҭаз сыԥҳәыси сареи бызла ҳааибакит. Ҳшашьцылахьаз еиԥш, узаку-бзаку ҳәа акыргьы иааиҿаҳакшеит, аха ҿаԥыцла лара дшысиааиуаз аҟара аӡбаҩгьы ибон. Даҳԥырхагамхакәа ԥыҭракгьы дааҳзыӡырҩит, аха ашьҭахь игәы ианамуӡа ҳаиҟәикразы, ҳҩыџьагьы иаҳзеиԥшны днаҳазҵааит:
– Шәхәыҷы заҟа шықәса лхыҵуеи?
– Сынтәа жәаа шықәса дырҭалеит, – саԥхьа аҭак ныҟалҵеит сыԥҳәыс, лыԥҳа дышлагәдуыз ала убри аамҭаз лхаҿсахьа гәаԥхарак наҟәышьшьылан. – Есыуаха ҳаҟыԥ-ҟыԥра ахәыҷ рыцҳа убысҟак лгәы ԥнаҵәахьеит, ҳҩыџьагьы ҳалбар аиҵкыс ҳахьылымбаша еиӷьылшьартә аҟынӡа. Арахь лара убриаҟара аҭыӡшәаҟаҵара бзиа илбаӡом, схы аахҵәаны илхагылоушәа зынӡа схаҭаԥсаҭа лакәхеит, зегь рыла сара сахь дцеит.
– Ус акәзар, шәеилыҵ! – иҳәан, аӡбаҩ убри аламҭалаз инапгьы нациҟьеит. – Ас шәыҟазар аҵкыс наҟ шәеилыҵыр еиҳа ишәзеиӷьуп. Хаҵа ицаша аҭыԥҳа лыда уаҳа аныҟәгатә дшәымамзар наҟ шәеилыҵгәышьа, уи нахыс шәыԥсгьы шәшьап!
– Изыхьӡуи, уара, шәеилыҵ! – лҳәан, сыԥҳәыс уи аамҭазы зегь иреиҳаз ашхырцәаӷь лыцҳазшәа аӡбаҩ ииҳәаз даарԥаԥашькит. – Ҳаилыҵроуп ҳәа ԥҳәыск схы иԥнамҟакәа исҳәаӡазаргьы, уара излоугәаӷьӡазеи аҭаацәа реилыхра!
Ахәыҷы дҳабжьагылоуп, сара сеиԥш сыԥҳагьы абыда даанхар дныҟәызгода?.. Шаҟа имарианы иҳәазеи – шәеилыҵ!.. Ҳыҳ!.. Шәеилыҵ!
– Наҟ ҳаилырга, абааԥс, наҟ!.. Суҳәоит, ҳахьеибамбаша наҟ ҳаиԥырга! Хык ҳақәымҵакәа ус ҳаанумыжьын! Ҳаилыҵразы арзаҳал алазгалазгьы сара соуп, иаалҭаху лыхәҭаагьы лыманы дысԥырҵааит!.. Суҳәоит, иахьаҵәҟьа наҟ ҳаиԥыругарц! – убри аамҭаз аӡбаҩ снаидӷьаҵәы-ӷьаҵәылеит.
– Абрахь усаԥыҟьаны уцалеи! – аӡбаҩ сара дсыдгылар ҳәа сыԥҳәыс дшәаны ашырҳәа дҩаҵҟьан, сымахцә санкны саалыргылан, аҵыхәтәан сықәмақаррагьы дналагеит. – Аҩны ҳаннеилак узықәшәаша дырла! Аӡбаҩ ила уара сузыршәарым! Абыржәыҵәҟьа саԥхьа угыланы уцала акәымзар, абра ахьымӡӷ усыргоит!.. Аӡбаҩ ҳәа иҟоугьы шәихәаԥши, уара! Ахәыҷы дызмоу аԥҳәыс лыцхыраара ахаҭыԥан, лҿаҵахәы лҿихыр иҭахын. Уара узашьҭоузеи, џьым! Ус сгаӡандаз!..
Иаркыз ацәашьы шаацәазҵәҟьа, иаразнакала ауада аҩнуҵҟа еиқәылашьца иааҟалеит. Убри аамҭаз зҽааилыхны ишьҭалаз аҭыԥҳа, уахагьы ацәашьа дақәымшәоушәа ҩаԥхьа наҳәы-ааҳәраха илысит, аха лышьҭабжьык ыҟамкәа дахьқәыԥсычҳауаз мацара заҵәык акәын иуаҳауаз. Азмыцәара ҵылгеижьҭегьы шьҭа акрааҵуан, насгьы аҵыхәтәан даазқәылаз зынӡа лхы лгәы ахшәаӡаны акәын дшыҟаз, аха дзықәшәаны иҟаз мҳәаӡакәа иахьынӡалзычҳауазгьы лыздыруамызт. Уаҳа разҟык лмоукәа днеимгәажә дцарашәа ахәыцра рацәа еиҳараӡак ианлыжәлоз, есуаха лхала лхы даназаанхалак акәын, убарҭ лыгәҭыхақәа шаалыцрыхоз мацара дмыцәаӡакәа ианлыршалозгьы рацәан. Зны-зынла зынӡаск лхы лгәы ахшәаӡаны даныҟалалоз аамҭаз жәаҟәандак лазҳәаша дахьыҟамыз аҵыхәала, убасҟан лыблақәа иаархыжжлоз лылаӷырӡқәагьы лӡамҩа иқәланы лыхәда ианааҵаҭәалоз дааиҵақьызқьызыргьы цәгьа илымбо аҟынӡагьы днеилон, иара уахагьы убасҵәҟьа акәын дшыҟаз, аха мчыла лҽеихәлагәаны лгәаҵанӡа дынҭақәыԥсычҳауа мацара, нас дааҳәшәа егьи лывара днықәҩеит. Ишырҳәо еиԥш, зхы змыхьыц лхыхь макьаназ аӡәы иалымҳәацызт, есааира дзыргәашахоз лымаӡагьы аӡәгьы издыруамызт. Шаҟа ацхыраара лҭахызгьы лбагәышьон, аха изалҳәарыда, дрыцҳазшьарыда, насгьы граны илымаз аҭәамшьарақәеи алаԥшцәареи шьҭа иаалхаршҭны лхы данамыхәа, нас даҽа ԥыҭрак ашьҭахь аӡә дхьаԥшынгьы дылмыхәаԥшуа дшыҟалоугьы лдыргәышьоит. Убранӡа дышнеихьоугьы иара
уажәыгь илылаҳәаҵа даанызкылоз убри лгәыӷра мыжда макьанагьы лхы дахымццакразы лыҵанаҳәозшәагьы лгәы иабахуан, аха даҽа ганкахьалагьы лыхжьара аҵыхәала амшқәа акатаҳәа иниасны есҽны лышқәсқәа акакала инеицҵо, шьҭа ахажәаара дамҵԥаа ахьҿынанахахьоугьы гәҭыхас илымагәышьоуп.
Изхарада?!.. Лара иаалхарам ҳәа иҟои, ухы иазумуа уаӷа иузиуам ҳәа, илзеилкаауазар ахцәымыӷххара аҟынӡа дназгаз лхала лхы иазылуз ауп. Иахьак, уаҵәык шылҳәоз лышқәсқәа еицыло мацара аҵыхәтәан ахәажәцәа шьҭылхуашәа анылба, иаууеи ҳәа лгәахәзар акәхап, ашьҭахь сақәлеи ҵәаԥшьлеи лҭеиҭԥш еиқәлырхарц ақәылкит, аха ус алагьы аҽырхәыҷра шыуадаҩыз аҟара агәра анылга, убри нахыс лхы дахгәаазшәа лыҟазшьагьы хаарак аҵамкәа имырӷьаԥалха, аӡәы днаиацәажәаргьы амаӷ лҿыҵыҳәҳәо акалашәақәа дҟалеит, зегь рыла дыздырхьазгьы хаҵа амцара ус адыруеит рҳәеит. Убри иахҟьама, аҽакы иахҟьама, ишыҟазаалакгьы аҵыхәтәан даазқәылаз алеишәа ҷыдакгьы ҵылгеит, уаанӡа илымаз анаалашьа бзиа лызгәамҭаӡакәа аҽлынаркьаҳәит, ус дшааиуаз ахааназгьы лаӡарак лымаӡамызшәа зынӡа лгәы ҵаӷаӡа даныҟала, аки-аки еиԥшымкәа илызкнаҳаз лышәҵатәқәаҵәҟьагьы дҵәылхны илхыччозшәа есыуаха днышьҭалацԥхьаӡа абас акы илыҵанаҳәозшәа лхы иадылбалақәоз аграқәагьы ҵылго далагеит. Абасала лхы иадылкылоз аҵыхәтәан убысҟак аҽараргамо иалагеит, мшәан, абри ԥхыӡу, мамзаргьы лабҿабоу ҳәа лхы иазылҳәартә аҟынӡа, насгьы есыуаха дӷьазкны аиарҭа дшылаз данкараӡахалак акәын лымаҭәақәа ахьҭакнаҳаз лҭыӡшәа ыршо иахьеибырҳәоз акы илнарҳауашәа даныҟалозгьы. Ааи, ҵабыргны убарҭқәа зегьы лара лхала иӡбны лхы иадылкылоз акәгәышьан, лгәы иҭылҳәаауазгьы лцәашәҵатәқәа ахьылныӡбоз рыбжьқәа ракәызшәагьы ламхабон, аа, абар урҭ абжьқәа уажә уахагьы цасҳәан лгәы ақәҩра иахьналагаз. Лылацәақәа еиқәԥсаны дахьышьҭоу урҭқәа лылмырҳац ллымҳақәагьы еимлагәа иаалкит, ус алагьы данамыхәа ашьҭахь лыхчгьы лхы инақәлыжьит, аха зегьы акәоуп
еибархәыҭхәыҭуаз урҭ абжьқәа ахчгьы иннамкылакәа ишлаҳац илаҳахуеит абас еиԥшгьы:
... – Уи дзакәу сара саҟара шәара дыжәдыруама? – убри аамҭаз лыҵкы ӷра ахьҭакнаҳаз аҵыхәтәан уигьы абас лыхнаҳәаазшәагьы ааламхабеит.
– Иабихәац, макьана цқьа ауаа рахь ицәырымҵыц бара уиаҟара ибдыруеи? – уи иавакнаҳаз аԥхынтәи лыҵкыҟаԥшьгьы абас аҳәазшәагьы даҽа бжьык гәырҩаха лгәы иаақәҩыхит. – Иахьазаҵәык блышәҵаны адәахьы дындәылҵзар, уажәы ҳара ҳаасҭа бара еиӷьны дыбдыруашәа баҳҿамԥан, абааԥсы! Сара есҽны Алиса дахьсырԥшӡашьа сашьҭагәышьоуп, аха ҽхарззаларыла адәахьтәи аҽырԥшӡара мацарала аӡәы уигәаԥхартә ухы узҭыгом! Дхаҵа, дыԥҳәыс дарбанзаалакгьы уаҩрыла, ламысла, гәаҭала, ҟазшьала даныԥшӡамха, усҟан уԥшражә ада уаҳа акы уаԥсамкәа, абна лхаҿы иқәгыло ашәҭ фҩыда уаҩызахоит... Аҵла ацәала излаудырри, иԥҟаны агәаԥшь мбакәа ҳәа рҳәо шәмаҳаӡаци?
Уахагьы ацәашьа иақәымшәоз Алиса аҳәацымацра дааҟәыҵын, убри нахыс дыцәазу дыцәамзу узымдыруа лаҳеидеик ыҟамкәа лҽырҭынчӡаны диоуп, убри аамҭаз абыржәы дырҩегьых лхы иадылкылақәаз зегьы иԥхыӡлабҿабоушәа урҭ абжьқәа еиҭах лгәы иқәҩҩуашәа даҳәынҷаны дахьаку аҽацәгашьак анылзамҭаӡа, нас лҽырҭааслымны лыхҭҳәаақәа лыҽнарымалдеит. Лцәамаҭәақәа еицҿакны ауаатәыҩса реиԥш цасҳәан ҳәа лықәӡбра иахьаҿу рыбжакы дрыхьчарц рҭахыхуп, егьырҭ дахьҵәылырхыша иашьҭахуп, илхырҳәаауа азы ларгьы урҭ лгәы рзыԥжәахуеит, аха ҽырқәацарак лымамкәа дшьаҳаиҭхазшәа дахьышьҭоу лыбжьы лызҭкаауам, арахь дара ааҟәымҵӡакәа ирҳәац рҳәахуеит.
– Мшәан, бцәажәашьа зынӡагьы иаҳзеилымкааит! – абӷьы ссақәа зқәыԥсаз лыҵкы мыӷрахҵәа убри аамҭаз илыдгыларц аҽазнашәазшәагьы ааламхабеит. – Бара, излабҳәо, нас, Алиса ҳара лхы ҵәахыгас ҳлымоуп, усоума? Иараби, абзиара шԥашәнымаало, бара, абри, шәара!.. Џьым,
баахәыцны бцәажәалеи, илзыбҳәаз сара сыхәҭаахьала зынӡагьы сақәшаҳаҭым, ишакәым блыхцәажәаргьы зуам!
– Ҳаи, аҩ ишԥасцәырфеи ҳәа беиҵахәхәа бналымҵалҵааит, бышԥаҳацәажәо! Ҳалымкаа дбыхьчарц бзаҿу, ҳара ҳаасҭа бара еиҳа бзиа бахьылбаз азоума асҟак зылхыбҳәаауа! – зегь рханӡа икнаҳаз ҵкык иаалырҟьаны иаагәрымшәагьы лаҳахуеит. Убри аамҭаз лыԥсыԥ алагаҩагара аанкыланы зынӡа лыҽлырҭынчӡеит, дҵәылхны илыхцәажәоз уиаҵкы цқьа даазыӡырҩырц агәаҳәара лоузшәа. – Џьым, изыбымҳәари, џьара данцало адагьы адәахьы даадәылҵыцԥхьаӡа бара быда аҽак лшәылҵар лҭахым! Уи азоума, Алиса илеиӷьу дыҟам ҳәа бызлаҿынҵәаауа? Ҳара ҳаасҭа быӡахышьала цәгьа былнаалоушәа бхы лбырбан, ларгьы акәу џьшьаны дбылаҽырбаларц хәлаанӡа дгәарлом. Есҽны ҳари-ҳари ҳәа аҟылҭырра дабыршьцылан, бара бҵыхәала мышкы иадамзаргьы лан дылмыцхраац, аҩны лҽаанкыланы саанк лмыӡәӡәац, бысҭак лымуц, ҳәымсагк аашьҭыхны аҩны иҩнылымшьыц.
– Мшәан, шәара шәаасҭа сара еиҳа сеиӷьзар, сыжәла аху ҳаракны иршьозар, нас, исхароузеи, шәаҵкыс бзиа сылбазар? – инарҿаххит уи аҵкы. – Аԥшӡа зегьы рыблақәа хылымкуеи, убасеиԥш иҟоу соуп саргьы, зыжәла нагоу маҭәажәлоуп, зыхә ҳаракӡақәоу среиуоуп. Абыржәы аабыкьа абас-абас ҳәа сыӡбахә Алиса ишаалаҳазҵәҟьа иаразнакала дҩасышьҭаланы слыԥшаан, хынтәахә сыхҭынҵаны саалхәеит, даҽа убриаҟарагьы сыхҭынҵаны сылӡахит, сара исыбзоураны уажә зегьы ахьлыҵашьыцуа аҵыхәала иаасеилаҳауа зегьы чаракахь ицоума, сасра ицоума ӡәырҩы лыҳәаны лассы-лассы уаара ҳәагьы сыргалоит, урҭгьы срышәҵаны исылаҽырбоит.
– Уф, быжәлагәахәык ыҟамкәа дук мырҵыкәа иабаӡи рҳәааит, абасҵәҟьа бжьаны блымоума! – уи аагәамԥхеит аҵкы ҟаԥшь. – Мыцхәы иҽырбацәо лгәы ажәуам ҳәа, ҳарҭ зегьы ҳаҵкыс беӷьылшьазшәа анбамхаба, ашьҭахь ҳара ҳалымкаа бара еиҳа дбырԥшӡоушәа лхы ламхабырбеит. Ларахәаша, дбырԥшӡазшәа анламхаба, уи
ауп илеиӷьу дыҟамшәа джьаны дызмоугьы!.. Аԥшреи аԥагьареи еснагь еидҽырбалоит рҳәоит, аха аҩбагьы ауаҩы иуаҩра аҵыхәтәанӡа ирызҭымгац, убри ауп Алисагьы илыхьны иҟоу. Бара беиԥш иҟоу рҵыхәала зынӡа лгәы хышәхын, шәызегьы шәеицхырааны ишакәым лхы бзиа иламхабацәартә дҟашәҵеит, аха арахь лара илыздыруам гәаҭала дахьынӡаԥшӡоу зегьы ишеицгәарҭахьоу.
– Бара, илмырхаша, шәызегьы арахь шәаасзыӡырҩи! – ичҳашәа макьана акгьы зымҳәацыз аҵкыжәҩангәаԥшшәыла аҵыхәтәан урҭ инарҿаԥеит. – Шәлыдызцалазеи, бара, абри Алиса?Ариабжьаракалакышьашьеиԥшзынӡадыхҭашәкӡеит, ас аӡәы ибахьоума! Шәазхәыцыр зышәҭахымзеи ауаа зегьы ԥшралеи сахьалеи, гәаҭалеи, ҟазшьалеи ишеиԥшым, дасу еиԥшқәоу роуп еибаԥшаауагьы, адунеи ааршеижьҭегьы усоуп ишыҟоу! Алисагьы леиԥш зеиԥшу мышкы зны аӡә дылбап, длаҳап, уи лынасыԥ ахыццакра ҳара иаҳуысым!
– Ааи, аха аҽы змамыз акәадыр даҳәон ҳәа, макьанагьы дзықәгәыӷуа лҭеиҭԥш деигәыӷны зегьы дреиӷьушәа лыԥшра лхаҭа дыхнаххьазар, лгәаҭа иҭаԥшхьоугьы шырацәаҩу гәҩарас илымазар, нас, илыхәамԥшыша дахьрыдҽырбалаша дзашьҭаларызеи ҳәоуп абас зылхысҳәаауа, – қәшаҳаҭхашьак азыҟаҵомызт уи аҵкы ҟаԥшь. – Ҳара дахьҳарԥшӡо иабзоураны мыцхәы лхы бзиа иламхабацәеит, абри ауп илыхьны иҟоугьы. Ауаа дахьырбо аҽырԥагьара зынӡаск лааигәа иҟамшәа лҽыҟалҵоит, арахь лхы инаркны лшьапы аҟынӡа лхамхабзиацәахара иахҟьаны дпеипеиуа ԥагьарыла дышҭәу рызгәамҭац џьылшьоит. Дарбанзаалакгьы дыԥҳәыс, дхаҵа зда дхәарҭам ақьиареи, аԥшӡареи, ауаҩреи, аҟазшьа бзиеи, анаалашьеи уаниуа иуцироуп ҳәа акәымзар, нас уаалаганы узлаҟам ала мчыла сыҽсырбзиоит, сыҽсырԥшӡоит ҳәа уалагар, усҟан иаразнак зегьы уеицгәарымҭар ауам.
– Шәарҭ зегьы дук мырҵыкәа дышьмаӡәӡәагас иҟалҵаша, исзеилкаауам абри Алиса абасеиԥш шәгәы лыхшәартә аҟынӡа шәызлыхцәажәо? – аабыкьашәа илӡахыз абырфын ҵкы иара шҵаӷаз еиԥш абжьгьы ҵаӷаӡа убри аамҭаз иааргазшәа ааламхабеит Алиса.
– Бырфынка ибзеилымкаазар, бара аабыкьоуп ари аҩнаҭаҿы банаанагаз! – убри аамҭаз уи инаҿаԥазшәа Алиса лгәы иаақәҩҩит, ҩынтәҟа адәахьы даалацәырҵны, аха нас иаразнак лгәы ахшәаны зышәҵара даҟәыҵхьаз аҵкы хәаԥшшәыла. – Бара бызлаҿыцу ала макьана ибымбаци ибмаҳаци рацәоуп. Ибыздыруам акәымзар Алиса лҭынхацәа зегьы еицҿакны ари ҳаԥшӡа лоуп ҳәа анылзырҳәа, ларгьы убасҵәҟьа дыҟоу џьшьаны сара исеиӷьу иҟада ҳәа даақәгылт аҵыхәтәан, ус дыҟәоижьҭегьы шьҭа маҷгьы ҵуама. Баргьы уи барҩашьеит, уи ауп ибыхьны иҟоугьы, аха лхымҩаԥгашьеи, лцәажәашьеи, ллафҳәашьеи, дахьцо дахьаауа, дзыцныҟәақәоу зусҭцәақәоу, лыхӡыргашьа зеиԥшроу уҳәа, урҭқәа зегьы ҳара ҳаҟара бара иабабдыруеи! Имырхакәа икалыжьхьоу лҵыкқәа шаҳаҭуп, убарҭ анылшәылҵоз даараӡа дҽырбеит, анс ҟалҵеит, арс ҟалҵеит, аха аӡәгьы дизгәамҭакәа ус лышқәсқәа акакала инеицыло аҿанынанаха, иараби, шьҭа схы сацклаԥшлароуп ҳәа лгәахәны сақәи ҵәаԥшьи ахьылбоз иаамхәакәа давсуамызт. Ашьҭахь акьынтыр аӡагьы бзиоуп ҳәа џьара иаалаҳахын, есҽны лан луҭра дынҭаланы инаҿало зегьы нҿыҟәшәааны, нас есыуаха акакала еихырссаны лхы-лҿы ақәҵара далагеит. Ус даҽа ԥыҭк ааҵхьаны еиԥш, ашьҭахь лара леиԥш иаанханы иҟаз лҩызак илалҳәазаап ахырҵәы уҿушьлар еиҳагьы еиӷьуп ҳәа, асеиԥш шаалаҳазҵәҟьа иаразнак агәра ганы илҿалыртатоз ахырҵәы абжеиҳан имрыцқьаӡакәа илҿашьых дшыҟаз акәын дышьҭаланы дшыцәалоз. Лангьы лабгьы ирбон лхы дшацхраауаз, лара лыда уаҳа ӡӷабк дрымамызт аҟнытә, аӡәы димгакәа дрыдхалар ҳәагьы иахьлыцәшәоз аҵыхәала есҽны дыкҿацаланы дрыман дымлаԥшыкәа шьҭа аӡәы иҿы даагыларц, аха абысҟак дыхҭакны дышрымоугьы дызгаша лара дрыццомызт, арахь дрышьҭынҵәаауа дзышьҭаз дзымгашаз абеиауаа ракәхеит.
– Нас, шәара шәтәала, илзымдыруа ауаҩы цқьа деилымкааӡакәа иаразнак лхы илыргарызма? – инарылабжьашәа ҟанаҵеит аҵкыҟаԥшь. – Сара ибзианы дыздыруеит арԥыс заманак. Азнаказ игәы зытҟәаз Алиса дылҿынҵәаауашәа ааҟаиҵан, аха нас дук мырҵыкәа ихы налцәыԥхьаикит. Иаалырҟьаны анасыԥ анаалгәыдҳалагьы, лнапахьы анагашьа дақәымшәакәа иналымпыҵышшан, аҵыхәтәан еиҭах дкәеҩӡа лхала даанхеит, лара, ашәикка.
– Мшәан, зҭыӡшәа бымоу уи саргьы дыздыруеит, акультура Ахан аиҳаб иакәӡами бызҿу? – убри аамҭаз иҵааит аҵкы жәҩангәаԥшшәыла.
– Ихаҭаԥсаҭа иоуми, иақәбыршәеит! – иаразнакала уи аршаҳаҭит аҵкыҟаԥшь. – Сара слаҭәашьаны санылшәылҵалоз ҽнак зынгьы илеиҳәахьан, ибшәыу ари аҵкыҟаԥшь цәгьала ибнаалоит, есымша ибышәҵала ҳәагьы, аха усҟангьы лԥагьара шылиааихьаз убаратәы сара исшәысҵалак зегьы снаалоит лҳәахт ларгьы. Адәахьы дзырԥшӡо сара соуп, аха лгәаҭа аԥшӡашьа зеиԥшроу цқьа еиликаанӡа џьара акы иҿыҵымшәандаз ҳәа сшизыԥшыз, бысгәаԥхоижьҭеи акрааҵуеит, бара быда ԥсҭазаашьа сымам ҳәа, ус ҽнак зны абас ааиҿыҵҟьеит. Абзиабара мыцхәы ауаҩы данаргаӡоугьы ыҟами!.. Унан, закәызеи иуамхаҳәаз! Ҳаи, ублақәа ушьҭахь иамандаз ҳәагьы аасгәахут, аха ииҳәаша ҳәаны далгахьан.
– Иҟаиҵарыз, абзиабара лашәуп рҳәоит, лыԥшӡара даныхнах инарҳәазар акәхап! Ихароузеи бзиа диамхабазар! – зҭыӡшәа цәырыргаз уи арԥыс ҩызара изнаурц аҭаххазаап абырфынҵкгьы.
– Нас, уажәы реизыҟазаашьа зеиԥшроузеи? – иҵаахт даҽакгьы.
– Сгәанала игәы лыхшәазар ҟалап! Ухы анузымдырлак убас ауми ишуыхьуа... Аҷынҷа абымбыл ианыладыртәа, амаӷра иазыҩуан ҳәа, изакәытә насыԥыз илоураны иҟаз, аха лгәы ааи ҳәа лзамырҳәакәа лхы агаӡара ду шазылуз лԥагьара илеилнамыркааит! – абас Алиса илызгәааны агәалақәа нҵәомызт уи аҵкыҟаԥшь.
– Мшәан, Алиса аӡәы диҳәараны дыҟазшәа!.. Убри итәы шәҳәоз џьшьаны даараӡа сҽааныскылеит, аха уи зынӡагьы дахьышәгәаламшәо ауп џьшьахәыс исымоугьы! – егьирахьтәи аҭӡы иадгылаз каруаҭк аханы ихшьыз даҽа
ҵкык аҵыхәтәан иаргьы урҭ ахы аарыланагалазшәа ааламхабеит Алиса.
– Џьым, џьым, бара бызусҭада! Ахаан иаҳамбац ара бабаанагеи!? Ҿыц былӡахыма зынӡагьы бҳаздыруамеи? – лҵыкқәа зегьы уажәы уи аахҭаркызшәа лгәы иабеит Алиса.
– Сыжәдырырц шәҭахызар, иахьа ақыҭа аҟынтәи сасра ҳәа ҳааит! Алиса ланшьа иԥҳа Асида ана лнаҩс дахьыцәоу шәымбаӡаци?
– Банаџьалбеит, бцәышҳабица ибсахьоузеи! Аныцә андыршҳауаз аамҭазтәи ирхашҭхьоу ашугьаҭ маҭәа бабакыллыԥшааи, бҳәарауазеи! Лцәа зынӡа ицәымсамзар, аҟаҿыҳәа быцҳауа беиқәыџьаџьаха бахьылшәу злалчҳауазеи, џьым-џьым!.. Ибҭаху мсааит, заҟа ҳәа баалхәаз шааҳабҳәара? – абас лыҵкқәа руак анҵаа асасҵкы атәарымбазшәагьы лгәы инҭылҳәааит Алиса.
– Шәара ԥаралоума шәхы шышәшьо?
– Нас, абзиа ахәбзиа ишаԥсоу бзымдыруаз, аха уи азын бара гәыбӷан бызҭода! – аҽханарззалаӡеит уи аҵкы. – Ажәытә цынҵәарах быҽбырзажәӡарц бҭахуп, аха иаабагәышьоит алахтыра шбыцәмаҷу, аабагәышьоит! Бара бҩыза ҵкык наушәҵаны иахьа ақалақь уналалар, иараби, ари ара дабаанагеи, иарбан тышоу дахьҭнагаз ҳәа уаазбо зегьы иузырҳәоит... Асида ҳәа бызҿу Алиса длыуазҭгьы, нас, лыҽшеилалҳәалаша уажәыгь илалымҳәацкәа дыҟоума?
– Избан, ақыҭаҵкқәа шәаҵкыс еицәоума?! – аҽԥныҳәа агәамԥхеит Асида лыҵкы. – Есҽны усда-ҳәысда ашәшьыра шәыҵатәаны ахныҟәгара қьафуроуп ҳәа аума ишыжәдыруа? Аҭыԥҳацәа реиҳараҩык рнацәхыԥқәа аҽага еиԥш ихыриааны, аҷапанхтра мода ҟалазшәа рымгәацәақәа ҳәаҟьаӡа ихтны, шәыбжаҩык азеҭын фҩы шәхышәшәа аҭаҭын лҩа шәылачны, ҳалаҽырбоит ҳәа апақ-апақҳәа шәгәаҵәақәа былуа, шәханагаланы шәызмоу агәҿыӷьра шәхәаҽырц есыуаха амузыка ацқамсара, есиаашацԥхьаӡа усда-ҳәысда шәҟалҭыруа амшгара шәахьаҿу азоума алахтыра змоу ҳара ҳәа шәхы шәзахыҽхәо?
– Бара бакәын уажәы ихшыҩрҵаганы иҳагыз! – убри хьымӡӷыс иааҟанаҵеит даҽа ҵкык.
– Азин шәызҭада ақыҭауаа ратәамбара? – урҭ инарзыҵҟьеит асасҵкы. – Урҭ ыҟамызҭгьы ара шәааны шәахьеилатәоу ишәфоз ҳәа ижәдыруеи? Галина Бланка леиларапа аӡыршы иналаршәны кәтыжьда акәтыжь фҩы зхышәшәо аӡеиҵырԥхьа ахәырпҳәа шәнахәо, кәахак мыршӡакәа «кьечуԥ» кәахала, ҟәыдк аамрыхкәа аџьар ҟаԥшьаа рҟәыдала, ишәчаԥаргьы иалашәыххыша хәсхәак шәзыламкәа, лаҵа шәымамкәа ҟәбанаа рыхрыӷла, кәҷышьк хымхкәа, кәтык мааӡакәа гәырла ирԥсылоу кәтыжьла, ҵлак еиҭамҳакәа имбаарцаз ихәшәырку шәырла, рахә шәзанымкәа асақә хышхырҵәыла, сасык днышәҭааргьы каҳуамзар аҽак шәызцәырымго, шәеиҳараҩык шәызхара шәзымфо шәымлаҟымлаҵәо, арахь ҟаҵа шәымамкәа шәшьапқәа еиқәыршәны ашәшьыра аҵатәара мацарала шәхы шәызныҟәгарым, џьымраа! Ирыцҳамхеи шәхәыҷқәагьы!
– Ди, шьҭа бҽаанкылишь, бҽаанкыл!.. – убри аамҭаз уи гәалас иааҟанаҵеит ҵкык аҽыргәааны. – Усеиԥш баҳмацәажәанишь, зегь здыруа аҟәыӷа! Бара бтәала, бахьааз бгәы иамыхәашақәа ббеит, усоума?.. Ибзиоуп, ибҳәаз ҳақәшаҳаҭхап, аха шьҭарнахыс ақалақьқәа рҟны инхаша ҳәа ибдыруада, ҳара ҳакәӡами шьҭа иааны инхаша? Мамзаргьы иқәырцақәаз анҭ ақьаафырқәа дырҩегьых арахь иааганы инҳархару? Абри бышԥазхәыцуеи? Ибылшозар цқьа бгәы бааҭахәыци! Џьым, аԥхьа еилкааны, нас аҽԥныҳәа ҟаҵала!.. Шьҭа ибзеилкаау?
– Арахь шәзаазеи ҳәа аӡәгьы аҽԥныҳәа шәиҭом, аха шәахьааиз акы шәаҿызар акәӡами? Шәеиҳараҩӡак усурҭак шәымамкәа шәгиуа ақалақь шәахьалоу, мшгарамзар ишәнаҭеи? Уаҳа акымзарак!.. Аӡәы иԥсцәа анигәалашәа иҵәыуан ҳәа, зегь рылымкаа Алиса лакәхуп уажә шәылаԥш иҵашәаз, ҵабыргәуп уи леиԥш ахаҵацара иахыԥаны иҟақәоу рацәаҩуп, аха аԥҳәысаагара иахыԥаны иҟоу ахацәагьы шырацәаҩу аагәашәҭала! Иашоуп, иахьатәи аамҭаз аҭаацәа аԥҵаны рныҟәгара уадаҩуп, уи ауп ԥыҭҩыкгьы еиҳарак ирыхьны иҟоу, аха асҵәҟьа рхы
иацәшәо иалагар, шьҭа шәазхәыц аибашьра ду зхызгаз ажәлар ҿиашьас ироураны иҟоу, ихазырҭәаауада иҭахаз рхыԥхьаӡарагьы? – ирымаз агхақәа рҿарццеира иаҿын Асида лыҵкы.
– Иаҳзеилкаауазар, ари аҵкы ҳхы ҳаазнархәыцыртә иҳацәажәеит! Избанзар, знапы аӡыхьшәашәа амбац Алиса леиԥш иҟоу ақыҭа рԥарацәа ирго иалагар, иахьнарго иҟарҵараны иҟоу ҳәа ижәдыруеи? Уҭрак баҳаны хәысхуак казымԥсац, кәтык нхыртәаланы кәҷарк хызымхыц, хрыӷк ҵыӡәӡәааны бысҭахьык зымуц, џьымшьхык иадамзаргьы илазымҵац, жәык инаҵатәаны изымхьац, ҟәыдк нҭаԥсаны изымжәыц, изымчаԥац, ашылаҵәҟьа ахәышьа ззымдыруа, мажәак аакәаҳаны мгьалк зымӡыц, шәхак хызымхыц, ахааҵа наҭаны хырҵәык арҵәышьа ззымдыруа ақыҭақәа рахь ианага, ҵабыргны уаҟа ахәашьас ирымои? Сара сыхәҭаахьала Алиса лымкаала дахьшәырџьо зынӡагьы шәиашам ҳәа исыԥхьаӡоит – аҵкы цхаԥшшәыла абас лыхнаҳәаазшәа лгәы иабахт Алиса.
– Мшәан, ҳара ҳазлацәажәоз зынӡа даҽакын, уажәы шәызланагалаз закәыхи, даҽаџьара иахымгакәа убри шәалацәажәала! – ус даҽа ҵкык абас аҳәазшәа иҟамыз быжьқәак лгәы иаақәҩҩит Алиса. – Ҳара уаха еилҳаргарц иаҳҭаху, аӡәы имгакәа иаанханы иҟоу аҭыџьҳацәа рҭыӡшәоуп иҳамоу. Уажәы, ҳара Алиса ҳәа лараӡәк дыхҭакны даҳҿыҵахеит, ақыҭақәеи ақалақьқәеи рахь шәцаны шәнаҵаа-ҵаақәеи, заҟаҩы тәанхаланы иҟоу жәбап. Аҭаацәара иаламлац арԥарацәагьы шырацәаҩу агәра жәгап, ахшара рааӡара ҳамч ақәхом ҳәа ишәаны еилатәоуп. Алисагьы дышгаӡаз наҟ аӡәы диццазҭгьы илыбаргәыз, абар уажәы урҭ ркәал дааҭагылт ларгьы. Шәлыхәаԥши қәрала дахьынӡанеихьоу, есымша лыҽлырхәыҷуеит акәымзар, иацоума данҩыҵшәаз?
– Бара, ашықәс атәы анцәырыжәгах еилыскаар сҭахын, абри Алиса ҳәа шәызҿу заҟа шықәса лхыҵуа? – аабыкьа ҿыц илӡахыз даҽа ҵкыкгьы убри еилнакаарц аҭаххазшәа лгәы иабахит ларгьы.
– Иацы дыхшәаз џьыбшьо, лхаԥыцқәа рыбжеиҳарак лыцәкаԥсахьеит, аха уажәы амса хаԥыцқәа ҿалҵеит ҳәа сыҟоуп. Илҿалаз акаҷырақәагьы есҽны сақәла ашьыхра даҿуп, аха зегь акоуп ԥҳәызба тәахьак шлаку удырыртә ақәра шьҭылххьеит, – рџьарамзар макьана бзиак зымҳәацыз ани аҵкыҟаԥшь еиҭах аҭак ҟанаҵазшәагьы бжьык лгәы иаақәҩыхит Алиса.
– Аламаҟа гәаацԥхьаӡа аҵыхәа иазыҭрысуан ҳәа, нас, лхы аума дзаӷоу, лара, мыжда! Аӡӷабгьы ианлаамҭо лхы лырманшәлароуп ҳәа акәымзар, аԥша насны ишныҵабо еиԥш, илызгәамҭаӡакәа лқәыԥшра зегьы ныҵацәа ишцо дышԥазымхәыцуеи лара, ашәикка!..
– Ашанаҵәҟьашәалашоуп, абри, шәара!Бара, дрымгозар, нас, иҟалҵари, аӡәы сышԥеимгац ҳәа шьҭа лҽылшьрыма? Ааи, аҽԥныҳәа луҭартә далаҟагәышьоуп, лараҟадыџь, аха абыржәыҵәҟьа сугароуп ҳәа мчыла аӡәы дызиццару? – абжьы наргеит аҵкыҟаԥшь.
– Уеиԥш зеиԥшу иҟны ухы узнагар, усҟацәа уигоит! – иаагәынқьит аҵкы мыӷрахҵәа.
– Сара дысцәымӷны акәу џьышәшьоума лыграқәа зцәырызгаз? – дызлақәиаз лывара анааԥса ашьҭахь аҭӡахьы лынаҳәымҭаз лыҵкыҟаԥшь аҽырқьиара аҽазнакызшәа аҵыхәтәан абасшәагьы лгәы инықәҩызшәа ааламхабеит Алиса. – Шәгәы иаанагазар акәхап, абри бааԥсымзар Алиса лыбзиарак уаҳа илымбаӡои ҳәа? Ааи, лыцәгьеи лыбзиареи еиҟараны илыдызбалақәахьоу рацәаӡоуп, аха дшыҟазаалакгьы шьҭа аӡәы димазаргьы сҭахуп. Грак змам ҳәагьы иҟада, аха урҭқәа зегьы урызхәыцуа уалагар...
– Зегь иреицәаз ажә абоура аҭынхеит ҳәа, жәҩангәашәԥхьара лзаатраны иҟамзар, нас, Алиса дызгаша ага ишыҟоу, дахьырымгаша ашьха аганахь дызхьаԥшрызеи? – изҵааратәны иаазгәанаҭеит кофҭашкәакәагьы.
– Ирымгакәа инхаз аҭыџьҳа лыбз цәгьахоит рымҳәои, даазқәылаз ллеишәагьы акыр илыркьаҳәӡеит, – данышьҭалоз лханы ихылшьыз аҩнытә лхалаҭ дугьы уи иадгылаҩхазшәагьы ааламхабеит Алиса.
– Ибзиоуп, адәахьала дҵәахны ҳара дҳарԥшӡап, ҳнеицхырааны лҭеиҭԥшгьы ҭаҳгап, аха лгәы ҿаҳаханы ҿнамҭуазар, дырбартә-драҳартә лыҩнуҵҟатәи адунеи арԥшӡара ҳара ҳамч ақәхару? – аиаша адгылаҩцәа иреигәыӷны Алиса лыграқәа агәылырпатра иаҿын аҵкыҟаԥшь.
– Ааи, иаалхышәҳәааз зегьы иашагәышьоуп, аха шьҭарнахысгьы лаԥхьаҟа ишԥалыԥсыхәо? – убри адыруазарц аҭаххеит даҽа ҵкыкгьы.
– Иалаҳдыраагәышьои, аҩны дыштәоу мацара дажәуазар акәхап! Асаркьа уадымҵӡар уԥшӡоушәа, макьанагьы уҿоушәа уамхабоит, ларгьы убри акәхап джьа-жьо даазго, – зегь рышьҭахь урҭ инарықәшаҳаҭхашәа ааламхабеит лышьҭалага харԥыкгьы.
– Егьаумҳәан, ашықәсгьы иара атәы амгар ауам, аҵыхәтәан даазқәылаз мыцхәы ацәеижьгьы лкуа даналага, исыгсырхоит ҳәа есышьыжь крымфаӡакәа ҵәыцак азна аҵәҵәыра ыжәны ауп усура дышцало... Ланаџьалбеит, џьара аӡәы дигаанӡа аҳәаса кәаха дырцәашьра дыҟоуп ҳәа лзызҳәақәо агәылацәагьы ҟалеит, – уи инақәшаҳаҭхеит асаркьа ду днадтәаланы лхы-лҿы анлырхиалоз илшәылҵалоз лхалаҭгьы.
– Лхы дацхраауазар, нас, уи бааԥсрас иамоузеи? – зҵаарала иаазгәанаҭеит аҽакы.
– Дацхрааит, уи азын мап зҳәода, – ани аҵкыжәҩангәаԥшшәыла дырҩегьых абас аҳәазшәа лгәы иааҭыҩит, – аха, ухдырны уҽурԥшӡар еиӷьу арбану? Иахьынӡахәҭоу ухаазароуп, уԥшӡазароуп ҳәа акәымзар, уи унахыҳәҳәар иашоу аԥсҭазаарахь уархоит. Алисагьы убри аша агьамахьоуп уажәы лҭагылазаашьа ахы архазшәа ахьубо.
– Џьым, ианаамҭо хаҵа узцагәышьар ахы ахыгәырҩара уахнарԥоит! Алисагьы иахьа-уаҵәыҳәа лымшқәа лыԥхьаӡозар, макьана лынасыԥ мааиц ауп. Заанаҵ шәылнымӡбан, алаԥш лышәмыркын, лынасыԥ лышьҭаланы ианылзааишагьы аамҭак ҟалап! – аҳәеит аҵкыӷрагьы.
– Лынасыԥ злааиуеи лыгәра рымгозар! – ус митәык наргәыднажьлеит ҵкык ахьхәыҵаҵәахыз аҟынтәи. – Асҟаамҭа зхы нызкылаз лхы дақәымгәыӷуазар акәхап ҳәа лзызҳәақәоугьы ҟалеит аҵыхәтәан. Знык ауаа рыц уанаҿашәа рыбз узынкылоума, убри иашамзаргьы зегь акоуп акы ахьырҳәо акы ыҟазар акәхап ҳәоуп абзасцәагьы ицәыҵагәаны ишузырҳәо. Алисагьы усеиԥш акы далаҟамкәа илзырҳәазар дрыцҳамхеи, аха изхарада, насгьы абас ахҳәаа знык ианлоу нахыс шьҭа дызҭахыда!
– Мап, мап, уиак сызхаҵом! – инарҿаххит Алиса лыуа ҵкы. – Убранӡаҵәҟьа лхы налгеит ҳәа илхырҳәаауа шиашам ала, Асида днышьамхнышгыланы Елыр-ныха аҿаԥхьа дықәуеит! Мап, ишәзымҳәеит, Алиса усеиԥш аҟьашьрақәа зхы иаҭәазшьоу дреиуам! Ишәзымдыруа шәымҳәан!
– Мап, џьоушьҭ, усҵәҟьа лыдҳамбалац!.. Рыбзқәа ахышьшьааит, акы далаҟамкәа дыҟазар абас аалзызҳәаз зегьы!.. Иабихәац, абзасцәа ҳрызхәыцрым!.. Дызлаҟам далаҟәоушәа ахҳәаа лыҭара иашам, уи гәнаҳароуп! – аҵыхәтәан лҵыкқәа зегьы неицҿакны абас инеицырҳәазшәагьы лхы инҭылҳәаахт Алиса.
– Ишԥагәнаҳарам, аха цасҳәан уаҳа аӡәы даалышьҭанамгалеит, асҵәҟьа иақәшәахьада? – иаазгәанаҭеит лгәаӷ змаз аҵкыҟаԥшь.
– Бара, издыруада малрҳаҩык лхы илыргарц дшыԥшыз даанхазар? – абас аазгәанаҭеит аԥхынтәи лкофҭашкәакәагьы.
– Ааи, аха дабалԥшаари усеиԥш иҟоу лара лзы дыҟамзар, – еиҭах иаагәрымит аҵкыҟаԥшь.
– Бара, нас ларгьы гәыбӷанс илымоузеи, ахацәа реиҳараҩӡак иахьа рхы ианзамыхәо аамҭаз аӡәы иццара агәаӷьра уадаҩзар? – хәылбыҽхала данаадәылҵлоз бзиа ибаны илшәылҵалоз лыҵкы цәыш уажәы урҭ рылымкаа дахьчарц аҭаххазшәа ааламхабеит Алиса.
– Иараби, џьоукы-џьоукы аӡы шыцәоу ирбазшәа изакәытә насыԥузеи инарҿаҳауа! – бзиа илбақәоз иреиуаз даҽа ҵкыкгьы убри иџьшьа-џьшьо иаазгәанаҭазшәа лгәы инықәҩит Алиса. – Ақыҭа аҟынтәи нхара иааз ани ҳгәыла Кәыткәыт лыԥҳа Макака аицаҟьашәа иҟоу дызлаҳаз закәытә насыԥу жәымбо. Лыхьӡ шыҟоу ауп лыԥшрагьы шыҟоу, аха уи азын дынхама, дшымгәыӷӡоз амал мазеи дагәылатәеит. Сара иџьасшьо, Алиса ԥшӡа дизгәамҭакәа ахьажьршәага ацәаҳа асахьа лыҭаны абниҵәҟьа деиӷьашьаны дигеит, даалыцәнымхартә. Уи лаасҭа ԥшрала-сахьала Алиса дабаҟоу егьи дабаҟоу, аҳәыҳәи аҷынҷеи узеидкылараҳа еидкылашьа рымам, аха улахь иану уақәшәозар акәхап.
– Уи лтәоуп ибҳәо, ани актәи аихагылаҿ ҳаҵаҟаҵәҟьа инхо ҳгәыла Ҵыҵыжә лыԥҳа ашьҭаӷьачшәа иҟоу Мытытаҵәҟьа дшыманшәалахаз жәымбо, насыԥ змоу алабаӡа адгьыл иныҵаиркьакьаргьы абӷьы аҿалоит ҳәа, иагәыҵҳәаӡаны иҟаз аҭаацәа дрылаҳаит, – ашәҭ дуқәа зқәыԥсаз џьара лцага аҵкы убри аамҭаз лгәы иааҭахәыҭхәыҭызшәа анламхаба лыӡырҩра еиҳагьы иаалырҵрит Алиса. – Имԥсыша аџьма амаҵә азылаҟәит ҳәа зхырҳәаауагьы, Мытыта леиԥш зҿаҵахәы мыӡуа рзын ауми. Дызланагалаз ишынҭаацәоу машьынак-машьынак ирықәтәоуп, зынӡа фмашьынак рашҭа иҭагылоуп ҳәа саҳауеит. Абыржәы аабыкьашәа лара Мытыта лхаҭагьы арҵага машьынак дақәтәаны ақалақьаҿ дшылаҩеиуаз збеит, рҭаца аицаҟьашәа иҟоугьы шьҭа машьынак лзаархәозар акәхап. Иахьа илшәу уаҵәы илшәым, хьылеи бырлашлеи лыҽҩычаны, анкьа дызлаҟақәаз лхаршҭны сара исеиӷьу иҟада ҳәа лыҽҭҳәаны, нын, нын, лыҽшыҟалҵақәо жәбандаз, бхы шԥабхашҭи ҳәа ухы уаасны дуҵәыуап. Дызланагалазгьы ҳара ҳауп ҳәа рыҽҭҳәаӡаны рҽыҟарҵеит, ԥшьҩык раҟынӡа амаҵуҩцәагьы рыдкыланы ирымоуп, рхы иацәшәартә цәгьарас иҟарҵахьоу сыздыруам, аха иахьеи-уахеи изҷаԥшьаша ахылаԥшҩцәагьы адәы иқәыргыланы ирымазаап... Зегь разҟуп иҟоу, уаҳа акымзарак!
– Егьзмам укҿаҩра дыкҿаумырԥшын рымҳәои, аха егьзмам роуп еиҳагьы зынасыԥқәа маншәалахо! – убри азы агәы еихьнашьуа иаазгәанаҭеит кофҭашкәакәа.
– Бара, ак шәасҳәашан! – лгәы ахшәаны ҵыԥх аахижьҭеи илшәылымҵацыз ҵкык ирмаҳацыз акы ранаҳәарц аҭаххазшәа убри аамҭаз убасшәа лгәы иаалыҵанаҳәеит Алиса. – Ауаҩага иикыз икит ҳәа, Алиса леиԥш иаанханы иҟоу аҭыџьҳацәа ртәоуп уахатәиашара зҭыӡшәа шәымоу, анҭ ишылаԥшуаз иаанхаз аҳәсаамгацәа ртәы шәзаламцәажәои?
– Иаууеи, иаууеи, заҟа шәрыцҳаузеи, анаџьалбеит! – еиҭахгьы аҽԥныҳәа ааҟанаҵеит Асида лыҵкы. – Аҭыԥҳацәа раҳаҭыр, рыпату, рхымҩаԥгашьа, раамсҭашәашьа уҳәа, ԥшӡарақәас ирымақәаз зегьы наҟ шәнагәҭасны, амал қамса қьымсажәуп ҳәа зхырҳәаауа шәазымхәыцуа аҟынӡа шәхы шԥанажәгеи шәара рыцҳақәа! Ахан аасҭа аԥацха агәы ҭбаауп ҳәа зныкыр ирҳәо шәаҳахьоу, бара?
– Иараби, ианамуӡах ма анкьеиԥш аҭыԥҳацәа мҵадырсуазҭгьы ишԥабзиаз! – убри аамҭаз абас иаазгәанаҭеит кофҭашкәакәа. – Ҿык иҭыҵуа шә-ҿык ирҭалоит ҳәа ахьырҳәо шәмаҳахьеи, Алиса лан Қьаҭа убри амҵарсра деилаҳаны заҟантәы лыԥҳа илалҳәо саҳахьоузеи.
– Ҟаҳ, ҟаҳ! Иаууеи, зынӡаск шәиаӡаахьазаап, араҟа! – уиак зынӡа џьшьахәыс иааҟанаҵеит Асида лыҵкы. – Бзиа еибабо арԥызбеи аԥҳәызбеи ԥсыуа ҵасала реибагашьа иацыз аԥшӡарақәа зегьы еицакуазшәа збоирт.
– Бара, иахьа ахныҟәгара аныцәгьоу аамҭаз ақалақьаҿ инхо убас малуаҩык дицымцар нкас ишԥалыԥсыхәо?
– Ашана шәалашоуп абри, шәара! – убри аамҭаз урҭ инарҿанархьит аҵкыҟаԥшь. – Бара, малк змоу рыда егьырҭ уааӡами, аӷар уиццар ԥхашьарахама иахьа?
– Нас, бгәы ишԥаанагоз! Акы змам аӡәы уиццар, ҳаи рыцҳа, убри дицымцазҭгьы уаҳа дызгодаз ҳәа амал иарцәыцәхьоу агәыла ҳәсақәа зегьы иузырҳәоит, – иаазгәанаҭеит абырфын ҵкы.
– Бырфынка илҳәаз иашоуп, уи саргьы садгылаҩуп! – убри аамҭаз уи инақәшаҳаҭхеит аҵкыҟаԥшь. – Ҳханӡа, ажәафтәи аихагылаҿ инхо ани ажурналист, Алисеи иареи шеибадырызҵәҟьа лгәы изцашәа дыҟамзи. Маҷкгьы
иааицныҟәашәа ҟарҵеит, аха иуалафаху анаҩсан аагарҭак имамкәа, қьаадымзар иуада акгьы изыҩнагыламшәа анылба, акыраз дылҭахызма, дук мырҵыкәа иаарласӡаны наҟ дылхалыршҭит.
– Нас, ишԥаҟалҵарыз! Иҟәышра акыраз илҭахызма, – аҳәатәы анаиау иаразнак абас аазгәанаҭеит ажәауаара змауцыз амыӷрахҵәа.
– Ааи, аха зынӡа даанхаӡар аиҵкыс ма убри диццазҭгьы лзеиӷьымхоз, лараҟадыџь! – иара ус акала Алиса лхы ахьылмырманшәалоз аҵыхәала лгәаӷ шамаз еиҭах иааныԥшит лыҵкыҟаԥшь. – Шьҭа дызгараны иҟоу ҳара дҳаздыруам, аха, ажьымцхәгьы шьҭылхуа дшалагаз шьҭа мбашьа амам, арахь лжьыжәлагь рбаӷьзаап!
– Ҳыҳ, уи акәын уажәы Алиса илыгыз! Аӡәы данимгаӡа аҵыхәтәан дарбаӷьхеит, усоума? – уи џьшьахәыс иааҟанаҵеит ҵкык.
– Мшәан, зжьыжәла арбаӷьу мамзаргьы иарцыноу аҳәса рхала ракәӡам, ахацәагьы усоуп ишыҟоу! Ауаатәыҩса ус ишоуп, ианиуа ирыциуеит.
– Ех, ҳаӷоу дышәҭоуп! – убри аамҭаз Асида лыҵкы иацәымыӷӷазшәа лгәы иаалыҵанаҳәахит Алиса. – Сасраҳәа сааижьҭеи избақәаз рацәоуп, аиаша шәасҳәап сахьаашәылаԥшыз уаҳа арахь аара сҭахымкәа сҟалеит.
– Џьым, го-го бызҳацәажәо, иҳадыббалаз бымҳәо?! – уи аҽԥныҳәа агәамԥхакәа инацыҵҟьеит ҵкык.
– Иаашәыдзымбалаз ҳәа иҟои! – уи агәалақәа убри аамҭаз лгәы иаақәҩуашәа дааҟалоит Алиса.
– Иабихәац, абри, бара, бааԥсымзар бзиарак бымбаӡо, ибзыҟалеи? – уи гәалас иааҟанаҵеит, – ихәаԥшшәылаз аҵкы. – Мап, абзиарақәагьы збоит, аха абааԥсрақәагьы абзиара аҽаҟаранатәырц анубо, аӡәы агәахәара инаҭап ҳәа сыҟам, – аҭак ныҟанаҵеит асас ҵкы.
– Бара, башаӡа шәзаҿаԥои зегьо рыла ииашазар! – убри аамҭаз аҵкыҟаԥшь егьырҭ инарҿанархьит. – Мшәан, ҳаргьы иҳамдыруеи, ани уныҩналаанӡа аҟаҿыҳәа ахәқәа цҳаны узыргәыӷьуа, ҳгәыла Паҷа лмагазин, «Алаԥсырҭа»
иҵаргыланы илымоу Фыҷаҷа лԥа аамӡышәагьы амшгара дшыбжьнахыз.
– Уи шәааиҟәаҵны аҳәсаамгацәеи аҭыџьҳацәеи ирыхәаша акы шәалацәажәалар, убри ауп хәарҭара злоу, – инарҿанархьит аҵкыҟаԥшь.
– Џьым, ибзеилкаауазар ианаамҭоу аҭаацәа алаларагьы азҵаара шьҭыхуп, – убри аамҭаз иаагәрымит аҵкы цхаԥшшәыла.
– Абарҭ амырӷьацагақәа роуп сааижьҭеи ишәыдызбалаз!.. Ҳаи, абааԥсы! Наҟ-наҟ, уаҳа арахь саауа жәбарым, еиҭахгьы ақыҭа рыцҳа зегь рыла ишәеиӷьуп! – иназгәанаҭеит ақыҭаҵкы.
– Џьым, ибаҭәабымшьо ҳара ҳаума, усала бқьышә ҳақәҵаны баҳмацәажәан! – ақыҭаҵкы иҟанаҵаз аҽԥныҳәа инацыҵҟьеит ҵкык.
– Иабихәац, шьҭа наҟ лассы ишандаз! Асида араҟа ус лымам, дшааз еиԥш дхынҳәыр еиӷьуп. Уаҟа убызшәа ԥшӡа уаҳауа, инхогьы рыгәқәа разӡа, макьанагьы аҳаҭыреиқәҵареи аламыси еиқәханы иахьыҟоу, насгьы ԥсыуа ҵасла унхо-унҵуа уҟазар еиӷьу арбану...
Алиса лҵыкқәа абас деимаркуашәа лхы иадылкылақәоз лыхҭҳәаақәа шиашоу аҟарагьы агәра лгоит, избанзар ҵабыргны аамҭа лара илзыԥшума, даҽа ԥыҭрак ашьҭахь длеимгәажә дышцоугьы лдыргәышьоит, абыржәы убри лҭакәажәхарагьы ааины иаалыдгылазшәагьы ааламхабахуеит аҵыхәтәан. Абас лгәырҩақәеи лареи еизынханы, арахь ҩызара лзызуша длымамкәа ихәлар ишо, иаашар еиҭахәло мацара амшқәа акатаҳәа иқәҳа ацара иаҿушәагьы даазхәыцуеит. Аанҿасрада игьежьуаз адгьыл лара илзаанкылозма, лышықәсқәа акакала инеицҵо еишьҭаргыла иахьагоз аҵыхәала шьҭа хьаас иҟалҵартәгьы дыҟоуп, убри ӷәӷәала ианаалныԥш лҟазшьагьы аҽааԥсахызшәагьы ламхабоит, лыччаԥшь ахаара акәзар, иаалырҟьаны лқәышә иқәбеижьҭеи акрааҵуазшәагьы дааҟалоит. Дшылаԥшуаз мацара дынзырхаз аҽырԥагьарагьы даҽа ԥыҭрак ашьҭахь илхалыршҭыр акәхоит, аха уеизгьы дшашьцылахьаз еиԥш, имырхакәа
икалыжьуаз лымаҭәақәа рхаҭыԥан аҿыцқәа цәырҵуашәа, ахәажәцәа шьҭызхуаз лцәеижьы урҭ рыла илҵәахуашәагьы аҵыхәтәан усшәагьы лгәы иаалнаҭоит. Акаҷра зҽазызкыз лҭеиҭԥш шьҭа аиқәырхара уадаҩын, аха макьана лгәы ажәны дахьыҟамлацыз азы ишыҟалҵалац еиԥш, есышьыжь хкыхкыла аҿшьтәы џьбарақәа рыла лхы-лҿы арбылра дшаҿыц даҿыхушәагьы дыҟахуп. Аҵыхәтәантәи алаԥшҵашәарақәа ракәын зынӡа лыԥсы ҭызхуаз, аха ишԥаҟалҵари, мышкы зны убасеиԥш дҟамлар ада ԥсыхәа шлымам аҟарагьы лбахуеит абасгьы... Лыбӷагьы шьҭа ахәарахьы иааихәоны еиԥш, уахык зны ус хаҵеиқәак акаруаҭ аханы иахькнаҳаз илкаҩрны адашьма ианаақәҳа, уи збаз уажәтәи Алиса лҵыкқәа, убри аамҭаз урҭгьы иаарзымбатәбарахазшәагьы лыбла иаахгылоит. Лаԥхьаҟа акыр шықәса инахараны абыржәы убасшәа иаалырҟьаны дахьаазхәыцыз, убри аамҭаз лҭакәажәхара ааламхабазшәагьы лгәы иаалыҵнаҳәеит. Алакә анеиқәдыршәо еиԥшҵәҟьа лхы иадкыланы лгәы иҭылҳәаауаз лабҿабаханы лыбла ихгылазшәа акәын аҵыхәтәантәи лыгәҭахәыцрақәагьы ишылнарбоз, ашьҭахь уажәтәи лыҵкқәа руакгьы абас лыхнаҳәаазшәагьы лгәы иабахт:
– Унан, ди-ди, хаас, ара уабаанагеи! Алиса лкаруаҭаҿ ухыршьыртә, узусҭада, џьым, џьым?!
– Сзеиқәоу ана Алиса лышьҭахь дахьышьҭоу шәымбаӡои! – хаҵаҵас аҽаарԥагьеит аиқәагьы.
– Улыгажә ҟылдаџьаҟә иԥсымҭаз, иарбан бзиабароу уажәы изаахыз!
– Абзиабара закәу шәзымдыруашәа, ахааназ Алиса уи лыдшәымбалацызшәа шәҽыҟашәымҵан, дадраа, – убри аамҭаз аҵыкқәа инарҿанархьит ахаҵеиқәагьы аҵамхакәа.
– Узышьоугьы ԥҳәыск дымгакәа зхы азражәыз аӡә иакәхап? – иҵааит аҵыкқәа руак.
– Урҭқәа сара исыздырам, џьымраа! Сызхааным шәаҳәашьа сымам! Абыржәы избо, иажәымҭаз аразҟы шизылԥхаз ауп!
– Лахьынҵала еиԥшыз ҩыџьа ауаа аҵыхәтәан ишеиқәшәаз ауп ишәҳәаша! – уи мбатәыс иааҟанаҵеит ҵкык.
– Ааи, сыҭаҳмадеи лареи арахь еибамбазҭгьы, лассы нырцәыҟа еиқәшәон! Ҵабыргны, иара шықәсыла акыр длеиҳабуп, аха макьана акы илшақәартә дыҟоуп... Уи бзиоуп, аха аурыс пенсиа заҟа лоуа жәдыруазар? – аҵыхәтәан убрыгь еилнакаарц аҭаххеит аиқәа.
– Зегьы ироуа ларгьы илмоуеи!
– Иҟауҵари, уигьы рацәам, аха иумоуӡар аҵкыс илоуагьы кыр иаԥсоуп...
Алиса лгәы иқәыҩуаз абжьқәа иаалырҟьаны иныбжьаӡын, лхы иадылкылақәозгьы аҵыхәтәан илхашҭшәа дааҟалеит, урҭқәа уаҳа илгәалаларшәарцгьы лҭахымызт. Ашьҭахь усшәа ааламхабахуеит, убри аҽны ашьыжь деихеигәо дҩагыланы лҽааилалҳәан, нас ани аиқәа зтәыз ахаҵа лывараҿ дахьыцәаз днаицәхасшәа луит, аха цәыблаҟы дылкызшәа ааԥшышьак изыҟаҵомызт.
– Иахьак ҳашьҭахаӡеит, асҟаамҭа аӡәы дыцәо убахьоума... Уанаџьалбеит, зынӡа уцәламԥсызар, шьҭа наҟ уҩагыл, ацәарҭақәагьы аадәылганы амра иасҭар сҭахуп!.. Еи, уара! Мшәан, иумаҳаӡои исҳәо? Уҩамгылартә, амлагьы уамгеи, иҟалозар шьҭа уҿых, узҿыхозар! – еиҭах дницәхас-ааицәхасшәа ааҟалҵеит.
Убри аамҭаз иара ҽырқәацарак имамкәа ахаҳә хьшәашәеиԥш деиқәшәы дыҟазшәа анылба, ашьҭахь илцәымыӷхханы инапгьы кны даахеит, аха еиқәҩаҩаха игәы иахьықәыз илықәырҩны инаиваҳаит.
– Унан, уара, неиҭамҳәа! Шьыжьнаҵы чагәылажәк узыҟасҵап, хаа-мыхаақәакгьы уҿасҵап ҳәа сгәы ишҭаз, уирамшы аҽны наҟ ургама, уарамыжда! Ҳаи, ихәылаурцәааит, ихәылаурцәа!.. Ихәылазкыз, уахь урымгар ҳәа ушәозма, иахьак ма иааучҳарауааз!
Ԥыҭрак днаихатәаны данылџьаба ашьҭахь, дҩагыланы лкасы еиқәаҵәа налхалҵан, илыдԥсылаз деиқәызкшаз шьҭа џьара гәылак даалгаразы, нас ллабаҷашь хәыҷы лҽанҵаны маҷк ихәахьаз лыбӷа аариашашәа адәахьы дындәылҵызшәа лхы иҭылҳәаауаз аҵыхәтәан илабҿабахазшәагьы дааҟалахуеит...
Иашоуп, аԥсҭазаараҿ иҟамлац арбану, аха Алиса лганахьала макьана асҵәҟьа иҟамлаша уахагьы лхы иадкыланы лгәы дҭахәыцуа лылацәақәа еиқәԥсаны дахьиаз дыцәоушәа дыцәамшәа, ԥхыӡк далоушәа даламшәа еидылхәыцлоз зегьы абыржәы дырҩегьых иаргамаха илбаз анҵәамҭа аҵыхәтәан ишакәымыз ала дазхәыцзар акәхап, ҵабыргны убранӡаҵәҟьа днеихьазшәа лгәы ианаалыҵанаҳәа, убри аамҭаз афырҳәа дҩагыланы ацәашьгьы наларкит. Иҟаӡамыз урҭ асахьақәа макьанагьы лыбла ихгылазшәа дышгылаз, ашьҭахь лҭаацәа мырҿыхакәа иахьыцәаз ауада ашьшьыҳәа дныҩнысын, нас ашә уахьааныҩналаҵәҟьо икыдкнаҳалаз асаркьа днадгыланы днанԥшылеит, ԥыҭраамҭакгьы даадхалт ҵабыргны аҭакәажә сахьа шьҭылххьазар лбаразы, аха иацы илбахьаз лхаҿсахьа акәын абыржәгьы игәырҩацәгьаха арахь илыхәаԥшуаз. Асаркьа аҟынтәи илбоз лҭеиԥш ԥшагьаҭаду макьаназ ҽыԥсахрак амамкәа ишыҟаз аҟара агәра анылга ашьҭахь ашырҳәа днықәҵәиааны ахәыҟаҵарҭа дныҩналан, нас аҵәца азнаҵәҟьа аӡы нҭаҭәаны дӡышозшәа даҿгәаҳәааны илжәит. Уаҳа ашьҭалара лҭахымкәа дахьынатәаз, анҭ лҵыкқәа есыуаха илныӡбозшәа лхы иадылкылақәазгьы иашаҵәҟьаны мышкы зны иҵабыргхар шыҟалоз аҟара агәра лгазшәа: «Ҳаи, шьири, бысгәаԥхоит ҳәа шьҭа иаарласӡаны аӡәы исеиҳәандаз!» ҳәагьы, аҵыхәтәан лхы иназылҳәеит. Аиашаз, дарбанзаалакгьы шаҟа лхы лырманшәалоз акәхон насыԥс илоураны иҟаз, Алисагьы убасеиԥш жәҩангәашәԥхьарак лзаатны, шьҭа џьара днанагаргьы цәгьа илбомызт, издыруада усеиԥш алԥхак лоуны дзыҟалагәышьар уи нахыстәи илыԥсҭазаашьахоз ҳара ҳзы имаӡаны иахьаанхо азы уаҳа лҭыӡшәа ҳҳәарым . Иара убас ҳалацәажәарым аԥҳәысаагара иахыԥахьоу ртәгьы, избанзар иззымдыруада дыԥҳәыс дхаҵа дасу ихы иазиуа шакәхо иаԥхьаҟа ԥылас иоураны иҟоу.
Амацәыс лакьы-лакьуа алашьцара уажәы-уажәы иналыҷҷаауан. Аԥсҭа-гәаҩа иҭагәыргәаруаз ададгьы, есааира арахь ааскьара иаҿын. Ирҵәиуа, ирхынҳәуа афырҭын зысуаз аԥсабара еилаӡыӡон, агаҿа азааигәа игылаз аханчаԥа ашҭа агәҭа игылаз аҵәа-ҵлагьы иазымчҳакәа иныҵыҩрын, еизҟьа агәараҳа инкаҳаит. Асеиԥш амш бааԥс ҟамлеижьҭеи акрааҵуан, икыдҵәаны илеиуаз ақәыршаҩы, зны-зынлагьы аҳәиҵәҳәа кырцхқәакьы ааланаԥсалон. Аҩны ашьҭахьшәа иааигәаӡаны ус аҵықьҳәа адад абжьы иоумаха ианаага, аԥсхыхра иаҿыз ахаҵагьы даарҭрысит, икьацәӡа игәы иқәыргыланы идыркхьаз ацәа цәашьгьы убри аамҭаз имҟәыҵшәаны инкашәеит. Уи збаз аҷаԥшьаҩцәа руаӡәык днаихаххын, ацәашьы аашьҭхны амца наиркын, нас мчыла еиҭах инаимҟәыҵакны ишьҭахьҟа даахынҳәит.
Уи аԥсхых макьанагьы игәы аҟәышра имазар акәхарын, бжьы ахылымҵӡо иқәацқәацоз иҿы акы аҳәара иаҿын. Егьи аԥсцәаҳа ичалаа ихарззала дааины дихагылазшәа ибозаарын, уи диацәажәозшәа ахьибоз акәзаарын иқьышәқәагьы зырқәацоз, аха уи макьана ирызгәамҭацызт шьҭа дыԥсуеит ҳәа ихатәаз аҷаԥшьаҩцәа. Илашьцакхьаз ихдырра макьанагьы, идыркыз ани ацәацәашь еиԥшха иҭааӡа игәҟәышрак џьара дунеик аҵаҿ иххаӡа еихәлакыхуп, аха нас иаалырҟьаны аԥсцәаҳа дахьцо дишьҭаланы иҿынаихаразы инапы наҟьаны ианиирба, убри аамҭаз ибжьы нарганы днаидӷьаҵәы-ӷьаҵәылеит.
– Уанаџьалбеит, макьана сзыхурҟьои, даҽа ԥыҭрак иаасараӡа адунеи ақәԥшра! Сыҟаазрц ахьынӡасҭаху уеигӡоума?
– Мап, Каҵыҵа! Сара сыда шьҭа уаҳа уаҩы уиҭахым! Дуцәнымхоушәа убра аусураҿ иудтәалаз иоуп, еиҳараӡакгьы уқәгара еилаҳауа. Асакаса уанҵаны уҩныҟа ушыргазҵәҟьа, ари шьҭа уеизгьы ԥсык дыҩызоуп ҳәа ааибырҳәан, нас иаразнакы иара даалырхын уҭыԥаҿ дкәаԥӡа иара днадыртәеит, – аԥсцәаҳа абас иҳәазшәагьы Каҵыҵа игәы иаақәҩыхит.
– Уи, ҟалашьа амам!.. Исызхаҵом!.. Ех, сара агаӡажә, башаӡа игәра згахуан! – иаалырҟьаны аԥсхых ибжьы аарганы иблақәагьы ҭызза иаахтны данааҳәацымацы, иикыз ацәашьы еиҭанаимҟәыҵшәаны инаивашәеит, аха нас иаразнакы иҽааиқәкны ҩаԥхьа дынҭаҳәахаа дынҭанагалт.
Убри аамҭаз аҷаԥшьацәа ирҳәара рҿамшәо, зҿы акны нырцәыҟа амҩа иқәлахьаз ибжьы ахьиргаз аарзымбатәбарахеит. Згәы еицамкыз гәыла хаҵакгьы ашырҳәа днаихыххын, ҩаԥхьа дырҽеины днықәиҵан, ивашәаз ани ацәашьгьы наркны еиҭах инаимҟәыҵаикит.
– Нан, уажәшьҭа ихчгьы иҵх, иҟаиҵақәо рыла шьҭа нырцәытәи ацҳа аҟынӡа днаргахьазар ҟалап, рыцҳа! – аԥсхых ишьапахьшәа итәаз анхәа уи ахаҵа лыбжьы наиқәлыргеит.
– Макьана иԥсыԥ лаҩга-ҩеигоушәа дыҟоуп, иԥсра ҳахыццакуашәа ҟаҳҵарым, быххьзгеит! Ҵасым! – иҳәеит уи ахаҵа.
– Аиеи, нан, аиеи, иԥсы мцо-имаауа излаҟоу ала нырцәыҟа арра изымгәаӷьуазар акәхап, неиҭамҳәа! Ех!.. Сыӡӷаби уареи шәаԥхьа сара сыԥсыр акәымзи, нан! Алаҳа салбганы сшьапы аныԥҵәоз, сыԥсра збашаз шәара аиҵбацәа шәакәмыз, аха аԥсцәаҳа сара саҵкыс уара уеиӷьишьеит, умбои, нан!.. Ҳаи, абаақәа!.. Егьыди, ҳшԥашоу, анаџьалбеит! – лҳәан, Каҵыҵа ианхәа аҵыхәтәан лыхгьы дназышәит уажәы -уажәы лгәы дынҭақәаԥсычҳауа дахьтәаз.
Ус иаалырҟьаны аԥсхых дгыларц ақәикызшәа аҳәацымацра иҽаназик, аԥсеизгара далагаз џьшьаны аҷаԥшьацәа ҩаҵеибарҟьаны, дрыцәгылар ҳәа ишәозшәа иҽизмырҵысуа дықәырҟацаны дааркит. Шьҭа аԥсцәа дышрылалаз убаратәы,
зыдунеи зыԥсаххьаз џьоукы рыхьӡқәа дааҟәымҵӡакәа иҿашәон, арахь дзымԥсуа дзыбзамхо дшыркыз мацара ианааԥса, ашьҭахь мчыла деиқәыркырцгьы рҽыназыркит, аха макьана дшаҳә-шаҳәуа дшыҟаз анырба, иаууеи, ари иԥсра цәгьахозаап ҳәа неибырҳәан, нас даҽа ԥыҭрак иааизыԥшразы инеихыҵит. Убри ашьҭахь ауп, аҷаԥшьацәа абламбатәқәа рбо, ираҳауа ианалага. Аԥсхых ихдырраҿ дшыҟамызгьы ас аӷаџҳәа дцәажәо анырба, ииҳәозгьы еилдыргартә ианыҟала, аамҭа алархыргарц еидшыланы изҿыз амаца асра иааҟәыҵын, рызегьы ӡыӷәӡа аӡырҩра иналагеит. Аԥсцәа ирылалахьаз ауаҩы уахь иибоз дара ирбарҭамызт, аха далҟьа-аалҟьаны арахь ииҳәоз зегьы еилфаҷа ираҳауан.
– Каҵыҵа бзиа сара усцәымшәан! – аҵанаа дреиԥшны аџьма ԥаҵаҵас ажакьа змаз ацәажәара дналагазшәагьы ибахуеит. – Уныҳәа-ныԥхьаны снапала умҩаԥызгарц сузааит! Мшәан, сузымдырӡеи, сара еснагь узырманшәалоз уаҩсҭааху соуми? Аҩсҭаацәа иаҳхьыԥшу дқаҷааума, дхәарҭлаӷьума, дыџьнышума зегьы ааизибаганы снапы ианырҵеит уаха усыманы срызнеирц! Ҳара ҳашҟа даарц ақәикит, уцаны унаидҵаал, уҽнымырхакәангьы лассы арахь даҳзаага ҳәа сузаарышьҭит!
– Наҟ усԥырцқьа, иарбан дҵаалароу ишәзааз! Сызбарыда ҳәа санбаҟалахьаз! Абааԥс, шәсыдҵаалароуп ҳәа ӡәыр иуасҳәахьазма? – аӡәы диацәажәозшәа ибжьы наиргеит Каҵыҵа.
– Каҵыҵа дуӡӡа, ас шԥауҳәо! – убри аамҭаз аԥсцәаҳа ибжьы игәы иаақәҩыхит. – Аилкаара змоу уоуп ҳәа зегьы ҳухәаԥшыхуеит, арахь уара уаалаганы ҽыргаӡа-ҽырҟәыш ҟауҵарц уҭахуп! Сара узлазбо, урҭқәеи уареи зынӡаск шәеимаҭәахәым, иагьунаалом! Сыхәҭаахьала бзиарак узыҟасҵанда ҳәа саргьы сушьҭаланы сааит, сҳәатәы хауҵозар шьҭа ушьҭахьҟа ахынҳәра узаԥсам, ушыбзоу наҟ урԥырҵыр хараӡа иузеиӷьхон. Заҟаҩы ргәы узынханы иҟоугьы ухаумыршҭлан. Урҷаԥшьарц рҭахушәа абра иудтәалақәоу рыбжаҩыкгьы, ирласны наҟ даҳԥырӡаанда ҳәа ауп ишыҟоу... Каҵыҵа, сара ҭынхак иаҟара усҭахуп азоуп шьҭа ҳашҟа уиас ҳәа уҵаҳәара сзаҿу. Џьым, уажәшьҭа уара уазхыц ишыҟауҵаша.
– Уи агәра сызгом!
– Иарбан?
– Ирласны сыԥсра зҭахәқәоу ыҟоуп ҳәа иуҳәаз!
– Аа, иузхаҵом акәу! – алахь ааиқәнаҵеит иаҩсҭааху. – Ус акәзар, абна уанхәа илыдтәало, ҵыԥх ешьас уҟазҵаз ани ахыдамаҟьашәа иҟоу уизыԥши. Уи есымша аԥацхақәа рахь уганы пату зуқәиҵалоз, дахьуцәнымхоз акәыз џьушьоума? Уаргьы даараӡа уиқәгәыӷуан, аха уажәы амыргәырӷьа ихы иҭаланы дыҟоуп, Каҵыҵа иԥҳәыс шьҭа зынӡа сара дысзаанхеит ҳәа агәра ганы.
– Еихакы!.. Маап-аап! – убри аамҭаз аԥсхых ибжьы нарганы дгыларцгьы дынҩыҵыззеит, аха иааигәа итәақәаз хацәақәак иҩаҵеибарҟьан, мшәан, дцозар шьҭа наҟ даҳԥырӡаарауазеи, изакәызеи дааҟәымҵӡакәа иҽырхагаха иҟаиҵо ҳәа еибаргәрымуа инихеибаҳәан, имч мырхакәа иаразнак деиҭанықәыргәеит.
– Уара, машәырк ҟаиҵаанӡа иику ацәашьгьы наҟ имшәхи! – даҽаӡә ибжьы нарганы урҭ инарықәиргеит. – Абра ҳашидтәало иҳамбаӡакәа амца ҳацреиҵоит, ԥсышьацәгьа зауыша! Аҷаԥшьацәа аԥсы дшырцәыблыз ҳәа, иара иҵыхәала ахьӡ ҿаасҭагьы ҳхы иаҳҭоит мамзар!
Каҵыҵа наҟ дышҭанагалахьазгьы деимазкуаз изырҳәаз убри аамҭаз дазхәыцызшәа иаразнакы иҽааиқәикын, аҵыхәтәан дшьаҳаиҭхазшәа зынӡа аԥсы исахьа ааихуеит, аха иԥсыԥ алагаҩагашьа макьана иҭынчын.
– Убри игәра умгалан ҳәа заҟантәы саргьы иуасҳәахьааз, Каҵыҵа? – иаҳахьаз бжьык ус игәы иаақәыҩыхит, уи азоуп иҷаԥшьаҩцәагьы мыцхәӡа иҽирҭынчӡазшәа дзырбозгьы. – Иҩны уганы баша аӡарақәеи ашьтәақәеи узишьуаз џьушьозма, ус зхыҟаиҵоз акы ишамааназ удырыр акәын! Ашьҭахь ианузеилымкааӡа, уара, абри иҽеиу уаҩым ҳәа науҵасҳәеит, аха усҟан сҳәатәы хаумҵеит. Иҽыргьангьашны ҵаҟала иуҵаз иҿы иааҭшәоз зегьы ахьыуирҟаҵоз узеилымкаакәа, иуҵеиҳәоз агәра
ганы сусура самухит, убри ауп саџьал зыркьаҿызгьы. Абас суцәымыӷххартә, бзиарамзар цәгьарас иузызухьааз, Каҵыҵа? Маҭәа бзиак анысзаанагоз заҟантәы амалаҳәа иусҭахьаз иагьынбаухашҭи? Уԥшәма лакәзар, лсумка дуқәа кны есҽны уаҟа дсыдтәаламзи...
– Мшәан, Ҷапыра уоума исзымдрыз? Иараби, усҟан агха сыхьзаргьы угәы иалумырсын, уи азын заҟа сахьхухьо удыруама? Исыҵарҳәоз акәыз џьшьаны исдырҟаҵеит! Ашьҭахь исыӡбеит уҭыԥахь еиҭа усырхынҳәырц, аха иахьоуп уанызба ҳәа акәымзар уԥшаара саҿуижьҭеи иҵуа удыруама?
– Аа, уажәоума цқьа санеилукаа! Шьҭа иудырма сзыԥсаз, аха усҟан суабжьарц анысҭаххалоз, џьым, аԥсыӡ аӡсашьа аумырҵалан ҳәа соумҳәози, уажәшьҭа иубама аҳәатәхамҵара иузнауыз?
– Ҷапыра, баша убарбаруеит ҳәа акәымзар, иуҳәо шьҭа иара ихәо ҳәа иҟам! – убри аамҭаз иаазгәанаҭеит аԥсцәаҳа. – Иабихәац, абри уара инеиԥынкыланы зегьы рыԥсқәа ахьугаша ушԥашьҭо! Уԥсы акы иамырҭәит, иузыҟалеи? Ҵыԥхтәиқәеи ҵыԥхцәатәиқәеи ҳарҟәаҵып, ари ашықәс макьана ишнымҵәацгьы сынтәа мацара заҟаҩы рыԥсҭазаара угахьои? Раҩсҭахәцәа рцәыцәгьаханы зыҽздыршьуа, анкьа иҟаӡамыз гәаӷшақә аибарԥсрақәа, амҩаҿ амашәырқәа, аԥара змамкәа ахәшәтәырҭақәа рҿы ирыдрымкылакәа наҟ иугахьоу уҳәа, хазы аҿарацәа мацара кыдды заҟаҩы арахьтәи адунеи иацәурӡхьоу уажәшьҭа уаазхәыцыргьы ухәҭоуп! Ауаа зегьы нҵәарц уҭахымзар, иҟалозар шьҭа уԥсы маҷк иаанкыл! – абри даараӡа Ҷапыра игәы ишалаз иныԥшуа аԥсцәаҳа иахь даагәрымышәа иба
хит Каҵыҵа.
– Уара, сара исхараны исыдыжәбалои, дара еиханы арахь иаауазар? Уажәы ари шәзыдтәалоугьы сара мчыла дызгарцы саама, иара ус аниҭахха ауп саара зыхҟьаз!
– Аиаша шәҭахызар, Каҵыҵа иаҩсҭаахә ауп зегь зхароу! – аира зшаз ашацәа аҵыхәтәан дахьчарц аҽазнакызшәа ааиамхабахит. – Аԥсыцәгьара аԥхьа инаргыланы цәгьарас, бааԥсрас, гәымхарас, ҵмыҳәҳәарахрас, уаҩымрас иааҟаз
зегьы ирҟаҵо мацара, иуулакгьы иаџьал ааигәоутәит! Убас ауаа шәырԥырхагамхозҭгьы, адунеи зегь аҟны ҳаҭыреиқәҵарахон, еицхыраарахон, рыцҳаибашьарахон иҟалоз, аԥсҭазаарагьы зынӡаск даҽакхон, зынӡаск игәазырҳагахон!
– Сарамыжда, шәара ашацәа ҳәа иҟоу есымша ауаа абзиара дырҟаҵара шәаҿымзи! – игәаазшәа ҟанаҵеит Каҵыҵа иаҩсҭаахә. – Абри, уара ухаҭа, Каҵыҵа ахазына ҳәа иӡбахә зларҳәаша ҳәа бзиарас иурҟаҵахьааз? Даба иҳәеи?.. Ҳаи, зыԥсаҭа бзиахаша Каҵыҵа, дзакә хаҵааз, дышԥабзиаз, дышԥахазыназ ҳәа ӡәыр иузирҳәозар, абри сжакьа мсит, иахьарнахыс аҩсҭаа ҳәа хьӡы схымкәа стәыҩақәа нхаҵәҵәаны ишкасыԥсо, иамуӡакәа иҟалозар, иара сжакьагьы нҿырҟәыдааны Каҵыҵа иаҩсҭахә ҳәа уаҳа сыӡбахә шәзымҳәо зынӡа наҟ схы салгоит!
– Ус узыҟаҵар бзиагәышьамзи, нас иаргьы даҽакала дҟаларын, аха сахьухәаԥшуа уи згәаӷьыша дабаҟоу! – аҽԥныҳәа ныҟанаҵеит аламыс.
Каҵыҵа илацәақәа еиқәԥсаны дахьықәыз, игәы иқәыҩуаз абжьқәа цқьа дырзыӡырҩырц, иаҳеидеи ыҟамкәа зынӡа иҽааирҭынчӡеит. Усеиԥш иҽаныҟаиҵа, егьа ҳаирԥшызаргьы шьҭа рацәак нызҵуа иакәым ҳәагьы ааргәахәт идтәалақәазгьы.
– Уара, зегьы шәеицлабны изыжәуша анизыжәуы, уажәшьҭа аимакра азнауеи? – абжьы наргахт аԥсцәаҳа. – Умыжданы ҳара ҳзы ушԥаҩагылеи, угылара уҵабааит ҳәа изызҳәо рацәаҩызар, шьҭа шьҭахьҟа ирхынҳәра изаԥсазар шәазхәыци? Сара сыхәҭаахьала, зынӡагьы уи сақәшаҳаҭым!
– Убас изырҳәозар, аҩны дыҟа, аусура дыҟа, дахьцозаалакгьы иааиԥырымшәарц идикылаз ауаҩымра ауп зегьы зхароу! – азгәаҭа мацарала зегьы идеилнаркаарц аҭаххеит Каҵыҵа иламыс. – Дызлеицгәарҭаша бзиарак знызаҵәык иадымзаргьы изыҟаҵанда ҳәа санишьҭаз аамҭаз, ауаҩымра наидтәаланы даргаӡон, иаргьы ҳара иҵаҳҳәоз аасҭа уи аҳәатәы акәын еиҳа ихаиҵоз, уи дақәгәыӷны иара иааигәаԥхоз амацара акәын есымша инаигӡозгьы! Уажәы
убарҭқәа зегьы неидкыланы ҳахьахәаԥшуа, иҟаиҵараны иҟаз абзиарақәа, иԥсы ҭанаҵы рыбжеиҵарагьы инамырҟаҵеит.
– Аиаша иаиааиша акы зыҟалом ҳәа есымша идәықәу шәара шәоуми, нас уи шәзаҿхагахаауа абзиарақәа ишәырҟаҵаландаз! Уахьгьы дыҟамкәа арахьгьы дыҟамкәа, хылаԥшракгьы имамкәа дгыӡҳәыӡӡа дшаанхоз аҟара анызба, аҵыхәтәан сара даасыдыскылеит сихылаԥшразы.
– Уара, аиҿыхара шәааҟәыҵны, ауаа дзырцәымыӷххаз абраҟа абыржәы саргьы иаасшәырдыри, иҟалозар? – ус аԥсцәаҳа абжьы наргахт.
– Уи уажәшьҭан еилукаап, уажәы саргьы акы аҳәаха аасараӡеишь! – ашацәа аԥсцәаҳа агәааҽаннаҵахызшәагьы ибахуеит Каҵыҵа. – Ҳарҭ, ашацәа шәҳазҵаауазар, ҳахәҭаахьала дцаркьымкәа длашәымкәа, хшыҩлагьы дхәыдамхарц ауаа зегьы еиԥшны ишаҳшо еиԥшҵәҟьа иаргьы дшаны адәы дықәаҳҵеит. Ҟәыӷарыла зегьы ираԥимгозаргьы, уеизгьы ихы зланыҟәигаша ахшыҩгьы иаҳҭеит. Нас, исзеилкаауам абри ауаҩ абриаҟара деимашәкыртә дзышәҿыҵахаз, иарбан цәгьароу иҟаиҵаз?
– Уи, сара соуп ибзианы издыруа! – Каҵыҵа изынханы иҟаз ламыс хәыҷык абжьы нароуӡаны игәы ақәыҩра иналагазшәагьы наиамхабеит. – Ашацәа, ухаҵкы, уара гәыбӷан аӡәы иануиҭагьы диашам ҳәа азысыԥхьаӡоит, избанзар, ари иаҭәаушьаз ауаҩра иаҩсҭаахә напхгара анаҭо ианалага нахыс, ихы аахҵәа иара еиԥшқәаз џьоукы иаразнак дааицгәарҭан, еиҳа-еиҳа дхагало мацара, абыржәы аҵыхәтәан дахьыҟаз дааганы дхәаԥӡа днадыртәеит. Усҵәҟьа ухы уахыццакны зегьыҵәҟьа рыгәра умгалан, аеҵәа ахькыду ианкыдшәалоугьы ыҟоуп ҳәа есымша игәиҽанысҵалон, аха иҵасҳәоз цасҳәан ихахьы инеигомызт. Аԥхьаӡа, аԥхьаӡаҵәҟьа хар имамшәа иҽааҟаиҵашәа иуит... Ҳаи, Анцәа иџьшьоуп, егьаҩы аанагахьазаргьы абри ауаҩ шьҭа зегьы ирыхәаша иакәхоит ҳәа ишизыԥшыз, аҵыхәтәан ргәыӷрақәа рымпыҵашшо мацара, абыржәы дахьынӡажәбо дааит.
– Џьым, аиаша шәҭахызар, абри Каҵыҵагьы убри аԥсыцәгьара ауп дызқәыӡыз! – аҳәахт ашацәа. – Иламыс ишаҳәаз еиԥш, иаргьы ихатәитәқәаз рацәаӡоуп, сасааирҭак иаҟараны иргылаз ари аҩны аҩыза уаҳа аӡәы изгыланы џьаракыр ижәбахьоума? Еилыргаҩцәаси ԥссаҩцәаси идикылаз фҩык аҳәса рымч ақәымхо ианыҟала, даҽа хәҩык ациҵеит... Ирҳәоит, шықәсыкахь ҩынтә-хынтә атәыла дуқәа рахь дцаны иԥсы ишьалоит ҳәагьы. Иахьынӡаиашоу сыздыруам, аха иахьыхароу тәылакаҿ миллионла аԥараҵәахырҭа изалоуп ҳәагьы изызҳәо рацәаҩуп. Абас иҟаиҵақәоу роуп дыԥхасҭазтәызгьы. Убри азоуми, уажәы ара ҳаԥхьа деизҟьа дзықужьу!
– Ааи, ааи, иашоуп! – иаазгәанаҭеит аламыс. – Игәра ганы дызхадыргылаз имариа усызма, иаразнакы иԥсыцәгьара амҩа аназааиртӡа, уи згәамԥхаз џьоукгьы неины игәиҽанырҵеит, аха урҭ рҳәатәы хамҵакәа иҵахәыцуази иҵатәази ргәаҳәарақәа нагӡо иҿааихеит. Аҵыхәтәан адунеи амаа зынӡа иара идыркызшәа ихы ибо даныҟала, сара соуп ҳәа иҽыҟаҵаны ииҭахыз даиҭон, ииҭахымхаз дрырҳаны иара итәык днахаиргылон. Алаԥшҵашәара иоузшәа убас аабыкьа зусура иамихыз аӡәы тәамбашақә дышизныҟәаз ала ихы еиҭеиҳәазаап, аха акыр зылшо Каҵыҵа ҳәа еицырдыруаз игәы иасуазма, ашшра дахьнеиз дыргәыбзыӷны ишьҭахьҟа ддырхынҳәит, усурҭада дшаанырмыжьуаз агәра ирганы.
– Ҳаи, џьаҳаным алԥха уоуааит, Каҵыҵа! Асҵәҟьа уҟоуп ҳәа сыҟамызт, шьҭа сушьҭыҵраны сыҟоума! – џьаҳаным иаҳаз агәы иахәазаап.
– Аҳы, ҳдәықәҵа, Каҵыҵа! – аԥсцәаҳа ацара аҽаазнакит. – Аамҭагь шьҭа рацәак сымам, ҭакәажәык лыԥсы лхымҵыц ҳәа адырра соуит, уигьы лассы сналыдҵаалароуп!
– Абри, уара уанымццакуа аамҭак шԥаҟам, уеизгьы! – уи аҭахымхеит ашацәа. – Думаны уцоит, аха дабантәиааугеи, макьана дзааугеи ҳәа дахьноуго иуазҵаар ишԥароуҳәои?
– Шәанаџьалбеит, уара, нас маҷк шәааласы, аамҭа сымам ҳәа шәасымҳәеи, сусура сагхоит!
– Џьым, ари цәгьа баны бзиарак ҟаимҵацзар, шәгәы иалымсын, сыхәҭаахьала џьанаҭҟа дсызгагәышьом, иҭахызар џьаҳаным дигааит! – абас бжьык игәы иаақәҩит Каҵыҵа.
– Мап, мап, џьаҳанымҟа сызцом! Уаҳа аӡбахә арахь исышәмырҳан, уахь сҭахым! – убри аамҭаз аԥсхых даалҟьаны ибжьы рдушәа инаиргеит.
– Ҳаи, уанаџьалбеит, џьаҳанымҟа ургартә абысҟак цәгьарас иҟауҵахьааз, уара ахәаша! – аԥсра иаҿыз абас анааиҳәа иаалцәымыӷххеит анхәа.
– Зҿы акны иқәу дцәажәо збахьада, ҳазшаз улԥха-угәыԥха ҳаҭ! – анхәа илыдтәалаз агәыла ԥҳәысгьы лылахь-лыџьамшь аалӡатәит.
– Ус деимашәымкын, уара! Изахьӡузеи даҳҭахым! Џьаҳаным уоуп изасҳәо! Џьанаҭҟа дрыдыркылом, аха агәаӷ рацәа зышьҭоу ауаҩы, џьаҳанымҟа игара шԥауҭахым? Уахь азыҳәан, ари еиӷьу дузыԥшару? – аԥсцәаҳа уи инаҿаԥеит.
– Уара, шәихымццакын, иахьиҭыԥу дшәызнамгар ҳәа шәшәоума! Ихәаԥшраз иаараны иҟоу аҳақьым, ииҳәараны иҟоугьы макьана иаазыԥштәуп! – иаџьал абас аҳәазшәагьы игәы иабеит Кавҵыҵа.
– Мшәан, ԥыхьашәа зынгьы ихы ԥиҟахьоушәа, еигьушәагьы акы саҳақәахьан?... – убри алҵшәа еилнакаарц аҭаххазаап ашацәа.
– Ааи, ааи, ихашыгә аартны иҭамԥшхьеи! – уи аарҵабыргит аџьал.
– Нас, идырбалеи зырҳәа? – иҵааит аԥсцәаҳа.
– Акымзарак! Аҳақьымцәа ихы ԥҟаны инҭаԥшызар иҭыкка иҭацәны ишыҟаз анырба, ара иухәшәтәыша ҳәа акгьы ыҟам рҳәан, ус ишыҟаз иӡахны наҟ дызтәыз дрырҭеит! – аҭак ныҟанаҵеит аџьал.
– Ҳа, ҳа, ҳа! Шәара уажәоуп уи анеилышәкаа, ари хшыҩда дыҟоуижьҭеи иҵуа жәдыруама? Аламыс аниԥырҵ нахыс ауп абас даныҟалагьы. Ашьҭахь даалаԥшықәҵаны аламысдара анапахьы данаанага, аҵыхәтәан дахькылнагаз жәбоит уеизгьы, аха данхәыцша аамҭоуп макьана шықәсла дызҭагылоу, ижәдыруеи ихҭацәы иааҭашәаны ирӡыз иламыс ԥшааны еиҭа дазыхынҳәыргьы! – аҵыхәтәан абасшәагьы аазгәанаҭеит ашацәа.
– Иараби, абри ауаҩ ихарашәҵозаалакгьы, убриак агәра сызгацәом сара! – уи инаҿаԥеит аԥсцәаҳа.
– Уара, ани иахароуп, ари иахароуп ҳәа иҭыӡшәа мацараха изакәызеи шәызланагалаз! Харак аӡәы иҳадымшәа ахалыршәшәара аҭахӡам! Аиаша шәҭахызар, абарҭқәа зегьы ҳара ҳаидымгылара иахҟьаз ауп, абри ауаҩгьы иахьа рххатәыс дызҳауыз! – иаазгәанаҭеит Каҵыҵа ирӡхьаз ауаҩра.
– Хаҭала шәсазҵаауазар, зегьы шәаԥхьагьы сара соуп ицәыӡыз! – еиҭах ахы ахашшаара иналагеит Каҵыҵа иламыс. – Аԥсыцәгьара аасҭа ауаҩы иуаҩышьа еиҳа ианыӷәӷәамха, нас, ашьақарҭра иҭашәаз ашышкамс аҭыҵшьа иақәымшәакәа ишҭаԥсуа еиԥш, ауаҩгьы иԥсыцәгьара иуаҩра налаԥс ицоит. Ари зхысҳәаауа, ашьҭахь Каҵыҵа иахьеиҳаз даҽа ҭыԥ дук ахь аламысдара данианага нахыс саҳаҭыр имбоушәа даналага, нас ицрысхуааз, дук мырҵыкәа сицәгәааны наҟ сиԥырҵны сцеит.
– Зегьы арахь шәаасзыӡыришь! Иара, иара иоуп, аха дшыҟазаалакгьы ихшаз ирызхәыцтәуп! Даргьы даараӡак ихирны иҟазар жәбоит, раб еиԥшҵәҟьа макьанатә рыҽхадырззаларцгьы иаҿуп, рхатәы бызшәаҵәҟьа раҭәашьаны ирҳәахуам дара ртәала. Макьана рықәрақәа шынамӡацгьы машьынак-машьынак аахәаны ириҭахьеит. Уажәы иаалырҟьаны абыда иаанхар илыбжьахәаша иӡуеит, мамзаргьы иԥырхага дуқәаны зегьы ирзыҟалар ҟалоит! – иаарылабжьеит ашацәа.
– Иабихәац, иахьа дызгап ҳәа смаахзи, аха шәара уи шәақәшаҳаҭымзар, мыш дуӡӡак ырӡны шьҭа снапқәа ыркало сышԥахынҳәри! – иаагәынқьит аԥсцәаҳа.
– Дыузамгар ҳәа ушәоума, даҽа ԥыҭрак иааиараӡеишь! Уихымццакын!.. Аиашаз, раԥхьаӡа аусура даналагоз заҟа дуаҩыеиқәҷабыз? Зыԥсынҵры духаша, абри дҵеи бзиахоит ҳәа зегь шизыԥшыз, ашьҭахь ихы абанӡанеигеи, иара, ашәикка! Саргьы заҟа дсеиҷаҳауааз, еснагь иаԥхьа сыргылангьы симамзи! Ацәажәара данналагозгьы зегь раԥхьаӡа сара сыла акәын дшалагоз, жәак
ааиҳәацыԥхьаӡа сара сарбаны, сҭыӡшәа мҳәакәа сихашҭны иҟалахьазма!.. Ашьҭахь иаалырҟьаны иӷрашәах дыр, избахьац иакәымшәа ихьӡи-иԥшеи даҿхагахаауа, иара ихы заҵәык зегьы ирыхирҳәҳәарц, иамуӡаргьы мчыла игаларц иҽхарззалаӡаны иҽыҟаиҵеит. Аԥсыӡ амшын зегьы иара иахатәушәа шабо еиԥш, аҳәынҭқарра амал уаргьы уалақамсала ҳәа дақәиҭыртәызшәа, дызлажьыз амеилага зегьы иара ихатәызшәаҵәҟьа иамхабеит, неиҭамҳәа! Зынӡа ихахьгьы иҟамызт, мамзаргьы ацәыцәра иханаршҭит, ани амшын иалаӡсоз аԥсыӡ, мышкы зны аӷлам илбаанадар шыҟалоз, уимоу еижәлантәу аԥсыӡқәа дара дарагьы анеибафалогьы ыҟахми, аха ахааназгьы игәы иаанагомызт иара изыҳәан иӷламхараны иҟаз иԥсыцәгьара дылбаанадараны дшыҟаз, – агәы нырханы иаазгәанаҭеит Каҵыҵа иламыс.
– Убарҭқәа зегьы сара исыбзоуран! – аламыс иаҳәаз агәы иахәаны ахы иахыҽхәарц аақәнакит аламысдара. – Дыззымдыруаз днардыруа-аардыруа, џьоукы бызла ихыхуа, егьырҭ ргәыӷуа, урҭқәа знымаалоз рџьыбақәа акы нҭаџьго, аӡәы игәы дамыргакәа иныргәабзыӷ-ааргәабзыӷуа, убасала есааира сиҵгәо мацара, ахааназ ибараны иҟамыз аҭыԥқәа акакала ирԥсахуа мацара, уажәы аҵыхәтәан дкәаԥӡа днаганы дахьсыртәаз жәбоит.
Каҵыҵа ихы итәымкәа дшыҟазгьы дахьеимаркуаз быжьқәак иаҳауашәа ҩаԥхьа ибла аԥыџьқәа ааҵасит, аха нас еиҭах илацәа ҭашәашәақәа еиқәышьшьы иааҟалеит.
– Ишьыгаҿ дааганы дкәаԥӡа дуртәеит! Убри ауп иулуршаз. Ишәгәаламшәои аԥхьаӡа ихамаԥагьара даныхнахыз, иҽырӷәапӡаны иҽшыҟаиҵаз! Иҟауҵахьоу аазырха, убарҭқәа уара иузаԥсам, мышкы зны уԥхасҭанатәыр ҟалоит ҳәа, есҽны сааҟәымҵӡакәа иҵаҳәара саҿымзи, аха егьа зундаз знызаҵәык иадамзаргьы даасзымхәыцит, абри ауаҩ! Уара, абри иаџьал ааины иҟәаҟәа иаадгылама ҳәа дахьцалакгьы сааицрымшәакәа сишьҭагәышьамзи, аха иазыжәуеи ахаангьы сиднамгалацызшәа, сизымдыруашәа иҽыҟаҵаны схаҭыԥан аламысдара еиҳа ҳаҭыр ақәиҵо далагеит... Ашацәа, уххьзгеит, абри ауаҩ даниуаз аламҭалаз иԥсынҵра ануӡбоз иаҭәаушьаз ауаҩра, исҳәаз хауҵозар,
абасоуп ауаҩымрахь ишкылигаз! – еиҭах иаазгәанаҭеит аламыс.
– Аламыс уара уанирӡ ашьҭахь ауп аԥхашьарагьы аниԥырҵыз, нас ауаҩрагьы рацәак идымхалацәакәа дныжьны ицеит, – уи аарҵабыргит Каҵыҵа дныжьтәума аԥсра дахырԥатәума ҳәа згәи-згәи еилаԥшуа изыԥшыз аџьал.
– Ааи, ааи, ҳаиԥырҵны ҳцазар, уи азын гәыбӷан ҳаҭатәума? – аҽарқьиарц аҭаххеит аламыс. – Сара саасҭа ауаҩымреи, аламысдареи, аԥсыцәгьареи ҩызцәас ианишьҭых сара сымацара исылшоз? Еиҳараӡак дыргаӡаны, еижьаны игәы зҟаҭәоз ауаҩымреи аԥсыцәгьареи есҽны астол иахартәаны иахьимаз рҳәатәы хаҵаны сара иааигәа снаимышьҭуа далагеит. Сыбла ишабоз аламысдареи аԥсыцәгьареи еиҳа идиԥхьало даналага, ишԥаҟасҵарыз, узҭахымхаз бзиа дызлоубари? Аҩны иҩнармыжьлаз ала сеиԥшны саниԥхьаӡа, ицрысхуааз, ихы ас азиуа даналага саҳаҭыр аӡәы лахь аиҭаанӡа сицрыҵит.
– Џьым, шәгәы иалсыргьы аиашоуп исҳәо, абри шьҭа ихашәҵа-ихашәымҵа, сгәанала зегьы шәыԥсыҽроуп убранӡа инагара зыхҟьазгьы! – ихашшаара иаҿыз рахь аҵыхәтәан аара нархеит ашацәа. – Шәышҟа ииагара шәылымшакәа ахылаԥшыдара анишәҭа ауп, шьалеи-далеи доуҳаԥсылеи ишәзааигәам аԥсыцәгьареи аламысдареи, ауаҩымреи, аԥагьареи рҽааибаркны шәара шәҭыԥқәа зааныркылаз... Изааныркылаз акәым, аха шәшымгәыӷӡоз ишәцәааныркылеит, убри ауп иҟалазгьы. Иԥхьан шәуаӡәык аӡәы иазгәеиҭеит, убри саргьы уи сақәшаҳаҭуп, ижәдыруеи урҭ изыруыз ҵабыргны шьҭа дахьхәхьазаргьы ҟалоит.
– Уаҳа умԥсит! Ала аҵыхәа узыриашараҳа уи шьҭа акы дариашап ҳәагьы сыҟам! – иаагәрымит ауаҩра.
– Уи бзиоуп, аха иаркы-ирцә ҳәа иҟаз ауаҩы ашьҭахь игәыҵашәеи дыԥсхабзаха, иԥсы мцо-имаауа еимарххатәыс дҳауртә? – ҳәа иҵааит ашацәа, Каҵыҵа даниуаз ицшаз аилагарақәа шамаз аҟара анеилнакаа иара иацәагхаз џьшьаны.
– Ауаҩы ихы иамакәачрахар иҽшыҟаиҵало уажә ижәбама? Каҵыҵагьы иҽхаирззалаӡаны, ахааназ акы имыхьрашәа, акы дамгарашәа, уи згәаӷьышагьы дҟамларашәа иҽҭҳәаӡаны дышдәықәыз ауп, аҿаԥ шааиҿдыргаз! Иҟалазгьы уи ауп, сара сахь акы аҳәара згәаӷьуада ҳәа дшыҟаз, инапхгарала идыргылоз аҩнқәа ирыгыз шырацәазгьы, еиқәышәшәа иҟарҵазшәа иԥсыцәгьа анапы наҵаҩны аиҳабыра рахь иашьҭуазаарын. Уи адагьы зыҭира азин ыҟамыз адгьылқәа аахәаны аԥсшьарҭа ҩнқәеи, асасааирҭақәеи, ахәахәҭырҭақәеи ргыланы, инеиужьӡаны аԥара рҳара даҿызаарын. Убрыгьы измырхакәа аҳәынҭқарра иаҭахыз аҟаҵатәқәа ҟаиҵозшәа аԥара ацәганы, ақыҭанхамҩа дацхраауашәа, ауҭраҭых ааирыхуазшәа, аҳәа ферма иргылозшәа, акәтааӡара иҽазикуашәа, ижьаны имазаарын. Анаџьалбеит, исымҳәазгьы заҟа ыҟоузеи, абылтәы ҭаҭәарҭа иазаагӡа, аԥацхақәа, аҭхаџьырҭақәа, ихатәы ахәшәҭирҭақәа уҳәару, ахә зыхшәаатәыз ашьышьмаҭраҵәҟьа инаркны иааимамыз арбаныз, аҵыхәтәан измырҽеит акәымзар. Аха, ауаа зыргаӡахьада, абарҭқәа зегьы иҵдырааны данеиҭарҳәа ауп, ашьҭахь аизара ааидҟаҵаланы лахьы ӷәӷәа анирҭа... усоуп, сыхәҭаахьала ишыздыруа! – иадырқәоз нареилнаркааит, Каҵыҵа икаижьхьаз ауаҩра.
– Џьым, иҟоу шәасҳәап! – аҵыхәтәан инарабжьарц аҭаххеит аламыс. – Каҵыҵа ихьша ихьит, уи шьҭа риашашьа змам акоуп, аха аринахыс дшыҟалаша ауп ҳазлацәажәашагьы. Ианакәзаалакгьы ашьыцра бзиоуп, аха аҵашьыцра гра бааԥсуп, узмырԥшӡо акоуп, сыхәҭаахьала иагьҳаҭырларҟәыгоуп ҳәа сахәаԥшуеит, убри аҟнытә ашьыцра ахаҭыԥан ҳара-ҳара ҳаиҵамшьыцкәа иҳацәуаҩагахаз Каҵыҵа ԥсыхәак изутәуп!.. Иахышәҳәаауеи ишәыдызгалаз?
– Ааи, аха ҳазҭахым ҳхы злаидаҳкыларызеи? – иааџьанашьеит ауаҩра. – Ҳбаны днымхозар, имԥан ҳақәимыжьлозар, мчыла ҳхы бзиа ирбаны ицхыраашьа атәы шыҟалаша шьҭа исыздырцәом! Насгьы нырцәыҟагьы ирҭахымхаз ауаҩы, ҳара еиҳа арахь дзаҳҭаххари?
– Уиашоуп зегь рыла, аха иара иакәу џьышьоума еибадырбо? Иԥсы аҵәы ахьыршьыртә абысҟак аԥсыцәгьара изҭазеи, иабаҟоу иуаҩра, иабацеи иламыс ҳәа, еиҭахгьы ҳара ҳакәхоит изхыччо! – ауаҩра иналабжьеит аламыс.
– Иуҳәо еилкаауп, аха исыздыруам, исыздырҵәҟьом, избанзар сара сгәы ицәкаҳаижьҭеи акрааҵуеит, уажәшьҭа ҳныҟәгара илшап ҳәагьы сыҟам! Икылҵәаз ахаԥыц ахьы ахырԥаны иуҵәахыргьы, зегьы акоуп ишкылҵәо иаанхоит! – макьанагьы агәы наӡомызт ауаҩра.
– Ҳа, ҳа, ҳа! – убри аамҭаз иааччашәа ҟанаҵеит Каҵыҵа иԥсы аҟара дзыхӡыӡаауаз ауаҩымра. – Ҩаԥхьа шәнапаҿы дҟалар, аӷьараҳәа дҟашәҵап, сарамыжда! Зегьы деицырдыруа дҟазҵаз, есааира дҳаразкуаз шәара шәакәзу, сара сакәу? Сара сакәмызҭгьы иуалқәа изымшәо, ирасақәа рххо, ааҵәақәа иҟәаҟәа иқәҵа, аԥшаҵәыҵә дарчаланы иахьагьы Ԥсоу дықәзаарын!
– Џьым, ишәасҳәара сыздыруам, ҳара ауаа анаҳшо рызегьы еиԥшны иаҳшагәышьоит, аԥсыцқьагьы еиԥшны ирхаҳҵагәышьоит, аха нас зегьыҵәҟьа уи аныҟәгара рылымшакәа ԥыҭҩык аалаганы рыԥсы ԥсыцәгьартәуеит акәымзар! Убри аԥсыцәгьара ауп аламысгьы еснагьы изқәыӡуа! – ауаҩымра иазгәанаҭаз наҿанархьит ашацәа.
– Иашоуп, иаша... Аламыс сахьыҟам ауаҩра ахала иамчгәышьои! Сара заанаҵгьы идызбалақәахьан агра бааԥсқәа ҵигараны дшыҟаз! Ҳабацәа рџьынџь Анцәа иумырӡын ҳәа аныҳәаҿа анникылозгьы, ииҳәоз акәу џьышәшьоума? Сара дызлаздыруа ала ахаангьы иџьынџьдгьыл хьаасгьы иҟаимҵацызт. Ауаа иахьраҳауа ҳәа, зџьынџьи зыжәлари ҩыжәгас мацара измоу уицлар, нас зегьы уеибарбаны иухыччо уҟалар аҵкыс ушыцқьоу наҟ уиԥырҵыр еиӷьми. Баак ргыланы, баак зырбгаз ҳәа, зыбзиара аҵкыс зыцәгьара еиҳазтәуа ауаҩы иаабра цәгьоуп, бзиа ҳаизымбакәа ҳаҳаҭыр иаӷрагылаз ицраҳхгәышьои, џьым! – агәынамӡара макьанагьы иаиааиуа Каҵыҵа дызлаҟақәаз еиҭах иаазгәанаҭеит аламыс.
– Уара, абри, Каҵыҵа ҳәа иахьа ихҭаркыз ҵарас имоу еилыскаар сҭахын? – убри адырырц аҭаххазаап аԥсцәаҳа.
– Ахшара зауа аҳәсақәа реилыргаратә ҵара далгахьеит! – уи иаазгәдуны аҭак ныҟаиҵахт аламысдара.
– Аа, шьҭа еилкаауп! Ишәыргылоз аҩны еихагылақәа шықәсык ҵаанӡа изеилаҳауазеи ҳәа сыҟахын! – иаазгәанаҭеит иԥырицахьаз ауаҩра.
– О, сахьынаԥшы-ааԥшуа, Каҵыҵа иханчаԥа аҩнуҵҟагьы акырӡа иааныԥшыртә амал ҩнаижьхьазаап! Ани, ашәҭ зҭагылоу шәазыԥши, иара амацара машьынак ахә уеизгьы иаԥсоуп! – ргәыҵхақәа аҽаџьара иааиаганы иаазгәанаҭеит ауаҩра аниԥырицоз иацыԥхаирсыз аламыс.
– Џьым, зныкыр уара акыр иурҟаҵахьазма, иаажәбо зегьы изаазгаз сара соуп! – иаразнак ахы иаахыҽхәеит, Каҵыҵа иԥсыцәгьара. – Сара исыбзоураны амамзаара далызгеит, уажәы ҳауп ҳәа иҟоу аҽхарззалацәа раасҭагьы ираԥиго дыҟоуп, аха ашьҭахь дызҭахымхаз аалаганы акы даԥсамкәа дҟарҵеит акәымзар. Сицхраауа, сиҵгәо мацара зда ԥсыхәа ыҟамыз ауаа дуӡӡақәа дыдсырдыруа, аӡәы дыргәыбзыӷуа, егьи мап измырҳәашаз наиҿаџьго, убас мацарала аҵыхәтәан зегьы иара иҳәалартә аҟынӡа дназымгеи, аха иазыжәуеи, игылара иаразнакала иҵабазшәа даадыртәеит иҵашьыццәа.
– Убасала уаалаган, зегь раԥхьагьы дламысдаутәит! Иԥсы ахьурқымқымцәаз ауп, уажәы игарҭа ҳамамкәа ара дызҳамҵоугьы! – уи инаҽԥнаҳәеит ауаҩра.
– Ее, цқьа уаахәыцны уцәажәалеи! – аламысдара ахьчарц уи инацыцҟьеит аԥсыцәгьара. – Џьым, ҳара иахьа акыр усқәа зырхыџхыџуа ҳауп, усҵәҟьа унаҳадыххыланы иуршәақәо ҳреиуам! Уажәы аамҭа аҽыԥсахшьақәа злаабо ала, даҽа ԥыҭрак ашьҭахь зегьы ҳара иҳазҵаауа, ҳада ԥсыхәа рымамкәа иааҭагыларгьы ҟалоит... иҟалоит акәӡам, аҟалара иалагахьеит!
– Ахш ухыԥшылацәар, ихәашьушәагьы уамхабоит, убри ауп ишәыхьны иҟоугьы! – уи инаҿаԥеит аламыс. – Уажәнатә
ас агәыӷра шәхы иашәҭахьазар, сыгәра га, хара ицаша шшәакәымхо ала! Убас иагьыҟалароуп ҳәа акәымзар, амаҵа реиԥш хыԥхьаӡара шәымамкәа шәыпланы иаашәҭахәу зегьы ҟаҵо шәаагәарлар, нас аиаша иацныҟәаша, уи назыгӡашагьы цәашьыркыла уишьҭаларгьы, даҽа ԥыҭрак ашьҭахь џьара дузымԥшаауа иҟалоит!
– Уара, аказы сшәазҵаашан! – ирзеимакыраз азҵаара даҽаџьара иааианагеит ауаҩра. – Сара, уеизгьы сиԥырҵижьҭеи акрааҵуеит, иара иганахьала исзымдырқәо шырацәоугьы иахьа избеит, исаҳаит. Иԥхьаншәа аӡәы аҳәара уналаган, аха нас изакәазы Каҵыҵа дыԥсхабзартәыз цқьа инамыгӡакәа аҽакахьы инахигеит, убри аҟнытә аҵыхәтәанӡа еилыскаар сҭахын, ари ауаҩ аԥсҭазаара хазына аанижьыртә азҵаара зықәгылаз?.. Иаалырҟьаны изыҟалеи? Дычмазыҩхазма?
– Дычмазыҩхама уҳәахт! – ауаҩра аҵаашьа џьшьахәыс иааҟанаҵеит аламыс. – Иацы ишакәымыз ала ианиацәажәа, зхы иақәгәыӷуа згәы каршәӡаны иҟаз ауаҩы иқәырҳәацәаз ӷәӷәала игәнигазар акәхап, убра дыштәаз ихы ашыгәра ашьацәгьа насын, ихы изымдыруа деизҟьа днарылаҳаит. Дзыхдырҟьазгьы убри ауп, ҽнак иусураҿ дыштәаз исзымдыруаз ԥсыцәгьак икабинет иааҩналан, иргәабзыӷра иналагеит. Иаразнак издырит уи гьангьашрак ӡбны ишиҭааз аҟара. Иаҭахыз дахаҵгыларазы, аҵыхәтәан еилаҳәаракгьы иаԥхьа инықәнаҵеит. Абааԥсы, аԥсыцәгьара аҳәатәы хаҵаны убри умган, иҽеим мыждарак уақәнаршәаргьы ҟалоит ҳәа дрыцҳашьаны инаиҵасҳәеит сшиԥырҵхьазгьы, аха схаҭыԥан ишьҭиххьаз аԥсыцәгьара убри аамҭаз уи аилаҳәара ыртланы илаз аԥара аԥхьаӡара иалагахьан. Уи акәхеит, ишеилыркаах дыр, ҽнак зны аиҳабыра рҟынтәи иаакылҟьаны имҩаԥыргаз агәаҭарақәа рышьҭахь аизараҿ уаҳа акы даԥсамкәа, ӡык дазымыӡәӡәо дҟарҵеит мышрақә! Издыруада, шьҭа убри ихы дазнархәыцыргьы здырхуада?
– Џьым, изыруыз уиаҟара уара ухы иақәымҵацәан, еиҭахгьы сара џьара ԥсыхәак изызуроуп! – аламыс цәымӷыс икӡаны инахгәааит аԥсыцәгьара. – Иудыруазар, макьанагьы акыр зылшо, акыр зымчу аԥсыцәгьақәа ҳрацәаҩуп, ҳнаицхрааны ҩаԥхьа ишьапы дықәҳаргыларатә ҳаҟоуп! Мамзар, ҳара ҳуаа ԥсыцқьақәоуп ҳәа зхы иахыҽхәо игәароу роума шьҭа еиҭах ишьапы дықәзыргылараны иҟоу?
– Уара, абри ауаҩ аԥхьа дшыҟаз, ашьҭахь дшыҟалаз ҳәа баша изеимаҳкуеи, ари шьҭа уеизгьы ԥсык диҩызахахьазар? Ауаҩы данԥслак иҩызцәа аԥсцәа ахьыҟоу ахь дыргоит, аха уажәы уахь игара мап ацәышәкуашәа асҟак ахцәажәара азнауеи? – инарҿаԥеит аԥсцәаҳа.
– Иаууеи, шьҭа ари сара дысзымгар ҟалап, дуҭахызар уара дгагәышьа! – игаразы еиҭах мап акуа иалагеит аџьанаҭ. – Уара, арҭ аламыси ауаҩреи еицҿакны абзиарахь дыргьежьтәуп ҳәа ирҳәо умаҳаӡеи, џьаҳанымҟа игара уажәшьҭа саргьы ақәшаҳаҭхашьас исымои? – иаалакҩакит џьаҳанымгьы.
– Мшәан, нас, ара дықәҵаны ас мацара ҳанбанӡа
идтәалари!? – дахьыргаша рзымдыруа ас данааимарк, агәынамӡара ааныԥшит аԥсцәаҳагьы. – Анс иамуазар, арс иамуазар, нас, изаҳуша шәааласны џьара акы шәазкылс! Дгатәызар даҳгап, мап шәҳәозар дызтәу рахь дҳархынҳәып!
– Иашаны иазгәоуҭеит аԥсцәаҳажә! – убри аамҭаз џьарантә иааҩналаз цәыблаҟы лыбжьы налыргеит. – Ари дыԥсуа џьышәшьоит, аха акымзарак ихьраны дыҟаӡам! Ҵоуп, ихы итәымкәа аҩны дааргеит, аха сара дрыцҳашьаны дымԥсразы дысҟит. Саргьы џьара сымнеир-смааир ҟалоума, агәылараҳәа сахьындәылҵыз, убра снеины сааиаанӡа, шәарҭ зегьы ара шәышидтәалаз ауп ус сшаашәыхҭыгәла... Ааи, иашоуп, абри иҩыза ауаҩы хазына дышԥаҳагхеи ҳәа ажәлар ргәы иалсны ирҵәыуа иоуп џьанаҭҟа ирго. Џьаҳанымаагьы шәмаҷҩым, аха изыхәҭоу ас еилышәхуа шәалагар, ԥыҭрак ашьҭахь ижәгаша дышәмоуа шәаақәхаргьы ҟалоит, амала сара сухьӡаанӡа ари игара заанаҵ мап ахьацәукыз иашаны иҟауҵеит.
– Еилкаауп! Ибзиоуп, уажәы џьара дмышьҭыкәа ҳааиԥеиԥшып, аха иԥсыцқьа ахаҭыԥан иԥсыцәгьа еиҭах даашьҭнахыр, нас ҽыԥсахрада ԥыхьа дшыҟаз еиԥш деиҭаанхоит? – агәҽынҵара ҟаҵо иаазгәанаҭеит аџьанаҭ.
– Еиҭах уи данаҿыҵашәа, усҟан ашацәа уакәхоит ахара зыдхало, избанзар ихы апеҩра цқьа ихәыцлартә еиԥш, дузымшеит ауп иаанаго!
– Мшәан, иуцәажәашьои, зегьы шшоу еиԥш аригьы дшаны адунеи дықәысҵазар, цәгьарас иаҵубааи? Џьым, сара исуалыз насыгӡагәышьеит, аха нас ишахәҭаз ихы изымҩаԥымгазар исхароуи, шьҭа гәыбӷан зышәҭалаша иара иоуп!
– Иабихәац, думшаӡар еиҳагьы еиӷьзар ҟаларын!
– Усҟан иани иаби хшарада иаанхон.
– Шьҭа дырҿыцны дахьушо ҳәа акгьы ыҟам, дыбзиастәып ҳәа уалагаргьы акгьы алҵуам, убри аҟнытә абыржәы дыԥсымкәа дыбзамкәа дшыҟоу дааныжьзар еиӷьзар? – Каҵыҵа ишизутәыз аазгәанаҭеит цәыблаҟы.
– Мап, мап, ус изура гәнаҳароуп, уи Анцә дугьы иҳаҭәеишьарым! – ус аҟаҵара аҭахымхеит аџьанаҭ.
– Мшәан, ишьҭахьҟа иргьыжьра шәеилаҳахма уажәы? Иабихәац, ишәҭаху шәхаҭагьы ишәыздырам! Ауаҩра ныҟәигаларц ашацәа дшаны дуаҩитәит, аха уи шизныҟәымгаз еилышәкаазар, уара, нас, наҟ ауаа дрылгатәыми? – ачалаа аҟыгәҳәа инықәкшаны иаагәрымит аԥсцәаҳа. – Дгьыли жәҩани рҟны иара изы ҭыԥк ҟамлазшәа ара дҳамҵаҵаны ҳанбанӡаихәаԥшлари?
– Игара шәахымццакын, даныжәгашагьы аамҭак ҟалап! Макьана арахь дыҟазааит, ауаҩреи аламыси акәу, мамзаргьы ауаҩымреи аламысдареи ракәу шьҭа рыуа иалихуа ҳбаанӡа! – инарабжьеит аџьал.
– Мшәан, агәнаҳа рацәа ҟазҵахьоу, усгьы ишәасҳәахьеит џьанаҭҟа игашьа шсымам! Шьҭа дааншәыжьыргьы даанышәмыжьыргьы, ари ауаҩ иӡбахәқәа иахьа изласаҳаз ала, шьҭа зегьы акоуп уеизгьы ҳашҟа ахаангьы неишьа имам! – Каҵыҵа уахь ишиҭыԥмыз ала агәҽынҵара ныҟанаҵеит аџьанаҭ.
– Џьаҳанымҟагьы иара изы иахьа инаркны ашә аркуп! Иԥсыцәгьареи, иуаҩымреи, иламысдареи иаарҭаххар зегь рыла ддырманшәалоит, аха ргәырҽанӡамкәа дырцәыбзиахар, нас уахьгьы ишьапы алихит ауп!
– Ассир шәышԥалашо, абри, шәара! Шәанаџьалбеит, асҟак зихышәҳәаауа, нас дахьаҳгаша џьара акы шәымҳәо! Ида шәхамшәалартә, ара дҷаԥшьо ханбанӡаихатәоу? – еиҭах иаагәрымит аԥсцәаҳа. – Уахагьы цасҳәан дҳамҷаԥшьозар, шәааласны наҟ акы изыжәыӡба!
– Знык иҳамҳәахьеи, дызтәу рахь дырхынҳәтәуп ҳәа! – ирхынҳәразы агәеилаԥшра шамазгьы инақәшаҳаҭхеит аџьанаҭ.
– Мшәан, уахьгьы дырҭахӡам ҳәа зҳәоз, Каҵыҵа иламыси, иуаҩреи шәакәӡами? Акгьы захышәымҳәаауеи? Анаџьалбеит, игарҭа ҳамамкәа ҳшԥеидхалеи шәҳәарауазеи! Аиаша шәасҳәап, асеиԥшҵәҟьа ахааназ сақәымшәацызт! Иараби, уахь шәара дышәҭахымзар, ҳашҟа игара ҳара ҳақәшаҳаҭымзар, нас ишԥаизутәу ари? Ида рхамшәалартә дызҭаху дыргааит, нас уахь дрымаз ирҭаху изырулап! – иаарыбжьаҟазеит аџьанаҭ.
– Мап, ҳара аӡәгьы диаҳҭаӡом, уи дызтәу ҳара ҳауп! – убри аамҭаз иагәамԥхакәа иҩыҵбыбит Каҵыҵа иламысдара. – Ари, ариаҟара аџьабаа идбаланы, зегь рыла дааӡаны шьҭа амалаҳәаҵәҟьа аӡәгьы дҳазиҭагәышьом! Маҷӡак иааҳашәраӡеи! Ҳарҭ аламысдақәеи, аԥсыцәгьақәеи, аҵмыҳәҳәарахқәеи иааҳалымшо акы шыҟам, шьҭа абри зегьы ирдыруазарцгьы рыхәҭоуп!
– Ида шәхамшәалааит, ҳара акыр азыҳәан даҳҭахума, аха нырцәыҟа дрыдрымкылакәа ишьҭахьҟа дыргьыжьны шьҭа ҳара данҳадрыжьлах, шьҭа аҩызцәа ҿыцқәас ишьҭухуа зусҭцәада ҳәа ҳнаиазҵаап, аха дзышьцылахьоу ацәгьаршрақәеи, аиҵаҟәаҟәарақәеи, ауаҩымреи, аламысдареи дырҿынҵәауа, дырҩегьых цәгьарамзар бзиарак ҟаимҵо далагар, шьҭа уаҳа ҳхы ҳзырԥхашьагәышьом, шәара дшәымазар еиӷьуп? – аҽаргәааит аламыс.
– Иабихәац, шәхы данышәҟьааит, абысҟак еимактәыс дызшәоузеи абри! Ара еимашәкыша ҳәа сара аӡәгьы дызбом! Ирҭахым ауаҩы деимаркуа абажәбахьеи? Нырцәыҟа игара мап ацәышәкуазар, нас, наҟ дырҿыханы дыҵшәырҟьа! – иаагәамҵит аԥсцәаҳа.
– Ааи, наҟ сихыҵроуп! – уи иазыразхеит цәыблаҟы. Убри аамҭаз, Каҵыҵа зегьы ираҳаратәы ибжьы нарганы дааччеит, аха ибжьы ахьаагаз ада, егьыс макьана ҽырҵасы имамкәа иблақәа еиқәԥсоуп, ԥхыӡк далоушәа ԥшшы ихга деизҟьа дықәуп.
– Унан, блаҭых, избо закәызеи!.. Шәизыԥши, шәизыԥши, аԥсхых аччарагьы даҿуп! – лҳәан, дҷаԥшьарц иааз агәыла ҭакәажәык лӡамҩа каҷмаҩанқәа нҭылбӷыҷааит.
– Насҵәҟьа!.. Сыԥсы уфааит, нан, шаҟа иугәарԥханы уччоузеи! – лҳәеит анхәагьы, уи аалзымбатәбараханы. – Аиеи, рыцҳа, шьҭа аԥсцәа дрылалазар акәхап, дахьырго гәыкала ддырччоит бымбои!
Каҵыҵа ишьарахь ахынҳәра иҽазикызшәа шьҭа иӡамҩақәа уаркалеиуа ишыҟалахьазгьы, уеизгьы макьанагьы ихаҿсахьа гәырҩацәгьак аҟәышьшьы иҟан. Аҵыхәтәантәи ацәыкәбар анкашәо еиԥш, изблак аҟынтәи ҳәапаҿак иаҟараны лаӷарӡыкгьы ҟьалазшәа иӡамҩа иқәланы ишааиуаз, ус акәапаҳәа иламшәаны ихәда иныҵашәеит. Убри аламҭалаз, иԥсы ахәыц еиҩнаҵәо амлагьы дшакуагьы игәы еилнаргахуеит, ашьҭахь ианизымчҳаӡа еиҭах даалҟьаны ибжьгьы наиргахт абас:
– Амла сакит, амла!.. Исфаша шәырмазеи, исфаша!..
– Ҟаҳ, асҟак уздыргәаҟәуазеи, иараби! Акрызфаша дабаҟаху, аха аҵыхәтәантәи иҿаҵа даҳәеит, уажәшьҭа иԥсы ихыҵуазар акәхап, рыцҳа! – лҳәан, ани агәыла ҭакәажә лылахь лыџьамшь ӡатәуа анхәа ллымҳа инҭалҳәеит.
– Иаууеи, ари башаӡа даҳҷаԥшьозаарын, акрыфара иаҳәаз шьҭа акгьы имыхьуазаап! – рҳәан, аҷаԥшьаҩцәа ҩеибаргылеит, аха убри аамҭаз руаӡәык ус иҳәеит: – Каҵыҵахеит, зегьы цәгьаӡа ҳуршәеит, асҵәҟьа алҵра узымариахап ҳәа ҳаҟамызт... Ҳаи, Анцә иџьшьоуп, ушьҭахьҟа удыргьежьызар!
– Избан, кыр сыхьит ҳәа шәаҳазма?
– Каҵыҵа уеиԥш иҟоу ауаҩы иурхьуеи, мамзаргьы акы дазгараны дыҟоума! Аԥсцәаҳагьы дымчыдоуп уара уҟны! – абас аазгәеиҭеит уи агәыла.
Зегьы андәылҵ ашьҭахь днаԥшызар, иацы ӷәӷәала иацәҳаз еиҳабы Хәмаскьа Зафҟара-иԥеи изымдыруа хаҵаки, абар акәакьаҿ иахьыкҿатәоу. Анамаз ркуазшәа аҩыџьагьы рылахь рнапқәа адкыланы иааҟәымҵӡакәа акы рҳәон, нас аҭуан инаҵаԥшны иҟәындҟәындуа рылахьи рыџьамшьи аарӡатәхуеит. Адәныҟа ҳәа рхы рныҳәозшәа, раԥхьа иқәгылаз ацәымзагьы аҵыхәтәанӡа ихыблаарцгьы шьҭа рацәак агмызт. Ианхәа Ҳаурхангьы еиқәа дук лышьаҵаны, дзыдтәалоу астол лаҟә лшьапқәа ахьықә еиқәыршәны, акаҳуа ажәра даҿыхуп.
Анҭ ахацәа, Каҵыҵа иблақәа камкамуа далҵызшәа анырба, иаразнак аҩыџьагьы рхырҿқәа нархалашан, ашьҭахь Хәмаскьа ибжьы наиргеит.
– Каҵыҵа уалҵызар шьҭа ҳара ҳахь уааи, уаргьы ҳаргьы иҳахәаша усказ ҳнауацәажәарц ҳҭахуп!
– Сыҩны уааны араҟагьы усацәҳарц уҭаххазар? – еиҳаби иареи аизараҿ еибырҳәаз уажәыгь игәы ишалаз иныԥшыртә даацәажәеит Каҵыҵа.
– Арахь уааины уааҳадтәали, нас сызуацәҳазгьы еилукаап! – иҳәеит Хәмаскьа.
Каҵыҵа иацы игәы ахьԥижәацәаз иахҟьаны, еиҳабы дибар аҵкыс имбара деилаҳауа дшыҟазгьы, днеины рнапқәа аарымхны ԥсышәак наҳәашәа, нас ҟәардәык дааханы дырҿаԥшуа днатәеит иаргьы.
– Каҵыҵа, ари исыцу Ҷыра Лаӷь-иԥеи уареи шьҭарнахыс шәеибадыруаз, ҳара иаҳтәу анаплакқәа зегьы рҟны иара «смотриашчис» дҟарҵеит, шьҭа угәы рҭынчны аус ула. Иахьатәи аамҭаз аиҳабацәа раасҭагьы уажәшьҭа абарҭ роуп еиҳа амч зманы, ирҳәогьы акы аанаго иҟалаз! Иаҳҳәап, цәыӡк уоума, ӷьычҩык дуԥырхагахама, уаазмырбуа еиҳабык духарахама, ацхыраараз уаарацәажәаны дыррак шруҭалак, ҩымш-хымш иалагӡаны иаразнак аҟаԥыҳәа аҭыԥ инықәырҵоит. Каҵыҵа унапы аҵаҟа иҟоу амазара
маҷума, убри азын ахылаԥшра уаргьы иузыҟаиҵаларц дузаазгеит. Мызкы шәнызқь заҵәык роуп иҭалатәу, уи уара узы акымзарак аанагом, насгьы иҟаларызеи, исыхьрызеи ҳәа умҳәо убри нахыс угәы рҭынчны ишуҭаху аус ула. Убри аҵыхәала шәеицәажәарцгьы сҭахуп!
– Избан, даҽа ҿыцкала аусура ҳалагараны ҳаҟоума? – ирҭахыз макьана цқьа изеилымкаауа дҵааит Каҵыҵа.
– Мап, шәусушьа шыҟоу иаанхоит, аха уи аҵыхәала саргьы ишәыҵасҳәашақәа сымоуп! – Хәмаскьа иаасҭагьы еиҳабыз иара иакәызшәа аԥшәмара нкыланы ацәажәара дналагеит Ҷыра. – Зегьы раԥхьаӡа гәҽынҵарас ишәысҭарц исҭаху убри ауп, есҽны зыхә цәгьоу аресторанқәа шәнарыҵаҳауа, есышықәса иаашәхәо «аџьыԥ» машьынақәа, «алексусқәа», «амерседесқәа», «бемвеиқәа», «атоиотақәа» уҳәа, хкыла амашьынақәа шәыԥсахуа сымбароуп, избанзар ауаа рыблақәа аш хылаз џьышәшьоума, убас заҟа иҟашәҵо аҟара иаразнак зегьы шәеицгәарҭоит, рыгәқәагьы шәзыԥжәартә иҟанаҵоит. Шәгәаӷ шьҭыхны ишәызкылԥшуа амашьына мҵарсыҩцәа шәеҩаӡо, уаха иҳақәларыда, акы ҳаҵаԥызжәарыда ҳәа шәшәаԥырҳаԥуа, шәгәы ишаҭаху ҭынч шәызмыцәо, џьара шәзымтәо, иахьышәҭаху шәзымнеиуа шәзымааиуа изыҟашәҵари? Убарҭқәа сара сгәы ԥырҵәахьеит, аӡәы имашьына рӷьычма, ӡәыр иҩны иҩналама, ӡәыр акры ицәыӡма, ӡәыр ддырҳәыма, рызегьы еибарҩны, абааԥс уҳацхраа ҳәа иаасызкылсуеит, аиаша шәасҳәап, шьҭа уаҳа сыламкәа скарахеит, насгьы асҟаҩык зегьы урыхьӡаны узларыцхраарызеи?
– Уеилаҳкаауеит Ҷыра Лаӷь-иԥа! Уааԥсарагьы цәгьагәышьоуп, аха Каҵыҵагьы саргьы улаԥш ҳагумырхароуп!
– Ибзиоуп, абриаҟара анышәҳәах, шәара шәҩыџьа заҵәык рыда уаҳа даҽаӡәы ихылаԥшышьа сымам, аха шәаргьы уажәнатә шәгәышәҽанысҵоит, иаашәырҳауа иаразнак шәџьыбахь имышьҭыкәа аԥхьа аҳәынҭқарра ақьышә хәыҷык шықәшьлатәу жәдыруазарц, насоуп зегьы рзы шәыгәрагаҩцәаны шәаныҟало, убасҟаноуп шәаҳаҭыргьы анышьҭыҵуа. Насгьы шәманшәалахарцаз есыуаха
шәанышьҭало шәыҳәсақәа идмырбакәа, шәылахь-шәыџьымшь шәӡатәла.
– Ҳара ҳашьҭра аӡатәра рыздырӡом! – иҳәеит Каҵыҵа.
– Ҟаҳ, шәиашам, уи гха дуны ишәымоуп!.. Аиашаҵәҟьа уҭахызар иара саргьы сацәнымхәо сыҟоу џьушьо, аха сыстол аҵаҟа уаҩы иахьимбаша аџьаргьы кыдҵаны исымоуп, анҭ «аџьнышқәа» анысзааилогьы, «Абыржәык еиҭах сеиқәырха!» ҳәа, гәанылагьы сматанеиуеит! Есышьыжь скабинет сааҩналацыԥхьаӡагьы «Сыбла иамбаша урҭ иахьакгьы арахь иқәумгалан!» ҳәа, снапгьы нагӡаны инеиԥхьысшьаауеит! – имаӡақәагьы ааиамхаҳәеит Хәмаскьа. – Еиҳаракгьы узысҭаххаз удыруоу Каҵыҵа?
– Иалыздыраауеи, макьана акгьы умҳәацзар!
– Ана, ҳаҵаҟа игылоу ахәырџьан уазыԥши...
Каҵыҵа иҽхырнааны изхатәаз астол дныҵаԥшит, иашаҵәҟьаны хәырџьанк еимгәалыҿӡа акы ҭаны иҵагылан. – Иубама? – дҵааны, нас иажәа инациҵеит Хәмаскьа. – Убра иҭоуп жәамиллионк аԥара! Ҷыреи сареи угәра ахьааго азы, убра иҟоу ахԥатәи ахәҭа уара иутәуп! Уазхәыц ибзианы! Иашоуп, аԥара уаргәаҟуа ушыҟам здыруеит, аха жәамиллионкгьы ус баша амҩаҿ икаԥсам.
Каҵыҵа еиҳабы идигалаз иахиҳәаара издыруамызт, издыруада салаԥишәарц иҟаиҵозар ҳәа азнаказ игәгьы дааҭахәыцт, аха излеиҳәаз ала иара ихәҭаагьы маҷ ыҟамызт, уахьгьы хазы игәы азхьаауа дыҟахуп.
– Хәмаскьа Зафҟара-иԥа! Исҳәара сыздыруам, аиашаз гәрамгарҭасгьы усамхаҟаҵеит, избанзар иацы ала иамҳәашала усацәҳаит, исаҽԥныуҳәаз уахьхәызшәа уажәы уааҳәны иахьа амиллионқәа сыдугаларц уҭахуп! Саб имаҿуп, акымзарак шысзеилымкаауа?
– Иараби, суацәҳауазшәа зхыҟасҵааз уажәыгь ухахьы иузаамгаӡаци, уара мыжда? Егьырҭ иахьраҳауаз азауп, суқәымчырц зысҭаххаз! Иацы убас аҭахын, мамзар егьырҭ акы раҿакышьа сзаҭараны сыҟамызт!.. О, Каҵыҵа! Нас, суацәҳаз џьшьаны аума уажәыгь угәы шыҟоу?
– Заанаҵ исоуҳәандаз, иалздыраауаз сара иӡбны иумыз! Убыз сахԥсаарцгьы акы аасыгымхеит!
– Сара сеилукаауаз џьысшьон!
– Уи ухаршҭ!.. Нас, сара иузыҟасҵараны иҟоу арбану, зуҳәа? – аҵыхәтәан дҵааит Каҵыҵа.
– Ақьаад унапы аҵаҩроуп иаҭаху, уаҳа акымзарак!
– Изакәазы?
– Ашьҭаҵарҭақәа рҿы ашәҟәы ианыхны иқәаҳагаз рацәоуп, убарҭ иҟарҵараны иҟаз ауп ани иубаз ахәырџьангьы иҭоу! Насгьы, узҿу аргыларақәа ирзоужьхараны иҟоу аԥара хыхь иҵагьы имаҷымкәа инацҵаны унапаҿы иҟалартә иҟасҵоит, нас уара уаалаганы урҭ иацысҵақәаз ахаршәаланы иныхушәа ашәҟәқәа неиқәыршәаны иҟауҵар, нас абра еидтәалоу ҳахҩык ҳзы аригьы акыҳәа игәыршшагахоит!
– Уа иузтәоу аҳасабеилыргаҩ дзеиԥшрои?
– Уи уицәымшәан, ҳара иаҳтәу уаҩуп!
– Убас аҟаҵара ҳазшәарҭахап ҳәа угәы иаанамгаӡои?
– О, Каҵыҵа, ас ашәара даараӡа игра бааԥсуп! Уц
қьаӡа уҟазарц уҭахызар, убасҟаноуп еиҳагьы ухы уанацәшәаша, усҟан узҭаххаша дҟалом, амлагьы уагеит ауп! Насгьы, асҵәҟьа ушшәыргәындо анахьхьитәи ҳаиҳабӡа иааиликаар, иаргьы дуцәшәаны угәрагара даҟәыҵуеит, ушымшәо иурбар, нас уара дутәуп. Саргьы есымша ҭыԥкаҿ сыҟоума, даҽаџьара сниаргар, сҭыԥ кәаԥӡа уара унахаиргылап. Убас дуыхәарц уҭахызар, иаахауршәало абжа иаргьы изыҭила, еиҳараӡак пату ақәиҵоит ԥсшьара данцало ихьугӡалар. Узашьҭои усгьы уџьыба иҭугом, ацхаҭра анапы аҭшьроуп иаҭаху, амала заанаҵ еилкааны иумазароуп, хыхьчагак умамкәа ашьхымӡаҭра уҭалар, зхәы зцәыугарц ақәукыз ааусны ушырфауа. Цхахәшала учаларц уҭахызар, зегь раԥхьагьы маанала ацәгашьас иҟаҵатәу дырны иумазароуп.
– Хәмаскьа Зафҟара-иԥа! Мшәан, иацы уара уакәӡамзи шәызҿқәоу аазырханы шәҽаанышәымкылар зегь ҳлақәӡ ҳцоит ҳәа, агәра ҳарганы ҳгәаҳҽанызҵаз? Нас, уажә иаалырҟьаны узахьхәи?
– О, Каҵыҵа, Каҵыҵа, афашьагьы ҵала, Каҵыҵа! – иҳәан, Хәмаскьа цәыбзашақә дааԥышәарччеит. – Ҳара
ҳаиҳабы инаҩсангьы, знапы аҵаҟа ҳаҟоу ҳхылаԥшхәы «смотриашьчи» абар ара дахьҳадтәало! Иагьынбаухашҭи, ҳашьҭаҵарҭақәа заҟантәы иԥҽны идырҳәхьоу, ани ҳҭахәп, ари ҳҭахуп ҳәа ҵыхәаԥҵәара рымамкәа заҟаҩ ҳҭаауа, ҳмашьынақәа зӷьычуа, ҳаршәаны аԥарақәа ҳцәыргарц заҟантәы иақәыркхьоу! Иухашҭма, Кәарата ихәыҷы заҟаамҭа дӷьычны дрымаз, абысҟак аажәымгар даҳшьуеит ҳәа агәра дырганы усҟан аԥара заҟа ицәыргаз умдыруеи? Уаргьы ахшара умоуп, уԥҳәыс дыҟоуп, Анцә дугимырхартә уанхәагьы макьана дҿоуп, убарҭгьы ахылаԥшра шырҭаху дыр!
– Нас, иҟасҵараны иҟои?
– Иҟауҵаша убри ауп, иҳадтәало абри Ҷыра игәы акышьа уанақәшәа, мцак уналаҳаргьы кьыс умамкәа иаразнакала уналиԥаауеит, нас уи нахыс уалазыжьшагьы дзыҟалом... Каҵыҵахеит, иахьа хылаԥшҩык думамкәа усушьас иҳамои! Жәаԥҟаны ирымҳәои, анапи анапи еибаӡәӡәоит ҳәа, напык ахала иаурҟаҵаша, даба исаҳәишь? Иуԥырхаго дҟамларазы, шьҭа Ҷыра заҵәык иоуп убри зылшараны иҟоу. Иареи уареи знык шәыгәра еибаго шәанеизааигәаха, нас аӡәгьы хьаас думкын, улакьакьара аӡәы иааигәаӷьӡаргьы иухылаԥшуа дызусҭоу шеиликаалакь, нас иара уара ухаҭа дуцәшәо далагоит, – дааҟәымҵкәа Ҷыра ирҽхәара даҿын Хәмаскьа.
Ҷырагьы уи игәы ҟанаҵаӡазар акәхап, асҵәҟьа ихә ҳаракӡаны ианишьа, аҵыхәтәан иаргьы ихы даазԥагьашәа ахырҽхәара дналагеит.
– Џьара рыцҳарак саниар ишәасҳәари акәымзар, егьыс, сара сыҟанаҵы акы шәацәымшәан, шәхы хәыцк алшәараны иҟам, шәԥырхагахарагьы аӡәы изыгәаӷьраны дыҟам! Уахынла шәҭаацәагьы шәаргьы шәгәы рҭынчны шәыцәала, аӡәы шәлаԥшықәиҵарц ақәикуазар, уи сара дызбап!
– Иахьа аԥсҭазаара зырҵәиуа, изырхынҳәуа иҟарҵо рыцҟауҵалар аҳаҭыр дугьы уаԥсахоит. Каҵыҵа, изуасҳәазаалакгьы зцәа иацәшәо ауаа урзымхәыцлан, урҭ акы ахьыргаша акәым, дара рхатәыҵәҟьа афашьа иақәымшәозар
ҟалап. Убас ишуаарыцҳақәоу мацара рыԥсҭазаара зегьы рхыргоит. Амцхә џьара инырхыр ҳәа ишәаны рнапқәа шҵысуа, ирымоу ахәыҷы шеиҟәдырҷҷо мацара, ирызгәамҭаӡакәа илеимгәажәны илцәыҵаԥс ицоит, рызхара ымфаӡакәа... Иахьа зынӡа даҽа аамҭахеит, Каҵыҵа. Ахшара умоуп ҳәа сыҟоуп. Уҷкәынцәа аҳәса ааргап, уӡӷаб хаҵа дцап, убри аҟнытә макьана ушыӷәӷәоу ԥыҭк узеидкылар, нас ухи ухшареи ишәыхәап, «идуӡӡаны иҭабуп ҳаб» ҳәагьы мышкы зны иузырҳәап. Насгьы ицәгьамызт, макьана иаахәамкәа инханы иҟоу ашьхақәа аӡәы игаанӡа, сара сеиԥш ԥыҭк уаргьы иузынкылар! Ишудыруа арахь усгьы дгьыл ҿаҵак џьара иузымԥшаауа зегьы аахәоуп, ма инкылоуп, мамзаргьы иҭиуп, шьҭа акы згап ҳәа уагьашьҭамлан! Убас анызба ауп, абарҭ ҳашьхақәа аӡәы игаанӡа, ма Хәаџьал инаркны Ԥанаҩ иахьынӡаҵанакуа аҟынӡа ԥыҭк ныскылап ҳәа зысыӡбаз! Уаргьы аӡәы иуцәникылаанӡа заанаҵы уаалаганы сара иахьынӡаныскылаз инаркны, Ҵабали Лаҭеи шыҟоу ашьхахыҵырҭақәа инарыҵакны, Ԥсҳәгьы арахь иааудкыланы нхыҵ аҳәаа аҟынӡа, ахә ҳаракхаанӡа иузгар бзиан. Абри абыржәнатә уанашьҭамла, нас иуоурангьы уҟам! Аиаша уҭахызар Ҟәбинанӡагьы ажәытәан ҳара иҳатәгәышьамзи, аха уи архынҳәра макьана ҳамч ақәхом!
– Ирылсхәузеи, уара, ашьхақәа?
– Шаҟа иркьаҿны ухәыцуа убо, Каҵыҵа! Ирылухыша мачхәума, аԥсшьарҭақәа аауртып, аӡын ашәҩала ачаразырҭақәа ҟауҵап, ухатәы фермақәа ургылап, ухатәы ԥсасеи шьамаҟеи аԥуҵап, уара иумазҵаакәа аԥхын арахә ашьха иахькарцо ахәԥса мшәакәа ушьхақәа рахь изымнеиуа иҟауҵап, аҽыхәшәтәыга ашьхаӡқәа аркны иуҭилап, ахаҳәжәла бзиа цәны атәылақәа рахь иушьҭлап! Ашьхақәа рыртытра уалагар, иалудыраауеи, хьык џьара иааԥшыргьы ҟалоит! Ҷыра иҳәан еиԥш, аҳәынҭқарра ақьышә ԥсымышьҭыга хәыҷык ала иузырцәааклар, нас егьи иаанхаз зегьы уара иутәуп, уи нахыс иумазкышагьы уаҩ дҟалом!
– Ааи, аха ашьхақәа раахәара Ажәеиԥшьаа иргәаԥхару? Анана-Гәында аԥхьа днаргыланы иаргәаар, иухарахаргьы ҟалоит!
– О, уара Каҵыҵа, аԥара ихнамхуа дарбану ҳәа заҟантәы исурҳәои? Аԥара, аԥара ҟанаҵоит, аха аԥара, аԥара арҟаҵашьас иҟаҵатәу аԥхьа иудыруазароуп! Ацәҳар ацәа ахыҵуанаҵы ауп ацәа анахырхуа! Ашьхыцҵәҟьа иҟанаҵо умбои, ашәҭыц инадтәаланы иалоу амати ахаара зегьы арахь иалнацәацәаанӡа иаԥырҵуам!
– Иалцәыцәаатәуп уҳәеит, аха нас аҵарбел еиԥш арахь иуҿырхыр? – макьанагьы уи агәрагара имацәамкәа иаазгәеиҭеит Каҵыҵа.
– Иуҿырымхыртә иҟаҵа! Ашышкамс ахаа изалаԥсуеи зугәахуа? Избаз зегьы згароуп ҳәа хыда уалагар, иашоуп, усҟан хымԥада мышкы зны арахь иуҿырхуеит. Убас умыхьразы заанаҵгьы иудыруазароуп, агашьақәагьы зегьы шеиԥшым. Усеиԥш агәаҳәара ануоух, аманшәалахараз аԥхьа аԥышәа ӷәӷәа аҭахәп, насгьы ишахәҭоу иуҵаанӡа иҟалоит ишакәым џьара уаҿашәаргьы, аха убри аамҭаз уалызгаша ацхырааҩгьы думазароуп. Иԥхьан иуасымҳәеи, ацхырааҩ думазарцаз аԥхьа иара дурҳароуп ҳәа! Ахылаԥшыҩ бзиа дануоу, нас уӷәра уқәыршәны угәараз, амала убасҟан лақәакгьы наушьҭашыр ҟалоит, аха аргәабзыӷра анулша, ала зышьҭалаз ицрымҵуа абаубахьеи. Иумдыруеи, егьа илацәгьазаргьы џьара хәыцхак намҵауршәыр, нас иҵыхәаршәшәо иудгәабзыӷлаха ишуԥыло!
– Амшын ишԥаԥсыхәоу, амшын?
– Амшыну? Џьоушьҭ, уи иалаҳхәызеи, изҭаху иникылааит, насгьы амшынчмазара есымша иацуп, цәгьала агәырхынҳәрагьы адыруеит!.. Каҵыҵа иуасҳәари, уеиха абааԥсы, уеиха!.. Ацәҳар ацәа ахыҵуанаҵы иахыухлароуп. Издыруада ажәытәра ахьышьҭрахь ихынҳәны, мышкы зны аҭауадра знык исзынкылар, нас уаргьы аамсҭас уҟасҵарын!
– Анапы зҵаҩтәу арахь исырба! Сыхәҭаагьы ааҭганы абра саԥхьа иқәҵа!
– Уи акыр ахҳарҵуама... Иҭызгаанӡа аригь унапы наҵаҩишь, – абас шааиҳәазҵәҟьа астол иҵагылаз ахәырџьан аҭыхара дналагеит Хәмаскьа. Ус еилаҳәара дук
ааҭганы Каҵыҵа иаԥхьа инықәиҵан, нас ус днаиазҵааит: – Жәамиллионк хыџьараны иушар заҟа ҟалои?
– Хмилионки хышәи ҩажәижәаба нызқьи хышәи ҩажәижәохә мааҭи фыҟәрышьки бжаки! – аԥараԥхьаӡара уажәы ибазма азхәыцрак амҭакәа иаразнак аҭак ныҟаиҵеит Каҵыҵа.
– Заҟа уҳәаз абра уаԥхьа иқәуп, иуҭахызар иԥхьаӡа! – иҳәан, Хәмаскьа иаанхаз аԥарақәа зҭаз ахәырџьан ааҵганы ихәда инхишьит шьҭа ацара иҽазкуа.
– Иауазеи угәра сымгартә, иахьада акы еимаҳамдацкәа ҳаҟоума!
– Ус акәзар, абзиараз! Уаҵәы аусураҿ ҳаиқәшәап!
– Абзиара шәақәшәааит, аха шәзырццаки? Акы ҳнацҳар шәымцарыз!
– Мап! Иҭабуп! Аӡәы ҳаидибалаанӡа ҳаиԥырҵроуп! – иҳәан, Хәмаскьа иҿынаихеит.
Каҵыҵа ихала данаанха, иԥҳәыс дақәылкаанӡа аԥарақәа ахьҭеиҵәахлоз инҭаҵаны ианыԥхьеик ашьҭахь ауп, амла дшакуазгьы анааигәалашәа. Иҭаацәа иԥырҵны ицазшәа ихала аҩны данааҩнаха, иԥҳәыс лгәаӷ имамзи лыхьӡ ҳәаны налықәҿиҭит, игәазхара длацәҳаны игәы ирдарц.
– Иууеи, уара! Изакәызеи аҩны узыҩнаҟаауа! – ус лыбжьы аагеит лара.
– Бара, зхы кыдызҟьаша аранӡа бааи, аказы снабазҵаақәар сҭахуп!
– Изакәи, уара, уаӷьны узцәажәо? – ус дааҩналеит ларгьы. – Мышкы аҩны уааҩнахан, уҭыӡшәамзар акы ыҟам! Шьҭа исзыхгом, уахьашьцылахьоу убрахь адәахьы уҟазароуп акәымзар, уаазқәылаз уаабра зынӡа ицәгьахеит!
– Ҟаҳ, саабра цәгьоуп акәу! Шьҭа сыбзычҳауам, ус бара бымсааит! Адәахьы сышьҭны, нас ани бцәыбза изҿыҭны даабгар, бынакьаҭа ҟамлоз, аха шьҭа иалымҵыр ҟалап!
– Уи акәын иумҳәацыз! Дарбан цәыбзоу уажәы исыдукылах!
– Бҽыбзымдрааит, зҭыӡшәа сымоу дыбдырраҳа! Усҟацәа дыбдыруеит!
– Џьым, уеилаԥсазар!
– Еилаԥсаз бхаҭаҵәҟьа боуп! Ауаа сыбӷа икыдыччало, џьара сзымцәажәо сбырԥхашьарц ақәыбкит, акәу? Сара ишәсырбап ахыччашьа зеиԥшроу!
– Закәи, уара иуҿырҩуа! Ари аҩыза ажәабжь хазына абантәиааугахи уажәы, издыруада ԥхыӡ иубазар? Исыдукыларц иуҭаххаз дызусҭоу ма ихьӡу аасаҳәишь?
– Иаргьы баргьы шәхы еинышәҟьартә амашьына ныҟцаҩыс исымоу Шәышәа хыдамаҟьа иоума сзыҭныбԥсахлаз! Анхәашәа иҟоу, џьым, быԥҳа дысԥырганы иахьаҵәҟьа дыбгоит! Шәҩыџьагьы ара уаҳа шәсымбароуп!
– Бара, ахкыдҟьа, ари ибхиҳәааз иашоума? – акаҳуа ажәра дааҟәыҵны лгәы иазымчҳакәа лыԥҳа лахь дааҵҟьеит ангьы. – Анышәагәахы ыҵзырчааша, изакә гра бааԥсуи, бара, иҵыбгаз, аа? Убри бнашьцылар, нас баԥхьаҟа бышԥаҟало, бара, кыдцәала? Баасымсхааит!
– Абра сшәыдҳәҳәаларц шәҭахымзар шәҩыџьагьы шәыҿқәа еихашәк!
– Бҿы еихаткачааит, сара бысныҳәаанӡа! – аԥҳа дналзаӷьит ан. – Бҵыхәа кылырҳәҳәаны ибырбеит азоуп, аҵыхәтәан арахь избыҵырҩыз! Бхәыҷқәагьы бырзымхәыцит, бара, ҵыбга!
– Аԥхамшьа, банцәыцәы атәым хаҵагьы биеилаҳаит, акәу! Убри акәызма ибыгны иибоз? – ихшыҩ дахыҵӡеит Каҵыҵа.
– Ашьа ҭашәааит иахьаҳәоҵәҟьа! Ахәыҷқәа иаараҳар иашоу џьырымшьои!
– Ахәыҷқәагьы ран дзаку аиаша рдыруазароуп! Иабаҟоу дара?.. Ара шәааи, уара!..
– Иаасыдукылаз саб изҿыҭны иасымҳәозар, иара сиԥҳам! Заҟа узҳәо ҳәала, ара дааир, нас сзакәхаз иареи уареи еилшәыргалап! – ашырҳәа ателефон аақәхны лаб иахь асра дналагеит. – Алло! Ари амилициа аума?.. Бзиара жәбааит, бзиа... Калаџь Палыгә-иԥа аусураҿ дыҟазар?.. Иԥҳа соуп изҳәо!
– Даагеи, даага!.. Даароуп саргьы исҭаху! Бзакәқәоу наисырҳар игәы иахәап, дбеигәырӷьап!.. Шәҩыџьагьы
шәеибамбааит! Иабхәа иааишьҭзар акәхап, рацәак аамырҵыкәа, амилициа маҭәақәа зшәыз х-ҩык ахацәа шаҭлаҟьақәак ааҩнаххны, Каҵыҵа акы аҳәаха иамраӡакәа иаразнак дааилышьны инапқәа аҳәагәыжь нахарҵеит.
– Ижәуеи, уара, сара соума шәылаԥш иҵашәаз? Икны ижәгаша абан ана дцәыҵаччо дахьгылоу!.. Сшыбзиоу, наҟ соушәыжь!.. Сабажәго, уара арахь? – иҽааирцәгьеит Каҵыҵа.
– Уабхәа иоуп ҳаазышьҭыз, иусураҿ дузыԥшуп! – руаӡәык абас аҭак ныҟеиҵахит.
Каҵыҵа убри аамҭаз днарымпыҵҟьаны ишьҭахьҟа дыҭрысны иҿааихеит, аха рацәак днамышьҭкәа ихьӡаны дааныркылан, нас даархынҳәны еиҭах дырхыԥхыԥуа дрыманы рҿынархеит.
– Соушәыжь, уара, шәуаами!.. Заҟантә исшәырҳәои соушәыжь ҳәа!.. Машәырк самхаҟаҵаанӡа, абыржәыҵәҟьа соушәыжь!..
Каҵыҵа ибжьы иарҿыхаз ахәыҷқәа ацәа иаалҵын, раб изыҟалаз рзымдыруа днапҟьашьапҟьо иҟаиҵақәоз џьшьахәыс иааҟарҵеит.
– Соушәыжь!.. Снапқәа сшәырхьит, уара!.. Митәык сымпыҵҟьаанӡа шәшыбзиоу наҟ ашҭа шәҭыцқьа!.. Иоужь снапы! – убри аамҭаз аиарҭа дзыламгыло азаара изаазшәа аҽҟьара далагеит Каҵыҵа.
– Цәыблаҟы илкыз, иҟауҵо закәызеи, арахь уааскьа укаҳауеит! – зыбжьы иарҿыхаз Каҵыҵа иԥҳәыс лхаҵа иҟаиҵоз лызџьшьараханы инапы кны ихара даҿын акаруаҭ агәҭахь дааихаразы. – Мшәан, уеилагама, Анцә уеилеигааитеи, изакәызеи уаха иҟауҵо! Ахәыҷқәа уршәоит, уҽаанкыл шьҭа!.. Џьым, уеилаԥсазар? Закәи, мшәан, ахагацәа реиԥш иҽырхаганы иҟаиҵақәо?
Ахаҵа цәылдыз ду лымч иқәхозма, акаруаҭ иҽалрҩрны иҽкаижьырц иҭахызшәа дԥаԥашькны аихара дахьаҿыз длызнымкылакәа азаҟьаҳәа ҿыцха адашьма данықәҳа, ивацкьарақәа аҿҿа аарыхгеит, иԥынҵагьы ашьа ҩкылҵәрааит.
– Уҩымгылааит, аиеи, шьҭа уа укажьыз!
Макьанагьы ацәа далан, аха данкаҳа ӷәӷәала ихьзар акәхап, ашырҳәа дҩахықәтәалан «Соушәыжь!.. Соушәыжь, уара!.. Сабажәго арахь!» ҳәа, даҽазныкгьы ибжьы аардуны инаиргеит. Убри аҵыхәтәантәи ибжьы дшарҿыхаз мҩашьо, ихьыз макьанагьы изеилымкаауа, дахьыҟазгьы изымдыруа иблақәа ҭызза иҟаҵаны аԥхьа дныҩнаԥшы-ааҩнаԥшит, ашьҭахь аԥарақәа ахьиҵәахлоз амаӡаҵәахырҭа ҟаҵаны иахьимаз ашҟагьы дынхьаԥшит, аха напыла иҭыхыз асахьа ԥшӡа иахьаҵаҵәахыз лаԥшҵашәашьак амамкәа кьысда ишыҟаз аниба, убасҟаноуп ихшыҩгьы еимыгганы ихдырра анизыхынҳә. Гаӡаҵас дахьынаԥшы-аанаԥшуаз ԥсцәаҳагьы дыҟамкәа, убасҵәҟьа иибоз ианхәагьы лыхабарк ыҟамкәа, ивараҿ ишьҭаз иԥҳәыс илыдибалазгьы иашамхакәа, иаргьы иусурҭа уажәыгь дкәаԥӡа дшахагылаз , инапқәагьы ҿаҳәамкәа ихы дақәиҭны, иибаз аԥхыӡгьы абжеиҳара лабҿабаны макьанагьы арахь еиқәханы ишыҟаз агәра анига ашьҭахь ауп, аҵыхәтәан уф гәышьа ҳәа, игәаҵанӡа даақәыԥсычҳаны дласӡа иԥсы анааивига.
Каҵыҵа ихәыҷқәа аиарҭа илатәаны раб иҟаиҵоз рызџьшьараханы ишизыԥшуаз, ашьҭахь ихьыз еилыркаазар акәхап, нас рнапы хәыҷқәа рхханы инаиқәыркын, рыхҩыкгьы ркьатеиах ԥҵәо акыр-кырҳәа аибарччара иналагеит. Ахәыҷқәа рангьы лҽеихагәаны кыргьы иаалычҳашәа ҟалҵеит, аха лыбла иабаз иучҳашаз акәызма, ашьҭахь лхаҵа имырбакәа ларгьы лгәазхара дыччаразы лхы ахчы инылалгәеит лыбжьы илмырҳаразы.
Аԥхын мшқәа руак азы иаалырҟьаны ақалақь иналаҩит иуаӷеимшхараз жәабжьк ҿаасҭаха, ари ахҭыс аныҟалаз акыр шықәса раԥхьа, 1981 шықәса лаҵарамза аҽеҩшамҭаз азын ауп. Ааԥынреи аԥхынреи реилаламҭаз ҽнак зны шьыбжьышьҭахьык, ақалақь абиблиотекақәа руак ахьыҟаз аҩнеихагылаҿ инхоз ԥҳәысеибак џьоукы лықәланы дыршьит ҳәа заҳаз ақалақьуаа инырхадыдызшәа зегьы иаарзымбатәбарахеит. Анаџьалбеит, цәгьарак ҟазымҵацыз аԥҳәыс лышьра згәаӷьыда ҳәа џьшьахәыс иҟаҵаны, иҟалаз ахҭыс ҿаасҭа заҳауаз зегьы ирҳәаша рҿашәомызт. Ҵабыргны убри аҽныҵәҟьа амилициа аусзуҩцәа нашьҭагьыжьын, ауаҩшьра ҟазҵаз зусҭцәаз иаразнакала иԥшааны иааныркылеит, аха агәра рызгомызт ауаҩшьра згәаӷьыз абарҭ роуп ҳәа. (Ацәгьоуцәа рыдагьы аусҭҵаареи аусӡбареи иалахәыз рыхьӡқәеи рыжәлақәеи ԥсахуп, иара убас иарбоу амза арыцхәқәагьы еицакуп ауаҩшьра шыҟалази уи аҵыхәала аусӡбра шымҩаԥысуази еиҳа ахы иақәиҭны аиҭаҳәаразы. Имҩаԥгаз аҭҵаарақәа иаарласӡаны ишьақәцаланы, аҵыхәтәан, ашьра ҟазҵаз рус аӡбрахь инаган.)
1981 шықәса ноиабр мза 3, асааҭ 11 рзы, аусӡбра раԥхьатәи амш... Аусӡбрақәа ахьымҩаԥыслоз ауадаҿ ауаа рацәа азкуамызт аҟнытә, ауаҩшьра ҟазҵаз русӡбра акультура Ахан аҟны имҩаԥгазарц азыӡбан. Убри аҽны аусӡбраҳәа иахьалырхыз ауада аҩнуҵҟа унацәа
узрыламҵо азыӡырҩцәа рыла иҭәын, иазымкызгьы аҩналарҭа ашә иадибаҳәала, аӡбаҩцәа ааины аусӡбра ианбалагои ҳәа иԥшны игылан. Ус дук мырҵыкәа, амилициа аусзуҩцәа ахара здыз ҩыџьа ацәгьоуцәа раԥхьа иргыла иааҩналан, абаандаҩцәа рзы ирхиаз аихац ахьгылаз инаганы инҭарцалан, нас ашә наркны ирхылаԥшуа дара уаҟа инарывагылеит. Еилақь иԥшны еилатәаз ауаа, абаандаҩцәа ааганы аихац ишынҭаркызҵәҟьа гәаӷкрак рныԥшуа аууы аарыхган, иаалырҟьаны џьоук рыбжьқәагьы ндыргеит абас:
– Иазнауеи арҭ рус аӡбра! Аҭакра рықәымҵакәа ус ишьтәу уаауп!
Убри аамҭаз ацәгьоуцәа рҭыӡшәада уаҳа ҳәатәы рымамкәа ишеиҿыхоз аӡбаҩ дааиаанӡа ус иааҩналаны рҭықәа рҿы инатәеит, аусӡбра иалахәқәаз аҳәынҭқарратә харадҵаҩыс иҟаз апрокурори ацәгьоуцәа рыхьчаҩцәас иҟаз ҩыџьа адукатцәеи. Рацәак мырҵыкәа урҭ инарышьҭарххны ашьҭахь аӡбаҩгьы данааҩнала, убри аамҭаз лыбжьы ҵарыхәҵәаӡа иаагеит аусӡбра амаӡаныҟәгаҩыс иҟаз аҭыԥҳа.
– Сшәыҳәоит, зегь шәгыларц! Аӡбаҩ дааиуеит!
Убри аамҭаз зегьы агәырқьҳәа иҩагылан, иҩналаз аӡбаҩ иахь рылаԥшқәа кыдырхаланы дтәаанӡа иааизыԥшит. Иара уаҩышәпажәпак иакәын, кыр иҵаӷахьаз ихцәы хҩежьаа ала иаразнак дудыруан уаҩаԥшьк шикәыз, аха ахәажәцәа ахьышьҭиххьаз азы иуаҩаԥшьра рацәак иузгәаҭомызт. Аусӡбра амҩаԥгараз ахатәы ҷыдарақәа шамоу еиԥш, аӡбаҩ иҭыԥаҿ дааины данынатәа, ишаԥыз ала ани амаӡаныҟәгаҩ ҩаԥхьа лыбжьы налыргеит.
– Сшәыҳәоит, зегьы шәҭыԥқәа рҿы шәтәарцаз! – абас аалҳәан, нас лхаҭагьы днатәеит.
Убри аламҭалаз амҵ ԥыруазар абжьы уаҳаратәы аҭынчра рхашьшьы иааҟалеит, аха аусӡбра иалаӡырҩырц еизаз ауаа рзымчҳара аӡбаҩгьы еиликаауазшәа аамҭа мгакәа ашьҭахь амаӡаныҟәгаҩ ихы налықәкны длазҵааит:
– Амра Алиас-иԥҳа! Ашаҳаҭцәа зегьы аама?
– Ааи, шәара шәаҳаҭыр! Зегьы азыԥшуп шәара шәрыԥхьараны шәаныҟоу! Аусӡбра амҩаԥгараз аҭагылазаара ыҟоуп! – убри аамҭаз ашырҳәа дҩагыланы аҭак ныҟалҵеит амаӡаныҟәгаҩ.
– Даара ибзиоуп! Ус акәзар аԥхьа ҳаизыӡырҩып ахарадҵаҩы ииҳәараны иҟоу!.. Адгәа Сааныҟәа-иԥа! Ахара здыԥхьаӡалоу ацәгьоуцәа ауаҩшьра шыҟарҵаз атәы ҳаилыркаа, – иҳәан, аӡбаҩ ашьҭахь апрокурор ихы наиқәикит.
Апрокурор дҩагыланы аусӡбра иалахәыз иааркьаҿны идеилиркааит, зықәра намӡацыз Пискунов Виктори Аирынба Зафаси ауаҩшьра шеиҿыркааз атәы, нас хазы дазааҭгылеит аусҭҵаара шымҩаԥгаз, имҳәакәа инимыжьит ацәгьоуцәа рҭаацәагьы зҿыз, рхымҩаԥгашьақәа зеиԥшраз. Ашьра ҟазҵаз Пискунов Виктор бжькласк рҿы дыштәаз дҭыҵын афымцамеханикатә ҟазарҭаҿ аус иуан, мызкы аԥхьа жәаа шықәса даарҭагылт. Иан, Тимофеева Наталиа апионерцәа рыҩны аҟны ааӡаҩыс дыҟан, еиҳау аҵара лыман, ҩынҩажәихԥа шықәса дырҭагылан. Лхаҵа, Пискунов Андреи ашахҭаҿ рацәаҵхҩыс аус иуан, иҭаацәа иманы арахь нхараҳәа дааижьҭеи акрааҵуан, ашьра ҟазҵаз рыҷкәын инаҩсангьы хаҵа ицахьаз аԥҳагьы дрыман.
Ауаҩшьра иалахәыз Аирынба Зафас иҩыза Виктор иаасҭа фымз рыла деиҳабын, азанааҭиурҭатә училишьча аҟны аҵара иҵон, ҩнҩежәифба ирҭагылаз иан Кулешова Анна милаҭла даурысын, акрыфарҭакаҿ фатәҟаҵаҩыс аус луан, аҵыхәтәантәи аамҭақәа рзы лцәа иалаҽыз ачымазара дыхҭакны даман. Фкласск аҵара иалгахьаз, аҵара аасҭа аԥара рҳара иашьцылахьаз Аирынба Зафас иаб Гәадала есышықәса Урыстәылаҟа усураҳәа дцалон, ҩнҩажәижәба шықәса дырҭагылан, иҭаацәа рҿы даныҟаз аҵкыс даныҟамыз еиҳан... Абасала идеилиркааз азырханы ашьҭахь ицәажәара ааникылт апрокурор.
– Адгәа Сааныҟәа-иԥа! Ауаҩшьра шыҟарҵаз ала аҩыџьагьы рҿы рықәшаҳаҭхама? – дҵааит аӡбаҩ.
– Ааи, аҩыџьагьы ирықәԥҽыз ацәгьоура мап ацәыркуам, – аҭак ныҟаиҵеит аҳәынҭқарратә харадҵаҩыс иҟаз апрокурор.
Зан дыршьыз Кожемиров Саша жәаа шықәса дрылгарц мызқәак игын. Уахьихәаԥшуаз аукы, сусҭк, цәарала иуаҩҭынчыз аӡә иакәын.
– Арыцҳара иақәшәаз угыл! – ашьҭахь уи ихы наиқәкны ибжьы наиргеит аӡбаҩ.
Ахара здыԥхьаӡалаз иара иакәызшәа убри аамҭаз ихы-иҿы арыцҳара аҿыкәкәа, игәы зегьы бажәханы ихы наиқәыжьшәа дҩагылеит Саша.
– Ухьӡ, ужәла, уабхьӡ? – дҵааит аӡбаҩ.
– Кожемиров Александр Кирилл-иԥа!
– Уҟазшьарбагаҿ изларбо ала уан лыжәлала уҭаҩуп, из
бан ус изыҟалаз?
– Сара сшыхәыҷыз сани саби анеилыҵ ашьҭахь, сан лыжәлала сҭалҩит.
– Иужәлаҵәҟьоу удыруама?
– Мап!
– Избан, исыжәлоузеи ҳәа уан улмазҵааӡацзи?
– Мышкызны иусырдыруеит ҳәа слыргәыӷхьан.
– Уаб зныкыр дубахьазма?
– Мап.
– Уани уареи шәыда уаҳа ишәыцынхода?
– Аӡәгьы.
– Уан дызшьызи уареи шәеибадыруазма?
– Дареи сареи ҳаҩызцәан.
– Иабыку аҵара уахьҭоу?
– Сынтәа Саратовтәи аиндустриатә техникум сҭалеит. Убри аамҭаз аӡырҩцәа рыбжьы оумаха аууыҳәа иаа
илалеит. Аӡбаҩ акыргьы даарзыԥшит, аха ҽеиқәкышьак иақәымшәоушәа аниба, ашьҭахь инапы астол иқәкшо ибжьы рӷәӷәаны инарылаиргеит.
– Шәҽеиқәышәк! Даараӡа шәышьҭабжь цәгьоуп, аусӡбра шәаԥырхагамхан!
– Ҳаргьы иаҳҭахуп еибышәҳәо ҳаҳаларц! Избан шәыбжьқәа рмаҷны шәзеицәажәо? – убри аамҭаз ԥыҭҩык абас рыбжьқәа надыргеит.
– Шәара агәахәара шәоурц ақьачақьраз ара ҳмеизеит, аусӡброуп ҳазҿу! Шәаҳԥырхагахо шәалагар, иҟалоит зегьы шәындәылцаны иарку аусӡбрахь ҳаиасыргьы! – убри аамҭаз абасала ргәаарҽаниҵеит аӡбаҩ.
– Мшәан, бааԥсрас иаҳҳәеи, шәыбжьы иҵегьы иаашәырду ҳәа аҳәара ҟаҳҵеит ауп! Иҟалозар ҳшәыҳәоит ҳаргьы иҳаҳалартә шәцәажәаларц! – ауада агәҭахьшәа ԥҳәыск лыбжьы убри аамҭаз абас иаалыргеит.
– Уажәшьҭа ҳаиасып ашаҳаҭцәа разҵаарахь... Ауаҩшьра аныҟалаз аҽны иақәшәаз агәыла шаҳаҭ Леиба Ардашьын Қьаазым-иԥа иибаз арҵабырграз даашәыԥхьа, – иҳәан, аӡбаҩ нас иаԥхьа еиқәырчаҟәа иқәыз қьаадқәак реилԥшаара дналагеит.
– Шәаҳаҭыр, сақәиҭышәтәуазар жәалагалак ҟасҵар сҭахуп! – убри аамҭаз адукат ибжьы наиргеит.
– Сузыӡырҩуеит, Иуана Рақма-иԥа!
– Аусӡбра амҩаԥгара еиламхәаразы, насгьы аӡбаҩ дарманшәаларазы ауаҩшьра ахьыҟалаз ахҭысҭыԥ шыҟо гәаҭан раԥхьаӡа иҭызҵаақәаз апрокуратура аусеилыргаҩ Агрент Данил-иԥа ахьҭа илалан иахьа дзымааит, аха аҽны уи ицыз амилициа аусеилыргаҩ Џьамфер Леуа-иԥа ара дыҟоуп, аԥхьа убри изыӡырҩра ахәҭазар ҟалап ҳәа сгәы иаанагоит.
– Аӡбаҩ идугалаз азҵаараз аҳәынҭқарратә харадҵаҩ мап ацәимкуазар, сара сақәшаҳаҭуп, – иҳәан, аӡбаҩ нас ибӷа нкыдҵаны иҽыриашаны даатәеит.
– Шәара шәаҳаҭыр! Адукат ахьчаҩ иҳадигалаз ажәалагала ахарадҵара излаԥырхагахаша збом, ус иҭаххазар саргьы сақәшаҳаҭуп, – аҭак ныҟаиҵеит апрокурор.
– Ус акәзар адукат иажәалагала ҳадаҳкылт ҳәа иԥхьаӡазааит... Ҳаузыӡырҩуеит Џьамфер Леуа-иԥа! – иҳәан, аӡбаҩ ашьҭахь адукат ирыдигалаз ихы наиқәикит.
– Ҳаҭыр зқәу аусӡбра алахәылацәа! – ашырҳәа дҩагыланы зегьы дахьырбарҭаз даагылан ацәажәара дналагеит Џьамфер. – Ҳаҭыр зқәу аӡбаҩ! Маи мза 26 аҽны аусураҿ сыштәаз, ашьыбжьышьҭахь асааҭ фба рыбжа ҟалахьаны еиԥш, аҩнуҵҟатәи аусқәа рыҟәша аиҳабы аполковник
Сеуа Кондрат – иԥа аҭел дысзасны исеиҳәеит, асанитар-епидемиатә станциа азааигәара иҟаз анхарҭатә ҩны  47 аҟны, аԥшьбатәи аихагылаҿ инхоз ԥҳәыск дыршьит ҳәа, иагьсыдиҵеит ахҭысҭыԥ ахьыҟалаз ахь апрокуратура аусеилыргаҩ саргьы сиццаразы. Агрент Данил-иԥеи сареи ауаҩшьра ахьыҟалаз ауадаҿ ҳаныҩахала, амилициа апоративтә гәыԥ аусзуҩцәеи аекспертиза ҟаҵаҩ Нумова Елитеи ҳнеира иазыԥшны уаҟа игылан, иаабеит ҳара ҳнеиаанӡа гәыла хаҵак, аԥҳәыс дзыҩнаршьыз ауада ашә ԥҽны ишааиртхьаз. Ауада ҳаныҩнала, ҩажәиаабантә аҳәызба лылаҵаны ишьыз ԥҳәыск адиуан азааигәара дшьаарҵәыраха ҿыцха адышьмаҿы дышьҭан, дызлашьыз аҳәызбагьы лхахьшәа икаршәын. Ашьа иаганы иҟаз анапышьҭақәа аҭӡаҿы акырџьара ианын, иара убас иҿжәаны иҟаз ателефонгьы узымкуа ашьа ахьшны иҟан. Агәылацәа изларҳәаз ала ишьыз аԥҳәыс анаалашьа бзиа змаз, агәыларазгьы ибзиаз, цәгьарак лыдрымбалацкәа ламысла иҟаз аӡә лакәын. Иаҳԥшааз лпаспорт иаҳәон: «Кожемирова Лена Андреи-иԥҳа, диит 1936 шықәса маи мза 17 азы, Хабаровтәи атәылаҿацә Бериозовка ақыҭан. Иара убас иԥшаан амса зҭасаз, еилкаам ӡӷабԥшӡак лпатреҭгьы, уи лыԥшаара идҵан амилициа аусеилыргаҩ ихаҭыԥуаҩ акапитан Ахаҳәба Алмас.
– Нас, изпатреҭыз дизыԥшаама? – дҵааит аӡбаҩ.
– Ааи, шәара шәаҳаҭыр, аусӡбра дацхраарц лхаҭагьы шаҳаҭсиахьадааԥхьоуп, – аҭакныҟаиҵеитЏьамфер. – Аӡбаҩ, ухаҵкы, уаҳа зҵаарак сышәымҭозар сара сажәа салгеит.
– Амилициа аусҭҵааҩ иахь уаҳа азҵаара змада? – иҳәан, аӡбаҩ нас хьыӡҳәала аҳәынҭқарра ахарадҵаҩи хьчаҩыс иҟақәаз адукатцәеи ахьтәаз ихы нарықәикит, аха рыхҩыкгьы мап анырҳәа ашьҭахь ус иҳәеит: – Џьамфер Леуа-иԥа иҳаилуркааз азы иҭабуп, шьҭа уҭыԥаҿ утәар ҟалоит... Уажәшьҭа ҳаизыӡырҩып ашьра аныҟалаз иақәшәаз агәыла Леиба Ардашьын. Арахь шәиԥхьа!
Ашаҳаҭцәа рнаԥхьа-ааԥхьара аҽны иазкыз аусӡбратә усқәа рынагӡаҩ убри аамҭаз дындәылҵын, аӡбаҩ зыхьӡ иҳәаз раԥхьаӡатәи ашаҳаҭҩы дааиԥхьоит. Дук мырҵыкәа
дааҩналоит хаҵа аукы, зҭеиҭԥш ԥшагьаҭаӡа иҟаз агәыла. Итәаз аӡырҩцәа дрыбжьысны аӡбаҩ иҿаԥхьа игылаз ацәажәарҭа даахагылан, нас итәақәазгьы днарылаԥшаарылаԥшит.
– Леиба Ардашьын Қьаазым-иԥа, 1940 шықәсазы ииз, ашахҭақәа руакаҿ аус ууеит... Усоума? – иҳәан, аӡбаҩ дзыԥхьаз ақьаад нықәҵаны нас уи иахь дынхьаԥшит.
– Ааи, шәара шәаҳаҭыр!
– Угәыҽанысҵоит аиаша амҳәара ашьауӷатә закуан еилаугеит ҳәа шазхаҵахо, насгьы уи аҵыхәала ахара уднаҵар шыҟало?
– Издыруеит, шәара шәаҳаҭыр... Урҭқәа сыҵәаҳәара аҭахым.
– Ус акәзар иҳаилыркаа угәыла ԥҳәыс даныршьуаз аҽны иубаз-иуаҳаз, уақәшәашьа шыҟалаз?
– Ҳгәыла ԥҳәыс даныршьуаз аҽны телевизорла ицоз асериал ашьҭахь адәахьы сындәылҵырц сҭаххеит, – иҳәан, Ардашьын ауаҩшьра дшақәшәаз аиҭаҳәара дналагеит. – Агәыла хацәа ҳнапала адәаҿы еицәажәарҭас иҳаргылаз аҵатәарҭаҿ есыхәылԥазла уаҟа ҳаиқәшәалоит аамҭа ҳхаагаларц, ашахмат, адамино, анард уҳәа, уаҟа ҳаицыхәмарлоит. Убри аҽынгьы ԥыҭрак саацәажәап ҳәа сгәахәны ҵаҟа сахьналбааз, сахьынхо анаҩстәи аҵаларҭаҿ, гәыла ҳәсақәаки хацәақәаки шгылаз збеит. Дара зегьы рҿаԥшыларақәа злаҟаз ала ҽеирак шыҟамыз аҟара сцәа иалашәан, ашьҭахь снарыдгыланы иҟалеи ҳәа санразҵаа, ҳгәыла Лена џьоукы луадаҿ ихаланы лышьра иаҿуп ҳәа сарҳәеит. Нас цхыраарак лымҭакәа ара шәзеикәагылои ҳәа нараҽԥнысҳәан, нас сара иаразнак уадак сныҩнаххны амилициа рахь аҭел сасит, аха урҭ раара ҳазымԥшыкәа гәыла хаҵаки сареи ҳаицхырааны ашә ԥҽны ауада ҳныҩнашылазар, Лена дышьны ҿыцха адышьмаҿы ашьа даганы дшышьҭаз аабеит. Издыруада аҳақьымцәа ахьӡаны леиқәырхара ауаз џьшьаны иаразнакала ацхыраара ласы ахьгьы адырра ҟаҳҵеит, аха усҟан иҳазгәамҭеит акәымзар ҳара ҳаҩналаанӡагьы лыԥсҭазаара далҵхьазаарын.
Убри аамҭаз адукат Иуана Рақма-иԥа аӡбаҩ иахь аҳәара ҟаиҵеит, шаҳаҭҩыс иқәгылаз азҵаара иҭара дақәиҭитәразы. Аӡбаҩ уи данақәшаҳаҭха, азҵаара ҟаиҵеит абасеиԥш:
– Ардашьын Қьаазым-иԥа! Иршьыз агәылараз дзеиԥшрааз? Ҳаҭыр лықәызма? Амала мцрак аламгалакәа дшудыруаз аиаша ҳардыр.
– Сара сыԥшқам, сыуаҩыбжара сырҭагылоуп, ауаҩы дызлаҟам ала ихцәажәара ахаангьы схы иаҭәасымшьац, – игәы иныҵаирххит Ардашьын.
– Саҭоумҵан, цәгьарак аҵагаланы исымҳәеит. Сара исҭахханы сазҵааит иршьыз агәылацәа дшырзыҟаз, мамзаргьы агәылацәа лара ишылзыҟаз атәы ҳдыруазарц.
– Дхаҵа-дыԥҳәыс гәылак диацәҳахьан, мамзаргьы лара илацәҳахьан ҳәа сара исмаҳацызт! Дахьынӡаздыруаз ала анаалашьа бзиа змаз, згәы разыз, ҳаҭыргьы зхы иақәызҵоз ԥҳәысын ҳәоуп дшыздыруаз. Схала сакәӡам, агәылацәагьы убасҵәҟьа акәын зегьы дшырдыруаз.
– Иҭабуп, Ардашьын Қьаазым-иԥа. Шьҭа утәар ҟалоит... Уажәшьҭа даашәԥхьа аекспертиза ҟаҵаҩы, акапитан Наумова Елита, – ибжьы наиргеит аӡбаҩ.
Дук мырҵыкәа дааҩналеит, зыбла гәыӷрақәа ҭыԥхаауа иҟаз ԥҳәыс-ҿак деинаалаӡа, зныҟәашәагьы даараӡа иԥшӡаз, ларгьы уи ахьылдыруаз азы лныҟәашьа даҵаҽырбаӡаны дшааиуаз ус аӡбаҩ иаԥхьа лҽеикәаԥса даагылеит. Лара лзанааҭ ала аус луанаҵы аԥышәа бзиагьы лоухьан, еснагь ацхыраара ду зылҭалоз ашьаусԥшаацәеи аусеилыргаҩцәеи џьара хҭыск ааҟалацԥхьаӡа лара лыдагьы ԥсыхәа рымамызт.
– Елита Тимофеи-иԥҳа! Аусӡбра иацхрааша лкаақәак бзыҟаҵозар аекспертизатә ҭҵаарақәа иарҵабыргыз еилыскаар сҭахуп... Ҳабзыӡырҩуеит! – еизакны иаԥхьа иқәыз ақьаад рацәа илаԥш наҟәганы нас лара лахь дыԥшуа даатәеит аӡбаҩ.
– Шәара шәаҳаҭыр, иҭҵаау инаҷыданы иҿыцу ҳәа аҽакы сзацҵом, аха аусӡбра аҿаԥхьа еиҭашьақәсырӷәӷәоит
аекспертиза ҭҵаара ирҵабыргны иаанарԥшыз арбанқәоу, – лҳәан, Елита аӡбаҩ данизыӡырҩы ашьҭахь ацәажәара дналагеит. – Ашьра ахьыҟалаз саннеи апрокуратура аусеилыргаҩ иҟынтәи ақәшаҳаҭхара шсоузҵәҟьа ахҭысҭыԥ ахьыҟалаз акәша-мыкәша аҭҵаара иаразнак нап асыркит. Ашьра ахьыҟалаз ауада аҩнуҵҟа афотосахьақәа анҭырх ашьҭахь, шьҭа амедицинатә експертиза иарҵабырграны иҟаз аилкаараз иршьыз лыԥсыбаҩ аԥсцәа рышьҭаҵарҭахь идәықәаҳҵеит. Амедицинатә експертиза иаарласӡангьы ишьақәнаргылт иршьыз ҳәызбак амацарала дышшьыз, атехникатә експертизагьы хазы иарҵабыргит уи аҳәызбаҿ иԥшаау анацәашьҭақәа Пискунов Виктор имацара заҵәык ишитәыз ала. Ус анакәха, ашьра ҟазҵаз уи иакәхеит... Шәара шәаҳаҭыр! Аԥҳәыс дызлашьу уаҟа шәаԥхьа иқәуп, аҳәызбаҿ иԥшаау анацәашьҭақәагьы зтәу дызусҭоу зҳәо афотосахьақәагьы ҭыхны, уаҟа ишәымҵоу аусхәаԥштәы иагәылоуп.
– Ааи, усеиԥш аҵабыргра шьақәзырӷәӷәо ара саԥхьа иҟоуп, – урҭ анацәашьҭақәа ԥшааны данрыхәаԥш, днақәшаҳаҭхеит аӡбаҩгьы.
– Шәара шәаҳаҭыр, уи азы сгәаанагаракгьы шәеилсыркаар сҭахуп! Уи арбану ҳәа шәазҵаауазар, иҟаҵоу ауаҩшьра арҳәра иатәымкәа гәаӷшақә ишыҟаҵоу аҟара гәҩарас аҟаҵарахь ҳхьанарԥшуеит, избанзар иршьыз илцәыргашаз ҳәа акгьы лымамызт, ауадагьы акгьы дәылганы игамызт, насгьы арҳәра дшақәшьымыз арҵабыргит ауаҩшьра ахьыҟаҵаз ауадаҿ хышәи хынҩажәа мааҭ рҟынӡа иԥсаҟьаны иҩнаԥсаз аԥара. Шаҳаҭра ҟазҵо урҭ аԥарақәагьы, шәара шәаҳаҭыр, уаҟа шәаԥхьа иқәуп, – лҳәан, Елита илҭахыз ҳәаны лажәа аанылкылт.
Аекспертизаҟаҵаҩ лахь аӡәгьы азҵаара шимамыз аӡбаҩ ианеиликаа ашьҭахь, нас анаҩстәи ашаҳаҭҩы даарԥхьаразы ибжьы наиргеит. Ус дук мырҵыкәа иааҩнарыжьлаз ҭыԥҳа ԥшӡак ашәхымс дахьаахыҵҵәҟьаз лҽанаанылкыла, ашаҳаҭцәа рцәажәарҭахь дааскьаразы ашьҭахь аӡбаҩ ибжьы анлықәирга, убри аамҭаз шәаԥырҳаԥрак дахәаҽуа ахәаца-ахәацаҳәа лҿаалхеит.
– Быхьӡ, быжәла? – ацәажәарҭа дшаадгылазҵәҟьа дҵааит аӡбаҩ.
– Гавриленко Наташа.
– Аус џьаракыр ибуама?
– Азанааҭиурҭатә училишьча аҟны аҵара сҵоит. – Аӡбаҩ аиаша иамҳәакәа амцҳәараз ашьауӷәатә закәан дарбанзаалакгьы ахара иднаҵоит. Баргьы убри бдыруазарц бгәыбҽанысҵоит... Еилыбкаама?
– Еилыскааит.
– Адгәа Сааныҟәа-иԥа! Ашаҳаҭцәа разҵаара шьҭа уара уоуп изыхәҭоу, – иҳәан, аӡбаҩ аусӡбра иацыз аҷыдарақәа еиламгакәа аҳәынҭқарратә харадҵаҩ ажәа ииҭоит.
– Иҭабуп, шәара шәаҳаҭыр! – иҳәан, Адгәа нас ашаҳаҭҩы лазҵаара иҽыназикит. – Ауаҩшьра иалаху Аирынба Зафасгьы бара аҵара ахьыбҵо акәын иаргьы аҵара ахьиҵоз, иареи бареи шәеибадыруама?
– Иааигәаны мап!
– Заҟа шықәса бхыҵуеи?
– Жәибжь шықәса сырҭоуп!
Иаалырҟьаны апрокурор изҵаарақәа аанкыланы аӡбаҩ иахь аҳәара ҟаиҵеит, аусӡбра арманшәаларазы аӡбаҩ изааигәа иқәыз фотосахьак арҵабырграз ашаҳаҭҩы лырбара дақәиҭитәразы. Уи аӡбаҩ данақәшаҳаҭха ҭабуп ҳәа ахҳәаауа дҩагылан, аӡбаҩ инаҩсшәа иқәыз уи афотосахьа аақәхны, нас ашаҳаҭҩы дналыдгылан илырбо дналазҵааит:
– Ари изфотосахьоу бара боума?
– Ааи! – лҳәеит дышнахәаԥшызҵәҟьа.
– Изыбҭадаз ари бпатреҭ?
– Сара исымҭаӡеит, мчыла иара исцәигеит!
– Усгьы акәзааит... Ибцәызгаз ихьӡ, ижәла?
– Пискунов Виктор!
Убри аамҭаз апрокурор ишьҭахьҟа даахынҳәны иикыз афотосахьа уаанӡа иахьықәыз еиҭанықәиҵан, нас дааиасны итәарҭаҿ дшынатәазҵәҟьа ҩаԥхьа аӡбаҩ иахь аҳәара ҟаиҵеит.
– Шәара шәаҳаҭыр, иҟалозар ашаҳаҭ лахь сызҵаарақәа еиҭарыцысҵар сҭахуп?
– Иацҵа, Адгәа Саныҟәа-иԥа!
– Иҭабуп! – иҳәан, Адгәа нас ашаҳаҭгьы еиҭах ихы налықәкны азҵаарақәа лыҭара дналагеит. – Наташа! Зыхьӡ бҳәази бареи шәеибадыруеижьҭеи иҵуеи?
– Ашкол ҳанҭаз аахижьҭеи, класск аҟны ҳаидтәалан.
– Аҵара шәеицалгама?
– Мап, иара бжькласск рҿы дыштәаз дҭыҵит.
– Ауаҩшьра аныҟалаз аҽны бабаҟаз? – ашьҭахь изҵаарақәа даҽакахьы инахигеит Адгәа.
– Уи аҽны сҩызаки сареи Аҟәаҟәа ҳаиццеит.
– Ихьӡ, ижәла?
– Аирынба Зафас.
– Аҟәа иҟашәҵоз?
– Волгоградҟа ицараны иҟаз Катушьиан зыжәлаз иҩыза ерманык днаскьеигаразы дцон, бсыцаала ҳәа саныхҭеикӡа ашьҭахь саргьы сиццеит.
– Аҽны шәхынҳәыма?
– Мап. Иҩыза адәыӷба данеиҭа ашьҭахь, нас иара ихала дааныжьны сара сыуацәақәак рахь сцеит. Саницрыҵ ашьҭахь иара дахьцаз сыздыруам.
– Шәара шәаҳаҭыр! Ари ашаҳаҭҩы лахь уаҳа азҵаара уажәазын исымам – иҳәан, Адгәа изҵаарақәа ааникылт.
– Адукатцәа шәахьынтә ари ашаҳаҭҩы лахь азҵаара змада? – аҵыхәтәан урҭ ихы нарықәикит аӡбаҩ.
– Шәара шәаҳаҭыр! Ари ашаҳаҭҩы лахь макьана азҵаара ҳамам, – адукатцәа руаӡәык ибжьы наиргеит.
– Ус акәзар ашаҳаҭцәа ахьтәоу брыдтәал, макьанагьы иҵагьы ҳзызбазҵаашақәа ҟалар ҟалоит... Шьҭа даашәыԥхьа анаҩстәи ашаҳаҭҩы! – иҳәан, аӡбаҩ аамҭа ахьнеихьаз ибаразы убри аамҭаз исааҭгьы днахәаԥшит.
– Аӡбаҩ, ухаҵкы! Шәара шәаҳаҭыр! Сақәиҭышәтәуазар ахара здыԥхьаӡаланы инкылоу ашаҳаҭҩы Аирынба Арина уажәшьҭа дааԥхьаны шәхаҭа шәлазҵаар аусӡбра ахыркәшараз ишәеилныркаауаз рацәахон ҳәа сгәы иаанагоит, – иҳәан, Иуана Рақма-иԥа аӡбаҩ инаиҵаиҳәеит.
Адукат иҟаиҵаз ажәалагала аӡбаҩ еиҭах данақәшаҳаҭха, иҟаҵаз аԥарабжьгара дахырҟьаны иныркылахьаз Аирынба Арина илхылаԥшуаз милициак длыцны иааҩналан, аҩыџьагьы шеицыз аӡбаҩ иҿаԥхьа иаагылеит. Иҟалаз уиоуп, Алина маӡала иҟалҵаз аԥарабжьгара аҵыхәала дынкыланы дрымеижьҭеи ҩмзҟа ҵуан, аусҭҵаара хдыркәшараны ишыҟаз ауп шаҳаҭс иҟаз Кожемирова дшыршьыз. Иаалырҟьаны иҟалаз ауаҩшьра аҵыхәала ашьҭахь аусӡбара ахыргар акәхеит, избанзар иҟалон аԥарабжьгареи ауаҩшьреи еидҳәалазар, аха аҩхҭыск макьана еидҳәаламкәа аусӡбра хаз-хазы акәын ишымҩаԥысуаз.
– Быбжьы неиҵыхны аҭак ҟаҵа! Еиҭах сбазҵаауеит, иршьыз Кожемирова дыбдыруазма? – иҳәеит аӡбаҩ, аҭакҟаҵара лцәыуадаҩханы дааҟәындҟәындшәа илҳәаз анимаҳа.
– Аус лыцызуан!
– Лареи бареи шәеизыҟазаашьа зеиԥшрааз?
– Бааԥсык еибаҳамҳәацызт.
– Аус еицыжәуан, аха нас Кожемирова аусура даҟәыҵны даҽаџьара дзиасыз ҳәа ибдыруеи?
– Ҳаиҳабы данамих ашьҭахь даҽаџьара диасыр акәхеит. – Бара ибыхҟьаны... Усами? Аԥара шыбжьыбгаз аԥхьа еилызкаада?
– Ҳкассир лоуп.
– Аус зцыбуаз Кожемирова дызхыршьааз ҳәа ибдыруеи?
– Исыздыруам! – лҳәан, Арина аҵыхәтәан лыжәҩа
хырқәагьы дҩарыхеит.
– Иҟабҵаз аԥарабжьгара иршьызгьы далахәызма?
– Мап. Уи акгьы лыздыруамызт.
– Нас, шәеиҳабы лусура дзамихи?
– Лара дызлаҳасабеиларгаҩхадаз ала ахылаԥшра ахьлыцәмаҷхаз аҵыхәала.
Убри аамҭазҵәҟьа аӡбаҩ маҷк аҟара игәы дааҭахәыцшәа ҟаҵаны дыштәаз, ашьҭахь даалҟьаны ус иҳәеит:
– Ахара зду Аирынба угыл!
Зус рыӡбоз Аирынба Зафас ихы иқәыжьны дыштәаз ус аӡбаҩ ибжьы анааиқәирга ашырҳәа дҩагылеит, аха изыԥшуаз алаԥш рацәа рышҟа дызхьамԥшуа, иара иахь еилашуаз урҭ ргәаӷ даҟәырны дахьакыз хҩахашьак дақәнаршәомызт.
– Ухы уааҩаханы арахь сышҟа уааԥши... Ари ужәлантә ашаҳаҭҩы дудыруама?
– Мап.
– Бара дыбдыруама? – иҳәан, аӡбаҩ нас Арина лахь дынхьаԥшит.
– Мап. Иареи сареи ҳшеижәлантәыз ааигәоуп ианеилыскаа. Иахьадагьы дсымбац, иҭаацәагьы сыздыруам.
Аусӡбра аԥхьатәи амш азы ашаҳаҭцәа разҵаара шьыбжьышьҭахьынӡа иадхалеит, иззымҵаацызгьы макьана иҟан. Иаанхаз разҵаара шьҭа уаҵәахьы иахыгахарцаз аӡбаҩ ус иҳәеит:
– Ҳазымҵаац ашаҳаҭцәа макьанагьы ԥыҭҩык аанханы ыҟоуп, убри аҟнытә иахьала аусӡбра аанкыланы уаҵәы асааҭ жәеиза рзы иацҵахоит, – иҳәан, аӡбаҩ иаԥхьа иқәыз аусхәаԥштәқәа реизакра дналагеит. Убри аамҭаз аусӡбра амаӡаныҟәгаҩ дышшәырӡа дҩагылан, аӡбаҩ идәылҵра иахаҵгыларц лыбжьы налыргеит. Итәаз зегьы убри аамҭаз иааибадырны адруҳәа ианыҩеицгыла, аӡбаҩгьы иқьаадқәа неиҩыҵаркны, аӡбаҩцәа хазы изладәылҵлоз ашәахь иҿынаихеит.
Ноиабр 4, асааҭ 11 рзы... Аусӡбра иазыӡырҩразы адырҩаҽынгьы еизаз ауаа рхыԥхьаӡара еиҳагьы еиҳан. Зегьы шыԥшыз ус аамҭа аназгәаҭаз иахмырԥакәа аӡбаҩ дааины иҭыԥаҿ дшынатәазҵәҟьа, иахьагьы аусӡбра ишацҵаз нарылаҳәаны, нас зегь раԥхьа ажәа ииҭеит, аҳәынҭқарратә харадҵаҩыс иҟаз апрокурор. Адгәа Сааныҟәа-иԥа уи азын ҭабуп ҳәа нахҳәааны ашьҭахь ицәажәара ахы наиркит абас:
– Шәара шәаҳаҭыр! Ҳаззымҵаац ашаҳаҭцәа рахьынтә аԥхьа дааԥхьазар сҭахуп, Аирынба Зафаси Гавриленко Наташеи ирдыруа Катушьиан Завен Аршақ-иԥа Волгоградҟа
данцоз дшынаскьаргаз аилкаараз, уи ирҵабыргырц дааԥхьоуп Завен иашьа Катушьиан Сеҭрак.
– Даашәԥхьа зыхьӡ ҳәоу ашаҳаҭҩы! – иаразнак уи днақәшаҳаҭханы ибжьы наиргеит аӡбаҩ.
Дук мырҵыкәа дааҩналеит даара иуаҩеиқәаз, иԥынҵа ҿарҵәаҳәны змышәхәы цқьа имаацыз, жәафҟа шықәса зхыҵуаз хбыџк дшаҭлаҟьаӡа.
– Шәара шәаҳаҭыр! Сақәиҭышәтәуазар сызҵаарақәа ирыцсҵар сҭахуп, – иҳәеит апрокурор, шаҳаҭҩс ирыдигалаз раԥхьа данаагыла.
– Ааи, ааи, сӡырҩуеит, – днақәшаҳаҭхеит аӡбаҩ.
– Кашьиан ужәлоуп Сеҭрак ухьӡуп... Иашаны исҳәама? – Ааи!
– Ауаҩшьра иалаху Аирынба Зафаси уареи шәеибадыруама? – ашьҭахь изҵаарқәа ахы наиркит апрокурор. – Ҳаҩизцәоуп, – аҭакҟаҵара дналагеит Сеҭракгьы.
– Пискунов Виктор?
– Уи дызлаздырыз Зафас ибзоуралоуп.
– Иршьыз Кожемирова?
– Уи, мап!
– Аирынба Зафаси Гавриленко Наташеи уашьа Завен днаскьаганы адәыӷба данарҭоз уара узрыцымцеи?
– Сара уи аҽны ашколахь сцар акәын. Аԥышәарақәа раан исзымҭииз маҭәарк азы аҽазыҟаҵара сыман.
– Ибзиоуп, ус акәзааит!.. Шьҭа иҳаилыркаа уҩызцәа ауаҩы даныршьуаз аламҭалаз уара уахьыҟаз?
– Ахәшәтәырҭаҿ сыҟан.
– Иҟауҵоз?
– Сҩызак дышьҭан, ибара сцеит. Уахьынтәи схынҳәны ҳаҩны аҵаларҭа сааҵагылоны еиԥш, ҳҿаԥхьа игылаз аҩнаҿы иаалырҟьаны ҳәҳәабжьык саҳаит. Иҟалаз еилыскаарц саннеи, уи аҩны ауаа рацәаҩны иадизалахьан.
– Уа уаннеи иудыруаз ҳәа ӡәыр дубама?
– Гавриленко Наташа дышгылаз збеит.
Апрокурор иаалырҟьаны изҵаарақәа аанкыланы аӡбаҩ иахь еиҭах аҳәара ҟаиҵеит, Гавриленко Наташа дырҩегьых лазҵаара шаҭаххаз еилыркаауа. Аӡбаҩ уи
днақәшаҳаҭхан, Наташа дахьтәаз илаԥш нарханы дгыларц налыдиҵеит.
– Иҭабуп, шәара шәаҳаҭыр! – иҳәан, Адгәа нас уи аҭыԥҳа ихы налықәкны дналазҵааит. – Избан, аԥҳәыс даныршьуаз аламҭалаз ашьра ахьыҟалаз аҩнаҿы сыҟамызт ҳәа усҟан амц зҳабҳәаз? Бажәаху аныбҿырхуаз ирабҳәаз бчанабақәа зну аӡбаҩгьы имҵоуп, уи ахҩыла абар ара саргьы снапы иахьакәу, убри аҟнытә сеиҭабазҵаауеит усҟан изыбымҳәеи аиаша?
Убри аамҭаз Наташа деицрашәаны дахьгылаз, илҳәара лҿамшәо дааҟалеит. Лхы ларҟәны аҭакҟаҵара дақәымшәоушәа апрокурор ианиба, ашьҭахь даҽа зныкгьы ибжьы аарӷәӷәашәа убри даназҵаа, аҭакҟаҵара лцәыуадаҩханы аарла лыбжьы налыргеит.
– Сшәон!
– Бзыцәшәеи?
– Ауаҩшьра ҟазҵази сареи ҳахьеибадыруаз азын!
– Аԥҳәыс даныршьуаз аҽны бышԥарыцнагалеи?
– Уи аҽны иршьыз лахь амагнитафон аагара бҳацаала ҳәа ансарҳәа срыццеит, аха сара иабаздыруаз дыршьраны ишыҟаз. Уи аԥҳәыс дахьынхоз аҩнаҿы ҳанааи, уажәыҵәҟьа ҳанхаԥаланы иаагоит рҳәан, сара адәаҿы сааныжьны дара луадахь еицхалеит.
– Ауаҩшьра ҟазҵаз Пискунов Виктор имихыз амагнитафон, ашьҭахь 350 мааҭ ҳәа изирхәҳаз Конареикин Андреи Игор-иԥеи бареи шәеибадыруама?
– Ааи.
– Шәара шәаҳаҭыр, уажәшьҭа сақиҭышәтә зыхьӡ сҳәаз ашаҳаҭҩы Конареикин Андреи иҩнагалара, – иҳәан, апрокурор аӡбаҩ иахь еиҭах аҳәара ҟаиҵеит.
Иҩнаргалаз уи ашаҳаҭҩы ихы-иҵыхәа аԥхьа аӡбаҩ дазҵааны ианеиликаа ашьҭахь, нас апрокурор иахь дынхьаԥшны ихы наирҵасит шьҭа азҵаарақәа рыҟаҵара дшақәиҭыз ирдыруа. Адгәа Сааныҟәа-иԥа уи ҭабуп ҳәа нахҳәааны ашаҳаҭҩы иахь иаразнак азҵаарақәа иҭара иҽыназикит.
– Конареикин уажәшьҭа иҳаилыркаа аус ахьыууа? – Амашьына ныҟәысцоит.
– Ашьра ҟазҵаз Пискунов дудыруама?
– Ашкол ҳаицҭан.
– Иршьыз аԥҳәыс?
– Ҳаигәылацәан.
– Ауаҩшьра иалаху Аирынба дышԥаудыруеи?
– Иааигәаны дсыздыруам.
– Иршьыз аԥҳәыс дышәгәылазҭгьы, даныршьуаз аҽны уабаҟаз?
– Сҩызак иирамшы ахьазгәеиҭоз исамхажәын, ауха иара иҟны саанхеит.
– Ҳара иаадыруеит уашьеиҳаб Владимир дышҭаку...
Дзыхҭаркааи?
– Абна итәоу Гавриленко Наташа мчыла лцәа ахьԥиҽыз аҵыхәала дҭакуп.
– Дҭаркижьҭеи иҵуеи?
– Сынтәа хышықәсоуп...
Убри аамҭаз Наташа дҟаԥшьыхәхәаҵәараӡа дааицрашәан, дахьтәаз лхы агарҭа лмоуа аҳәаҵәы-ҳәаҵәра дналагеит. Лааигәа-сигәа итәақәазгьы лара лахь рынхьаԥшымҭаз, дзықәшәахьаз азы лхы дшацәыԥхашьоз иаразнак иаагәарҭеит.
– Ашьра ҟазҵаз Пискунов имагнитафон заҟа мааҭ ҳәа имухҳаи?
– 350 мааҭ ҳәа, аха аԥарақәа нагӡаны исымҭацызт, – аҭак ныҟаиҵеит Конареикин.
– Аус зухьаз амагнитафон зуҭаххеи, иҿыцыз ахьырҭиуаз узымԥшааӡоз?
– Уи амагнитафон абзиаӡақәа иреиуоу ҳәа адырга ҷыда змаз акәын.
– Иугәаԥханы имухызҭгьы, нас ашьҭахь изакәазы иурхынҳәи?
– Исырхынҳәырцсгәыиҭамызт, аханасизлеилыскаазала Виктор иан амилициа рҿы ацәгьа лҳәазар акәхап, ашьҭахь милициак дааны исымхны игеит.
Ауаҩшьра ҟазҵаз Пискунов Виктор зықәра намӡацыз, уаҩы шкәакәак, зымаха-зышьаха цқьа имшәыцыз қәыԥшӡак иакәын. Иарӷьа бла ибзианы ишамбоз убаратәы иҵакшәа акәын дшыԥшуаз, насгьы иҿаԥшылара злаҟаз ала зхәыжәла бааԥсӡаз аӡә шиакәхоз мҩашьо, амамиқәара зхаҳаны иҟаз ихы-иҿы гыгшәыгракгьы анубаалон. Дахьтәаз дгыларазы аӡбаҩ ибжьы аниқәирга, убри аамҭаз илакҭацәгьа уаҩ дахьыҟаӡамыз ганха џьара ирԥшны, игәы ишаҭахымыз убаратәы дыхшәааӡа дҩагылеит.
– Ҵарас иумои? – апрокурор ицынхәрас уажәы азҵаарақәа рыҟаҵара ихахьы игеит аӡбаҩ.
– Уахынлатәи ашкол сынтәа салгоит, аха ҽынла афымцамеханикатә ҟазарҭаҿ слесарс аус зуеит.
– Избан, уахынлатәи ашкол ахь узиасыз?
– Сырҵаҩцәеи сареи ҳмааибит.
– Ҩызас ишьҭухыз Аирынба дудыруеижьҭеи иҵуеи?
– Ҽынлатәи ашкол санҭаз класскаҿ аҵара еицаҳҵон.
– Шәҩыза Кожемиров Саша иҩныҟа шәаннеилоз, ишә
шьыз иан шәышԥалыдылкылоз?
– Лыҷкәын иҩызцәа ахьҳакәыз азы знызаҵәыкгьы дҳаҵамҟьацызт.
– Даара ҳаҭыр лықәшәҵеит ... Убжьы рду, исаҳауам иуҳәо!?
– Уаҳа сылшом.
– Избан?
– Ара иҟоу сҩызцәа рацәаҩуп.
– Уҩызцәа урцәыԥхашьоит акәу! Усҟан узыԥхамшьеи?..
Шьҭа иҳаилыркаа шәҩыза иан дызхушьааз?
– Сан лхы марианы имҩаԥылгозшәа ҽнак зны абас шылхылҳәаахьаз еилыскааит. Зцәа ккаӡа изхылхыз сан есымша ахацәа лыԥсахуазшәа ахьӡ бааԥс ахьылхылҵаз аҵыхәала, ӷәӷәала лгәаӷ шьҭыхны сыҟан. Ашьҭахь ҽнак зны сҩыза Зафас иасҳәеит, сан илхылҵаз ахьымӡӷ дахырҟьаны дсыпҟарц, дсыршәарц шысҭахыз. Убри анақәскуа аламҭалаз Зафасгьы ацхыраара сиҭарц сиҳәеит, иаргьы мап сцәимкит...
– Амза 26 рзы ауаҩы дышәшьит, аха амза 25 рзы уабаҟаз?
– Уи аҽны аԥсшьарҭа лагераҿ сыҟан.
– Алагер аҟынтәи уанбахынҳәи?
– Адырҩаҽны.
– Аҩны уахьааиз узаазеи ҳәа уаб думазҵааӡеи? – Игәхьааганы сааит ҳәа иасҳәеит.
– Уи аҽны ишәшьыз луадаҿ шәннеира шԥаҟалеи?
– Саша имагнитафон аамҭала иаҳлыркырц ҳлыҳәеит, аха иҳалымҭозшәа анызба дыршәаны илцәызгаразы аҳәызба цәырызгеит. Уи аамҭаз лара аҳәҳәара далагеит, аха лыбжьы рдуӡӡаны аргара данаҟәымҵӡа, аӡәы ҳаилыркыр ҳәа сшәаны ашьҭахь аҳәызба лыласҵеит.
– Данышәшь шәызлацеи?
– Уантәи аҭуан ҳхалан, анаҩстәи аҵаларҭала ҳалбааны ҳабналеит.
– Убла ухьуеижьҭеи иҵуеи? – иҳәан, аӡбаҩ изҵаара даҽаџьара инахигеит.
– Ахәбатәи акласс аҟны сантәаз аахижьҭеи...
– Ишԥаухьи?
– Акласс аҩнуҵҟа резинала аҵәқәа шеигәыдаҳҵоз ма
шәырны сыблагәы иалалеит.
Аӡбаҩ изҵаарақәа аанкыланы хәыцрак иҽнеиҭеит. Уи аамҭаз аусӡбра алаӡырҩцәа ажәак реҩшәар ҳәа ишәаны раҳаидеик ыҟамкәа еиқәышьшьы еилатәан, шьҭа уаҳа дзызҵаарыда ҳәа рылаԥшқәа иара иахь икыдырхаланы. Ус рацәак мырҵыкәа ибжьы наиргеит аӡбаҩ.
– Ахара зду Аирынба шьҭа уара угыл!
Аирынба изышьҭымхша еидара хьанҭак даҵарцалазшәа убри аамҭаз деиҵыӷәӷәа дҩагылеит, насгьы иҭынхацәақәакгьы уаҟа ирылатәазар акәхарын, ихы ҩышьҭыхны аӡырҩцәа дызрылаԥшуамызт, инубаалартә дыҟан ихы иазиуз даараӡа дахьхәны дшыҟаз аҟара.
– Азанааҭиурҭатә ҵара уҭоуп, усоума? – азҵаарақәа рыҟаҵара ҩаԥхьа ихахьы игеит аӡбаҩ.
– Ааи.
– Занааҭс иалухыз арбану?
– Аиларҭәаҩ.
– Знык аӷьычра ҟауҵахьан, ашьҭахь аӡәы иџьыба ушҭалоз амилициаа уақәыркын уныркылеит, усоума? – Ааи.
– Уус анырӡбоз иуқәырҵеи?
– Сышқәс ахьаҵанамкуаз азы ҩышықәса ахылаԥшра сыҭаны соурыжьит.
– Уи ашьҭахьгьы угәы иазымчҳакәа ауаҩшьрагьы уҽалаурхәит... Уҩыза игәҭакыз ануеиҳәа, усеиԥш ацхыраара иҭара аԥсоу аԥсаму уазхәыцыр акәмыз, насгьы ишәшьыз лыҷкәын Сашеи шәареи шәеиҩызцәан, Пискунов иуабжьигаз иаразнак узақәшаҳаҭхеи?
– Ҳҩыза иан дишьуеит ҳәа сыҟамызт!
– Уахь шәанцоз аҳәызба шимаз уимырбаӡеи уҩыза?
– Даласыршәарц ишьҭысхит ҳәа сеиҳәеит.
Аӡбаҩ изҵаарақәа аанкыланы ахара здыз иҭыԥаҿ днаиртәан, нас хәыцрак иҽнеиҭашәа ҟаиҵеит, аха рацәак иҽаламгалакәа ашьҭахь алаҳәара ҟаиҵеит, ахәашанӡа аусӡбара ишахыгахоз ала. Аусӡбра иацырҵараны иҟан асааҭ жәеиза рыбжазы, ашьҭахь инадирдырит убри аҽны аусӡбра акы аԥырхагамхар аҵыхәтәагьы шхыркәшахоз, аӡбаҩ абас наҳәаны дцаразы даныҩагыла, убри аамҭаз лыбжьы налыргеит ани амаӡаныҟәгаҩ ӡӷабгьы.
– Сшәыҳәоит шәгыларазы, аӡбаҩ дцоит!
Ноиабр 7, ахәаша, асааҭ 10.30 рзы... Аусӡбра иалахәыз зегьы ааины рҭыԥқәа рҿы ишынатәазҵәҟьа, ашьра ҟазҵаз Пискунов Виктор иан Тимофеева Наталиа зегь раԥхьа дааиԥхьаны илазҵаарц иҭаххеит аӡбаҩ.
– Быхьӡ, быжәла? – дшааҩналазҵәҟьа дналазҵааит апрокурор.
– Тимофеева Наталиа Кирилл-иԥҳа!
– Уаҳа ахшара шәымоума?
– Аԥҳа дҳамоуп, аха хаҵа дцахьеит.
– Быҷкәын иишьыз аԥҳәыс дыбдыруазма?
– Ааи! Даҽа ҩныкахь нхара ҳаиасаанӡа лареи ҳареи ҳаигәылацәан.
Наталиа абас аҭак аныҟалҵа ашьҭахь убри аамҭаз илзымчҳакәа лгәы ԥшааны аҵәыуара дналагеит, акраамҭагьы лҽылзеиқәкуамызт. Уажәы-уажәы лҽылҟажарц ақәылкуан, аха лылаӷырӡқәа ҭаха лырҭомызт, аха нас илулакгьы мчыла лҽааихәлагәаны лажәақәа цқьа илзымҳәо ашьҭахь лцәажәара инацылҵеит.
– Сара... Сара... Леночка лыцәгьараҳәа акымзарак сыздыруамызт, усеиԥш акгьы лыдсымбалацызт! Ахааназ исмаҳацызт бааԥсык схылҳәаахьеит ҳәагьы, нас исыздыруам сыҷкәын дишьыртә еиԥш, ҳара ҳзы цәгьарас иҟалҵахьаз!
– Быҷкәын ацәгьара ҟаиҵаанӡа ихымҩаԥгашьақәа шԥаҟаз? Аҵыхәтәантәи аамҭақәа рзы иҟазшьа ԥсахны дшыҟаз аҟара кыр идыббалахьазма? – лазҵаара деиҭаналагеит апрокурор.
– Мап, усеиԥш ибааԥсыз ҽеиҭакрак идсымбалацызт, зықәра намӡац хәыҷык ишизҳауа еиԥш иаргьы изҳауан. Ҵабыргны рықәра зықәроу ақәра наӡарахь ианиасуа акыр иласцәахоит, ажәа мыцхәы рымакра рнаалом, амаҷ азынгьы игәаауеит. Сара урҭқәа бзианы издыруеит, избанзар занааҭла сызларҵаҩу ала ааӡара аԥҟарақәа инарықәыршәаны акәын игәаҳәарақәа шынасыгӡоз.
Наталиа абас анаалҳәаҵәҟьа еиҭах лгәы иазымчҳакәа аззы лыхга аҵәыуара дналагеит, аха азҵаарақәа лыҭара апрокурор дахыццакуамызт, лхала лҽеиқәылкаанӡа даалԥеиԥшырц иҭахызшәа.
– Ҽнак зны иаалырҟьаны ҳмагнитафон бжьаӡит, – лызхара данҵәыуа ашьҭахь апрокурор ибжьы иргаанӡа ҳәа дымԥшыкәа, нас лхала лажәа еиҭанацылҵеит макьанагьы дқьыпшәыпуа. – Усшәа сгәы иаанагеит Виктор дыршәаны аӡәы ицәигазар ҟалап ҳәа, аха иаби сареи ҭаха аниаҳамҭаӡа аҵыхәтәан иҳаиҳәеит Конареикин Андреи ҳәа иҩызак ишииҭаз. Андреи иигаз ирхынҳәразы адырҩаҽныҵәҟьа адырра исҭеит, аха иааимҭиуазшәа анызба ҽнак зны милициак ила имхны иаазгеит.
– Ауаҩы дыршьраны ианыҟаз аҽны алагер аҟынтәи быҷкәын аҩныҟа дхынҳәырц зиҭаххаз беимҳәаӡеи? – иҳәан, апрокурор изҵаара даҽаџьара инахигеит.
– Аҩныҟа сцароуп ҳәа шсеиҳәаҵәҟьаз иаразнак иаҿаршәны мап ицәыскит, аха имуӡозшәа анызба игәы ԥызымжәарц азы аҵыхәтәан сақәшаҳаҭхеит. Аҩныҟа дцеит ҳәа сгәы рҭынчны сшыҟаз, убри аҽны ашьыбжьышьҭахь сҩызак лхаҵеи лареи сахьыҟаз алагераҿ икылҟьа иааны маӡала исарҳәеит, анкьа иаҳгәылаз Лена сыҷкәын дшишьыз. Сгәысҽанымкәа ас ансаҳа сыхшыҩ сыхнахит, салаԥсит, сгәы тҟәацырц акгьы сыгымхеит, аха иҟасҵарыз амыждараз аҩныҟа дахьысышьҭыз аҽны амитә иамхаҟаиҵеит.
– Иаби иареи реизыҟазаашьақәа зеиԥшрои?
– Ишԥасҳәари... Иаб ашахҭаҿ аус иуеит, данибо аасҭа данимбо еиҳауп, абжеиҳан ижәны даауеит. Ажәакала иаб иаасҭа сара еиҳа дысзааигәан.
Убри аамҭаз аҩбатәи адукат Адгьагә Сагига-иԥа аӡбаҩ иахь ажәа даҳәоит.
– Шәара шәаҳаҭыр! Азҵаарақәа рхарҭәаараз саргьы исымоуп сзызҵааша. Сақәиҭышәтәуазар саргьы зҵаарақәак налысҭар сҭахын.
– Улазҵаа, Адгьагә Сагига-иԥа.
– Наталиа Кирилл-иԥҳа! – ибжьы наиргеит адукат. – Бхаҵа ижәны данаалоз Виктор иаб ихитәымра шԥаидикылоз?
– Хьаасгьы имамызт.
– Ибзиоуп, ус акәзааит, аха шәыҷкәын абасҵәҟьа гыгшәыгҵас агәымбылџьбара илазҵаз ҳәа бгәы ишԥаанаго? – Исыздыруам иаалырҟьаны изыҟалаз! Уаанӡа зегь рзы дҳалалӡа акәын дшыҟаз.
– Бхаҵа иҷкәын иаха имамызт, аха бара бганахьала иааӡараҿы ибыцәигхақәаз ыҟоуп ҳәа кыр бгәы иаанагоума? – Усура санцалоз рацәак ахылаԥшра сызимҭозар ҟаларын, аха уеизгьы ааӡара аганахьала акгьы шигысмыжьыз агәра ганы сыҟоуп.
– Аҭаҭын дшахо аадыруеит, ахара данбалагеи?
– Ибла ԥҟаны ахәшәтәырҭаҿ данышьҭаз инаркны.
– Усҟан ихыҵуааз?
– Жәаҩа шықәса.
– Нас, абасоума ааӡара шигыбмыжьыз! Бара бызларҵаҩыз, бызлааӡаҩыз ала, иқәра зықәраз аҭаҭын ахара шизеицәаз иҵабымҳәаӡацзи? Абас акәызма дшыбааӡоз!.. Аҭаҭын ахара дшалагаз иаб идыруазма?
– Ааи!
– Шьҭаеилкаауп, шәыҷкәынауаҩшьраигәаӷьыртәаҟынӡа инагараз ангьы абгьы ишәыбзоуроу шыҟоу, – изҵаарақәа изнырҵәомызт адукат. – Зныкыр кыр шәцәиӷьычхьазу?
– Ҵыԥх абыржәааны еиԥш, 250 мааҭ аԥара ахьыҵәахыз иԥыхьашәан иамхагеит, аха иаби сареи ишигаз аниҵаҳдыраа, ашьҭахь инимхыцыз ааганы аҭыԥаҿ иҟаиҵеит.
– Лассы-лассы аԥара ишәҭалозма?
– Есҽны акәымзаргьы мчыбжьыкахь знык-ҩынтә жәамааҭк рҟынӡа наиҳаркуан.
– Ҳара еилаҳкаахьеит быҷкәын бзиа иибо ӡӷабк дышимоу баргьы ишыбдыруа... Иахыбҳәаауеи урҭ рыбзиабара?
– Исҭахымызт сыҷкәын Гавриленко Наташа дахьлырацнагалаз. Иасҳәеит лара иара изы дшыҟамыз, ицәымӡакәа исырдырит иара иаҵкыс еиҳабацәоу ҷкәынцәақәаки лареи шеиқәшәалоз, ишакәым алагьы лхы шымҩаԥылгалоз, аха иабжьызгоз ихахьы инеигомызт. Ашьҭахь ҽнак зны лхаҭа дыԥшааны лгәылҽанысҵеит сыҷкәын уаҳа дицымныҟәаларазы, аха егьа иасҳәазаргьы бзиа дахьиамхабаз азы даалыцымныҟәалар иуамызт иҽеимыз аусқәа шылхылҿиаахьаз иаргьы ишидыруазгьы.
Виктор иаб Пискунов Андреи Захар-иԥа еиҳау аҵара далгахьан, аха изанааҭ ихы изамырхәакәа аҵыхәтәан ашахҭаҿ аусура далагеит. Убасҟан участкак аҟны азныказгьы еиҳабыс дахадыргылт, аха нас арыжәтә мыцхәы иҽадицалацәо даналага дамырхит, уи нахысгьы еиӷьхашьак имамкәа иахьа уажәраанӡагьы ишижәыц ижәуан. Иара иганахьала ааӡара змауыз иҷкәын иҵыхәала уажәы аӡбаҩцәа
рҿаԥхьа дгыланы иҽырқьио, изиазҵаауаз азҵаарақәа рҭакқәа рыҟаҵара даҿын.
... – Уҷкәын иҩыза Аирынба Зафас дудыруама? – азҵаарақәа иҭара даҿын апрокурор.
– Ааи. Сыҷкәын иаҟараҵәҟьа ибзианы дыздыруеит.
– Иршьыз?
– Уи усҟак дсыздыруамызт. Аҳәса ахацәа раасҭа еиҳа еизааибагоит, сыԥҳәыс лареи ракәын ибзианы еибадыруаз. – Уҷкәын иааӡараз иулуршаз ҳәа иҟои?
– Есымша сиабжьон ааӡара згыз абжьаҟьалацәа дрыцымныҟәаразы.
– Ааи, ааи, уџьабаагьы уԥыланы уҟоуп! Уабжьгарақәа шынаигӡаз еилкаауп! – аӡбаҩ иахь ажәа дамыҳәакәа убри аамҭаз ихатәԥышәала ибжьы наиргеит адукат Иуана Рақма-иԥагьы. Аҵыхәтәан зҵааракгьы наԥишьит. – Аиаша ҳәа, иахьа џьаракыр арыжәтә ужәхьоума?
– Сшәыҳәоит ҳаҭырла шәсацәажәарц, иахьа уи аҟынӡа сыҟам!.. Џьым, шәара изышәымҳәои, зус шәыӡбо шәара дшәыҷкәынам!
– Утәа, уҭыԥаҿ утәа! – иҳәеит аӡбаҩ, убри аамҭаз иҽааицрашәаны. – Угәы ԥжәоит акәу! Мышкы зны абас шыҟалоз уаазхәыцны уҷкәын ара даанамгартә уихылаԥшландаз!.. Уажәы ҳаизыӡырҩып аекспертиза ҟаҵаҩы аҳақьым-аԥсихиатр... Лад Сагәыр-иԥа ажәа умоуп, ҳаузыӡырҩуеит!
Лад афырҳәа дҩагылан, ахара здыз ргәабзиара шыҭҵааз ала иаразнак аиҭаҳәара дналагеит.
– Ақалақь апрокурор хада Адгәа Сааныҟәа-иԥа идҵала ахара здыԥхьаӡалаз Пискунови Аирынбеи ргәабзиаратә ҭагылазаашьа зеиԥшраз ашьақәыргылараз, Иуль 14 рзы имҩаԥган амбулаториатә експертизатә гәаҭара. Еилкааны ишьақәырӷәӷәоуп ахара зду агәабзиара шрыгым, маҷӡак иадамзаргьы еицакрак амамкәа аҩыџьагьы рыԥсихикатә ҭагылазаашьа шыбзиоу. Ауаҩшьра аныҟарҵоз аамҭаз, уи ашьҭахьгьы гәҩарас иҟауҵаша чмазарак рыдҳамбалеит, ажәакала аӡбаҩцәа рҿаԥхьа аҩыџьагьы рхы ахьчара рылшоит. Имҩаԥгаз агәаҭарақәа рыла ирҵабыргуп, иҟаҵоу ауаҩшьра заанаҵ иӡбны ҽазыҟаҵарыла имҩаԥгоу шакәу. Иаҳҳәап, иашаҵәҟьаны усеиԥш кьылчмазарак рымазҭгьы, усҟан ауаҩы ишьра шеиҿкаатәу заанаҵ ӡбашьа рымамызт. Уи иарҵабыргит ашьра ҟазҵаз Пискунови ауаҩшьра иалаху Аирынбеи санырҿацәажәоз изцәымшәашаз сызҵаарақәа иаразнак рҭакқәа шыҟарҵоз, аха дара ртәала ишәарҭахап ҳәа ирԥхьаӡоз азҵаарақәа рзеилымкаауашәа рҽыҟарҵон, абжеиҳан ҽырхашҭ ҟарҵон... Шәара шәаҳаҭыр, сара сажәа салгеит! – абраҟа иажәа ааникылт аекспертизаҟаҵаҩы.
– Иҭабуп, Лад Сагәыр-иԥа... Ахара зду Пискунов угыл! – ашьҭахь ахара здыз ихы наиқәикит аӡбаҩ. – Ишәшьыз луада шәшыҩналазҵәҟьа, уан лхы марианы имҩаԥылгоит ҳәа зылхылҳәааз уамызҵааӡеи?
– Исгәалашәом!
– Ишԥаугәаламшәои, уи аҵыхәалами лара лахь уҩызеи уареи шәызцаз? Насгьы ҩажәиаабантә аҳәызба злылауҵаз, знык улысыр азымхаӡоз?
– Уи аамҭаз сыхшыҩ сахыҵны сыҟан, иҟасҵоз акгьы збомызт.
Аӡбаҩ изҵаарақәа аанкыланы Пискунов днаиртәан, нас иаԥхьа иқәгылаз аграфина ахәдацәа ианкны аҵәца абжаранӡа аӡы нҭаҭәаны ижәны ианықәиргылоз аамҭазы, ус ибжьы наиргеит адукат Иуана Рақма-иԥа.
– Шәара шәаҳаҭыр! Сақәиҭышәтәуазар шьҭа даасԥхьар сҭахуп ашаҳаҭцәа ирылахәым, аха аҵыхәтәан зхала иаҳзааз даҽа шаҳаҭҩык. Сара сыхәҭаахьала лазҵаара ахәҭоуп ҳәа сгәы иаанагоит.
– Аусӡбра иахәартә иҟазар, насгьы иҳалҳәарц илҭаху аусӡбра иадҳәалазар мап ацәыскуам... Адгәа Сааныҟәа-иԥа адукат иҳадигалаз иахуҳәаауеи? – иҳәан, аӡбаҩ апрокурор дахьтәаз ахь дынхьаҳәит.
– Шәара шәаҳаҭыр! Ус ахәҭоуп ҳәа азышәыԥхьаӡазар, саргьы мап ҳәа сзахҳәаауам.
– Ус акәзар даашәԥхьа уи ашаҳаҭ! – убри аамҭаз ашә илагылаз иахь ибжьы наиқәиргеит аӡбаҩ.
Рацәак мырҵыкәа, зықәрабжа инархыҳәҳәахьаз ԥҳәыск данааҩнарыжьла, иахьгылатәыз аҭыԥ аҟынӡа дааскьаанӡа аӡбаҩ ибжьы налықәиргеит.
– Быхьӡ, быжәла?
– Чачаа Расида Дадал-иԥҳа.
– Аус абабуеи?
– Афинансқәа рыҟәшаҿы ҳасабеилыргаҩыс.
– Иршьыз аԥҳәыси бареи шәеибадыруазма?
– Лена рыцҳаи сареи аус еицаауан, нас лыԥсра лыманы даҽаџьара аусура далагеит акәымзар.
Аӡбаҩ изҵаарақәа аазырханы, нас адукат дахьтәаз ахь дынхьаԥшны ус иҳәеит:
– Иуана Рақма-иԥа! Ари аԥҳәыс шаҳаҭс дааԥхьаны дҳадызгалаз уара уоуп, шьҭа азҵаарақәа рыҟаҵара зыхәҭоугьы уара уоуп.
– Иҭабуп, шәара шәаҳаҭыр! – иҳәан, Иуана нас уи аԥҳәыс ихы налықәкны илҳәашаз налыҵаиҳәеит. – Расида Дадал-иԥҳа! Сара сҿы бнеины исзеиҭабҳәаз зегьы абраҟа аӡбаҩцәагьы идеилыркаа иршьыз аԥҳәыс дшыбдыруаз... Ҳабзыӡырҩуеит!
– Лена рыцҳаи сареи аиуарагьы ҳабжьаҳҵахьан, – лҳәан, Расида уаҳа анс-арс ҳәа акәымкәа даахәыцхәыцны ацәажәара дналагеит. – Аус анеицаауаз аламҭалаз лыҷкәын Саша хәыҷы аӡы дӡаахны дыснаҭхьан, усҟан фбаҟа шықәса ракәын ихыҵуаз. Ҳахьынхо аҩны ргыланы ианалга ашьҭахь ауаа ҩнарҵарц ианеихыршоз ҳҩыџьагьы еицҳауит, ҳагьеигәылацәахеит, лара аԥшьбатәи аихагылаҿ схаҿыҵәҟьа дынхон, сара лыҵаҟаҵәҟьа исырҭаз ауада сыҩнан. Ларгьы саргьы есҽны ҳаибабон, ҳаиҭанаиааиуан, анага-аага ҳабжьан, лассы-лассы цәажәараҳәа сара сахь дылбаалон, саргьы лара лахь схалалон. Исалҳәахьан илеиҵбыз аеҳәшьа дшыҟаз, аха ишыхәыҷқәаз еицәыӡхьазаарын. Аџьынџьтәылатә еибашьра ду аҽеҩшамҭаз раб афронтаҿ данҭаха, рангьы ачымазара данага, ишыхәыҷқәаз еибахаз аеҳәшьцәа руаӡәык ааӡара џьоукы дыргеит, Ленагьы тәым ҩнаҭакаҿ днанагеит. Аеҳәшьцәа еицәҟьаланы иҟеижьҭеи оума ҵит, Лена илызҳаны
еиҳау аҵара далгеит, хаҵа дцеит, аха дзыццаз хымхәаҩык, арыжәтә зҽадызцалоз аӡә иакәхеит, данимыхәаӡа ашьҭахь лхәыҷызаҵә даашьҭыхны нхара ҳәа ҳара ҳахь дааит... Дааит лхамыждараз, лыԥсра лыманы.
– Арахь дааижьҭеи иҵуеи? – лажәа днаԥыҩланы дҵааит аӡбаҩ.
– Имҵыкәа, шьҭа маҷ ҵуама! Усҟан лыҷкәын Саша хәышықәса ракәын ихыҵуаз, уижьҭеи жәохәҟа шықәса уеизгьы иҵуеит... Изхысҳәаауа, Лена рыцҳа дҭынхадаха, дыԥҳәысеибаха дшыҟаз, лыԥсра шықәсык аҟара шагыз иаалырҟьаны лаҳәшьеи лареи машәыршәа еибаԥшааит.
– Лаҳәшьа лара лахь даахьазма? – деиҭаҵааит аӡбаҩ.
– Мап, арахь дмаацызт. Лена лоуп лара лахь дцаны дызбаз.
– Илыхьӡуи лаҳәшьа?
– Зинаида лыхьӡуп, дҭаацәарахахьеит, ҩыџьа ахшара лымоуп, Саратов инхоит. Уахь дцаны аҵара иҭалаз Лена лыҷкәын Саша иан лаҳәшьа лҟны ауп дахьыҟоугьы... Исыздыруам ишәасҳәараны иҟоу агәра ахьынӡажәгаша, аха ижәдыруаз, аиашоуп исҳәо.
– Расида Дадал-иԥҳа! Ибҳәараны иҟоу усеиԥш агәаанагара збоузгьы ҳаилыркаа, усҟан сара ишсабҳәаз еиԥш, аӡбаҩцәагьы ирдыруазар бзиоуп, – иҳәеит адукат Иуана Рақма-иԥа.
– Лена рыцҳа дшыршьуаз аҟара заанаҵ лцәа иалашәахьазшәа, лыҷкәын Саратов аҵара данҭала ашьҭахь, ҽнак зны луадаҿ ҳаидтәаланы ҳшеицәажәоз исалҳәеит: «Расида, издыруада мышкы зны сыҳәҳәабжь баҳауазар бхаланы сыхьча, ацхыраара сыҭ!» ҳәа, убри исалҳәаз уажәыгь сгәы иҭахәхәа иҭоуп. Слыцхыраартә еиԥш сахьзыҟамлаз азыҳәангьы схы сшәиуеит.
– Ус балҳәеижьҭеи иҵуеи? – дҵааит аӡбаҩ.
– Дыршьаанӡа ҩ-баҟа мзы шагыз.
– Дзыцәшәоз лымҳәаӡеи?
– Мап. Ус зхылҳәааз акыргьы илыдысцалеит усҟан, аха зегь акоуп исызлмырҳәеит, насгьы дыршьуеит ҳәа
иҟадаз, уи аҵыхәала уаҳа акгьы анылымҳәаӡа, нас саргьы исхасыршҭит. Ашьҭахь асеиԥш арыцҳара данақәдыршәа, ани исалҳәахьаз аасгәалашәан џьара еиҭасҳәарц сҭаххеит, ус иагьыҟасҵеит, – лҳәан, Расида лцәажәара аанылкылт.
Убри аамҭаз апрокурор ибжьы наиргеит, азҵаара аҟаҵараз аӡбаҩ иақәшаҳаҭхара дамызҵаакәа.
– Расида Дадал-иԥҳа! Иахьа бааны еиҭабҳәаз, избан уажәы аԥхьа џьара аӡәы изиабымҳәацыз? Ауаҩшьра ахьыҟалаз аҩнаҿы инхоз агәылацәа ашьаусԥшааҩцәа урҭ ражәахәқәа аныргоз, уажәы иҳабҳәаз усҟан изырцәыбҵәахи?
– Усҟан аӡәгьы дысмазҵааӡеит.
– Ишԥеилаҳкаари ари? Аусҭҵааҩцәа агәылацәа зегьы ианразҵаауаз, усҟан бараӡәк ибмазҵаакәа баанрыжьыртә ишԥаҟалеи? – дҵааит аӡбаҩгьы.
– Избанзар, Лена даныршьуаз аҽны сара аҩны сыҟамызт, Кьалашәыр ахәшәтәырҭаҿ сышьҭан. Ашьҭахь сбара ҳәа инеиз сгәыла ԥҳәыск исалҳәеит ҳаҩнаҿы ауаҩшьра шыҟалаз, – лҳәан, Расида иаалырҟьаны лгәаҵанӡа дынҭақәыԥсычҳан, нас еиҭах лажәа инацылҵеит. – Аӡәы иԥырхагамыз аԥҳәысеиба рыцҳа лыгәнаҳа рзымгароуп напы хәымгала дҭазырхаз!
– Лад Сагәыр-иԥа! Угәы ишԥаанаго, зықәра намӡац рхала иӡбны ауаҩшьра рзыгәаӷьрызу? – иҳәан, аӡбаҩ иварахь дынхьаҳәны аҳақьым аԥсихиатр дахьтәаз ихы наиқәкны еиҭах днаиазҵааит.
Лад ашырҳәа дҩагылан, аӡбаҩ дзызҵааз аҭакҟаҵара дналагеит, уажәы-уажәы зус рыӡбоз ахьҭакыз ахьгьы дынхьаԥшуа.
– Ахара зду Пискунови Аирынбеи ирыдҳаԥхьаӡалаз ахара бзианы иҭысҵааит, насгьы сара исыдыз аҩыџьагьы рыԥсихикатә ҭагылазаашьа зеиԥшраз еилкааны ашьақәырӷәӷәара акәын. Аекспертизаҟаҵаҩы Наумова Елитеи ари ашаҳаҭҩ ԥҳәыси идырҵабыргуа агәра злаугаша рацәоуп. Ҵабыргны, ахара здыԥхьаӡалоу Пискунови Аирынбеи рықәра зықәроу еснагь ишәарҭоу уаауп, знык унапаҿы иааганы иҟаҭәаны иузхыхыр, нас иаарыдуҵауа зегьы анагӡара
иазыхиахоит. Ахәыҷреи адухареи реиҭасымҭа ианырҭагылоу аамҭаз убранӡа рнагарагьы зынӡа имариоуп, рхы уааҭаланы рхаҭақәа рыҽдуршьыртә аҟынӡагьы инаугар ҟалоит.
– Шәара шәаҳаҭыр! Аусӡбра арманшәалараз жәалагалақәак ҟасҵар сҭахуп аҳәара сақәиҭышәтәуазар? – иҳәан, аҩбатәи адукат ибжьы наиргеит.
– Адгәа Сааныҟәа-иԥа, адукат дзыҳәаз ажәалагала иахыуҳәаауеи? – убри аамҭаз апрокурор ихы наиқәхкны дҵааит аӡбаҩ.
– Шәара шәаҳаҭыр, адукат иҟаиҵаз аҳәара мап ацәыскуам аусӡбра иацхраартә иҟазар!
– Ҳаузыӡырҩуеит Адгьагә Сагига-иԥа! – иҳәан, аӡбаҩ нас адукат иахь дынхьаԥшит.
– Иҭабуп, шәа шәаҳаҭыр! – иҳәан, Адгьагә ажәа ширҭазҵәҟьа ииҭахыз ажәалагала деилыркаара дналагеит. – Шәара шәазхәыц, избан, иршьыз: «Расида, издыруада сыҳәҳәабжь баҳауазар бхаланы сыхьча, ацхыраара сыҭ!» ҳәа, лгәылаԥҳәыс излалҳәаз? Абас илҳәаз арҵабыргыртә иҟоуп ауаҩшьра арҳәра ишадҳәалам, насгьы ԥҳәысеибак илцәугаша ҳәа акгьы лымамызт. Уи адагьы аекспертизаҟаҵаҩы Наумова Елита иршьыз гәаӷшақә дшьызар ҟалап ҳәа иазгәалҭазгьы сыхәҭаахьала аҵабырг иазааигәоуп ҳәа азысыԥхьаӡоит, избанзар ахара здыԥхьаӡалоу ауаҩы дшыршьыз ала иаразнак рҿы рықәшаҳаҭхеит, уи знызаҵәыкгьы мап ацәырымкит даргьы, насгьы акы лцәаҳгандаз ҳәагьы дрымшьит. Убри аҟнытә, абасала ицәырҵыз агәаанагарақәа ҳҿаԥхьа иқәнаргылоит, макьана еилкаам ахԥатәи хаҿык џьара аҽыҵәахны ишыҟоу аҟара.
– Ишԥа, ахԥатәи ахаҿы? – дҵааит аӡбаҩ.
– Шәара шәаҳаҭыр! Шәхаҭагьы ижәдыруеит ауаҩшьра зыхҟьаз аҭҵаара мҩаԥысуанаҵы ишаарԥшхаз, иршьыз Кожемирова аус ахьылуаз Анхарҭатә аҩнусбарҭатә наплакаҿы иҟалаз аԥарабжьгара азы ҩынтә аусӡбра шымҩаԥысхьаз, аҵыхәтәан абыржәы убри иагьцәырнагеит х-зҵаарак. Актәи – аӡбраҿы шаҳаҭҩыс дықәгылан иршьыз
Кожемировагьы. Аҵыхәтәантәи аусӡбра ҟалараны иҟан маи 27 рзы, аха шаҳаҭҩыс ахԥатәи лықәгылара мышкы шагыз дахьымыгӡакәа амза 26 рзы дыршьит. Аҩбатәи – ауаҩшьра згәаӷьыз Пискунови Аирынбеи ауаҩшьразы аԥышәа рымамызт, уи азоуп ҳәызбала цәгьаԥсышьа злырҭаз, избанзар дҵас ирыман дшыршьуазаалакгьы лҭархара. Ахԥатәи – иршьыз аус лыцылуан маҵаԥас иаашьҭыз аҳасабеиларгаҩ, ашьра ҟазҵаз ижәлантәык Аирынба Арина. Убри арҵабыргразы аҳәара ҟасҵоит, иршьыз Кожемирова аус лыцызуаз Арыҭба Наира абыржәы лазҵаара ахәҭаны иҟоуп ҳәа.
– Имааз ашаҳаҭҩы лоума?
– Ааи, шәара шәаҳаҭыр, усҟан дыҟамызт, аха иахьа дааит. – Сақәшаҳаҭуп! Даашәыԥхьа ҳазмазҵаац ашаҳаҭҩы! – ибжьы наиргеит аӡбаҩ.
Зықәрабжа инархысхьаз ԥҳәыск дшааҩналазҵәҟьа, ашацаҳәа лҿааханы аӡбаҩ иҿаԥхьа ацәажәарҭа даахагылт, аҳәса ирклоз асакулеигьы лыжәҩа иаахыхны лаԥхьа инықәылҵеит.
– Быхьӡ, быжәла? – ашаҳаҭ дызусҭаз шидыруазгьы дҵааит аӡбаҩ.
– Арыҭба Наира.
– Шаҳаҭҩс бшыҟаз бдыруан, ҳанбыԥхьаз аҽны бзымааи?
– Уи аҽны даажуан машәырла иҭахаз сашьа, – лҳәан, Наира убри аамҭаз аҟаԥыҳәа лылахьгьы ааиқәылҵеит. – Ашьҭахь еиҭах шәара шәҟынтәи ашәҟәы сзынарышьҭит иахьазын аусӡбрахь сааразы. Лена рыцҳа лзын смаакәа схы сеигӡозма.
– Иҭабуп! Бахьааз иашаны иҟабҵеит, – иҳәан, аӡбаҩ нас еиҭах изҵаарақәа инарыциҵеит. – Иршьыз аԥҳәыс дыбдыруазма?
– Аус еицаауан.
– Бара уажәыгьы уаҟа аус буама?
– Ааи.
– Иршьыз даҽаџьара усура дзиасыз ҳәа ибдыруеи?
– Лена ҳара ҳҿы аус анылуаз ҭыԥҳа қәыԥшӡак маҵаԥас дылзаарышьҭит. Рацәак мырҵыкәа уи аӡӷаб аҳәынҭқарра аԥара рацәаны маӡала илхатәылтәит. Ашьҭахь анаплакы аиҳабы ишеиликаазҵәҟьа аҩыџьагьы аусура иаҟәихит, аԥарабжьгара шыҟалаз аилыргаразы ашшыбӷьыцгьы апрокуратура иалеигалеит. Убри аҵыхәала аусӡбара цонаҵы, ус иаалырҟьаны Ленагьы дыршьит, – лҳәан, Наира лажәа наҿахылҵәеит.
Адукатцәа шаҳаҭҩцәас аҵыхәтәан иқәдыргылаз аҳәса аҩыџьагьы ирҳәаз аӡбаҩ агәҭахәыцра шинаҭаз убаратәы ԥыҭрак аҟара акгьы мҳәаӡо дыштәаз, ашьҭахь аусӡбра амаӡаныҟәгаҩ дахьтәаз ибжьы налықәиргеит:
– Амра Алиас-иԥҳа! Ашаҳаҭҩцәа аҩыџьагьы ирҳәақәаз ҭабҩыма?
– Ааи, шәа шәаҳаҭыр!
– Ҳазҿу аусӡбра ҳаналгалак ашьҭахь, арҭ ашаҳаҭҩцәа ирҳәаз хымԥада хазы аҭҵаара зҭахны иҟоу акоуп... Адгәа Сааныҟәа-иԥа дырҩегьых аусутә уоуит, – аҵыхәтәан алаф еиԥштәшәа даацәажәеит аӡбаҩ.
– Ус акәхоит.
– Ашаҳаҭцәа ҳәа уаҳа уаҩ дыҟам, аӡбарҭахь иааԥхьаз зегьы разҵаара мҩаԥгоуп... Уажәшьҭа ажәа имоуп аҳәынҭқарратә харадҵаҩ, апрокурор Адгәа Сааныҟәа-иԥа! – иҳәеит аӡбаҩ, аусӡбра шьҭа ахыркәшарахь инаго.
– Иҭабуп, шәара шәаҳаҭыр! – иҳәан, Адгәа дҩагыланы ауаҩшьразы имҩаԥгаз аусҭҵаара аҵыхәтәан иахькылгаз инақәыршәаны ахарадҵара аԥхьара дналагеит. – Ҳаҭыр зқәу аӡбаҩ! Шәара ишәылшәыршеит ауаатәыҩса рхақәиҭреи ршәарҭадареи ахьчаразы иашаны ақәӡбра. Ишаабо еиԥш, иахьагьы макьана иҟоуп ацәгьоурқәа ирызҿлымҳау ӡәырҩы, уи арҵабыргит иҟарҵаз ацәгьаразы ахара зыдҵахаз Пискунов Виктори Аирынба Зафаси, арҭ аҩыџьагьы ирыӡбеит, 1981 шықәса маи 26 азы Кожемирова Лена Андреи-иԥҳа дыршьырц. Убри аҽны рыгәҭакы иагьынарыгӡеит, аха аҽыҵәахра рықәымҿиакәа амилициа аусзуҩцәа рыбзоурала ашьра аныҟарҵаз
аҽныҵәҟьа аҩыџьагьы ԥшааны инкылан. Ашьаусҭҵаара аҵыхәтәан изларҵабыргыз ала, ашьра згәаӷьыз аҩыџьагьы рымҩахҟьара, ацәгьоура рҽазкра мзызс иамоуп аҭаацәа рганахьала ишахәҭаз ааӡара ахьырмоуыз, ианаамҭаз ахылаԥшра шрыгыз...
Ашьҭахь иааркьаҿны дазааҭгылоит ауаҩшьра шеиҿкааз, иара убас ашьра зыхҟьаз амзызқәа рышьақәыргыларазы аусҭҵаарақәа шымҩаԥысуаз. Аҵыхәтәан даԥхьоит Пискунов Виктор аҵара ахьиҵоз ашколи аус ахьиуази рҟынтәи иаашьҭыз иҟазшьарбагақәа. Ашкол аҟынтәи иаашьҭыз иаҳәон аҵара дшацәаашьоз, азеиԥш ԥсҭазаара ихы шалеимырхуаз, илеишәа шыбааԥсыз уҳәа, угәы дызлахәашаз ҳәа иара ус акы далаҟамызт. Аус ахьиуаз аҟынтәи иҟазшьарбага, уи аԥсык хар амамызт, иусушьа зынӡа ихирмзаргьы оумак ицәгьаз ҳәа акгьы аныԥшуамызт. Ауаҩшьра иалахәыз Аирынба Зафас иҟазшьарбагахь даниас, уи абасала дихцәажәеит.
... – Аирынба Зафас иаб иганахьала иахәҭаз ахылаԥшра имоуит, иааӡара есымша иаҿыз иан заҵәык лакәын. Иаб есышықәса иҭаацәа ныжьны ԥарарҳараҳәа дықәҵны дцалоит, уимоу иҷкәын иус иахьа ишырӡбо ала адырра шиоухьоугьы, ацәгьара шыҟаиҵаз шидыруагьы знызаҵәык иадамзаргьы дишьҭаланы дмаац. Ишаабо ала, Аирынба Зафасгьы иҭаацәа рганахьала ааӡара игуп, аха аҵара ахьиҵоз ашкол аҟынтәи иаашьҭу иҟазшьарбага изларҵабыргуа ала иқәлацәа рыгәҭа ҳаҭыр зқәыз иакәзаарын. Ашколаҿ еиҿкааз «ахьимик қәыԥш» далан, аиндаҭларақәа раан аԥхьахәқәа ахьигахьаз азын «иреиӷьӡоу ахьимик қәыԥш» ҳәагьы, ахьӡ ҳарак иҽаԥсеитәхьазаарын. Ианаамҭаз ахылаԥшра имазҭгьы акы иазкылсшаз иакәхон, убри аҟнытә ишьақәыргылара макьана ишауа агәра згоит.
Убри аамҭаз аӡырҩцәа ашхырцәаӷьқәа реиԥш аууыҳәа иааилалеит, ахара здыз ибзиарақәа апрокурор реиқәыԥхьаӡара данаҟәымҵӡа.
– Ари зегь рыла дыбзиахәхәа дыҟазаап, нас дынкыланы дызшәымоу наҟ доушәмыжьуеи! – ааигәашәа итәаз ԥҳәыскгьы ианылзымчҳаӡа абас лыбжьы налыргеит.
– Аусӡбра шәаԥырхагамхан! Иаашәычҳа! – иҳәан, аӡбаҩ убри аамҭаз иаԥхьа иқәгылаз аграфина аҵәца анҟьара дналагеит рҽеиқәыркразы.
– Сгәы иаанагоит, аҭаацәеи ашколи реимадара ахьмаҷу азы аҩганкгьы рганахьала ианаамҭаз ахылаԥшра рымазҭгьы иахьа рыҩны иҟазаарын, аха ацәгьара аныҟарҵах шьҭа рыхәҭаагьы иақәымшәар ада ԥсыхәа рымам, – аӡырҩцәа рҽанеиқәырк иажәа инациҵеит апрокурор. – Шәара шәаҳаҭыр! Ҳаҭыр зқәу аусӡбра алатәаҩцәа! Ашьауӷәатә закәан инақәыршәаны аҳәара ҟасҵоит, ауаҩшьра ҟазҵаз Пискунов Виктор Андреи-иԥа хәышқәса аҟарсаҿ ихалазаҵә иџьбараӡоу аҭагылазаашьа иҭаны дҭакызарц, уи анихигалак даҽа жәашқәса ихьанҭоу аҭагылазаашьала абахҭаҿ ҭакрала ихигарц. Зегьы неицҵаны иқәҵоу жәохә шықәса анихигалак ашьҭахь, даҽа нхарҭакахь хәышқәса дахыгазарц... Ауаҩшьра иалахәыз Аирынба Зафас Гәадала-иԥа ихьанҭаӡоу аҭагылазаашьа иҭаны, жәаҩа шықәса бахҭала ахгара иқәзааит.
Аӡырҩцәа еиҭах рыбжьқәа аацәгьахеит иԥхьан аасҭагьы еицәаны, рыбжьқәа зладыргоз ала рыгәқәа наӡомызт, ашьра ҟазҵаз ирықәырҵоз ашықәсқәа маҷшьаны.
– Иабатәи ҭакроу ирҭаху, аҩыџьагьы ашьроуп ирықәҵатәу!.. Арҭ амшлашара зырбатәым ԥстәқәоуп!.. Иҵагьы аԥара рыхшәаазҭгьы, зынӡа иоурыжьыргьы ҟаларын! – аӡбаҩцәа ацҭәа рылхуа аҵыхәтәан абасгьы бжьык нарылҟьеит.
– Шәҽаанышәкыл! Иакәымала шәцәажәоушәагьы саҳауеит, аӡәы убз уақәӡаанӡа уҿы ааихаукыр еиӷьу џьысшьоит! – аҵәца ҩаԥхьа аграфина ианҟьо ибжьы аармчны инаиргеит аӡбаҩ. Ус дук мырҵыкәа рҽааиқәыркшәа аныҟарҵа, хьчаҩцәас иҟаз адукатцәа ашьҭахь ажәа нариҭеит. – Аԥхьа ҳаузыӡырҩып Иуана Рақма-иԥа!
Иуана иихьчарц идкылаз Пискунов дызлеихьчашаз ҳәа
акгьы инапы иакымызт, духьчартәгьы далаҟамызт ашьра зыӡбази еиҿызкаази иара ахьиакәхоз азын. Убри аҟнытә аҳәынҭқарратә харадҵаҩ идиԥхьаӡалаз азы рацәак изахымҳәаакәа аҟарсаҿ иҭакра ԥсахны жәохәшықәса ицәгьоу аҭагылазаашьа иҭаны бахҭала иҭакра даҳәеит, уи анихигалак ашьҭахь хәышқәса даҽа нхарҭакахь дахыгахарц иқәиҵазгьы мап изахымҳәааит.
Уи ишьҭахь дықәгылеит Аирынба дзыхьчоз адукат Адгьагә Сагига-иԥа, аха арагь иихьчоз Пискуновгьы иҩыза дызлаеиӷьыз ҳәа акгьы далаҟамызт аҟнытә, ахарадҵаҩ иқәиҵаз жәаҩа шықәса армаҷраз акгьы изахымҳәааит. Адукатцәа аҩыџьагьы ируалыз ражәа анырҳәа ашьҭахь аӡбаҩ ибжьы наиргеит.
– Ахара зду Пискунов Угыл! Кыр уҳәарц уҭахызар аҵыхәтәантәи уажәа ҳазыӡырҩуеит.
– Ахара шсыду здыруеит, – иҳәан, Виктор ихы дахашшаарц жәақәак иҳәарц иҭаххеит. – Ааи, ауаҩы дысшьит, иҟасҵаз ацәгьара азын шәҿаԥхьа аҳәара ҟасҵоит, шәара шәҟәыӷареи шәгәыразреи сыгышәмыжьырц.
– Уажәа уалгама?
– Ааи!
– Утәа... Ахара зду Аирынба кыр уҳәарц уҭахызар аҵыхәтәантәи уажәа ҳазыӡырҩуеит.
Аирынба ишьамхқәа рымч рылӡаазшәа аарла дҩагылан, убри аамҭаз аӡәы иҿаԥшра изымгәаӷьуа ихы шьҭацаланы ибжьы наиргеит.
– Ауаҩшьра сҽахьаласырхәыз азы сахьхәны сыҟоуп, аха шьҭа уи сыхәартә иҟам! Елыскаауеит ахара шсыду! Аӡбаҩцәа шәҿаԥхьа аҳәара ҟасҵоит, сықәра зламнаӡац ала исыдԥхьаӡало ашықәс ахшыҩзышьҭра ашәҭаразы.
– Иуҳәарц иуҭахыз ҳәаны уалгама?
– Ааи!
– Утәа... Аӡбаҩцәа еилацәажәаразы аилатәарахь ицоит! – иҳәан, аӡбаҩ иқьаадқәа иҩыҵрак дҩагылеит.
– Сшәыҳәоит зегьы шәгыларц! Ахарақәҵара аҵыхәтәахьы акылгара аӡбразы аӡбаҩ дцоит! – убри аамҭаз лыбжьы налыргеит аусӡбра амаӡаныҟәгаҩ.
Сааҭбжак аҟара ҵхьаны еиԥш, аусӡбара аҵыхәтәа шхыркәшахаз зныз ахҩылаа кны ус аӡбаҩ дааҩналан, дышиашаз дааины дымтәакәа уаанӡа дызхатәаз итәарҭа даахагылан аусӡбра иаӡбаз аԥхьара дналагеит, уи даԥхьонаҵы аӡырҩцәагьы гылазарц ахьрыхәҭаз азы рышьҭабжьык ыҟамкәа рлымҳақәа изкыдҵа аӡырҩра иаҿын. Ацәгьоуцәа рықәнага рақәыршәаразы абысҟак-абысҟак шықәса ҭакрала ирықәҵазааит ҳәа аҳәынҭқарратә харадҵаҩ аусӡбра иадигалаз аӡбаҩгьы имԥсахкәа иаанижьит. Ахарақәҵара даԥхьаны даналга ашьҭахь иҭыԥаҿ дшынатәазҵәҟьа, нас ахара здыԥхьаӡалаз ихы нарықәкны ибжьы наиргеит.
– Аҭакра зықәҵоу Пискунови Аирынбеи шәгыл!
Аҩыџьагьы ршьараҿ иҟамкәа рхы-ргәы ахшәаны, абысҟак ашықәс рацәа рықәызҵаз ргәы рзыԥжәо, арахь мчы рымамкәа зегь рыла рхақәиҭра рымхны иахьыҟалаз азы шьҭарнахыс адунеи акгьы рзаламызшәа, убри аамҭаз иагьԥсымкәа иагьбзамкәа иҩеибаргылеит.
– Ақалақь аӡбырҭа иаӡбаз шәҩыџьагьы шәақәшаҳаҭымзар, Аҳәынҭқарра Аконституциеи Ашьауӷатә Кодекси рыԥҟарақәа инарықәыршәаны азин шәнаҭоит, ҭакрыла ишәықәҵахаз шәшақәшаҳаҭым ала жәамш рыҩнуҵҟала ашшыбӷьыц ҩны Иреиҳаӡоу аӡбырҭа иалажәгаларц... Еилышәкаама?
– Еилаҳкааит! – инеицырҳәеит аҩыџьагьы.
– Ауаҩшьра ҟазҵаз Пискунови Аирынбеи иҟарҵаз ацәгьоура аҵыхәала рыхәҭаа рақәыршәаразы аусӡбра абриала иахьа инырҵәоуп! – иҳәан, аӡбаҩ дҩагыланы иҿынаихеит.
– Сшәыҳәоит зегь шәгыларц! Аӡбаҩ дцоит! – ашырҳәа дҩагыланы ҩаԥхьа лыбжьы налыргеит аусӡбара амаӡаныҟәгаҩ.
Абасала ацәгьоуцәа рыхәҭаа иақәыршәан, аха иршьыз Кожемирова Лена лгәыла ԥҳәыс Расида Дадал-иԥҳа аусӡбра ахыркәшамҭаз лхатәгәаԥхарала дааны аӡбаҩцәа иралҳәаз: «Расида, мышкы зны сыҳәҳәабжь баҳауазар бхаланы сыхьча, ацхыраара сыҭ!» ҳәа, салҳәахьан ҳәа идеиллыркааз ахԥатәи ахаҿгьы ыҟазар ҟалап ҳәа усҟан гәҩарас иҟазҵақәазгьы ҟалеит. Ҵабыргны уи ыҟазу иҟамзу аиаша аӡәгьы издыруамызт, ауаҩшьра ҟазҵаз рус ӡбны ианҭарк ашьҭахьгьы ашьаусԥшааҩцәа убри аилкаара рҽазырку рҽазырымку иахьа уажәраанӡагьы еилкаамкәа иаанханы иҟоуп.
