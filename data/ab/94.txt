Гыц Асԥа ироман ҿыц «Ҽнак, 1989 шықәсазы» аҿы амилаҭ-хақәиҭратә қәԥара ашыкьымҭа ианҭагылаз, шьҭа ақырҭқәеи аԥсуааи иаартны реиҿагыларақәа анымҩаԥысуаз ҳрылагылоуп.
Ароман афырхацәа хадақәа ҳԥылахьеит быжьба-ааба шықәса раԥхьа имҩаԥысуаз ахҭысқәа зныԥшуаз ҩ-шәҟәыкны иҭыҵыз ароман «Аԥсуа шәҟәы» аҿы. Ароман ҿыц «Ҽнак, 1989 шықәсазы» убри иадҳәалоуп, уахәаԥшҵәҟьар – иара ахԥатәи ашәҟәы ауп. Автор хаз ҩымҭаны иагәылигеит, избанзар аҩышьа форма аԥхьатәи акыр иеиԥшӡам.
Арҿиамҭа иагәылоуп адокументтә ҟазшьа змоу ашәҟәқәа. Урҭ иудырбоит «Ҽнак, 1989 шықәсазы» аҿы имҩаԥысуа амш аԥхьаҟа, ма ашьҭахь иҟалақәаз ахҭысқәа. Иааизакны иугозар, ирныԥшуеит царҭа змамыз аимак-аиҿак рацәа. Ароман иалоуп ажәытә қәԥацәа ирааӡаз аҿатә уаа рӷьырак. Урҭ рхымҩаԥгашьа иунарбоит амилаҭ-хақәиҭратә ҵысра аиааира агаанӡа, аангылашьак шамамыз.
Еҵәаџьаа ажәҩани егьырҭ аеҵәақәеи андырԥшӡоз, Леуанти дцәырҳазшәа дааԥшит. Инаҩсан ишьҭаз иԥшәма ԥҳәыс дааимырԥшырц, иҽимырҵысӡеит. Арахь иԥхыӡ игәаԥхомызт. Даныхәыҷыз иибалоз Адгьыл кәымпыл «ақәцәан» дықәгылахын. Усҟан, данҿаз аамҭаз, дықәҵәрааны, ма дықәшьқьрааны Адгьыл акәымпылра далыҩрырц акы ааигхомызт. Иҿылеихар, шә-ԥсык ихазар – руак нхарымызт. Дыкәлаауа дҭамларц, напышьашәла дыбӷьаҭны, Адгьыл ақәцә иҽаларԥс икын. Дышмадаӷь-мадашәуаз, ииулак иԥсы еиқәирхеит уҳәартә, дышгәаҟуаз, дкара-уараха дааԥшуан. Ацәа даналҵлак, еснагь иихәыцуаз, – ԥхыӡырла иҽизнымкылар, – дзааԥшуамызт. Зынгьы далҟьеит, дкаууа дылҭалеит. Усгьы шьҭа деибга ацәа дышзалымҵуаз агәра игон. Аха ихшыҩ аҵкараҿ гәыӷрак далаҟан, иудыруази иԥсы нхашьак аиур, – имгәыӷкәа иԥсхьадаз. Аԥхыӡ дшалазгьы, дааԥшыр, иԥсы шынхоз иҩныҵҟа акы ианаҳәон. Арахь иблацәа изеихыхуамызт, ацәабажә еибанаркуазшәа еидҷаблон. Иаргьы дықәԥон. Иҭахара алабҿабахара уамак агмызт. Ихаҭа даараӡа иааџьеишьартә, дааԥшит.
Убасҵәҟьа ихьит иара абыржәы. Амала деиқәхарц имала иакәмызт иқәԥоз. Раԥхьа Адгьыл ақәцә имацара дықәгылан. Иахьаанагаз изеилымкаауа, ҵҩа рымамкәан иааикәшеит дара, иаарласны ижәлар
ираӷацәахарын ҳәа ииԥхьаӡоз, ус анакәха, еиҵамкәа ихаҭа иаӷацәаз. Инеигәҭас-ааигәҭасуа рҿанаарха, ихаҭа даҵамхакәа дырҿагылон. Хланҵы дҭарҵарц рыҽԥыршәацԥхьаӡа, имч зегь еизыркәкәаны драқәԥон. Аӡәы, ҩыџьа, хҩы… Заҟаҩы дыриааирызеи, арымӡаа анизкылс? Имч анымха, игылашьа ицәымӡырц, инапқәа аҳауа иалеиҵон. Аҵыхәтәан ишьапқәа ықәҟьеит, Адгьыл кәымпыл далҟьаанӡа, инапхыц уи иалаирԥарц рҿынаирхеит, даныхәыҷыз ишыҟаиҵоз игәаламшәози. Ишиҭахыз акәымпылра иҽизаларԥомызт. Иахьаанагаз изеилымкаауа, ақәцәан иқәгылан иҭаацәара зегьы – иаб ачымазаҩ, иан ачымазаҩ, иԥшәма, ихәыҷқәа ахҩык. Доусы иахьрылшоз дымҵадырсуан, ишрылшоз ихон, иара иакәзар – инапқәа ҭацәымызт, иханы иқәгылаз иркын, ишьапқәа кыдирбаӷьалон, иаҿҟьон, ҿыц икыдирбаӷьалон. Иеиқәырхараз зҽызшәоз амчқәеи уаҩы изымбоз, дҭазырхоз амчқәеи еибакапануан. Шьҭа иҽҭаирхарымызт ҳәа, ицхраауази иара имчи дышрықәгәыӷуаз, даацәырҳаит.
Дҩықәтәеит. Адәахьынтә аеҵәа маҷк идырлашоз ихәыҷқәа ахьышьҭаз аарла ибон. Аӡӷаб аиҳабы бжьы-шықәса лхыҵхьан. Уи леиҵбы – фышықәса. Аҷкәын макьана хԥа ихымҵӡацызт. Хаҵеи ԥҳәыси ацҭәы рыбжьаларц егьрыгхаломызт, уаҳа реиҵыҵра лара даԥырхаган, иара уи хара инеигарц зынӡак игәы иҭаӡамызт. Цқьа дахьызмыцәаз ихы шинархьуазгьы, иҽааилаҳәашәа аӡӷабцәа, хаз-хазы иахьышьҭаз, рхызақәа ааирҽеит. Аҷкәын иакәын зцәарҭа макьана изырбааӡалоз. Ииарҭа даагәылихын, дхыкны, деиҭашьҭеиҵеит, шьҭа шьыжьынӡа инеигарын ҳәа дгәыӷны. Дыҩдәылҵын, амаҭәа ахьырыӡәӡәалоз днеин, уа икҿаҟаҵаз аҿыӡәӡәарҭаҿ ӡыхьшәашәак неиҿеиҭәеит. Уи игәаԥхан, маҟҿаҳәара иҽиӡәӡәеит. Маҷк иԥсы анааивига, иҽырбаны акҿыҩраҿы днеин, часак шәсак нақәҵаны ифаанӡа, даатәеит. Архьшәашәага ахырҵәы ааҭиган, ҵәыцак аахихит. Уи хьшәашәаӡа иахьлыбааидоз, иҩныҵҟа ԥсаҳәуан. Маҷ-маҷ ишьара дахьықәлоз, игәалаҟазаара даҽакала ибзиахон, аҵыхәанӡа уи ашьақәгылара игәабзиара инаҭомызт, абзазашьа-бзанҵырагьы ҭышәынтәаламызт. Иԥхыӡ убрахь ак ианаҳәарызшәа ицәеижь иалан. Наҟ дындәылҵын, макьана ацәыҵлашара зцәыхараз адунеи ҭбаа днагәылаԥшит. Ацәыҵлашара аасҭа ацәыҵлашьцара иаҳа иааигәан. Шьҭа аицықәԥара рҽазыркуан, иаарласны актәи аԥыжәара агарц.
Ԥҭацк хӡамкәа, ажәҩан кеикеиуан, аеҵәақәа ракәзар – еилыџьџьаауан. Ашьыжь инаркны амш шыбзиахоз усгьы идырын. Уи аухеи аҽни рымацара ракәӡамызт, анхара зҭахыз изын ариабжьарак амшқәа даараӡа еиқәшәан. Амза анҵәамҭахь инеиуан, алаҵара згәы иҭаз, иус макьана изхмыркәшацзар, аамҭа маҷк имагәышьан. Аус злаз анхара инапы акуазу, иамкуазу акәын. Зус ҩ-напык ззадымкылаз ишԥаҟаиҵарыз, ишьақәгылаз аҳәынҭқар система зҽарманшәаланы, иаԥҵаз аԥҟаԥҵа имбаӡозшәа, дара урҭ знапаҿы иҟаз рыгәшәымшә кышьа иҽанраала, ԥарарҳарҭак зҽазыршьцылахьаз иакәымзар, иагьа ибзианы аус зуаз иуалафахәы маҷӡан, ҭаацәарак изныҟәгаӡомызт. Убри азын, амш маншәалақәа ихы иархәаны, адгьыл дықәаарыхырц ихәҭан. Акала ицхраарын, ииҭахқәаз зегьы абааирыхуаз, амала ихшара млак, хьҭак иаиркрымызт. Аҳәынҭқарра аилаҳара ианаамҭаз, аекономика џьара ирызкылгарц рҽаназыршәоз, адгьыл иқәыз ацәахцәыфара ҿаасҭақәа ажәлар рынхашьа-бзазашьа маҟәмабарала ианыруан. Еибарххаран иахьабалак, зегьы рхы тышак иазхазшәа, ҵабгара уск иазԥшын. Амала амшқәа ахьыбзиаз, уҭрак, мхык ишырҭахыз инҭагылартә иахьырбоз гәыӷрак рызканаршәгәышьон.
Иара иџьықәреирҭа алаҵара иазхиан. Аамҭак иоуцыԥхьаӡа, дынҭалон. Ирҵаҩратә уалафахәы уамак ихәаӡомызт. Иԥшәма, лҵара далган, аусура лҽаглырхомызт, аха уигьы илырҳагәышьози, луалафахәы абиуџьет иадҳәалазар... Лара уа аус луларгьы, иара ашколаҿ иусура даҟәымҵыр шамуаз ирлас-ырлас ихы иҭашәалон, иҽыззикрыз иарбан даҽа усыз макьана ихахьы изаагомызт умҳәозар. Аекономика ус инапы алеикыр, аԥара инапаҿы иҟазаауан. Иԥсадгьыл ахақәиҭраз ақәԥара шьҭеиҵар акәхон, мамзар аус изымуа азакәанԥшра аҭаны, ишьҭыҵӡашамызт. Убри акәын аиҳараӡак дынкыланы дызмаз. Ихәыҷқәа макьана ирҭахыз ршәымызт, ирхамызт, ирышьамызт. Млак иаиркуамызт иаанагаӡомызт рааӡара ишаҭахыҵәҟьаз афатә рыгижьуамызт ҳәа. Аиашаз ршьапы хтымызт, аха рҩызцәа ирываҟәыло ибарц зҭахымыз дарбан абыз. Аиҳараӡак уи згәы иалаз ан лакәын, арахь иара дызҿыз аулымбахуаз. Иҵегь реиҵыҵра аӡбахә анцәыригалак, лара дызқәыӷәӷәоз аиҳараӡак убри амамзаара акәын. Дара зҳацԥхьаӡа ирҭаххашаз аҽарҭбаауан, аби ани зҿыз иахәаԥшны, ршьаҿеихгашьа заа ирымбар, иахьырҭахӡамыз икылнагар алымшаӡози.
Ажәгәар ахь днеин, рҭыԥ рыцқьара иҽыназикит. Жәыки, цәҵыски, ҳәыски ракәын ирымаз. Ахш рызхомызт. Иара даныхәыҷыз, иаб дҭакны данаа, Сталин данԥсы ашьҭахь, аџьмақәа аниҵеит, ажәқәа уаанӡагьы ирыман. Арахә рацәа иалаҟазар ҟалаӡомызт ҳәа аусҳәарҭа реиҳабыра ирҳәоз нарыгӡарц, ицо-иаауа ианыбжьала, рыԥстәы ықәыргеит. Аџьмақәа, усгьы ӷәӷәала икымкәа ирбоз аандаҿ, азш ишацрыхоз, ауҭра, амхы – нрыжьуазма, ирҭалон. Ас аԥсаса рбара цәгьан, урҭгьы ықәыргеит. Иҿыцыз ак аԥиҵарц аб иҽазикуазаргьы, аԥа дауизыӡырҩхуаз, аха аҷкәын имҩаԥыргоз аполитика имбози, амал иҭахӡамызт. «Ари амла иҽаиркуеит», – иҳәалон аб, иԥа иҟазшьақәа игәамԥхаӡакәа. Аиҳабыра акы рҳәон, уара амлеи ахьҭеи уқәрымгарц уҭахызар, ирҳәоз унавала-аавалар акәын. Ак ада ак ззымдыруаз иԥа диашацәан. Иара убас иҽымԥсахӡакәа дааиуан, дҭаацәараханы ахшара амла ицәакыр ҳәа дшәаанӡа. Ихаҭа игхар ҟалон, аиҳабыра раҳаҭыр азы, ихәыҷқәа ирызигыжьуамызт. Арахә уажәы дырҿын ашьыжь шаанӡа, ишмаҷыз ибагәышьон, арахь дара рыҿиара ашықәсқәа аҭахын. Инапы злеикырц игәы иҭацәамыз, амхы лаҵара бжьаижьуамызт. Уажәраанӡа иаб дицхраарц дҭалон, шьҭа, иаб ианилымшо, ихала дазҿлымҳан. Ажәгәар анирыцқьа, ааигәа арахь иааигаз алашара имырцәаӡеит. Ишаацәыҵаҷҷалак, иԥшәма ԥҳәыс дааины рыжә заҵә лхьарын.
Дызҿыз анхиркәша, даақәгылазар – ажәҩан кеикеи агәеиужьраҿ илашоз аеҵәақәа ҿыц Еҵәаџьаа аарыликааит. Уи аҭыԥ аԥсаххьан. Адгьыл кәымпыл иԥхыӡ ишалаз ааигәалашәан, ишигәамԥхоз ааинырит. Ирыԥгылаз амш игәыҭҟьараны иаԥылон, аиҳараӡак ирызԥшыз ахҭыс ахьырзымдыруаз амшала. Ихаҭа агәжәажәара аҿынӡа днанагон, убри акәхарын аԥхыӡ ҿаасҭа гәыҭшьаага изырбоз. Аԥхыӡ ҟалон ҳәа ирҳәоз амацара акәӡамызт, ацәырҵрақәа роума, адыргақәа роума, акгьы рыгәра игомызт, аха иԥхыӡ шигәамԥхоз ицәа иалан, инапы зирклакгьы дазхәыцны инаигӡаӡомызт, ихшыҩ иҭагьежьуаз – иаарласны ак иаҳарц дыҟан. Арахь аус рацәа дрызхәыцны ҭынч инап рылеикыртә игәабзиара усгьы инаҭомызт, аха иԥсҭазаара дамеигӡакәа изқәиҵашаз жәлар рхақәиҭра ус жәы-шықәса раԥхьа дҭаркаанӡа дшазхиаз дазхиан. Аамҭа ықәҳа ицон, тәамҩахә рымамкәа иҩызцәеи иареи қәԥаран изҿыз. Аҵыхәтәантәи аамҭаз Қарҭ зхы ыҵыҵуаз еиуеиԥшымыз аилазаарақәа рнапоуқәа Аԥсны иааӡаны, напхыцла ажәлар рыԥсҭазаара иаладырԥахьан. Урҭ амч знапаҿы иҟаз ирныруан, аха ишԥарныруаз?!. Дара ирҿадыргылашаз амч рзыԥшааӡомызт, зынгьы дара, ақырҭуа ҳәынҭқарреи ҿыц ицәырҵыз реилазаарақәеи еидгыланы, рҳәоу еибырҭахьан ҳәа уазааирын.
Иара агәарԥ аҿы арымӡ днықәтәеит, ацәылашара убра даԥыларц. Иԥсеибакра маҷк еиқәтәазар ҳәа дгәыӷуан. Арахь арҭ «рашьцәа» аҽны ирзырхәыцрыз издыруамызт. Русҭавели, Ҷавҷаваӡе рыхьӡқәа зхыз аилазаарақәа имҩаԥыргараны иҟаз заа ианрыларҳәалак, ус ҟарҵон дара аиҿкаара рзымариахарц, ҳаҷкәынцәа, рхыԥхьаӡара шмаҷызгьы, урҭ ирҿадыргылашаз аус рыӡбон. Убас Коллонада нымҩахыҵ иқәгылаз акультуратә Хан аҿы аизара мҩаԥыргарц раԥхьаӡа ианырыӡба, амш шҽеимызгьы, аԥсуаа апарк аҿы еизеит. Еилеибаҵар ҳәа ишәан, ақырҭқәа реизара рхала мап ацәыркит. Убас рыхьит даҽазны Гагра астадион аҿы. Амала уаҟа еилеибаҵеит, уи атәы даҽазны. Иара дахьхәыцуаз уахь азхьаԥшра уамак дашьҭамызт, аҽны ақырҭқәа ирныҳәан. 1918 шықәса, маи 26зы Қарҭ ишьақәыргылан аҿыц республика, аменшевикцәа иаԥырҵаз, икнаҳан ақырҭуа бираҟ ҿыц. Иаарласны ақырҭуа демократиатә республика ар мчқәа Аԥсны бџьар мцала иахысит, иршьаҟьеит
аԥсуаа ирымаз аҳәынҭқарра. Ари амш аиаӷацәа ирымшын, убри ашьҭахь еидыргәагәалашәа акоммунист-большевикцәа иаԥырҵаз «аешьара» ыргәагәо ишааргозгьы. Ақырҭуа ҳәынҭқарра асимволра зуаз абираҟ уажәы аиҳараӡак Аԥсны акәын иахьахадыргылоз, Гыртәылеи Қырҭтәылеи аҳәынҭқарратә усҳәарҭақәа ирхашәыршәыруа шамахамзар џьаргьы иубаӡомызт. Убри аҽны иарбан акциаз ақырҭқәа ишьҭырхрыз? Абгыӡыр ԥштәы змаз рбираҟ кнарҳақәарц ргәы ишҭақәаз иныҵыҩааҵыҩқәахьан. Ус иаԥшьыргар, иахькнарҳарыз абыкәыз? Рбираҟ рмыхьчакәа иаанрыжьрымызт. Аԥсуаа иҟарҵарц ирыхәҭази?
Дахьхәыцуаз уаҟа ҩ-мҩак ибон. Уи амш ашьҭахь дара рхымҩаԥгашьа иаҿагылашаз акциак мҩаԥгазар бзиан. Уи ишәарҭамыз усхон. Ишырҭахыз имҩаԥыргарын, ирҭахыз рҳәарын. Уигьы ҿагылара ӷәӷәахон. Амчра иаҿагылашаз, ақырҭуа еилазаарақәа амца рыцразҵашаз, рыжәлар рхымҩаԥгашьа шиашамыз зҳәашаз арезолиуциа рыдыркыларын. Нас уи акьыԥхь абарц ақәԥара мҩаԥгатәхон. Макьана акьыԥхь ақырҭуа мчы анапаҵаҟа ишыҟазгьы, аԥсуа еилазаара «Аидгылара» иалаз ргәаанагара зынӡак иузымкьыԥхьуа иҟамызт. Аамҭа убранӡа инеихьан, акәанызанра аамҭан ҳәа иара баша иԥхьаӡомызт, аиҿыхара ӷәӷәа ҭамлар шамуазгьы, рҳәатәы ылырхлон. Аредакциақәа рҿы аус зуаз аԥсуаа «ари дара иҭрыжьуа газеҭуп, ирҭахыу анырҵоит, ирҭахым анырҵома» ҳәа, ишаақәгылозгьы, аԥсуаа зҿыз иазҿлымҳамзи, авторцәа шхьамҵуаз анырбалак, ирызнаргоз ркьыԥхьлон.
Иҟалашаз изымдыруа, акәанызанра аҭшәара дахьҭагылаз акәын иара аиҳараӡак убри ашьҭахь изымчҳауаз. Арбаӷьқәа еиқәҿырҭуан, ашацкыра
ишаамҭахоз мҩашьо. Џьара жәабжь ҿыцк изаазгарыдаз ҳәа, дгәаҭеиуан. Ус изаарыз дарбаныз, аашар ақыҭа усҳәарҭахь дыццакрын. Ақыҭсовет аҵаҟа аклуб иаҿаԥшьыз ауаҭах аамҭала кабинетс иҟарҵан, уа ателефон ықәгылан, иҩызцәа рахь дасны, дыррақәак еизигарын. Макьана заацәан, аиашаз, ицәаз ауаа изыргыломызт. Аӡәы агәхьаа иаргара ианакәызаалак ицәыуадаҩын ҵабыргны, убри изчымазаран иара. Зеиԥш усын акәымзар, ихатә уск азы даҽаӡәы дымчымхаитәуазма. Ус иагьа иҟазаргьы, џьара аӡә ихала, ихы ауадаҩ иалаҵаны, жәабжьк шԥацәыҵимхрыз ҳәа, уажәи-уажәи агәашә дазԥшуан. Уи анаҩсан ибжьысуаз агәарбжьара ҿаҳадагәан. Асҟатәи аҭынчра агәҭынчымра изнарҵысуан.
Дҩагылан, асасааирҭа-маҵурҭа дныҩналан, алашара аиркит. Нхарҭала дахьҭышәынтәалацәамыз азы, амаҵурҭа ақәчага иқәын ишәҟәқәа, агазеҭқәа, документқәак. Ажәабжь ҿыцқәак дызрыԥхьозар ҳәа, ҽнак, ҩымш зхыҵуаз газеҭқәак аақәихит, уажәраанӡа игәеимҭацкәа ицәынхаз акыр изырныхуазар дақәгәыӷшәа. Иахьанӡа, ааԥынра иалагӡаны, ақырҭуа еилазаарақәа, цәгьахәыцрас иаарылшоз зегь мҩаԥыргахьан. Урҭ Аԥсны рыхәладырҵәарц аангылашьа шрымамыз збаз Жәлар р-Форум «Аидгылара» Лыхны имҩаԥнагаз Жәлар реизара ду аҿы ҳаԥсадгьыл Қырҭтәыла иалымҵыр ада ԥсыхәа шыҟамыз азы ашәҟәы анапаҵаҩра мҩаԥысит. Ажәлар зқәыз амҩа аиҳабыра аланамгалар амуа аамҭа неигәахьан. Ақырҭуа еиҳабыра, акоммунистбольшевиктә диктатура рхы иархәаны, Аԥсны маҷ-маҷ ирыхәладырбгарц изынгылаз амҩа ҭбаа алҵшәа изазԥшуамызт аҳәынҭқарратә мчы аҵкыс зылшоны, автономиақәа иаарласӡаны иршьаҽырц иццакуаз ақырҭуа еилазаарақәа. ГИСХ имҩаԥыргаз
реизараҿ иаартны ирҳәеит апрель аказы Леселиӡе /Ламрышь/ ақыҭан анаҩстәи рмитинг шымҩаԥыргоз. Уи анаҩс, мҽхакы ҭбаала рпровокациақәа аӡәы изаанымкылаӡеит. Аизарақәа, аусура рҭымҵра, амлашьра, Қарҭтәи ауниверситет Аҟәатәи афилиал аартраз аҽазышәарақәа. Абыржәтәи ахәаша, маи 26-зы, рҳәынҭқарра ашьақәыргылара ҳәа ирԥхьаӡоз амш аҽны, Аԥсны иаҿагыларыз акциак мҩаԥымгакәа, ҭынч изтәарызма?
Аҩныҵҟа дамкуа дындәылҵын, инхарҭа дакәшарц дынҭалеит, ана-ара иахьахәҭамыз ишьҭаз, икыдгылаз рҭыԥ рзылхуа. Ишылашьцазгьы аеҵәа идырбон иҟаҵатәқәаз. Ус аамҭа хиҽырц игәы азыҳәон. Ашацкыраз уамак агӡамызт, иара дгәаҭеиуан. Аҳәсҭы дхымлакәа, даангылеит. Џьықәреи ԥыҭк ахьааурыхшаз мхы ҭбаак акәхомызт, аха, ибзианы аус адулазар, уӷыҵызгашаз ҭугон. Адгьыл азы иара ибаргызи, ирыдшәыланы иабшьҭра иааргоз макьана имамзи, анҭыҵ рыхкаарақәа рзынхозма, аколнхара ирымнаххьан. Асовет мчы аилаҳара иаҿызшәа мҩак рбон, аха иахьыкәараҵашаз заа азгәаҭара уаҩы илшомызт, усҟан изҭадыршәахьаз еицәахар иззеицәахашаз здыруадаз. Зҭаацәа ирҿыҵны, дгьыл ҿаҵак иашьҭалоз иԥҵәаны жәохә сотик ааирҭон. Закәытә нхашьази уаҟа еиҿукаарыз, ақалақь аҿы унхозшәа, узымнаҳәы-аамҳәуазар. Агырқәеи ашәанцәеи, рнапқәа еиқәыҿаҳәа, хҵәара ианааргоз, десҭын-бжак адгьыл рзылырхуан. Урҭ ирышьҭаҵаны иааргоз, ма ирышьҭаланы иаауаз ирзыршоз адгьыл иаҳа идырмаҷӡон, аха уигьы иазымхәыцӡакәа идырмаҷуазма. Заа ирдыруан, аԥсуааи егьырҭ амилаҭқәеи рҿы рзеихымхо инаргарц, дара рыжәлар рыла аԥшаҳәа хырҟьарц аплан шышьақәгылаз.
Изакәызеи, дгәамҵуан Леуанти, уахьынаҳәлакуахьааҳәлак ақырҭқәа ирзааргоз апроблемақәа рыла иҭәын. Аусураҿ убри дазхәыцуан, аҩны-абна убри игәхьаан, ԥсшьараҳәа џьара ҭынч дзынатәомызт. Иҩызцәеи иареи ааиԥылар – даҽа лацәажәатәык роуамызт, ана-абра амилаҭ цҭәы ҿыц ирылацәажәон, ӡбашьак рзаҭарц, мҩақәак ирышьҭан. Аиҳабыра усгьы аҭагылазаашьа ԥшәымара рзазуамызт. Ақырҭуа еиҳабыра ҿыц ирызцәырҵыз реилазаарақәа рԥырхаган, аха аԥсуааи ауаԥсааи рнапаҿы иааган ирымамзи, урҭ реиҳабырақәа рыгәшәымшә ҳәашьа ԥыршәахьан 70 шықәса раахыс. Амилаҭ маҷ реиҳабырах рыжәларқәа рыгәшәы зларкшаз дара ирдыруан. Аҭоурых хҭысқәа зырццакырц игәаҟуаз ақырҭуа ҿыц еилазаарақәа рҿагылара асовет республика аиҳабыра ацәшәон иахьцалак, избанзар ажәлар ҩышьҭырхыр – аҳәынҭқарра хдырбгаларц рҽазыркуан, анапхгара рполитикатә ԥсҭазаара ҿаԥҵәон, даҽа шьақәгылазаашьак цәырҵуан, уи иахагылашаз ҿыц уаахон. Ақырҭуа еилазаара ҿыцқәа, рус дырццакырц ианықәԥоз, автономиа змаз ирымырхырц идырҳахьаз агәазыҳәара амилаҭ еиҳабыра ирҿагылоз аусмҩаԥгатәқәа цәырнагон. Автономиа аиҳабыра зыхьчашаз асовет республика напхгара ианырзымҩаԥымгоз аамҭа ианҭашәа, аҵыхәтәантәиқәа, рхы злархьчашаз усқәак ҟарымҵар, рҭыԥқәа нрыжьыр акәхон. Усҵәҟьа рҭахымызт, дара русурақәа дара ирыԥсҭазааран. Рхы злаҿырхрызеи? 1989 шықәса март 18-зы Лыхны ақыҭан аизара ду аҿы ажәлар ирыдыркылаз Аԥсны Қырҭтәыла иалгазарц ааԥхьара аԥсуа еиҳабыраҿ аус зуаз аԥсуаа шынеибакәыз, ажәлар ирыдгыланы, рнапы аҵарҩит. Уи Қырҭтәыла акомпартиа а-ЦК рхы рыхнахит, аиҳабырақәа еиҿанаргылеит, амилаҭ қәԥара аҿыц мҩа иангылеит.
Иқьаадқәа хҩаны инықәиҵан, Леуанти луанытә даақәыԥсычҳан, адиван днықәтәеит, нас иҽааиҵыхны днықәиеит. Иахьцалак аԥсуа еиҳабыра аҵыхәанӡа рыгәра игаӡомызт. Урҭ аполитикатә ҭагылазаашьа рҽақәдыршәон. Иахьатәи рхымҩаԥгашьа иаразнак ирыԥсахрын, изыхьчашаз ак шаарԥшаалак. Амилаҭ қәԥара хьаҳәхьачрада изылшоз ажәлар ракәын, амала, хацәнамырха ираԥхьагылашаз ауаа рымамзар, иҟарҵара рзымдырратә, рырблаҟьара ақырҭқәа ирзымариахон. Аԥхьагылацәа, ма аԥхьагылаҩ ихы еилгазар акәын, изҭымҵра ахҭыс ауаа анҭашәалак, рымҩақәҵашьа дақәымшәар, иахьакәымыз икылигон. Дақәшәар – еиқәирхон. Иара убасҟангьы ицәырҵуан иқәшаҳаҭмыз, иԥырхагахашаз џьоукы. Убарҭ риааира илзыршашаз далаҟамкәа, ԥхьаҟа ауаа изгомызт. Аӡәы илшоз ҳәаак амаӡамызшәа ибон. Иара иқәымҿиартә илшара маҷхар, иаԥхьагылашаз еснагь дивагылазар акәын. Ус уаҩы дизалкаауамызт макьана, аамҭа анааилак уи ихала ихы цәыригарын ҳәа дгәыӷуан.
Ашацкыра макьана иаламгацызт, аԥшәма ԥҳәыс дышгылаз убартә, рышьҭаларҭаҿ хәарчсарч быжьқәак ангоз. Аҷкәын, иҽирбааӡар ҳәа дшәаны, дхылкыхуан. Нас рыхшара заҟа ирҭахыз ашьыжь ицәазаарын. Ашә ашьшьыҳәа аартреи аркреи рышьҭабжь аниаҳа, лара ддәылҵзар анигәахә, амаҵурҭа аҿынтә ашьҭаларҭа дныҩналан, абарҵаҿ ран иалыркыз афымца лампа ахышә ала арахь иахьарлашоз ихы иархәаны, ахәыҷқәа ааимидеит. Аҩныҵҟа макьана шоурацәамхацызт, рхыза ԥшқақәа рықәҵаны, рхы-рҿы кылырҳәҳәа, ргәы рҭынч ишьҭан. Хара имгакәа аӡӷабцәа хазы руаҭах еиқәыршәатәын, арахь иара ҟәрышьла дымчымхан. Еиласра ӷәӷәак ҟамландаз, ишыҟазаалак млаки хьҭаки иадыркрымызт. Егьирахь ирҭахыз зегьы рызҭагәышьодаз. Иаб дызлахәыз аибашьра ду аахыс атәыла ду аӡә дзақәымлацызт, ҭынчран ҳәа иԥхьаӡан. Амала Венгриа, Чехословакиа уҳәа асовет ар аларгалақәахьан.. Уи изацәымцеит Польша. Афганистан акәзар – иалаӡыз ҳарԥар рхыԥхьаӡара абанеиуаз. Џьара акы даламшәандаз ҳәа, аҷкәын ԥхьаҟатәи иуахҭа аб дахӡыӡаауан. Арахь ҭынчрак уаҳа иҟаҵәҟьамызт. Арҭ еибашьрак ҳаларымгаландаз ҳәа, ҳазшаз уиашьапкратә, иҳазхыҵны иааз рхымҩаԥгашьа ҳахькылнагоз здыруадаз. Урҭ, урызхьаҵуа уҿанаауха, еицәаз ушақәдыршәоз иара агәра игахьан. Ус анакәха, ржәылашьа иахәҭаз аҿагылара аԥшьгатәын. Уи ажәлар дала-шьала иаҳа ишазхиаз ҩашьаӡомызт.
Иԥшәма ԥҳәыс дызладәылҵыз ала, иара абарҵа даақәгылеит. Лара усҟан асураҿы ашьыжь илҭахқәаз ааиқәыршәаны, амца ӡык нақәыргыла, аиха ныга аашьҭых, ажәгәар дазцахьан. Ашкол аҿы аҵыхәтәантәи аҵәҵәа мҩаԥыргахьан, иаԥхьоз абжьаратә классқәа лара аҽны заа дрызнеиӡомызт. Ус акәзаргьы, лусқәа шаанӡа еиқәыршәаны, лхәыҷқәа рҭыԥ иқәҵаны, ланхәа чмазаҩы илкшазилшьҭшаз рацәамхартә, ахәыҷқәа рхылаԥшрада уск лмоуртә дныҵыҵырц лҭахын. Ашкол аҿы иаргьы днеирц акәын, ашколҷкәынцәа рылҵшәақәа еизгатәын, аихшьаалақәа ирылгатәын. Аԥшәма лыжәзаҵә лхьан, ибзааины ииз аҽҽа ажә инаҵалҵан, лыкәтыҵра аалыртит, заа икалԥсахьаз рхәы инахагыларц. Нас аҳәыс ажә иааҵылхын, иҭалкит. Урҭ лхала иаҳа дырзыманшәалан, длыцхраарц иара аҳәыс данацрыхоз аасҭа. Арахә рыгәшәа кышьа дышзақәымшәоз лбазижьҭеи, лхала зегь ҟалҵон. Ажәи ацәҵыси нҭылцан, дыццакны иныԥхалҵеит,
дәыӷбак рԥырхагахаанӡа, аихамҩа ирлас инхыҵырц. Ашьҭахь иаалгаз лыхш афымцаплита инақәлыргылеит. Урҭқәа зегьы дырзыласын. Иара убри аламҭалаз, чаик ижәуан, аҽны дзықәшәоз азы еилкаак имамызт, заа часак ифар изеиӷьын. Иахьцалак игәҭынчымра инарбон аҽны еснагьтәи амшқәа ишреиуамхоз. Ус иҟаз амшқәа, аиашаз, иаазқәылаз ирацәахахьан.
Ацәылашара ихы иаирхәарц, имхҭра дынҭалеит. Шьыжьла аус иуӡаломызт, аха ҩныҵҟала игәаҭеира ак инарҟаҵон. Адгьыл ацәаӷәара иазыҟаиҵахьан, аҟәынџь еизган, амца аркра иазхиан. Аҟәынџь ҩан, иаразнак илеимгәабылрын азы, дахыццакуамызт. Аус злаз ицәаӷәоз атрактор ԥшаатәын. Аҽқәа ааигар, ицирхраашаз диԥшаар акәхон. Шьҭа аамҭа ицәцарҳәагьы дшәон. Ҽнак, ҩымш ҭынчрак иоур – уаҳа иҭахӡамызт, арахь гәаҭеира аамҭан. Имх ҭыԥ шыцқьазгьы, ана-ара иибоз хыцә-мыцәқәак, ацәаӷәараз ишиԥырхагамхозгьы, акакала иаашьҭҟәшәаауа иҿынеихан, днахысит. Ицәагаз аамҭа маҷызшәа ибан, аанда давҵан. Уахьгьы ус ӷәӷәак ыҟаӡамызт, уаҳа ус имаӡамызт ҳәа иԥхьаӡашәа, уахь днахыкәша-аахыкәшеит. Аҩныҟа иҿааихеит. Агәарԥ дықәгылан. Агәҭынчымра иазмырцәоз иан абарҵа даақәгылахьан.
– Угәы змырҭынчуеи? – ас лара длазҵаарц игәы ишҭакыз, иҿы еихихаанӡа, лара дизҵааит.
– Сгәы ҭынчым зҳәада? – лгәаанагара еиԥхьирттарц даҿын.
– Аҵхагәҭан аахыс убжьы саҳауеит, угәы злаҭынчузеи, – анылҳәа, еилкаан иаби иани иара иеиԥш аҵх шырцәыӡыз. Уи зцәымӡыз дыцәан.
– Ус сааԥшит, хьаа сымаӡам, – иаби иани хьаас дрымкырц, дцәажәеит.
– Иахьа ус шәымоума? – иҵысуаз абгьы абарҵа дааҵагылахьан.
– Макьана сыздырӡом, – арҭ ак шраҳақәаз ҩашьомызт, уҳәан-сҳәанла, теледырраҭарала, рхатә лкаақәа ҟарымҵози, аиашаз, амцгьы реимҳәеит, аха аиаша иҳәеит ҳәа ихаҭа игәы иаанагаӡомызт, игәы иҭаҵәҟьаз аахҵәаны израҳәомызт, иабеиҭахыз иҭаацәа имцхәыз рыгәҭажәажәарақәа.
– Ухы аахьча! – ҿааиҭит аб. – Ҳазҭашәақәахьоу ухоумыршҭын!
– Аиеи шьҭа! – нарықәҿиҭит дрықәшаҳаҭызшәа, дрықәшаҳаҭмызшәа.
Аб усҟатәи зиҳәоз, жәы-шықәса раԥхьа аԥа данҭаркыз, ирыхҭысыз акәын игәы иҭаз. Уи аахыс рԥа маӡала иусура шьҭеимҵацызт. Акы даҿадыршәхыр, аԥыхьа аб илиршақәаз уажәшьҭак изышьҭхуамызт. Шьҭак аамҭа аҽыԥсахра иҭагылан, амчрақәа аҭагылазаашьа рнапаҿы ирзаагаӡомызт, аилазаарақәа рымч-рылша иаҳа иршәон, аҳәынҭқар аппарат макьана изымпыҵымҵуаз раасҭа. Ирҳәоз азы рҿы зшәаҳауадаз ҳәа ачынуаа ианаарҿыҵҟьа нахыс, рыҭра иҭыппын, аилазаарақәа ирылахәыз ирҿыҵҳәацәози, Анцәа ҳрыцҳашьа! Иҟарҵоз иаԥырагылодаз, ԥырхага амалагьы ироуазма ҳәа ргәы анааҟарҵа нахыс, рлозунгқәа рыманы, рыҭра иҭыҩрӡан, амҩақәа дырҭәит. Шьапыргыларҭа анырмоу, ԥыҭҩык рыҵаҟьцит. Еиқәдыртәарц атанкқәа анцәыҵырга, урҭгьы ирыбжьаҟьцыз, ирыҵаҟьцыз маҷымхеит. Асовет мчы аметод акәымзи ари. Аха знык ашхырцәаӷьҭра анеилаурҩынт, еиқәукырц амца зыцроуҵаз алаба ҟьа, аӡы рылаҵа, иузырҭынчуазма, еиҳагьы иурӷыӷкуан. Ауаа анкарахалак рҽеиқәыркшәа руан акәымзар, мчыла иузынкыломызт, шәақь ԥынҵала
ихәаҽны хынҩажәеижәаба шықәса ирымаз, рхала абџьар шьҭыхра иазхиан. Убас иҟалеит Урыстәыла аимпериаҿ 1917 шықәсазы. Убри аамҭа ҳҭагылан иахьа. Амала масштаб ҭбаала, бџьарла еиҿагылартә инеимгеит Урыстәыла актәи апрезидент Горбачиов. Уи аҭоурыхаҿ иҵакы макьана ицәырҵраны иҟоуп, дзыԥсаз цқьа ирызшьомызт аха…
Баша дызтәомызт азакәын инхамҩа дзалагьежьуаз, убри аламҭалаз иҟаимҵарц иҟамлоз, дызхыццакышаз иарбанзаалак уск имаӡамызт. Арахь цқьаҵәҟьа имшацызт. Ҿыц дҩыхәнан, иқьаадқәа дрылан. Ихшыҩ азышьҭны иарбанзаалак акы аҵыхәанӡа дзаԥхьомызт. Иаахиртлак иидыруаз шәҟәын. Инҭкааны иҭиҵаартә гәаҳәара далаҟамызт, егьирахь дызхаԥхьарызи. Дызҿыз иаҭахыз шакәӡамыз идыргәышьон, иқьаадқәа ус ишықәыԥсаз, дыҩдәылҵит. Шьҭак ихы игәарԥ изықәкуамызт, иҩны изыҩнакуамызт. Ақыҭсовет ашҟа дцарц иӡбеит, макьана аклуб аҿы ирымаз ауаҭах аҿы имацара дтәазаауан умҳәозар, ашьыжь шаанӡа уа иқәшәарыдаз.
– Узыргәаҭеиуеи? – акҿаҩра ахьыҟаз дныҩнашылон еиԥш, аԥшәма ԥҳәыс лыхшыҩ ааизылшьҭит.
– Ус исыдубалома?
– Иудумбалартә уҟоума? Иахьа уск рҽазыркып угәахәуама?
– Ирзычҳауама…
– Абасҟатәи еиласреи еиҿыхареи ҳазладырԥшхьоу ашьҭахь, еиҭакрак рымаӡамкәан, ааигәа даҽак рҽазыркрым ҳәа сгәыӷуеит.
– Амилаҭ цҭәы ашьҭыхра занааҭс изкыз ауаа рымоуп, бымбои. Ус руам, ҳәыс руам, даҽакы иазкӡам, аамҭа рзымхартә. Ҳара ҳауп аусуреи аԥсуараз ақәԥареи еилаҳамгӡар амуаны адәы иқәхаҵәҟьаз. Ҳзыхьӡара ҳаздыруам.
– Иахьа излагаҵәҟьап ҳәа угәы иаанагои?
– Аҳәара уадаҩуп.
– Шәҩызцәа акыр иазыҟаҵаны ишәымоума?
– Имҩаԥырго ҳзымдырӡакәа, ҳҽыззыҟаҳҵои. Амала ауаа рҽырхиа итәоуп, еизароуп ҳҳәар – ҳаиҵадырхаӡом.
– Унеины аҳәыс ҭуцар!
– Макьана заацәаӡами?
Аҭак дазымԥшӡакәа, иҿынеихан, ажәгәараҿ зыҭра иҭакыз аҳәыс ашә азааиртит. Амхы ларҵаанӡа, уахь иҭарҵалон, агәашә дазаахеит. Макьана аӡаӡа азеицәазар ҳәа дшацәшәозгьы, аҳәыс уахь днаҵаҟьеит. Иара, гәырӷьаҵәа ажәгәар амҽхак ишыхәмаруаз, агәашә инҭҟьан, ишзахәоз уажәыгьы баша идәыз инықәхәмарит. Иара агәарбжьарахь дынҭыҵын, агәашә аԥхьа, иахьаанагаз изымдыруа, ана-ара икаԥсаз ахаҳәқәа уаҩы иахьиԥырхагамхашаз ҭаҩаҿарақәак инарҭеиԥсон, аԥхын иалагӡаны ашьац ҩахыҵәарц. Агәарбжьара дыбжьаланы дџыхӡа даауан Ҷыҭанаа Валикәа, жәабжь уамак игәыҵаҵәах дизцәырҵырц игәы ишҭакыз мҩашьо.
Гагратәи аидгыла «Абрыскьыл» аҵәахырҭа аҟнытә.
Ари ахы аҿы икьыԥхьу адокумент еиқәыршәан «Ҽнак» аԥхьа иҟалаз ахҭыс иазкны.
Аԥсны Жәлар р-Форум «Аидгылара» Бзыԥҭатәи аиҿкаара акомитет 1989 шықәса март 27 азы имҩаԥнагаз аилатәара.
АПРОТОКОЛ № 2
/ацыԥҵәаха/
Амш азҵаарақәа:
1. Март 25-зы Ҷавҷаваӡе еилазаара Аҟәа имҩаԥнагаз амитинги ҳара ҳхымҩаԥгашьеи.
Изыӡырҩуан Гыцба Л. Ҳара ааԥхьара Лыхны иҳадаҳкылеит март 18 азы, уа зегьы шәыҟан, ибзианы ижәдыруеит. Уаанӡа Бзыԥҭеи, Гагреи, Пицундеи ҳфорум аҭыԥантәи аиҿкаарақәа рышьақәыргылара иазкыз аизарақәа мҩаԥган, ауаа ргәыхьқәа рҳәеит. Русҭавели еилазаара анапхгацәа уи аахьымӡӷыршьан, Гагра аизара мҩаԥыргарц рҽазыркит. Ҳара еилаҳкааит ҳдокументқәа ирԥырхагахарц шрылшоз. Убри азын дара раԥхьа ҳара, уаа 1000-ҩык ҳаизеит, дара еизараны иахьыҟаз, уи ала ргәы иҭаз даҳмырҟаҵеит. Ари аус Аԥсны Жәлар р-Форум аиҳабыра ишырҭахымыз ауп ишыҟаҳҵаз. Ибзианы ҳшыманшәалахаз анырба, иаҳзааит. Ҳахьеилацәажәоз ираҳҳәеит, март 11 азы Русҭавели еилазаара ирзыҟамҵаз аизара март 18 ахь ишиаргаз. Ҳара идҳарҟаҵом, ма уи хызҩаша Аԥсны жәлар реизара мҩаԥыжәгароуп ҳәа рабжьаагеит. Дара азхәыцхьазар акәхарын, аха аусқәа уажәы иҳарццакит, Лыхны ааԥхьара ҳадаҳкылеит, астатус ҿыц ҳаурц аҳәара нацҵаны. Ааԥхьара удукылеит, аха уи ухьчароуп. Ҷавҷаваӡе еилазаара Аҟәа амитинг ҳааԥхьара иаҿаргыланы имҩаԥыргаанӡа ҽнак шыбжьаз, аҷкәынцәа Аҟәа срышьҭит, убри амитинг рзымҩаԥымгарц иҟарҵақәашаз расҳәарц. Саныгьежь аухантәарак ҳаԥшын аҟәаа ирыӡбари ҳәа. Аҵхагәҭан адырра ҳауит ауаа шәыманы шәҩеи ҳәа. Шьыжьынӡа изыхәҭаз адыррақәа раҳҭеит. Аҟәа ҳахьҩеиз ауаа заажәгеи рҳәеит. Егьырҭ ақалақьқәеи араионқәеи
рыжәлар араикомқәеи ақалақьтә комитетқәеи рҿы еизганы ирыман, Аҟәа ирцәымҩеирц. Еилыскааз: Аԥсны Жәлар р-Форум аобком анапаҵаҟа иҟоуп, уи Гәдоуҭатәи аиҿкаара араиком анапаҵаҟа иҟоуп. Иалаҳхыузеи нас ҳ-Форум, ҳусқәа апартиатә комитетқәа ирзынагӡозар? Акырынтә ауаа еирханы Аҟәа иаагахьеит, акырынтә араикомқәа иныркылахьеит уажәы ишыҟалаз еиԥш. Арахь ԥхьаҟа жәлар рыла иҟаҳҵақәаша рацәоуп. Зегь раԥхьа Ҷавҷаваӡе еилазаара Аҟәа амитинг аҿы ирыларҳәеит апрель 1 азы Леселиӡе /Гьачрыԥшь/ амитинг шымҩаԥырго. Рменшевик бираҟ рыманы, иаауеит. Ауаа ҳадымгылар, акгьы ҳзыҟаҵом. Иҳазԥыргом реизара. Аҟәа рыбӷа ԥҵәазар, Гагра ишырзаҳуз еиԥш, арахь иқәломызт, аха аинициатива ҳцәыргеит. Амала ҳара инаҳкылароуп. Гәдоуҭааи гаграаи ҳзеидкылома? Абри ауп ҳара ҳазлацәажәаша.
Ҟаитан Р. Жь., АТП аусзуҩ: – Ҳара иҟаҳҵаз иашоуп. Ҳаҽрыдаҳхыр иаҳа еицәахоит. Афорум еилаҳамхып. Иҟашәҵаз иашам ҳәа, гәдоуҭаа акритика рзаҳамуп. Леселиӡе ак ҟалар, гәдоуҭаа аауеит ацхырааразы ҳәа сгәы иаанагоит.
Ԥсардиа Л.: – Аԥсны Жәлар р-Форум аҟнытә ақәыӷәӷәара аимуа, ихьыԥшымкәа ақалақьтә комитет аусура алшартә аҭагылазаашьа амазароуп ҳәа сгәы иаанагоит. Гәдоуҭаа еизаны араиком адҵаҟаҵара иазԥшуп. Иаҳмыдгылоз анапхгара лабҿаба иаабеит. Иҳахьыз урок бзиоуп. Амҩа ҳақәызҵо ауаҩы даадыруазароуп, ҳҽеидаҳкылароуп ҳара ҳаҩныҵҟа.
Канџьариа А., аӷәхырҭа зауад анџьныр: – Ԥсыхәа амазар – ҳҽеидаҳкылароуп. Аԥхьа убра Леселиӡе инаҳмышьҭроуп. Азеиԥш программа шьақәыргылатәуп. Уҳәан-сҳәан аҭахӡам.
Мхонџь В., Бзыԥҭатәи абжь. школ №2 арҵаҩы.: – Ҳара Аҟәа ҳцараны ҳаҟан, амҩақәа ахьеихагылоу игылаз ауаҩы даҽаџьара ҳишьҭит. Гәдоуҭа араиком ҳшыржьаз ҳдырт ахәылбыҽха. Апартиатә напхгаҩы ажәлар раԥхьа агылара илшом. Гәдоуҭаа реиҿкаара араиком иажәа иазԥшуп. Аҟәа иҳахьыз даара иҳахәҭамкәан иҳахьит. Ҳашмаҷыз анырбоуп дара анықәгыла. Аабатәи аполк ааит ҳанырацәаха. Уажәы Леселиӡегьы убас ианыҟала, иҟаҳҵахьаз зегьы иахьыршьуеит. Дара меизааит рҭахызаргьы, ҳара ҳаизоит. Сгәаныла гәдоуҭаа назлакыу ажәлар неиуеит.
Ӡаԥшьба В.: – Афорум иалоу ҳааидтәаланы ҳаилацәажәар ҟамлои. Зегь ргәы иалоуп Гәдоуҭа иахьныркылаз. Ауаҩы шәца ҳәа шәазҳәаз, шәымцан иҳәаанӡа, шәахьишьҭыз шәцала. Леселиӡе еизарц агитациа ҟаҵатәуп. Ажәлар, ишақәнагоу ираҳар, уаҟагьы иҳадгылоит.
Аҩӡба Д.: – Џьара уанцо, иҟоуҵаша ара иӡбаны, уцароуп. Ма аӡәгьы ҳамцар акәын, ма зегьы ҳаҟазар акәын. Апрель 1 азы урҭ аауазар, аԥсуаа ара иааиуеит. Аҟәагьы дара раԥхьа ҳнеир акәын, иқәыргылатәӡамызт дара.
Ҷанба А.: – Ҳаидыҵыр ҳмаҷуп. Ҳзаиааиӡом. Гагра афорум еидызкылода? Сара издыруеит, гәдоуҭаа ааӡом. Шәеиқәшәароуп, шәеицәажәароуп. Жәлар р-Форум рҳәоу еиқәшәароуп. Ҳара аӡәы инапхгарала ҳныҟәозароуп.
Канџьариа В.: – Жәлар р-Форум аҿы напхгаҩыс иҟоу ажәлар дрыздырӡом. Бзыԥҭа ауаа рылан: џьоукы Аҟәа шәца рҳәон, егьырҭ Гәдоуҭа шәца рҳәон. Џьоукы афорум ҳзалами ҳәа игәаауан. Гагра анапхгаҩы дҳамазароуп. Изылшода иахьа уи? Алагала ҟасҵоит: ҳарҭ Гагра дҳамазароуп Кьахьыриԥа.
Иара иҿагылогьы рацәаҩуп. Ииашоуп, дыхжәоуп. Аха егьырҭ раасҭа алшарақәа дрылаҟоуп, еиҳа аимадарақәа имоуп.
Ҷыҭанаа В.: – Гәдоуҭаа ҳаанызкылаз ҳаҷкәынцәа роуп. Уахь шәымцан рҳәеит. «Лиовагьы Кьахьыриԥагьы ара иҟоуп», – рҳәеит. Ҳаржьеит. Аҟәаҟа идәықәлаз аҭак роуит: «Аҟәа ус шәымам, ауаа еимпит шьҭа.» Сгәы иаанагоит аԥсуаа иҳадымгыло аӡәгьы дҟалаӡом.
Бганба З.: – Ҷавҷавадӡе еилазаара имҩаԥыргаз аизара ҳзеиӷьымхеит, избанзар ргәы иаанагоит, иахьа ианҳалша, уаҵәгьы иҳалшоит ҳәа. Арҭ рыҩ-еилазаарак рполитика макьана еиԥшӡам. Аха ҳазҵаараҿ еиқәшәоит. Даҽазнык, ҩынтә ианеиза, ҳусқәа цәгьахоит. Сгәы иаанагоит ауаа ҳацныҟәоит ҳәа, аха еиҳа ирацәахоит иҳацымныҟәогьы.
Гыцба Л.: – Ҳаиҿкараҿы ҩ-гәыԥк ҟамлароуп. Напхгаҩык дҳамазароуп. Агха имазаргьы дҳариашоит, ҳицхраауеит. Зегь ҳаасҭа имоуп аамҭа, алшара, аԥышәа, адырра Кьахьыриԥа.
Хышба Л.: – Даԥхьеит агазеҭ  март 27 азы иҭыҵыз иану ЦК КПГ ақәҵара. Уи апротокол иацуп.
Гыцба Л.: – Ари ақәҵара атәы ҳаздырӡомызт, уажәшьҭа агәраганы сыҟоуп зегьы ишеилыркаауа Ҷавҷаваӡеи Русҭавелии реилазаарақәа имҩаԥырго амитингқәа ишықәгылозаалакгьы ҳара ишаҳԥырхагоу. Ҳаизаларгьы ҳара иҳадгылап, афорум аиҳабырагьы иаҳҳәоз шиашоу еилыркаап, ҩныҵҟала ақәԥара, ақәгыларақәа еиҿаҳамкаакәа ҳус маҷкгьы аҭыԥ ишықәымло рдырп ҳәа сыҟоуп.
Азгәаҭа: аилатәара иалахәуп акомитет иалоу зегьы, насгьы уаа ҩынҩажәаҩык рҿынӡа ажәлар рхаҭарнакцәа.
Аилатәара мҩаԥызгоз инапы аҵаҩуп /Гыцба Л./
Амаӡаныҟәгаҩцәа рнапы аҵаҩуп /Сыҷынаа И./
/Канџьариа И./
Даԥшәыман азы ҭынч дзыцәомызт, акәымзар иахатәи исасцәа рымаҵура Џьанар даркаран, аԥсшьара даараӡа даҳәон. Арахь ииарҭаҵәҟьа ҭацәымызт, уа дышьҭан ианхәԥҳа Шьардасиа. Егьырҭ аӡӷабцәа, Марицеи иара иаҳәшьа Асҭандеи даҽа џьара еицышьҭан. Асасцәа шынеицыз ауха иқәҵырц рҽазыркын, аԥшәмацәа ирымуит. Изларҳәаз ала, Шьардасиеи Асҭандеи, рчыс рхианы, еицдәықәларц амҩа иангылаанӡа, Марица ателефон дасзаарын, лашьеи лхаҵеи лыманы, аусура ашьҭахь Џьанар ихәыҷқәа рбарц шырҭахыз лалҳәеит. Асҭанда илгәаԥхозар дрыцны дымцози. Асҭанда адырҩаҽны аныҳәагатә шрымаз цәырлымгаӡеит, аха, лареи Шьардасиеи ауха ақыҭан иҟаларц ргәы ишҭаз шаалаҳазҵәҟьаз, Марица лашьеи лхаҵеи лыманы даакылҟьан, ақыҭахь амҩа ианылеит. Ахәымҽханраз аҩны иааины, рхәыҷтәы ҳамҭақәа аннарга, иаарласны рхәы дырхиан, иладыртәеит. Ирықәшәаз Аԥҭа ҭамадас днарырҭан, аныҳәаҿақәа аныркуаз, адырҩаҽны аныҳәагатә шрымаз еилызкааз асасцәа аԥшәмацәа заа агәхьаа иахьадыргаз аарцәымӷхеит. Ҵәыцак иадамхаргьы изымжәыз уаҩы дрылаӡамызт, рмашьына аԥсҟы ус иркыр рҭахымызт, амашәыр аҳампал иалан. Арԥарцәа Аԥҭа иҩныҟа игеит, ауха уа ишьҭаларц. Џьанар ихаҭа абарҵаҿ маҷк дықәиеит дшеилаҳәаз, иан изаалгаз хчы кәымпылк ихы нылаҵашәа. Ашарԥазра акыр шагыз, ахьҭа
ааҿалеит, амшын аҿынтә иаауан уҳәартә. Ақыҭа хәрала еибыҭан, аҳаракыраҿ ианакәызаалак иаҳа иҿыхьҭан, аиҳараӡак аҭыԥ аԥшаҳәа иазааигәазар. Амаҵурҭахь дныҩналан, дшьапҵыркьакьо мацара, акнаҳарҭаҿ днеин, икьаҿ жәпа аакныхны, даахынҳәит. Даҽаџьара дзыҩналомызт, рҭынчра даԥырхагамхарц. Имаӷра кьаҿ ахыхь имаӷроу жәпа наишәиҵан, арымӡ деиҭанықәиеит. Ибӷаӡара алахыс ахьҭа дакыхуан. Ахыхь иақәиҵаз игәчама абжарак хнаҩарц длахазшәа шиузгьы, ишьапқәа рыла ахьшәашәара изҩеиуан. Дгылар иаҳа изеиӷьын, асурахьы днеит. Ажәытәан асура тәарҭа-гыларҭас ирыман. Шьҭа зыда ихәшәымыз, аха есымшаҵәҟьа ирҭахымыз аҵәахуан. Амаҵурҭа, акҿаҩра нацҵаны, еиҿкаан, ртелербага уа игылан, – аԥсҭазаара еиӷьрала аҽаԥсахуан.
Ақәаб хәыҷы аӡы нҭеиҭәан, ахнышьыр инахакнеиҳаит, ашьыжь ӡырԥхак рҭаххозар ҳәа. Иаарлас бысҭак рурц рҽазырымкыр ҟамлар алшон. Асасцәа рҭан, ргәы иззаанамгоз џьоукы аанагарын. Ақәаб аӡырԥха аахыхны, ачуан иҭаҭәаны, агазҳақә ахь инаргарын. Афархь ааиган, амца ҩаҵеиҵан, ихаҭа днадтәалан, иҽирԥхеит, инапы рҟьаҟьа уажәиуажәи амца иазааигәатәуа, ус ала ихаҿы амцашыра мыцхәы иацәихьчон. Нас дааҳәны длатәан, ибӷа амца инеиҭеит. Ицәеижь аԥхара алсуан. Ажәытәан, ар рымца, ма ахәшҭаара иакәшаны ианылатәалак, ажәабжьқәа еибырҳәон. Амца ргәабзиараз ирзеиӷьын, рчымазара рылнацон. Шьҭа рыҩнқәа ирыҩнатәан, аҳақә ҩнагылан, уи иҭарҵоз амҿы мца иаҳа еиӷьзу, ма ар рхәышҭаара мца еиӷьзу аҳәара уадаҩын. Рыҩны ауаџьаҟ кҿаҟаҵаны иара имбацызт. Иахьцалак доусы ианраамҭаз ауаҩы деиқәдырхон, ихаҭа руак акырӡа ихәарҭаны изалкаауамызт. Амала ауаҩы абыржәы имамыз иаҳа дазхьаауазар еиӷьеишьон, имаз ишахәҭаз ахәшьара дацәыхаран. Акыр иҽирԥхеит анигәахә, аҩныҵҟа иааилиргақәеит, ана-ара акы ықәхуа, даҽаџьара инықәҵо. Ус иахәҭаҵәҟьан ҳәа акәӡамызт, даҽа уск убри аламҭалаз имаӡамызт. Иааиԥыхьашәаз ихәарҭа усны иԥхьаӡон. Ишәпаз мҿқәак, иаарласӡангьы имблыртә, рыхқәа еивҵаҵа иныҽҳәеиҵеит. Аҩныҵҟа алашара шаркыз, дыҩдәылҵит. Аҵх бзиа игәы ҟанаҵон, иагьа умҳәан, амш бзиа анхаҩы изԥшын. Агәарԥ дықәгылан ихәыҷқәа ирызкны имҩаԥыргоз аныҳәагатә игәы ҭанамҵар ауазма, адунеи зтәыз иеиԥш, амшын шыҟаз ахара днаԥшуан. Иеизҳара иақәгәырӷьоз ракәзар – рыԥсы ршьон, уаҳа ииҭахызи зҭаацәа ирылагәырӷьоз ахаҵа.
Иаалырҟьаны, акаҭа неихадыршәызшәа, иҩныҵҟа хьанҭарак азкылсын, алада имцакәа, аҩада аҿыҩанахан, игәы зегь аамҽханакын, ашьшьыҳәашәа хаҳәҵас иԥсеивгарҭа иҩаԥырагылеит. Аҵыхәанӡа имацара агәырӷьара азин наӡа имамызшәа, инхарҭа-ибзазарҭа ҭбаа-ҭыцә иԥсы амкуазшәа, игәарԥ даақәхеит. Агәашә дынҭыҵын, дахьцашаз ҳәа ҳасабк азымуцәакәан, алада ақыҭа мҩаду дазкылымсӡакәа, аанда иаваршәны ицоз агәарбжьара дҩанылеит. Иара дыццакуамызт, ҭынч дҩеиуан, алақәаҵәҟьа еиқәыԥсаз рлымҳақәа ирныруамызт анхарҭақәа рыбжьара аӡә амҩа дшаныз. Уа дныбжьысын, амҩахәасҭа днанылт. Ихы зызхаз агәараҭахь иҩеиуан иара. Ақыҭа мҩаду иацрыгаз амашьына мҩа уа иҩеиуан даҽа маҷк иҩаскьаганы. Агәашә аԥхьаҟашәа еиԥылон амҩеи амҩахәасҭеи. Амала шьҭа акыр шықәса инеиԥынкыланы есымша уаҩы дызнымсуаз амҩахәасҭа акәмызт, амашьына мҩаҵәҟьа шьацрала еималарц егьагмызт.
Ус иахьыҟалаз иара игәы иалан, иԥсахырц акгьы ахьилымшоз иаҳагьы игәаҵа ҵнакаауан. Анхарҭа знапы ианыз Мамсыр иакәгәышьан, мыцхәы ацарааарақәа илшагәышьомызт, нхарҭас изышьҭхуамызт, ақалақь акәын иара бзазарҭас имаз. Излаилшоз ала иаб инхарҭа, аиҳараӡак аҩны, еилаимыжьӡарц, усуцәақәак ааигалон, аха есымша ихала инапы зыдкыламыз ҩни-гәареи ицәыԥхасҭахара амҩа иангылан, арахь ибзианы ҩыџьара анхара зылшахьадаз. Иара, иашьа иҽанрыцҳаитә нахыс, иан лымала аҩны дыҩнахан, илурыз-илҳәарыз шынеибакәыз аџьабара ирызкын, лгәаҵа ҵнашьаауан лыҷкәын бзиахә иаб инхара изеихамҳакәа дахьахыӡӡааз. Дыҵшәаауа мацара, лықәра армаҷӡан, хараӡа имгакәа, ала аҟырҟы икылхны лааӡара ззеилымкааз лыҷкәын аиҵбы дыниваржит.
Агәашә ҭиграфла иҿаҳәан. Уи ааимихын, агәарԥ Џьанар дынҭалеит. Аҩны ианахыз аамҭақәа рзын, ахаԥыц хырџьаџьа иӷыӷкны аҭаацәа ирԥылоз ала, амацара ианаанха, ԥыҭрак ара ирбалон. Нас иныҵашәкәа ицеит, иахьцаз-иахьааз рзеилымкаауа. Зышә ыҵарбаҟа иаркыз аҩнеихагыла аԥхьа даақәгылан, лаԥшыла анахь-арахь иааимидақәеит. Аеҵәа алашара шкадырԥхозгьы, лашьцарамзи, цқьа иабеибарҭаз, џьара ус агәарԥи аҩни ртәашьаеиҿкаашьа бзианы идыруан умҳәозар. Макьанаҵәҟьа напы рыгҵәҟьамызт, ирзымхозаргьы. Мамсыр инаҩсан, иара, Џьанар, ихаҭа ара дааицԥхьаӡа агәарԥ уск адиулон, анхарҭа дахыкәшаҵәҟьаны нап изадкыломызт, дахьӡаҵәҟьомызт аиашаз. Ихаҭа инхареи иусуреи алшара рҭахын, аамҭа рықәырӡтәын. Иахьеилаз рыбзиеи рыцәгьеи рышьхә еивҵазар, еснагь акы иаҿын. Уи аҵх агәы ианнықәс дахьааз игәы иалан, иикуаз-иишьҭуаз ибла иабомызт, уск
намыгӡакәа длыбаауан. Арахь исасцәа ҩагылар, аҩны дыҟазар ихәҭан. Ус акәзаргьы, макьана ццакырҭа ахьимамыз акәхарын, алада алыбаара дазгәаҟӡомызт. Иахьцалак иҩыза Баҭыр ус иаармарианы дзиԥырҵуамызт, деинырхижьҭеи шьҭа аашықәса инарзынаԥшуа ишҵуазгьы. Уи иԥсҭазаара ҿаԥҵәеижьҭеи иҵуаз аҟара ихыҵуан аҽны ииз Џьанар иԥа. Уигьы ихьӡын Баҭыр. Иԥа ихьӡ ҳәаны иқәҿиҭцыԥхьаӡа, ма даҽа џьоукы иԥхьацԥхьаӡа, иара иҩыза дигәалашәон, есымша дицызшәа. Убри акәзар ҟаларын изгәакьаз ауаҩ ихаршҭра иаҳагьы изицәыцәгьаз. Убасҵәҟьа рыхьуан Шьасиа, Асҭанда, ран.
Аандахь днаскьан, ақьашанақәа рахь инеиуаз амҩахәасҭа днангыларц, агәашә хәыҷы ааиртит. Аҵлақәа дахьынӡарыҵсуаз, иаҳа лашьцаран, џьара дымцәыҵаххырц иҽаагәеиҭалартә. Аанда азааигәара анышәынҭрақәа маҷӡамызт. Иаҳа иҿыцқәаз ани аԥеи рҳаҭгәынқәа арахь иааскьаган. Рнаҩс аб иҭыԥын. Андуи абдуи рҳаҭгәынқәа шьҭа ижәытәхахьан, аанда иҵегь иазааигәаӡаз абду иаби иани ракәхарын, рхаҳә кәыршақәа еилабгон, ихәашон. Ҳзыгәаҭеиуаз, рҳәашьақәа рыла, ҩ-аршьынак рзакәын. Зыԥсы ҭаз, нагарҭа имамкәа згәы казыжьуаз дарбаныз умҳәозар, ԥхьаҟа еихеиҳашаз инапы шалакыз мацара, диасуан. Ишьҭахьҟа инижьуаз шыҟаз идыруанаҵ, илшара зҳауан. Убарҭқәа зымбаз игәы лашәхон. Ус зыхьыз адунеи игәахшәон. Баҭыр мыжда ихьи? Анышә данарҭа, иналаршәа-ҩаларшәаны иҩызаз игәаӷ ҩхыжжылон, аха Џьанар ихы инапаҿы аагашьа дақәшәон, зегь раԥхьа дзызгәамҵуаз идунеи иԥсаххьан. Арахь, иҩыза диԥырхагамхарц, нарцәымҩа шьҭихит. Уи ихымҩаԥгашьақәа данрызхәыцлак, иԥсаҭа ҳаҭыр
ақәҵара дазкылсуан. Нас иҩыза иҳаҭгәын дазымаар изычҳауамызт. Акәша-мыкәша иааирыцқьон. Мамсыр даахылаԥшлон, аха иара, Џьанар, иусгьы мцхәӡамызт. Инапы зиркышаз мацараз арахь дықәымлар ҟалон, иара дмаар ҩныҵҟала изышьҭхуамызт.
Еициз иӡӷаб ӡҟцәа рныҳәагатә гәырӷьаран. Убарҭ имшхарц ианрықәныҳәоз, иара иҩыза дизымаар иашахомызт. Усгьы игәы дҭан еснагь, уи акәмызт, абра дизымаар иҩызара иагирхарызшәа игәы инаҭон. Асал рыбжьалаанӡа, ишԥеибабоз, ҽнак еиқәымшәар рзычҳауамызт. Џьанар усҟатәи иҩыза диҭаацәаломызт, ааираз дышԥамааиуаз, абзиа-ацәгьа, иара ус анхашәа-чашәа ус рҿы дивагылазарц амҩа данын, аха Баҭыр иакәын еиҳараӡак џьанараа рҿы дынкыдымгылар ззымчҳаӡоз. Амалагьы иара уахь иаҳа иҿахырсҭан. Ашкол ахь днеиуазар – алада маҷк длыбаауан, иҩызцәа иаҳа уи рзааигәан; усура дцозар, – иаԥхьанагьала иҩны давсны, алада ихы хан; араион ахь уск имазар – длыбаауан, автобус аангыларҭанӡа дласкьарц; адәқьан алада игылан. Уск иаҵганы мацара акәӡамызт, иара усгьы убра, Џьанар иҿы, дкыдымгылар, дымтәардымгылар изычҳауамызт. Иара иҽҭаирхеижьҭеи, Џьанар ихаҭа убри дзеиԥшраз еиԥшны ҩызак уаҳа дизышьҭымхит, егьырҭ рызынтәык рҭыԥқәа рҿы иаанхеит. Иҩыза иаҵкыс изааигәахаз, иаԥсаҵәҟьаз аӡӷаб дахьиқәшәаз акәзар иара даҽаӡәы ҩызас иааигәа дзааимышьҭуаз? Ма урҭ рыҩбагь еицыланы ишахәҭаз дымҩақәырҵозу? Ԥҳәыс данааига нахыс, иҩыза наскьа диргылазшәа ихы гәыбӷан аиҭалон. Ус адагьы иамуазар акәхарын. Еиҿыршәшәа дрызхәыцны, ахҭысқәа анеиҿибаалак, иҩыза агәакьара ихала иҽшацәихьчоз дазкылсхуан.
Убас ала, издыруадаз реиҩызара дагәҭамскәа ихьчазар? Иагьа умҳәан, реизгәакьара даӷрамгыларц акәымзи иҽзаԥыригаз. Ацәгьеи абзиеи рышьхәа шеивҵаз игәы иҽаниҵон, абыржәык еиԥш убри иара илымсыцызт. Анцәа ирыцҳаишьар акәын ҿыц ииуаз, зызҳауаз, акәымзар ирразҟхоз иалудраази. Изымдыруаз алахьынҵа дацәшәон иара, ус дыҟан дзусҭазаалак. Кырҭа имоуа данаақәхалак, дахьзымҩаӡоз доуҳак ацхыраараз дашьҭалон. Ибжьы ҭымгаӡакәа «ҳазшаз» диҳәон, еиҳараӡак зуахҭа дацәшәоз ихшара аҩны иҟа, абна иҟа дырхылаԥшырц. Имҩаԥигоз аныҳәагатә рзылԥхоны ибон.
Иаԥхьа анышә ахьырзыбымбылхашаз иҩызеи иани ирызқәа ҭыԥқәан. Ан рыцҳа лԥа дылзымчҳазт, дҵыкәкәеит. Иагьа дгәаҟны дыԥсызаргьы, илбашаз лбахьан, лықәра ыҟан, лыԥсышьа даҽакала имҩасыр бзиан, аха ианамуаз иҟауҵози. Лԥа иакәын зыԥсҭазаара залымдарыла иҿахҵәаз. Аха уи залымдаррамзар ҳәа, Џьанар ҿыц ихы дазҵаахуан. Ус иагьа иҟазаргьы, иҩыза иахьанӡа иԥсы ахьҭамыз, иԥсҭазаареи Џьанар иԥсҭазаареи еиларӡҩаны иара изынхазшәа, дыӷәӷәаӡа ишьапы дықәгыланы ихы ибон. Зны-зынла ихы рацәеишьон. Аԥсҭазаара иара атәы ҟанаҵон умҳәозар, зыԥсы ҭаз аихылҿиара еснагь дашьҭан, адунеи аизҳазыӷьара иаԥҟаран уи, уаҩытәыҩсак изаԥыхуамызт. Убасҟатәи дзырхәыцуаз ауаҩ иқәра аангылахьан, абас данизааилак иԥырҵра иҭахӡамызт, дцәажәаларц игәаԥхон, арахь, уа анышә иамаз ицынхәра, ихаҭа иакәын ихәыцуаз, игәжәажәоз, зыԥсҭазаара еиӷьхарц иқәԥоз. Рҩыџьегь рҿара аламҭалаз еиԥхьнагьлацәан, уажәгьы убри рыгӡамызт, ма ирыгхар зԥсы ҭаз иҭахӡамызт, убри азакәын диқәшәарц дзизааиуаз, ихала даныҟаз иааигәара иқәымлоз ахәыцра гәыҭшьаага дзеимырдоз.
Анышәынҭра иахагылаз ахаҳә баҟа ианыз асахьа ииаган Баҭыр аԥсҭазаара даназгәырӷьоз иҭиххьаз афото аҿынтә. Абас акәын Џьанар уи дшидыруаз. Аеҵәа ркаҷҷара уи асахьа хар амаӡамкәа инарбон. Ма иара ус иадибалон, ҽынла ара заҟантә дааихьаз, ахаҳә-сахьа ихаҿы имҳәырны инхахьан. Убри ахаҿсахьа иманы, дҩагылеит иара, деиҳәҭҟәыҟәлазшәа аҳаҭгәын дахьнадтәалахьаз аҿынтә. Ашәаџь ԥшра змаз ақьашанақәа ирацлабуазшәа, аҵарақәа ԥсеивгара урҭон, улаԥш иахьыҵамшәоз џьара рҽыҵәахны, иҷырҷыруа иахьышәаҳәоз. Шьҭахьҟа иҿааихеит, амала агәарԥ ахь дкылымсыкәа, ааигәа аанда иахаҟаҵаз ахҵысҭра ишьапы наҟ инхиган, даақәтәеит, уи ашьыжьӡа даҽазнык аҩнеихагылеи иара зықәгылаз агәарԥи илаԥш нархигарц. Аеҵәақәа ҭаартә аамҭа макьана имнеиӡацызт, ашҭа дырлашон. Уаҩы дызхымыз анхарҭа дахьықәыԥшуаз, игәы ҿыц инархьуан. Уи иахылашаз ауаҩы дырзымхьчеит, аиҳараӡак иара ҩызара цқьа изымузшәа ихы гәыбӷан аиҭон. Ахҵысҭра дынхыҵын, аладара дылҭалеит. Дызлааз амҩахәасҭа данымлакәа, агәарбжьарала илеиуаз амҩахь ихы ирхеит.
Лақәак рыцәа иалихызаарын, иеишуа агәашәқәа ишаарыдххылоз, дымццакӡакәа дрывсуан. Рыгәхьаа имамызшәа анырбалак, дшынарывслак дара нахынҳәуан рҭыԥқәа рахь, ҿыц рыблацәа ааиқәырыԥсарц. Иара ақыҭа мҩаду дазкылсуан. Ааигәа, анхашәа-чашәа еилаҳарахь ахы архаанӡа, ақыҭа мҩадуқәа асфальт рықәшьра хҭакны ирыман. Араионқәа еицлабуан. Рнапхгацәа аиҳараӡак ирқыҭатәиқәаз рҿы џьара гәарбжьаракгьы аанмыжькәа асфальтла идырҿыцит. Аиашаз уи азы урҭ ахьӡ-аԥша рҽаԥсартәит. Џьанар иқыҭа иагәылсуаз
амҩа хада асфальт ықәшьын. Ашьшьыҳәа уи дахьаныз, аԥсабара иахатәаз аҭынчра еилеигар ҳәа дшәозшәа, ишьапышьҭыбжь иргомызт. Ҩнаҭацԥхьаӡа рбарҵақәа лашон, ақыҭа мыцхәы икаҷҷоз џьушьарын. Амҩа ҭацәын, макьана машьына лашарак цәырҵуамызт. Иара ида шьапылаҵәҟьа ашьыжь уаҩы дшанымгылацыз агәра игон. Аҳауа убас ицқьан, заҟа узылбаадоз илбааудондаз, иузеиӷьымхозар иузеицәахозма. Ишьаҿа еихигон ԥшьшьала, дагьласӡа. Дахьынтәаауаз акәымзар, игәы раҳаҭын, дызныз амҩа злысуаз иҭыԥ ҷыдазшәа игәы аздуун. Игәарбжьара даныбжьала, инхарҭа ааигәамзи, абарҵа лашара агәарԥ арлашон. Дышҭаԥшуаз уахь дынҭалеит.
Амаҵурҭеи даҽа хышәки рыҩныҵҟа алашара ркылԥхон. Актәи аҿы иан лакәын ауха ажәытә диван аҿы ишьҭалаз. Егьи ауаҭах аҿы Шьасиа лхәыҷқәа еиҭалкуазар акәхарын. Еициз ҩыџьа реицбара уадаҩын, лара излалылшоз ала лҽамаралтәуан. Надшьа лажәра лыхьӡон, лҽаҵалмырхарц лҭаца дышлыцхраауазгьы. Зегь раҵкыс аџьабаа збоз, иагьалагәырӷьоз Шьасиа лакәын. Аамҭала лышкол усура шьҭалымҵар ауамызт, хәыҷ баҳчак ахьыҟамыз ақыҭан, еициз реицырхылаԥшра лара дзахашәалахаӡомызт, дара ашкол иҭаларц иандәықәырҵашаз, рымахцә аанкыланы, лхала илгаанӡа. Аԥсшьарҭа ҩнаҿы аус зуаз рзы, аԥшаҳәа ахәыҷ баҳча хықәгылан, аха ахәыҷқәа уахь ргарараагара ирыцәнарӡуаз аамҭеи иднарбоз аџьабааи иаԥсахарымызт. Еиӷьын ан аҩны даангылақәар. Амала асабиацәа абаҳчахь идәықәырҵартә иабаҟаз. Макьана рыӡҟра цқьа иалрымгацызт, шьҭа иара заа иҟаҵатәқәаз дрызхәыцқәон умҳәозар. Аҷкәын аиҳабы иааӡара заҟа иуадаҩыз аб игәаламшәози.
Ахәыҷқәа руахҭа ҿыц деиҭацәшәон, алашара зкылԥхоз имҳара-уаҭах данавсуаз, аиҳараӡак иара дахьынтәаауаз анышәынҭраҿ зызқәа ҭыԥ ыҟаз иалгашьахаз ицәеижь еимнадонаҵы. Дааӡа-дыхьча згәахәтәы намӡоз уаҩ дизыҟамлакәа, иара заа даԥырӡаар, ирыхьшаз ихаҭа иманы, – убри акәын иреиӷьӡаз. Иуҭахыз амацара узҭодаз умҳәозар. Иара ииарҭаҿ уажәы дышьҭан ианхәыԥҳа Шьардасиа замана. Лаҳәшьа еиҳабы дызлагылаз аџьабаа макьана илзеилкааӡомызт, дҭаҳәахаа ацәа далан. Аха абар ларгьы дахьгылахьаз, лаҳәшьа еиҳабы длыцхраарц.
Иара асурахьы дныҩналан, иҿыцәаарц егьызгымыз аԥырӷқәа ааизиган, амца рыбжьалартә, ҩ-мҿык неивҵаҵаны инарықәиҵеит. Маҷк ишырц дааԥшит. Аҷҷа рыхгозшәа ангәеиҭа, аԥырӷы идырбаны, ирлас-ырлас инароушәа днарыҭәҳәеит. Ирзымхоз убри акәызшәа, амцабз аԥырқьҳәа иҩхәыҵҟьеит амҿқәа рыбжьара. Инапсыргәыҵа рҟьаҟьа амца инадкыло, иҽирԥхахырц даатәеит. Аиашаз, ахьҭа зынӡа дакуамызт. Дҩагылан, алашара ирцәан, ҿыц иҭыԥ ааникылахт. Еиқәыз амца мацара аҩныҵҟа ахьарлашоз игәаԥхон. Имацара дтәан алашьцараҿ, амцабз иҿаԥхо. Имала заҵәык дыҟан, иааикәыршаз анхарҭа иара иҳәынҭқарра дгьылын. Уи ауаатәыҩса ихатәы ҩны иҩнан, рысасцәа рыманы. Иҩны иаҩцаз ҩын дук акәӡамызт, аха иҩнымзи, иҩназ иҭаацәа млак, хьҭак иакуамызт. Уи акәын уажәыҵәҟьа аус злаз. Иаб, иԥсҭазаара далҵаанӡа, аџьыка ихы иқәхны иргылаз хыбран. Усҟан еилаҳарц егьызгымыз ржәытәӡа ӷәы ҩны еимихит. Аҿыц хыбра изхара дзаҵамиаӡеит, аха ихшаз ҵагыларҭак рымаӡамкәа инимыжьит. Анцәа иџьшьахартә, шьҭа иаԥшәымахаз иԥа, иҩны ишациҵашаз дазхәыцларатә, иаамҭа неихьан. Уи иҭышәынтәаламыз планк ихы иҭагьежьуан,
аиҳараӡак ргәы рҽанӡамкәа еициз рыла аҭаацәа анрызҳа. Ахәыҷқәа рых-ҩык иаарҭаххашаз ак рыгимыжьырц иҽазыҟаиҵон, данабха даҽакала илшара ирмаҷуазма.
Иусурҭаҿ усҟатәи изалхуамызт. Ма ҿыц усурҭак иԥшаар акәхон. Издыруадаз ишәырҵлақәа инап цқьа ирыдкылазар еиӷьхар! Иԥсеивгара мшқәа ихы иархәаны, ашәыр ҭира иҽазишәақәалар, иҭагылазаашьа иаҳа еиӷьхарын. Шықәсык ала зны аԥсшьарамз ихәҭамзи, аамҭа ихигарц џьаракыр деихозма, еснагь аҩны дыҟанеи. Убри хәарҭарак алихыртә ихы изаимырхәарызи. Имандаринақәа, ииасыз ашықәс азы алҵшәа бзиа ирҭартә, рызҳахьан. Хәышә килограмм ахьҿихыз, шықәсык ашьҭахь ҩынтә еиҳаны еиҵамкәа аҽаҩра аарышьҭрын. Маҷмаҷ аргылараз иаҭахыз еизигарын, нас ихала, аблок еиқәҵаны, амц шьҭихыр, ауааҳә ҟаҵаны, ихыбрын. Заҟантә ихала цхыраара дыргахьази. Иара иаҟара лҵшәа имазма иаб, аҩны аниргылоз, аха имыргылеи. Знык алагара акәын ицәгьаз рҳәон аҩнқәа зыргылахьаз. Аиашаз, аргылара аҽазкра акыр иуадаҩын, иукшаз-иушьҭшаз анумамыз. Анхацәа, млак, хьҭак рҽадыркуамызт умҳәозар, иӷарцәан. Аколнхара ирнаҭоз егьыҟамызт, ирымнахыз иаҳа ирацәан. Анхаҩы апаспортҵәҟьа имазарц ихәҭаӡамызт. Уи иаанагоз – ақыҭа далҵны ақалақь дазцарц азин имаӡамызт. Дшынхаҩыз дыԥсыр акәын. Ихшарагьы убри аԥсҭазаара рызԥшын. Сталин ишьҭахь апаспорт рырҭозшәа рҽазыркит, иажәӡаз пенсиашәа акы иҿыршьуан. Хынҩажәатәи ашықәсқәа рзын ҩнқәак дыргылартә еимҟьарақәак рзыҟалеит. Џьабаала иаарыхны акәӡамызт анхара шеиӷьартәуаз. Ԥзанҵыра рызымҭоз аҳәынҭқарра ана-ара ацәӡашьақәак рыԥшаауан. Ишнеиуаз иацәырӡоз агхон, арахь харҭәаашьак амоуӡакәа иаанхо мацара, аҳәынҭқар-империа аилаҳара рызнымкыло, аԥаҩ инхықәгылеит. Анахь, ма арахь игазҽазуан, амала наҟ иаҳа акапан аиуан. Арҳара шьҭа иаҳа иуадаҩхон, ԥхьаҟа аамҭа бзиак шԥаҟамларыз. Ахәыҷқәа рызҳар ицхырааҩцәамзи. Аҷкәын ихыҵуаз аҟара ихыҵыр, – узлагозаалак ахы укыр, иара аҵыхәа иумыркуази. Аб игәы злакаимыжьшаз дрылаҟан.
– Уабаҟаз? – асура ашәхымс дылагылан Асҭанда, амца иадтәалаз лашьа иҿаԥхоз алашара амшала, лышьҭахь иҟаз алашьцара иаалибаартә, лара лцәаара акәын ибла иаахгылоз.
– Сабаҟаз? – агәарԥ дынҭымҵӡацызшәа, дҵаауан иара, дахьыҟаз лырдырра аҭахны иԥхьаӡомызт.
– Аҳаҭгәын аҿы уҟазма? – макьана ашәхымс дылагылан лара, лызнапык шьҭыхны, ашә зҭасаз лкын, ҳаҭгәынк ада ыҟамыз џьушьарын лцәажәашьала.
– Аа… аиеи, – дахьыҟаз лыцәӡара шамуаз ибон, иаҳәшьа дгылазижьҭеи аамҭа ԥыҭк цахьан.
– Аҵх уалкәкәа умцар узымгәаӷьит, – даҽа ҟәардә лаҟәык даахан, атәара маҷк ишыманшәаламызгьы, лшьапқәа ааидыԥсала днатәеит, амца уамак дшазымааигәахазгьы, лыҽлырԥхарц агәаҳәара лыман.
– Сыҟан уа, – амцхә уи алацәажәара иҭахымкәан, иааҿаԥиҵәазшәа ибеит.
– Аныҳәагатә иалагӡаны уахь унеира иашахару? – Асҭанда амца дыҽҳәаԥшуан, лашьа иҿаԥшра лзыманшәаламкәа.
– Аҳәара цәгьоуп, – лылахь еиқәҵарала лгәы иҭашәаз дахьаԥылаз игәаԥхомызт, уи зхараз иара иакәымзи, – цәгьарак аҵаны избом. Сҩыза гәакьа иакәын. Абзиара ансымоу, анышә дахьамадоу сизнеизар, сгәырӷьара сыцеиҩишазшәа збоит.
– Гәыкала уизыҟоуп уажәгьы, акгьы узҳәом, – маҷк данаахәыц, лара инацылҵеит, дышидгылоз ирдырны игәы лырӷәӷәарц.
– Иара ихьӡ ауми ҳаҷкәын иаҳҭаз, – ҳәа наԥишьит, ихымҩаԥгашьа шиашаз ҿыц ишьақәирӷәӷәарц ахәҭаны иԥхьаӡон. – Бара ара бтәаз бҭахызар, – дҩагылеит иара, – аҩныҵҟа иҟоу збашт.
– Аиеи, – аԥҳәызба диқәшаҳаҭын, ихәыҷқәа дынрылаԥшыр цәгьа ишимбоз еилкааны.
Иара, агәарԥ ахь даннеи, Амрагылара шыҟаз, ашарккара ашьха наҟ ала ишаавҵаҷҷоз ибарҭан. Ирласны шон. Шьардасиа амаҵурҭаҿ даниба, Шьасиа лхәыҷқәа лыма дахьыҩназ днеирц, абарҵа дҩыхәнеит. Ианхәԥҳа, ашьыжь аԥсшәа леиҳәарц, дналыдгылан, лылахь днагәӡит. Лыцәымҭ хаазар ааиликааит. Лара лыстудент шықәсқәа хлыркәшарц егьлыгмызт, лҭәымҭахь днеиуан, лаҳәшьеиҳабы леиԥш дҳаракын, деинаалан, дыԥшӡан, дыбзиацәан ззырҳәоз аԥҳәызба лаамҭа дҭагылан. Амаҵурҭа данаадәылҵ, иан дгылахьан, шылашьцазгьы ашьыжьӡа лусқәак заа иналыгӡарц, ажәгәарахь днеихьан, Уи ааигәа лыҟамзаара ихы иархәаны, иара амҳара-уаҭах дныҩналеит. Шьасиа дгәыбзыӷӡа дааиҿаԥшит. Асабиацәа еилырганы ишьҭалҵахьан, иҭахәхәа ицәан. Баҭыр хәыҷы иакәзар – зынӡак дмааԥшӡацызт, иеиҵбацәа иахьырҿызгьы иԥырхагамызт, аҭӡамцахь иҿы нарҳәны, дышьҭан игәы раҳаҭӡа. Шьасиа ӡәӡәатәқәак еизылган, апластика каҵкәыр иҭалҵахьан. Ибахьаз хәыҷтәы маҭәақәак еиқәырҽны еиқәылҵон. Лылаԥш хааӡа лыԥшышьала, ланхәԥҳа леиԥш, лхаҭагьы лгәы азыҩхьан иара шаанӡа дзызцаз. Заҟа дымҵаарыз. Иҭахызар ихала илызцәыригарын.
Уажәадагьы лара, дҭаца ҿаны данаанагаз, иашьас илырҭаз дыгәхьааганы аԥыхьақәа данҵәыуалоз
ыҟақәан. Уажәгьы лгәы ԥхан зыҽрыцҳазтәыз данаалгәалашәоз. Иагьа умҳәан, лара дылҿынҵәаауа бзиа дибахьан азакәын иҽзишьуаз. Аԥҳәыс лзы акырӡа аҵанакуан бзиа данырбоз. Иҩыза гәакьа иԥырхагахара илымшеит, лара лыԥсҭазаара ацашьа дзаҿамгылеит, иуаҩра убранӡа иҳаракын. Арҭқәа рыхәшьара зегьы ирылшомызт. Лхаҵа иуаҩышьала зегьы дауреиԥшхыз. Иҩыза иҽҭаирхеижьҭеи, убри иӡбахәык ала лара дылмацәажәацызт, ихала зегь еиҿибаауан, еиликаауан, ихәанчаз ажәакала заҟа лгәы нимырхарыз. Иареи лареи ирыбжьагылаз аҵеи Баҭыр ихьӡын. Уи зыбзоурахаз Асҭанда лакәын, уажәшьҭа дахьхәны дыҟазаргьы здыруадаз, уи аӡбахә лҳәомызт аха, амала усҟан, зыҽрыцҳазтәыз иԥсҭазаара аԥҵәареи аӡҟы ииреи анеиқәшәа, лара дзызхьаауаз ауаҩ ихьӡ аанхара даназгәаҟуаз, ишылҭахыз имныҟәар амуит. Ахәыҷы ихьӡ рҳәацыԥхьаӡа, рҩыза гәакьа дыргәалашәон, аби ани зынӡак уи рцәымӷӡамызт. Баҭыр ҳәаны, игәырӷьон. Ан аҷкәын зегь лхаиршҭуан. Рҭаацәара ҿыц еизҳаижьҭеи, лыгәхашҭра иҵегь иҳаракхон. Зны-зынла лара ирҵаулаӡаны дқәыԥсычҳауан. Агәыҭҟьареи агәжәажәара зцыз агәҭынчымреи еилаӡҩон, иашьас илырҭахьаз иԥсы ахьынӡаҭаз, аԥсҭазаара иҽалеихижьҭеи – ҭынчран.
– Рыцәа ҭынчызма? – аб асабиацәа ахьеицышьҭаз днархагылеит.
– Иҭынчымкәа! – насыԥ наӡа зызкашәаз дылҩызан ран, дааҟәымҵӡакәа аус шылуаз, лџьабаа ду бзабааханы ишылԥылоз агәра лгон.
– Бара? – хьаас диман.
– Саргьы хар сымаӡам, – дԥышәырччон лара, лыбла ҭыԥхаауа, амц лҳәозаргьы – идыр.
– Шьардасиа заа дбыргылацәеит, лызхара лыԥсы лызшьоу?
– Лхала дгылеит, мчыла даусыргылах. Дашьцылоуп.
Дыҩдәылҵит иара. Абарҵаҿ иара дызбаз Шьардасиа, амаҵурҭа дааҩныҵны, Шьасиа длызнеит. Иара иаадәылҵра уи дшазыԥшыз ҩашьомызт. Дҟәыӷамзи. Ашьыжьӡа иимбацыз Асҭанда илыцшьҭаз Марица лакәын. Аԥсшәа лаҳәара дзахыццакуаз изеилымкаауа, абарҵа длалбааит. Аацәылашон. Иан ажәқәа ҭылцон. Нас акәтыҵрахь днеин, ашә аалыртит. Акәтқәеи арбаӷьқәеи анааҭыппы, аџьықәреи нарылалԥсеит. Дара еицлабны арыц шьҭыҟәшәаа илбаардон.
– Шәызынтәык шәеицгылеит, шәабаццакуеи? – гәыкала длызҵаауан, шьыжьла лара ажәгәар дҭан, ма акәтыҵра дадгылан ҳәа, зныкыр ас длацәажәахьазма.
– Асасцәа ҳҭоуп, Аԥҭа иманы данлыбаауа ҳаздыруам, – агәарԥ шыҟаз дааихьан лара. – Ҳахиазароуп.
– Иааир иааԥшып, – налаҭеикит, игәы иҭаӡамыз ҳәо, – џьаракыр иццакуама.
– Иудыруеи, – лхаҿы ччон, лжәытә бла ҿахазшәа иҭыԥхаауа, – иахантәарак иаҳҭан, агәхьаа ҳадыргеит ҳәа ирԥхьаӡоит. Ашьыжь иааир – ҳахиаӡамкәа ҳарбар, рынкылара ҳцәыуадаҩхоит.
– Усҵәҟьа заа изгыларым.
– Иаабап, – ан, лыхш маҷ зҭаз леиха ныга хәыҷы лыма, амаҵурҭахь дҩыхәнеит.
Дызлагарыз изымдыруазшәа, иара агәарԥ даақәхеит, ацәылашара дазԥшуа. Уамашәа иубарын ашьыжь асасцәа зызԥшыз ахаҵа инапы злеикрыз имамызшәа дахьаақәхаз. Иара усгьы иҟаиҵараны иҟази. Уаа жәаҩык ирызхашаз абысҭа аҳәсақәа ирурын. Ачыс ҿыц иҟаҵатәызма,
хышәҭ-мышәҭк нықәдыргыларын. Асҭанда иаха илкәаҳахьаз амажәа иалылхрын илӡшаз ачашә, уи шыԥхаз ирымҵалыргыларц, асасцәа шылатәалак, аԥлакь ианҵаны аурыс ҳақә афрына-ӡырҭа иҭалыргыларын. Иара акәац ирԥхарын, ԥыҭк иӡыр, ма аџьыкҵәаҵәа аҭаны еилеиџьыр, иаҳагьы еиӷьхон. Амца ырцәатәымызт. Асура ашәхымс днылагылеит.
Асҭанда уа дыштәац дтәан, амцабз лҿаҷҷа. Дхәыцуан, лашьа ашә дшылагылаз гәаалымгӡацызт. Уи лгәы иалаз уамак аамырԥшышьақәа дрышьцылахьан, лашьа гәакьа лара илхьаауаз изеилымкаауа дауҟахыз, илҭаарыхыз имдыруази. Инҭырҳәцааны дҭиҵаарц длацәажәаӡомызт, лыҩныҵҟа шаалмыртцәоз еилкаамзи. Иахьцалак лыӡӷабра дынҭысырц егьлыгымкәа дшааихьаз дырын. Иныҵыҩ-ааҵыҩшәа иаҳауан дызгәаԥхоз шыҟаз. Лара лакәын шьҭа аус злаз. Уаҩы лгәы дылзадымкылозшәа дааиуан, иара иааҭырҟьаны илҭахыз аӡә далылхырц излыдҵомызт. Аҩны дахибаауазшәа, ус иԥшӡамызт. Аиашаз, лара ақыҭахь мчыбжьык, ҩымчыбжьа рыла зны даақәлон, абжеиҳан Аҟәа аус луан. Иахьцалак иаҳәшьазаҵә лразҟы мап ацәылымкырц, мҩак лықәҵара иара ихы изадкыломызт. Лынасыԥ лхала даԥылар иаҳа илзеиӷьын. Аԥҭа дылҿыԥсаауа данлышьҭаз аамҭа цазшәа, иареи лареи егьрыбжьамлеит, ихаҭагьы ԥҳәыс дааимгаӡеит. Лара макьана дхымԥацызт, лашьа гәыӷрак иман. Арахь иаалыкәыршаз лҩызцәа аҩнрақәа ицахьан. ҭаацәарак рыдлара зегь раҵкыс зхахьы иззаамгаӡоз Марицаҵәҟьа хаҵа дыҟан. Ҟыҟҿыҟда лыԥсҭазаара ааиуан, иара излеидыруаз ала. Иаҳәшьа, дҭаршәӡаны дахьамаз шигәамԥхозгьы, дылԥырхагамхарц днагьежьит.
Ашарккара адәы иаақәгылахьан. Ақыҭа уахыԥшны, амшын унхыԥшылон. Ааԥынреи аԥхынреи ианеимаркуаз, аԥсабара џьашьахәы, ашәҭра ԥшӡацәан. Ақыҭа мҩа иқәхысаа «Волга»-к аауан. Уажәраанӡа асаба шьҭарччы амҩа амашьынақәа анылон. Асфальт анықәырҵа, изымшьҭхысаарызи. Амҩаду ианааныҵ, ишиашаз игәашә иаадгылазар, уажәраанӡа игәы азҩозар, шьҭа иауимдыруаз аԥсшьарҭа аиҳабы ишимашьыназ.
– Арахь улеи! – а-«Волга» иааҭыҵыз аныҟәцаҩ аԥшәма днеиԥылеит, ихала дзымҵааит акәымзар, ҿыцс изааигаз ҳәа игәы ҭыԥсаауа. Еициз аӡӷабцәа раахыс, ҿыцк аҿаԥхьа агәҭыԥсаарақәа шьҭыхшәа иман.
– Убеиахааит! Уахь сызлеиӡом.
Гагратәи аидгыла «Абрыскьыл» аҵәахырҭа аҟнытә.
Ари ахы инаркны икьыԥхьу адокументқәа еиқәыршәан «Ҽнак» ашьҭахь иҟалаз ахҭысқәа ирызкны. Дара акьыԥхь дырбоуп излаԥҵаз абызшәала.
 
Агәарԥгьы ажәгәаргьы хаз-хазы агәашәқәа рҿан. Ажәгәар агәашә алакәын дҭыҵны Леуанти дышгылаз. Агәарԥ агәашә шыҟаз иҿааихан, дыццакыццакуа ашара иацаауаз Валикәа диԥыларц днеит. Дарбанзаалак уаҳа аӡә дубомызт. Аԥсҭазаара ахьаақәа зегьы еизыҳәҳәаны рыхәда иқәхазшәа, абарҭ аҩыџьа еизааигәахон. Адунеи алашара азцәырҵыцԥхьаӡа гәҭынчымрак ацын, убас акәын иара адгьыл дшықәыԥшуаз, убасҟатәи хҭыс мҩаԥысхьан аҵыхәтәантәи аамҭаз. Хҭысцыԥхьаӡа иареи иҩызцәеи рыжәлар рыхьӡи рыхьымӡӷи еиқәдырхарц, рҵаси рқьабзи рыхьчарц, рҭоурых шырҭоурых иашаз иаанхарц, хацәнамырха ақәԥара иналагылон. Агәжәажәара ирызцәырҵуаз иартәомызт, иаргыломызт. Еснагь, аԥсадгьыл аиқәырхараз аидгылара анаҭахыз, ргәы рыҵаххуан. Изҿагылашаз акциак цәырҵыцԥхьаӡа, рыуазыр зцыз рызҿлымҳара еизак еиднакылон.
– Ашьыжь шаанӡа усзаазгеи? – Леуанти изааихьаз шамахамзар дыззааиз азы зныкыр дизҵаахьазма,
иҭааз ихала ицәыримгозар, аха убасҟатәи илымҳа ҵарын уажәык, игәы цҳафыруан, Валикәа ааидгылаха иамраӡакәан, иҽырҵар дизҵааит.
– Уанаџьалбеит, ақырҭуа рбираҟ абра икнарҳаит, – егьи, дааиҵамсӡакәа арахь дшыццакуаз, аҭак ҟаиҵеит.
– Иаба? – уамашәаҵәҟьа иџьеишьон ари, иара изааигәара иабыкәыз имыршәа-имырҳа, ԥхашьарак уаҳа рыблагә иҭаӡамкәа, рбираҟ ахькнарҳауаз.
– Абра – ақырҭуа школ аҿы, – Валикәа аҵыхәтәан дааҭгылеит, рҩыџьегь ашьыжьӡа уаҳа ԥсышәак шеибырҳәашаз аархашҭӡаны, убасҟатәи иааиз игәы иҵаххуан иибаз, убасҟатәи иаҳауаз амца иҩныҵҟа абылуан уи дыззааиз.
– Уажәыҵәҟьа икнаҳхуеит! – аԥшәма, инапы ааӡәӡәаны даахынҳәырц, иҿынеихарц даақәҵәиуан.
– Икнысххьеитеи.
– Ишԥа?!. – Леуанти дааиҵасит. – Уаҩы имхьчаӡози?
– Уаҩы дзымбеит.
– Ишԥакнухи?!. – ишыҟалаҵәҟьаз аилкаара заҟа дахыццакуази.
– Аҩбатәи аихагыла ахышә ала икнарҳаит. Иазааигәаз аевкалипт сҩыхәнан, снапы наргӡаны саахан, икнысҳәеит. Абра сыкәа иҭоуп.
– Маӡалоуп ишкнарҳаз? – ишәаԥырҳаԥуа уахыла џьоукы ари аус шынарыгӡоз ҩашьомызт.
– Уаҳа изакәи.
– Даҽаџьара икнарҳаны удыруама?
– Сыздырӡом.
– Аусҳәарҭаҿ унеи! Саргьы сҽааиҿкаашәа иаарлас снеиуеит. Иҿыцу ажәабжьк ааргозар гәаҭала. Снеиаанӡа ухаҭа џьаргьы умцан!
– Аиеи! – Валикәа шьҭахьҟа днаццакит, уаҩ кьаҿк иаҵкыс маҷк иҳаракыз иакәын, ишьапқәа ирлас
реихыгара изыманшәалан, шьҭахьла исуаз аԥша дыԥханаҵоз џьушьарын, убас инап ианыз ак ившәар ҳәа дшәозшәа, аусҳәарҭахь анеира дахыццакцәон.
Леуанти аҩныҟа длеин, ӡы хьшәашәак наиҿаиҭәеит. Иуаҭәа жьышәақәа ҵысуан, убранӡа иԥсы ԥыжәжәон. Ажәлар ирцәымӷыз абираҟ ашьҭыхра акраҵанакуан. Аԥсны ахақәиҭра аиуазар ҳәа игәыӷны, ажәлар асовет мчы иазықәԥаны ирыдыркылеит 1918 шықәсазы. Ашьаарҵәыра иларгыланы, Аԥсадгьыл хәаҽын. Ақырҭуа бираҟ шьҭыхын. Хы-шықәса маӡалатәи қәԥарыла инаргеит. Бџьаршьҭыхла кьаразаа рықәгылара рхы иархәаны, Ар Ҟаԥшь ақырҭуа ры ирыжәлеит. Асовет мчы ҿыц ишьақәыргылан, ахақәиҭра ааргазар ҳәа, ажәлар гәыӷуан. Асовет мчы рхы иархәаны, ақырҭуа большевикцәа Аԥсны ССР рнапаҿы иааргарц рылдыршеит, асовет республика ацынхәрас автономиа шьақәдыргылеит. Асоциалисттә бираҟ Аԥсны иахадыргылан, уи даҽа бираҟын, аԥсуаа ирулак ичҳаны иааиуан. Аха аменшевик ҵасқәа шьҭыхны – Аԥсны аҳәынҭқарра амхра арццакра – ржәытә бираҟ аҳәынҭқар усҳәарҭақәеи зҵакы ӷәӷәаз даҽа хыбрақәаки рхаргылара ашьагәыҭ жәлар ланарҟәуан, милаҭк рыԥсы шҭаз жьаҳәала рхы ԥырҽзар еиӷьӡамызт. Ҵыхәаԥҵәара амаӡамкәа, рбираҟқәа Аԥсны изахдырҵәоз, хақәиҭрак ыҟаӡамкәа аԥсуа жәлар дара рнапаҵаҟа ишыҟаз аадырԥшырц иашьҭан. Ари ҿагылара аимуур ада ԥсыхәа амаӡамызт.
Иара уаҳа ааҭгылашьак имаӡамызт. Агәарԥ днықәсны, агәашә ахь иҿынеихеит. Ԥша хәыҷык аԥсҭа иҭыҵуан, уи шамахамзар еснагь шьыжьла иқәсуан. Иаалырҟьаны иаҳаз анаҩсан, ԥсҭҳәак далазшәа днеиуан, арахь, макьана Амрагылара хәы Амра авымҵӡацызт, аха амш бзиахон. Уи иара инырӡомызт. Игәы еилаххуан. Иаалырҟьаны иаҳаз акәызшәа, ишьара дықәнарҟьаҵәҟьон, дхәыцуан иара. Егьи аган ала усҟатәиҵәҟьа иаалырҟьацәаӡамызт, избанзар цәгьарак шыдмырҿиарыз ҳәа узықәгәыӷшаз џьоукы рҿы аус рымазма, акы рыҽшазыҟарҵоз аухантәарак дызмырцәоз акәӡамзи. Ихы инапаҿы иааигарц иҽазишәон, игәамбзиара ишамуазгьы, ихшыҩ хьшәашәазар акәын, акәымзар ихаирҟьацәар ааигәа излымҵшаз уск аҩызцәа идырҿиарын. Уажәраанӡа ишыҟаиҵалоз еиԥш, аҿагылара аҩаӡаранӡа аҩагара аԥсуа ҷкәынцәа шазхиаз ақырҭқәа дырбаракәын. Аха анибарҵәара аҿынӡа инамгакәа, ианахәҭаз аламҭалаз еиҿыгатәын. Убасҵәҟьа иҟалеит ааигәаӡа.
Дара усгьы заа адырра ҟарҵон еизарак аҿы абри амш азы, абри асааҭ азы, абри аҭыԥан амитинг шымҩаԥгахоз. Уи маӡаӡамызт, ирҭаххар рус амҩаԥгараз аиҳабыраҿ азин ылырхуан, Анцәа иргәаимырԥхар, ус еиԥш аиҳабыра рақәыршаҳаҭра иагьашьҭалаӡомызт. Аӡәы ицәшәартә, ицәыԥхашьартә ирбомызт. Иарбанзаалак имҩаԥыргоз азы гәыбӷанк уаҩы ириҭомызт. Иаԥшәымацәаны рхы рыԥхьаӡон, аԥшәма иҩны иааигәаԥхаз мҩаԥигон, ихы дақәиҭын. Гагра Колоннада ҳәа иахьашьҭаз реизара анрықәымҿиаз ашьҭахь акәын, астадион аҩныҵҟа амитинг шымҩаԥыргоз рыларҳәеит. Аԥсны Жәлар р-Форум «Аидгылара» Гагратәи аҟәша ақалақь аҩныҵҟа еилатәарак амҩаԥгара рзымариаӡамызт, ақырҭқәа еилаппы амҩақәа ирнын, урҭ рымацара ракәмызт, амилаҭ рацәан. «Аидгылара» иалаз еснагь иаргамаз мацара изалацәажәомызт, усмҩаԥгатәык рыԥгылар, рааизара мацара иаргамон. Иаҳа иҭынчран ҳәа иазгәаҭаны, реизарақәа Бзыԥҭа ииаган, уа штабҵас ирыман. Еиҳараӡак уа изыманшәалаз, анапхгараҿ хадара азызуаз Леуанти аиҿкаара мҩаԥгара инапаҿы иҟан. Аҟәша ахантәаҩы Кьахьыриԥа Борис иқәрагь ыҟан, аусқәа данрықәшәози данрықәымшәози еиҟаран. Аизара ду мҩаԥганы, ақырҭуа митинг адырҩаҽны иҟалон, излаԥырхагахашаз ҳәа Леуанти ирылеиҳәаӡомызт. Иахьцалак КГБ-аа рыуаҩ дрылатәамкәа ҟалашьак амамызт. Уи дзусҭаз заа ирзеилымкаацызт, аӡәык-ҩыџьак зыгәра рымгашаз шрымазгьы. Аизараҿ еснагь иара ицәыригон адырҩаҽны иҟарҵашаз ҳәа игәы иҭаз, уамак хырҩа ззырымушаз уск. Зегь анааилыҵлак, Бзыԥҭеи, Гагреи, Пицундеи рхаҭарнакцәа ааникылон. Убарҭ ракәын изеиҳәоз адырҩаҽнытәи рҿагылара аплан. Убри ауха даазыԥхьаз уаа хә-ҩык ыҟан.
– Астадион аҿы ақырҭқәа еизаанӡа, ашьыжь шаанӡа ҳара ҳаизароуп, – ҭынч бжьыла драцәажәон. – Ҳрацәаҩызароуп, ҳаӡбахә шаараҳалак, иҳацәшәаны уахь иқәымларц.
– Иааҳалагылар ишԥаҟаҳҵо? – дҵаауан Артур Канџьариа.
– Аисрахь ҳхы ҳмырхароуп, усҵәҟьа анҳахь. Шәшеизоз ҳаҳан, ҳааит, – ҳҳәоит. – Ҳаргьы ҳақәгылоит, – ҳҳәоит. Ҳабла иҭаԥшуа, ирҭахыу зегь рызҳәарым ҳәа сгәы иаанагоит. Аха аҩбатәи авариант аҿынӡа ҳнеирым ҳәа сгәыӷуеит.
Уи аухантәарак иара Артур иқәиргылаз азҵаара дазхәыцуан. Гагра Колоннада реизара зны иԥдыргеит. Уаҵәтәи рмитинг рзымҩаԥымгаргьы, дара аус рухьан, рыуаа еизартә. Ақалақь аҩныҵҟа рҽеидырымкылар руамызт, астадион иазкылсны рмитинг рзымҩаԥымгаргьы. Аха ас мацара изцозма, мышкы мышк аҵыхәан, иахьцалак иахьақәыркҵәҟьаз еигәныҩрын, ҳара ҳтәқәа заа икылсыргьы еиҿанамгалар ауӡомызт. Усҟан ишԥаҟаҵатәхоз? Аибашьраҵәҟьа рзыԥшын ҩ-жәларык. Ада ԥсыхәа шыҟамыз ибарҭан, аха бџьарла аиҿагылара иара дзақәшаҳаҭхомызт. Аҷкәынцәа рҭахара ибар ҟалозма! Еибашьрада иамуа инҭагылозар, убраанӡа Кавказ жәлар р-Конфедерациа ар Аԥсны игылазар акәын ҳәа иара иԥхьаӡон. Жәлар маҷк рымацара, р-Аԥсадгьыл аҿы хынтә иреиҳаз, ареспублика еидгылаҿ ҩынҩажәантә зхыԥхьаӡара ҳаракыз рҿагылара даара ишәарҭахон. Ҳара ҳ-Аԥсадгьыл аҿы ҳаҟан, убри азы ҳаибашьрын, ԥыжәарас иҳамаӡаз уи акәхон, аха уи зегь раҵкыс амч злаз акәзар?!. Абарҭ ахәыцырҭақәа реиҿыбаара аҽны заҵәык акәӡамызт ианизцәырҵуаз. Ҭаха изымҭаӡоз шракәызгьы, дара иаазԥшьыргалак ааҭгыларак рымаӡамкәа, ҳаҷкәынцәа аҿагыларақәа мҩаԥырымгалар, адәы ҳшықәгылаз рхаршҭны, аԥшәмара рымпыҵаркуан. Аԥшәмараз ҳақәԥалар акәын.
Инхарҭантә амҩаду аҿынӡа егьбжьаӡамызт. Убасҟатәи – аусҳәарҭаҿынӡа. Амҩаду ҭацәы дахьнеиуаз ибарҭан. Валикәа абираҟ ахькнихыз ашкол амҩа нымҩахыҵ игылан. Закәытә қәԥарази ицоз убри ахыбраҿ ҩ-секторк аныҟаз! Ашкол ҿыц аргылараз аԥара аноурыжь, ақырҭқәа уи ргарц даара рыҽԥыршәеит, гызмалрас иҟаз зегь рхы иархәаны. Аԥсуаа рыҩныҵҟа аиҿыхарақәа ааузычҳауамызт. Џьоукы ирҭахын ржәытә хыбра иазынхарц, егьырҭ ашкол ҿыц иазықәԥон. Ҩ-мцакы ишрыбжьагылаз мацара, аҵара ус ааигәа знап алазкыз ирулак ашкол ҿыц ахыбра аргылара рҽазыркит. Ажәытә аҿы ақырҭуа штаб ақыҭан еиҿыркааит уҳәар, мцы уҳәомызт. Амҩа дахьаныз иара иџьеишьон рбираҟ абыржәы имхьчаӡакәа иахьаанрыжьыз. Маӡала имҩаԥыргаз аус иахьцалак иахьацәшәоз игәы иаахәон. Цқьа уазхәыцҵәҟьар, уи акраҵанакуан. Амҩан ладеи-ҩадеи ҭацәыран, улаԥш назықәшәашаз аӡә данӡамызт. Рныҳәаз, ашацкыраз еилыппы ицәырҵрын ҳәа згәы изнаҭоз имацара, аусҳәарҭахь ихы наирхеит.
Қырҭтәыла ССР, Аԥсны АССР ҳәа аҩыра акәақьҭаҿы иарбаны, абираҟ зхашәыршәыруаз ақыҭсовет аусҳәарҭа ашҭа дынҭалеит. Ахыбра аҵаҟа аклуб иаҿаԥшьыз акабинет дныҩналеит. Валикәа имацара уа дтәан, аӡә дааиуазар, ма ателефон абжьгара дрызԥшны. Леуанти ашә ҟьаҟьаӡа иааиртит, араҟа џьоукы шыҟоу амҩаҿынтә ирбарҭазарц. Макьана шзаацәазгьы, иҟаз иазҿлымҳаз уаҩы дахьымааиуаз дарҭынчуамызт. Аҩныҵҟа ихы изыҩнамкыкәа, агәарԥ даақәгылеит. Ахи аҵыхәеи ишәозшәа, даалаҩеит. Аԥсаҵла рыҵаҟа икҿаҟаҵаз аишәа хәхәа днадтәалеит. Ус уамак наигӡахьазшәа, дааԥса-дкара ихы ибон, арымӡ дыхәхәаӡа днықәиан, инапы ихы инаҵеиҵеит, дзызԥшцәаз акы ибарызшәа, ихшыҩ амҩахь ихан. Уамашәа иубартә, амашьынақәаҵәҟьа ииасӡомызт. Аамҭа иабакылнагарыз згәы иамыртәоз ауаа. Абар «Жигули»-к ахьаацәырҵыз. Ашҭа иааҭалеит. Уи иааҭыҵыз Сергеи Анқәаб арахь иҿанааиха, аԥсаҵлақәа рыҵаҟа арымӡ иқәиаз дҩықәтәеит.
– Иахантәарак аусҳәарҭа ухьчозма? – аԥсшәа иҳәарц инапы аҿааирхеит.
– Уажәоуп санааиз, – Сергеи инапы имхуа дҩеихаҵгылеит.
– Избо ус игәы иаанамгар ҟалап.
– Уаасзыӡырҩи! Абри икнаҳау абираҟ кнысхыр сҭахыуп. Ацынхәра анапы зну ҳҭарчеи кнасҳауеит. Ак еиқәҳмыршәақәази, иахьыҟоу удыруама?
– Уара абра уқәысҵома, – дҩагылеит Сергеи, – сара икнысхуеитеи. Уажәраанӡа иуҳәандаз! – амардуан дҩаҿалан, аҩбатәи аихагылаҿ абираҟ ахькнаҳаз днадгылан, деиҵамсӡакәа алаба даахан, иҿижәеит. – Уажәыҵәҟьа ҳара ҳтәы аазымгои, – иикыз ақырҭуа ҳәынҭқар абираҟ алаба иакәыршаны, имашьына инҭаиршәит, ихаҭагьы дызҿыз дазԥагьа-далаҽырбозшәа дынҭатәан, и-«Жигули» аақәирҵәиин, ашҭа дынҭууааит.
Аԥсадгьыл алахьынҵа гәыкала иазнеиуан, рыԥсақәҵара иазхиан, акәымзар ателефон иадтәалаз Валикәеи, Сергеи Анқәаби, ихаҭа иааирц дзызԥшыз даҽа џьоуки рхатә гәаԥхарала мацара рнапы зларкыз изазҿлымҳахарызи; иара дахьтәаз, ари аус даҿызижьҭеи, шьҭа ихы иҭамшәашаз ҿыц деиҭазхәыцуан. Дзусҭазаалак доусы ихатә усқәа дрылаҟан. Аӡәы дҭаацәаран, ихәыҷқәа злеиааӡашаз уалафахәык ирҳар акәын. Даҽаӡәы ибыргыз, иани иаби батәны изыҟан, рпенсиа рызхозма, зчымазара зыхьӡаны хәшәыс иҟаз уаԥшҵәыла раахәара анрыԥгылаз. Даҽаӡәых, иара иеиԥшыз, анҭгьы арҭгьы ихьаан. Макьана асоциалисттә шьақәгылазаашьа аҵыхәтәа ԥымҵәацызт, еиласрақәак, хьаҵрақәак рбон ҳәа, анҵәамҭа иаарлас ишрыԥгылаз иазхәыцуадаз. Аамҭа аҽааиҭанакыр, ҽнак аусура изҭымҵыз иусӡбара рҽыназыркуа инеирын. Убри ахәаша аҽны иарбан усыз ирыԥгылаз макьана ашьыжь уаҩы издыруамызт, амала ацхыраара иазхиаз зегьы аусҳәарҭа ашҭаҿ еизон. Мчыс ирымаз еилибакааран. Ԥсыцқьак иакәымзар, ари ақәԥара даҽаӡә иҽалаирхәуамызт.
– Абар! – Сергеи, имашьына анааҭеигала, дааҭгылеит, анапы зныз абираҟ ҟаԥшь еиҵыхуа, амардуан шыҟаз иҿынеихеит. Уажәраанӡа икнаҳаз
ахькнихыз днадгылеит, убраҟа иааигаз аҭыԥ азылихырц.
– Уа иаҭыԥым, – Леуанти ҵаҟа дааиҵагылеит.
– Нас иабаҭыԥу?
– Уа акныхра мариоуп. Иахьыуадаҩхаша узҩахар бзиан.
– Ақәахьу!
– Ақә аҵкараҿ иузаркру? Уаҳа аҩада узҩахаӡом.
– Игәасҭап.
Ҿыц иааиз ҷкәынцәақәак Сергеи ицхраарц изнеит. Ҵаҟантә ҟәардәқәак ҩарган, ҩба наргыланы, ахԥатәи урҭ ирықәдыргылеит. Еиқәымырҩырц ишыркыз, Сергеи ииулак ахԥатәи днықәгылеит. Ишиҭахыз аус иуртә, ақә аҵкараҿ дҩаӡон. Ҵәымаӷқәак рыԥшааит иаразнак, ажьаҳәа хәыҷы Сергеи имашьына иааҭыргеит. Бираҟны ргәы зыздууз аҭарчеи ҩышьҭырхын, аусҳәарҭа иахашәыршәыруа, алаба ҩ-ҵәымаӷк аарханы, ақә аҵкар иналадырсит. Рызынтәык анлалбаа, реиҳа қәрала еиҳабыз руаӡә, егьырҭ уамак хырҩас дҟарымҵартә, Леуанти дааидгылеит.
– Ара икнаҳаз ахькнаҳхыз иабанӡаиашоу?
– Иақырҭуа бираҟми, иаҳҭахым ҳамҳәеи.
– Исоциалисттә флагми.
– Абгыӡыр ԥшра змоу рбираҟ анрымаз аҵкыс еиӷьны иҳазныҟәахьоума, асоциалисттә бираҟ символс ишьҭырхижьҭеи?
– Заацәазар ҳәа сшәоит, акәымзар рыҩбагь иалаҳхгәышьеи аха.
– Шықәсык, ҩы-шықәса роуп, уигьы мап ацәаҳкуеит. Ҳара заа ҳалагап, зегь ҳҿыԥшыртә.
– Икнаҳҳаз закәанла ишьақәырӷәӷәам умбои.
– Азакәан ҳара иҳадгылозар, ҳазҿу иалаҳхызи, ашәарҭа зцу аџьабаа заҳбари?
– Ишԥаҟаҵатәу?
– Иахьа ҳшаҿу еиԥш.
Ари ауаҩ иԥшра Леуанти ибахьан акәымзар, ихаҭа диздыруамызт. Икостиум игалстук аҵаҵаны, ицәажәашьа уҳәа, аԥсуара дшазгылаз уирбон, аха џьара усурҭа бзиак дшалаҟаз ҩашьаӡомызт. Акәанызанра иҭагылаз аинтеллигентцәа аумаҷхыз. Ари ибаргызи, ԥыҭҩык зырбжьажьашаз ахшыҩ змаз аӡәык заҟаҩы ихьирԥшышаз здыруадаз. Макьана иара идгылаз рацәаҩын, аха аамҭа аҽыԥсахра егьырҭ раҳаҭыр шьҭнахыр, уахь еихарын. Иара иахьынӡаилшоз деилызкаауаз еидикылаларц ихәҭаны иԥхьаӡон. Ус ада иԥсҭазаара ҭацәхон.
– Асоциалист республика абираҟ дара аурысқәа шазыҟоу макьана цқьа иҳаздыруам, – Леуанти идгылаз рцәажәара ирҵаулон, гхак ҟарҵар иҭахымкәан.
– Убри аилкаа бзианы иҳауазар ҳәа ҳшыԥшыз, ҳара ҳгәаанагара цәырымгаӡакәа ҳаанхеит, – иҳәеит Леуанти.
– Иҟаҳҵагәышьои, ҳажәлар маҷуп, џьоукы ҳрыхьԥшызароуп.
– Убри ауми рыцҳарас иҳахьыз. Иахьа, аамҭа еилыргам ҳанҭагылоу, ҳхала хырхарҭак ҳаԥшаалароуп, акәымзар ҳазхәлазырбгарц иҳашьҭоу ажәлар, аҟыт ҳахдмырҵырц, аҽазышәарақәа ирҿуп. Иҳаԥсыхәузеи?
– Сыздыруам, – аҭаказ азныказ дааилахеит, нас аҭшәара дҭыҵырц, инациҵеит: – Агәаҽанызаара аҭахыуп. Ганкахьала, ақырҭқәа ҳарҿагылеит, ҳажәлар ршьапы иқәгылоуп, еинаалашьак ҳамоуп ҳәа сгәы иаанагом. Аибашьрахь ҳкылнагар ҳәа сшәоит.
– Ҳара ҳшаԥшәымоу деилҳмыркаар, ма еилыркаарц рҭахымхар, ҳкылсуеит уахь. Аха ҽазыҟаҵарак ҳамаӡам, умбои иҳахьыз.
– Избан?
– Кьахьыриԥа Борис еснагь иҳәоит аԥарақәа еизаагарц, абџьар аахәараз. Макьана аӡәгьы ихахьы иааиуам. Ари деилагеит, ҳаибаиршьырц игәы иҭоуп рҳәоит. Арахь ҳара, аԥсуараз иқәԥо, аԥара ҳамаӡам. Имухуеи арҵаҩы, ма ҳара иҳадгылоу анхаҩы, амашьынаныҟәцаҩ? Телеграммак ахә цәгьала еидаҳкылоит.
– Егьи аганала, – идгылаз аԥыхьа ишьҭихыз азҵаара ишалацәажәоз ишахнагаз игәы иҭамзи, уахь деиҭахынҳәыхуан, – асоциализм ҳнагәҭасырц ҳахьаҿу, аурысқәа ҳарҿанаргылоит.
– Асоциализм закәыз цқьа еилкааны, Урыстәыла зныз амҩа ҳазкылԥшны, усҟантәи аимпериа адиктаторцәа ҳрышьҭалама? Ҳара ақырҭқәа ҳҭахымызт, рагрессиа ҳзаанкылозар ҳәа, аменшевик мчы иаҿагылан еибашьуаз Ар Ҟаԥшь ҳрыдгылеит. Аха ақырҭуа большевикцәеи аурыс большевикцәеи, ражәа анеибырҭа, ҳахькылыргаз убоит. Ақырҭуа большевикцәа иаҳа рҽырҟәыӷаны рнапаҿы ҳааргарц рҽазыршәон. Асовет мчы аӷәӷәамҭаз, жәларык даҽа жәларык рыхәда ишықәтәоз цқьа иудырбомызт. Аиҩызара апропаганда амч аман. Уи иаҿагылоз џьоукы арепрессиа иалашәон, егьырҭ, зхы иашьҭаз, рнапаҿы иааргон. Ҳдырлашәуан. Ус иагьа иҟазаргьы, еснагь ицәырҵуан ҳабла аазыртуаз. Акәымзар есжәа-шықәса аҿагыларақәа ҳажәлар рҽазыркуазма.
Еибырҳәоз иазҿлымҳаз џьоукы аарыдгылақәон. Еиԥхьышәшәа арахь амҩа ианыз маҷӡамызт. Излацәажәоз зегьы ираҳар рҩыџьегь ирҭахӡамызт. Ианаамҭаз ҩызцәақәак «Баграт» ҳәа изҿырҭын, Леуанти днаиеихырхәазшәа иун, уи дызцыз рахь днеит. Ицәажәара Леуанти маҷӡак игәы ааиханаршҭит. Зегь акакәын жәабжь ҿыцк изаазгашаз дахьизымааиуаз игәы иҵхон. Еизоз бжеиҳараҩӡак иқыҭауаан. Ақалақь аҿынтә ма аӡә даакыдххылар, уа иҟаз азы дыррак ааимгарызи. Пицундатәиқәа егьзаармыцҳауази? Уахьгьы анахьгьы џьоук ишьҭқәарц игәы иааҭеикуан, арахь машьынак змаз дибаӡомызт. Сергеи Анқәаб дзықәтәаз амашьына иара итәӡамызт, иусқәа дрылгазар ҳәа дхәыцшәа, аԥшәма изигахьан. Ақалақьи ақыҭеи ирыбжьаз автобус анааҭгыла, илалбаан рҿаархеит Вадим Смыри Бадра Аибеи, аҭыԥантәи реиҿкаара амаӡаныҟәгаҩ Сыҷынаа Иреи, уи лҩыза Леилагьы длыцын. Аӡӷабцәа аклуб ахь ианҩыхәна, Ҷыҭанаа Валикәа даадәылҵит, ихы дақәиҭхазшәа ԥхьаӡаны. Уи атәара усҟатәи иҭахӡамызт, иҩызцәа дрыцны, иахьцоз драԥхьагыла, усқәак дырҿызарц игәы азыҳәон.
– Ақалақь аҿы иҟоу еилыскаарц сҭахын, – Леуанти иааидгылаз Вадими Бадреи ааирӡырҩит.
– Автобус аҿы иҳаҳаит Гагра авокзал рбираҟ ахагылоуп ҳәа, – ҿааиҭит Вадим.
– Цқьа еилкааны шәмаауаз! Сцаны смашьына аазгароуп.
– Шәара уахь шәызцои, ҳарҭ ҳҩыџьегь ҳлеир, иҟоу еилаҳамкаауеи, – Бадра иҽаарылеигалеит.
– Аиаша иҳәоит, – Вадим иҩыза дааидгылт. – Ҳазынтәык иҟаҳҵои, иҟоу аилкаараз ҩыџьа ҳазхоит. Уск ҟаҵатәхар, ҳаар иҳаӡбап.
– Даҽа џьара икнарҳазар шәазҿлымҳаз!
– Аиеи! – рҳәан, уаҳа рҩызцәак иаарыламгылаӡакәа, шьҭахьҟа рҿынархан, имҩасуаз машьынак ааныркыларц, амҩаду иангылан. Уаҟагьы иаанымхацәеит.
Имашьына аамгаӡакәан дахьааз шиашамыз дазхәыцын, аӡәыр дизҵаауазар, ирласны дшыхынҳәуаз иҩызцәақәак рлымҳа инҭишьын, Леуанти аусҳәарҭа
ашҭа дынҭыҵит. Амҩаду арыӷьара иаваршәны дышлеиуаз, инаивсыз а-«Жигули» шкәакәа иаԥхьаҟа иааҭгылеит. Уи давсырц егьшигмыз, иҭатәаз арыӷьарахьала аԥхьатәи ашә ааиртит, имҩасуаз дшизааҭгылаз ирдыруа.
– Суацәажәарц сҭахыуп, – ҿааиҭит Радмир.
– Изакәи? – Леуанти аныҟәцаҩ дыниватәеит.
Қыҭак еицалҵыз ракәын дара, ашколгьы еицҭан. Руаӡә иаб иҩны дахын, егьи аҭаацәара ду дырҿыҵын, Пицунда нхарҭас ишьҭиххьан. Иашьцәеи иареи, ашколқәа ирылгазшәа аныру нахыс, итаксистцәан. Усҟан уа ирзааигәаз еиҳабыс аус иуан. Еилкаан уи аамҭаз атакси ақәтәара ишԥарарҳарҭа бзиаз. Ашьҭахь дипломқәак аархәақәан, даҽа џьара усурҭақәак рыԥшааит. Амала аусураз ируҭахуази. Радмир ашацкыраз иусурҭаҿ дыҟан. Уаха ацәа иааимнахаанӡа, џьабаа баран иара изы иҟаз. Аамҭагьы баша ирӡуамызт. Ишьаҿеихгарҭацԥхьаӡа ԥара ҟаҵарҭан. Бзиара ӷәӷәак аӡәы изиуамызт, ак шалигашаз заа дазымхәыцӡакәа. Ихәарҭаханы ибозар, имҵақьақьаз иакәын. Алҵшәагьы иман. Иусқәа дрышьҭан, ззы иамуаз рыԥсы нақәҵа аԥсуара иахьынӡашьҭаз.
– Ааигәа Гагра аҿыц прокурор дысҭан, – Радмир иаацәыригеит игәы иалаз. – Ашьҭахь исаҳаит убри уара ишугәамԥхаз.
– Уи уара уиԥхьеит ҳәа абыржәы исаҳауеит, акәымзар исыздырӡомызт, – Леуанти аиаша иҳәагәышьон.
– Сара аҩны иаазго дарбану Леуанти сизҵаауама сҳәеит, – Радмир игәала иациҵон.
– Дусасызар дусасын, сара усазҵааҵәҟьарымызт, – Леуанти еиликаауан Радмир ихымҩаԥгашьа згәамԥхоз џьоукы агыруа прокурор иҩны дахьааигаз ишиаҽԥныркылаз, Леуанти игәамԥхеит ҳәагьы шнацырҵаз.
– Исгәамԥхақәо рацәоуп, – Радмир илахь изеиҵыхуамызт, – сзышәҭахым сзеилкаауам, сабашәԥырхагоу?
– Уи зхыуҳәааи? – Радмир дыррақәак шимаз мҩашьарыда Леуанти ибон.
– Уажәы усҟатәи аамҭа сымаӡам, даҽазны цқьа ҳаицәажәароуп.
– Бзиоуп.
Леуанти ихаҭа ихы амца аркызар арцәаха анимамыз дҭагылан, амашьына дыҩҭыҵит. Дзацәажәоз иаб инхарҭа харамызт, амҩаду иаԥнын. Уаантәы зҿаазхоз даҽа машьынак ааҭгылеит, арахьынтә иҩеиуаз дизԥшырц. Рҩыџьегь рмашьынақәа иаарҭыҵын, ус дук иалацәажәозшәа, иааидхалт. Аишьцәа ракәын. Руаӡә, Накал, амилициаҿ аус иуан. Леуанти, урҭ дышрызԥшуаз, арыӷьарахь ицоз агәарбжьара дыбжьалеит. Убарҭ ауаа аусҳәарҭаҿ иааиуаз хьаас икны, изҿыз иазҵааӡомызт, рхатә усқәа рыман. Иаргьы дара ихашҭуан, иҩны дазааигәахацԥхьаӡа. Урҭи иареи русқәа хазын. Аҽны џьара уск аҵыхәала еиднагаларгьы, рхықәкқәа шхазхазхоз агәра игон. Доусы дызҿыз ихаҭа заҟа ихәарыз, ма изеицәахарыз макьана ирыздыруамызт. Амала аиаша иашьҭаз еснагь азакәан знапаҿы иҟаз диҿамгылар ауӡомызт, ихатә усқәа иқәманшәалахаӡомызт иԥсы ахьынӡаҭаз. Уи иаанагоз – дҭышәынтәалан, дыӷәӷәаӡа дзықәгыломызт, иара ҳаиҟәаҵрын, ихәыҷқәа ирыгхон. Иааиԥылаз аишьцәа ракәзар – џьара ак рықәымҿиаргьы, ирықәманшәалахоз рацәахон.
Урҭқәа иара уажәы хырҩа риҭартә дҭагыламызт. Аҽны иҟаларызи ҳәа хьаас иман. Дызҭынчхомызт.
Ижәлар рыхьӡи-рыхьымӡӷи имала ихәда иуӷәны иқәызшәа, еидарак деиҵақь даҵан. Агәарԥ аҿы ҭынчран. Иан аиарҭақәа еиллыргон, ауаҭах ашә аартын. Иаб усгьы дзыцәомызт, заа дгыланы, амаҵурҭахь днеихьан. Ахәыҷқәа мгылацызт, убасҟатәи макьана заацәан. Арахь заҟа хҭыс ашьыжьӡа иҟалахьази. Иԥшәма ԥҳәыс ашкол аҿынӡа днеир лҭахын, чаик лжәырц акҿаҩра дыкҿан. Аҵарашықәс анҵәамҭаз аҳасабырбақәак рылҭарц лгәы иҭан, нас ирлас дхынҳәны, лхәыҷқәа нап рылалкырц. Илаԥш зегьы инархьигӡазшәа, аанда адәахьала иаласаз имашьына ҭыԥ дазнеин, ашә ааиртит. Аҽны деихәланамырхарц, ахәша, аӡы, атормоз бааӡатәы уҳәа, зегь аагәеиҭақәеит. Иҵәахны имаз абылтәы ҭеиҭәеит. Иҵегь злааихәашаз капеи кылҵәак иџьыба иҭаӡамызт. Уалафахәык иаарласны ирзаарышьҭуазар хәа, дыԥшын. Аиашаз, асҵәҟьа ҭаацәарак рбара хара изнагомызт. Ихы ҟьаны даақәыԥсычҳан, имашьына иаҵәа игараж иҵигеит.
Гагратәи аидгыла «Абрыскьыл» аҵәахырҭа аҟнытә.
 
Лашьа иҩыза иҿы дышцалоз лзеилымкаакәа...Асҭанда дҷыгәӡа илдыруан. Амала адунеи итәны ихы анибоз иалагӡаны, анышәынҭрахь дшыҟаз ихала илеиҳәазижьҭеи, лҭаацәа ргәырӷьара лхаҭа ишылгәырӷьараз лхашҭызшәа, деихашьшьӡа амца дадтәалан. Аҿыцәаара аҽазнакаанӡа, амҿы нақәылҵон, иаргьы аԥсы ҭалазшәа, ҿыц иааибакуан. Аԥсҭазаара убасҵәҟьа акәхарын ишыҟаз. Уигьы унаҵха-ааҵымхар иҿыцәаауан. Аԥсҭазаара неимызакны акәмызт, лгәы иҭаз аԥсабара еснагь аԥсы ҭан. Хаз-хазы урыхәаԥшуазар, аӡәы иԥсҭазаара, анаҵгәара аимуур, иаамҭаӡамкәан аҿыцәаарахь ахы архон. Усгьы иара ҵыхәаԥҵәара змамыз акәӡамызт, аха иаамҭаӡамкәа… Лхаҭа адунеи ақәгылара зынӡак ианылҭахымыз ыҟамзи. Баҭыр ишьҭахь дгазҽазуа адәы дықәын. Акымзарак лҭахӡамызт. Илыцааиуаз лҵараҵәҟьа лымпыҵышшон. Иаалыкәыршаз ргәыцхәы лзеиԥшын, аӡәы дылзалкаауамызт. Аԥсраҿы дымнеир ҟалаӡомызт, иара еснагь иашьак диеиԥшын, рыҩны дыҩнагылан, рыцәгьарыбзиа далахәын ҳәа даныхҭарк, лан длыцны днеит анышәаҭара ҟалаанӡа. Аԥсыжра аҽны дзымцеит. Лыԥҳа длыцәшәаны лан дзылԥырымҵит. Убас имҩасит аџьабара аамҭа. Иахьынеицәажәаааицәажәоз лаҳауан, зыҽрыцҳазтәыз ихы иавеибаз закәыз ҳәа цқьаҵәҟьа акы аарзеилымкааӡеит. Зегьы уҳәан-сҳәанын. Хадараҵәҟьа зыҭатәыз рыздыруамызт. Иара изааигәаӡаз урҭқәа рылацәажәара дырҵарырц иашьҭаӡамызт, ижәны дшықәԥоз ауаа ирылаҵәар еиӷьызма. Ус иҽаныҟаиҵах, иашьа ихала дышҿеиҳәаз раҳар рцәымӷын. Уи ицхраауаз аҷкәынцәа рыӡбахәык ацәырҵра иацәшәон. Аилаԥаҭара еилыргашьак аимуит, иаимуурц иазҿлымҳаз рацәан. Зегь ззеиԥшыз Асҭанда аҩны дыҟан.
Баҭыр хәыҷы ахшараиурҭа иҭыгараҿ дыҟан лара. Убри ак заҵәык лгәы ҭанаҵозшәа аҟара аалнырит. Уи ибара иус дуун, аҭаца ҿа илзымдыруаз рацәан. Ан иаҳа дхәарҭан, иҟаҵатәыз-иутәыз ралҳәон, Асҭандагьы дмаашьакәа дыцхыраауан. Даҽа уск лызкашәарын ҳәа лхахьы ишылзаамгоз, лҵарахьы лхы лмырхар шамуаз зны лашьа иаацәыригеит. Лара иллырҳаӡомызт, Марица, ҽнак ахәыҷы дылбарц данаа, лҵара иацылҵарц дыхҭалымкыр. Азеиԥшынхарҭахь дмышьҭыкәа, лқыҭа ҩыза лара лыҩныҟа дылгеит. Лыҩнаҭа, нас илцәыӡыз ауаҩ инхарҭеи иҳаҭгәыни данрыҟәгаха, маҷмаҷ агәхашҭра убранӡа илызкашәақәон, илаҩсыз азхәыцрахь дианагон, лышҳазра далҵуан. Знызынла акараҳәа даалшәаӡон, Баҭыр иҽҭаирхаанӡа дшылцәыӡхьаз еилылкаартә. Лҭаца аԥыжәара ахьлиҭаз амшала, лара уи лцәымӷра шьҭылхырц егьаалыгхомызт. Цқьа данхәыцлак, Шьасиа егьшылхарамыз лхала дазкылсуан. Аҩны иара иӡбахәык аӡәы иааиҿыҵиршәомызт, аӡәи-аӡәи иаҭахӡамкәа рыгәқәа рцәибаҟьара рҽацәырыхьчон. Шьасиак зынӡа ак ҟалазшәа лхы аалырԥшӡомызт, лыгәҭакы лҵәахуан. Дааиҟәамҵӡакәа лысаби диҿын. Лнапқәа лываҳартә, лгәы зызҭамыз алацәажәара злахацуркрызи. Баҭыр иԥсы анҭаз изааигәақәаз иҽанырԥига ашьҭахь, џьара еилацәажәарак ҟарымҵаӡакәа, зегьы рҭыԥ иқәиҵеит ихаҭа иҽрыцҳатәрала ҳәа шьҭа дазааиуан лара.
Закәытә гәаҟҵәаҟрази, гәыҭшьаага-гәжәажәарази, хырзаман ҵхқәази, уазыр гәҭахәыцрази илхылгаз лара, ираҩсыз бжьы-шықәса рыҩныҵҟа! Лхы рыцҳашьаны лылаӷырӡ аахыжжыларц егьагхомызт, лхы дақәымчны, лхы лнапаҿы иаалгон умҳәозар. Лҵара хлыркәшаанӡа, аҩныҟа дхынҳәны, усура дҭыҵларц уамак ишылгәамԥхоз еилылкааит. Убраҟа лыԥсҭазаара лыҵаҟәҿызшәа лгәы илнаҭон. Иаҳа дангәырӷьашаз иалагӡаны, лара аӡеибафара дахькылнагаз акаша дзалҵуамызт. Абзынҵыра иаҳа иахьеилашуаз ақалақь аҿы даанхарц дазгәышьуан. Иагьа умҳәан, иреиӷьалшьоз лҩыза Марица убра дынхон, иахьа хаҵа дцахьазаргьы, ирлас-ырласны длықәшәон. Лҵара хлыркәшаанӡа, рыҩны
дыҩныҵыр ҳәа ишәаны, Марицеи лашьеи заҟа ак ларымҳәашаз, наӡаӡа рыҩнаҿы даанхарц. Аиашаз, аиашьа уи аӡбахә иаҳәшьа лҿы ицәыригацәар иҭахӡамызт, иахьцалак ирысасыз аӡӷаб даҽаӡәы бзиа дылбахьан, иара зны мап ицәылкхьан, агәыхьшәашәара изцәырымҵыр ауӡомызт. Лҵара даналга, аусурҭа лзырԥшаан, лҩыза ӡӷабгьы хаҵацара анаԥшьалга, дахьыҩналашаз дашьҭалеит. Аԥара узшәондаз, ауаҭах уҭаны, уздызымкылодаз. Уа илыцыҩналашаз цәырҵит, анхарҭа ахә еилаԥсаны иршәаларц, уи ахьырацәахаз егьоурымызт, ахыҵакырҭа анроух.
Лаамҭа цон. Даҽа ҩба-хԥа шықәса дыӡӷабын, нас аҭҳаџь қәра дазааигәахарын. Дхәыҷы аахыс дзыҿҳәараны илбоз ихаҭа ихы ԥхасҭеитәит, лара лыԥсҭазаарагьы акы иаԥсамкәа дҭаиргылеит. Даҽа дунеик шьҭихзижьҭеи, акырӡа шықәса лаҩсит, зегьакакәын иахьылзааигәаз џьара иара дыҟан, ԥсеиҭакрак лымҭаӡакәа. Марица дзызхьаауаз ауаҩы длымпыҵкәкәааны дылцәыргеит, уи иразра еснагь илныруан, аха акырӡа шықәса анҵы, хаҵа дцеит. Аиашаз, лнапы иаҳәоз аӡәы лҽизылымкит, уажәраанӡа зынӡак илзымдыруаз диқәшаҳаҭхеит, лыԥсҭазаараҿ аҿыц даҟьа аалыртуазшәа. Асҭанда лхаҭа убасҵәҟьа дныҟәар иаҳа ишеиӷьыз лбон. Лнапы иаҳәақәоз илаҩсхьаз лыԥсҭазаара рыбжьагылазаауан. Марица лашьа еснагь дылзыразын, шьҭа иаҳәшьа лаҟара ларгьы дылзааигәан уҳәартә, амала уаҳак еиҳамкәан. Уажәыгьы иара дҭаацәарамхаӡацызт. Лара илдыруан иара даҽа ӡӷабцәақәак дышрызҿлымҳахалоз, макьана аӡә дизалымхыцызт, бзиа иибашаз диқәымшәацызт, ус лара дизхәыцуан. Уамашәаҵәҟьа иџьалшьоз, – Баҭыр иахь лхы ахьынӡакыдыз, Аԥҭа ҭыԥ лиҭаӡомызт, длыхӡыӡаауан.
Ашьҭахьгьы, лара аԥсҭазаарахь дхынҳәаанӡа, иара дшылзыҟаз атәы хәшьарак лзаҭаӡомызт, иагьа умҳәан, уик дзазхәыцыртә, далымҵӡацызт. Баҭыр иҟамзаара лнырцԥхьаӡа, аиҳараӡак иара дыԥсаанӡа дшылцәыӡхьаз дазааицԥхьаӡа, џьара лхы кыдылҵар иаҳа ишылзеиӷьыз дазкылсуанаҵ, зны-зынла Аԥҭа заҟа длызгәакьаз аалыхҭашәон. Ҿыц убри длышьҭаларц дазгәаҟуаны акәӡамызт, илҿынҵәаауаз арԥарцәа уаҳа рҽылзааигәатәра иахьашьҭамлоз аилкаара дазҿлымҳан. Уи зыхҟьози, лара илызгәамҭаӡакәа лҟазшьа лыԥсаххьазма? Лыԥшра ргәамԥхозу? Узызҿлымҳахашаз аӡә лакәны дыҟамзар? Хаҵа изымцаӡакәан иҿыцәаар ҳәа ишәоз лықәра иҭагылаз дарбан ӡӷабзаалак илыхҭықәгылоз, зҭыԥқәҵара иазыманшәаламхоз азҵаара рацәа дрылагылан.
– Абар бахьыҟоу! – ашарккара иахьаҿызынтә зызшьапык ашәхымс иаахызгахьаз Марица аԥыхьа Џьанар дзықәтәаз аҟәардә днықәтәеит.
– Ас заа бызгылеи? – Асҭанда лҩыза, аихалаба зыбӷа иаладырсыз леиԥш, дкьакьаӡа дахьылатәаз, лызнапык аанылкылеит, дмааир гәаҟрак лызԥшызшәа.
– Зегьы шәгылахьеит, асасцәа ҳшәырцәом.
– Убасҵәҟьоу?
– Шьҭа ахацәа ааир, ирласны ҳзықәҵыр бзиан.
– Убасҟатәи бгәы ҳахшәахьоума? – лҩыза илҳәоз ҵабыргызу лзеилымкаауа, хаҿыла изымцәажәоз Марица дылҿаԥшуан аԥшәма ӡӷаб.
– Агәхьаа шәаҳаргацәоит, – уи лыгәҭакы асас иааиԥхьлырттеит.
– Аныҳәагатә ҳамоуп, иарбан гәхьаау зыӡбахә бымоу? – Асҭанда мҿык амца инақәылҵахт.
– Ахацәа рызхара крыфара-крыжәра роуам акәымзар.
– Ирзыҳалалхааит!
– Иахьа заа изгыло џьыбшьома, иаха иржәӡаз.
– Усҟатәи рымжәӡеитеи.
– Зегьакоуп ирацәоуп. Арыжәтә рҟазшьа аԥсахуеит, ибымдыруеи.
– Арзамаҭ даҽакала дыббома биццеижьҭеи?
– Мап, ус сгәы иаанагаӡом. Иуаҩышьаз ак узиԥынкылом. Зны-зынла данақәшәалак иамхажәуеит. Амала усҟан иаҳагьы дыхәшахоит.
– Маҷк акәзаргьы, хаҵа бахьцаз бахьхәума? – Марица илаҩсхьаз нҭыршәшәаны издыруаз Асҭанда шьҭатәи лыбзынҵыра иаҳагьы дазҿлымҳан, лхаҭагьы уи лызԥшызар ҳәа дгәыӷуан.
– Мап, ус сгәы иаанагаӡом. Амала избоит ихаҭа сара иҵегь сеиӷьзар шиҭахыу.
– Ишԥа?
– Сахьымкьыкьу згәаԥхара здыруада.
– Бароу?.. Баҟәыҵыр, џьыбышьт! Бзеиԥшроу ззымдыруа ус игәы иаанагашт. Хаҵа бцеижьҭеи, цқьа ҳзымеицәажәацт.
– Цқьа ҳаибамбацт, бымбои иҟалаз.
– Ааигәоуп банцаз, убри иахҟьозар ҳәа сыҟоуп.
– Уи ашьҭахь ҳзымеиҭанеиааицт, – Марица ахәмаррагьы лылшон, уамашәа иубартә дагьааԥышәарччеит.
– Бгәы иалеи?
– Уажәыҵәҟьа сгәы иалоу – иахьа заа изгылашам. Иахьагьы иацырҵашт.
– Еснагь ус иҟоума. Ҽнак ауми.
– Шьасиа лҿы бнеихьоу? Лхәыҷқәа дрыхьӡом.
– Усҟатәи дхьаабымган! Акымзарак лнапы иаҳаркӡом. Зегьы ҳара ҳрыхьӡоит. Лара илуалу – ахәыҷбаразы иааиуа лыдылкылоит.
Излацәажәоз Асҭанда аҭыԥ ианықәылҵа, русқәа еиқәшәазшәа, рҩыџьегь ҿымҭӡакәа иаатәеит,
доусы рхатә хәыцрақәа ирзаанхазшәа. Иахьцалак иахьеидтәалаз дарбанзаалак ирҵауланы дҭаршә хәыцрак дзамҽханакуамызт. Аӡәи-аӡәи еиԥырхагақәан. Еицәажәо еицхәыцлар иаҳа еиӷьын. Усҟатәи хырҩа зумҭашаз иалацәажәозаргьы, иаҳа идырҵаулон, рыҩныҵҟа аанартуан. Рҩыџьегь зыцәшәоз – Марица лхаҵацара хаз-хазы иаргылон, аамҭа цацԥхьаӡа хара-хара еиҟәнашон. Аиҳараӡак аҭаацәара иалалаз лусқәа даҽакхон, днаскьаргон. Ахаҵа лыҽидылкылеижьҭеи, рҩыџьегь ҭӡык шрыбжьагылоз аҟара рцәаҩан, реиҟәгара иақәшаҳаҭымкәа ишааиуазгьы. Уажәыҵәҟьа аус злаз Марица лакәын. Иагьа умҳәан, Асҭанда дымцхәны лхы лыԥхьаӡарын, лҩызеи лыԥшәмеи реицыҟазаара даԥырхагахар зылҭахызи, аиҳараӡак дара еибагеижьҭеи уамак ҵуамызт, рхала еизааигәақәазарц ргәазыҳәара хымҽӡацызт. Убри хаҵа имцацыз хьаас ишышьҭылхуаз заа лхахьы илзааганы, ахымҩаԥгашьа ҷыда дазааир, иҭаацәарахаз лҩыза ахара дылмыргылар лылшон. Марица, лыразра ахьынӡаҳаракыз ала, зегь заа ишәа-иза амҩа рзылылхуан.
– Аԥыхьақәа санышәзаауаз, ари асура аҩны иаҿакӡамызт, – излацәажәози изызхәыцуази ддырааԥсаны, аԥсшьара даҳәозшәа, иаалырҟьаны Марица дызҭааз анхарҭа лыхшыҩ азылшьҭит.
– Ааигәоуп ианаҿеикыз. Убри ак илшагәышьеит.
– Уажәоуп анхара иҽаназикыз, бгәы зынамӡои?
– Ус егьсымҳәеит, џьыбышьт.
– Макьана дзыхьӡаша рацәоуп. Дыҷкәынами.
– Игәы иҭеикуа сыздыруам. Ҿиҭӡом.
– Дабацеи иара шаанӡа?
– Дабацоз? – Асҭанда илаҳауаз џьалшьон.
– Абарҵа санаақәгылоз, машьынак ааин, даццеит.
– Дабацарыз? – Асҭанда дҩаҵҟьан, дындәылҵит.
Аигәа-сигәа уаҩ данылымба, лҭаца лахь днеит. Шьасиа ланхәԥҳа лааҩнашылара лгәы ҭанаҵон, бла хаала дналҿаԥшит. Ахәыҷқәа рыгәқәа раҳаҭӡа ицәан. Унаркьысыр зцәымӷыз аԥшра рыман, раб иаҳәшьа лгәы шьҭырхуан. Аӡәаӡәала риарҭа иаагәылхны илырқьынцыцыр цәгьа илымбо, дырхагылан. Лашьа иԥа игхар лҭахымызт, уи иахь днаскьан, лнапсыргәыҵа илахь инадылкылан, ихахәы лнацәа нарылылшьит. Ԥхыӡырла динырын, иара дааҳәцымцит. Лашьа заҵә лгәы изҭынчын. Иҵакыра наидкыланы, Анцәа диҳәон, хылаԥшра игымхарц. Лзеиӷьашьара шихьӡоз агәра лгон азы, лхатә хьаақәа лхаршҭны, дгәырӷьон.
– Закәытә хәыҷқәоузеи ибхылҵуа! – лҭаца лгәы шьҭылхырц акәӡамызт, асабицәа рыԥшӡашьақәа џьалшьон. – Раб дахьцаз бдыруама? – иаалырҟьаны дҵааит лара.
– Сыздырӡомеи, – еиҳаз даҽа рҽхәарак зҭахӡамыз Шьасиа ланхәԥҳа лгәы лҽаанылҵеит.
– Машьынак ааин рҳәеит.
– Машьынак дшагаз зымбеи, аха дахьагаз… Акыр ҟалама?
– Мамоу, – лҭаца дышлыршәаз ҩашьомызт, лгәы лмышьҭырц инацылҵеит: – Асасцәа ҳзааир ҳазыҟаҵаӡамкәа, ашьыжь дабацоз сгәахәит. Ҳара ҳхала ҳазхьымӡо егьыҟам, иаргьы дҳахьӡап.
Асҭанда днахынҳәын, абарҵа днықәгылеит, амҩахь дыԥшуан. Ақыҭа мҩаду дарбанзаалак аӡә дылзанбааломызт, машьынак анӡамызт. Акы иазкӡамкәа, лашьа иҟамзаара лхьаан. Дзыцәшәоз лзеилымкаауа, амаҵурҭа дныҩналеит. Лан, аӡы лыршырц, ачуан ду ақәлыргылон. Шьардасиа ҩ-кәтажәк рхы ларханы, ршьапы еидкыла, наҟ-ааҟ илкын,
ҵаҟа игылаз алагьан ҭацәын. Надшьа данаақәгьежь, аҳәызба аақәылхын, Шьардасиа илкыз қәтык аалымылхит. Лаҳәызба злалкыз ларӷьа напала акәты ашьапы лкын, егьи ала – акәты ахы.
– Абри зызкыу аӡҟы Анцәа диныҳәааит! – Амрагылара лхы хан лара. – Лҩызеи лареи агәабзиара рыгымхааит! Рԥеиԥш бзиахааит! Аҵарамш рҵааит. Разҟы бзиа рыгыумыжьын! Урхылаԥш! Рани раби рықәгәырӷьартә, аамҭа бзиа ҟалааит! Рашьа еиҳабы улаԥш игымхааит! Рызынтәык аныҳәаҩ рхы рыдиныҳәалартә Анцәа исырба! Аҩны иҟа, абна иҟа, ишынҭаацәоу ихьча! Ахәыҷбара амҩа иану амҩа алԥха рымазааит! Ргәыцхәы, рҩыза ргәырӷьара рхаҭа ирзеиӷьхааит! Анцәа, уразра уаҩы игыумыжьын! Шьҭа, Асҭанда, Анцәа ииныҳәаша! Ашьапқәа аанкыли! – лыԥҳа лышҟа даахьаҳәт. Асҭанда акәты шьапқәа ааидылкылеит. Надшьа акәты алагьан аҿынӡа илалырҟәын, ашьа адашьмахьы икамҭәартә, ахәда аахлыршәан, ахәамц кны, илалырҟәит, аԥсы нахшәаанӡа ҳәа, нас уи агәыблаа инанылҵеит. Убысҵәҟьа дныҳәа-ныԥхьа, аҩбатәи акәты лшьит. Уигьы аҩыза инавалҵеит.
– Ас заа изыбшьи? – Асҭанда лан дзырццакуаз лзеилкаауамызт, аныҳәагатә ахәымҽханрахь инаргалон.
– Асасцәа ҳҭоуп, иҳацәцар сҭахым. Ахәыҷқәа рзоуми изааз, аныҳәагатә рхьаҳагӡап.
– Агәылацәа?
– Иахьа ашьыжь ирзысыцҳақәап ҳәа сгәы иҭан. Урҭ ахәымҽханшәа саарыԥхьақәап. Зны ҳасасцәа рҭыԥ иқәаҳҵапи. Иҟоу зегьы ахәыҷқәа ирзааргеит, срыкәыхшааит! Ус исзаушьҭуам.
– Ахәыҷқәа ахьыҟоугьы бныҳәар акәӡамзи?
– Зны абарҭ шҳархиара иҳархиап, нас, даҽа ҩ-кәтык сызҭакыуп, урҭ нап рылаҳкып.
– Асураҿы Џьанар амца еиқәиҵахьеит, ачуан ара изақәбыргылеи? – Асҭанда лан даалырӡырҩит.
– Ус акәзар, уахь сымцои, – Надшьа аӡы зҭаз ачуан аақәылхырц лҽыназылкуан.
– Иара Џьанар дахьцаз бдыруама? – Асҭанда, лан иламраӡакәа, ачуан лхала иаақәылхит.
– Аԥсшьарҭа аиҳабы имашьыноуп дызгаз, уа длеир – даап, хьаас дҟабымҵан! – ан лыԥҳа лгәы аалырҭынчит. – Иахьа усура мшуп, бымбои.
Асҭанда ачуан лган, асураҿы амца ахьеиқәыз асаџьақ нахаргыланы, инақәлыргылеит. Амца днаҵха-ааҵхеит, амцабз бзиа ҩаҵхахарц. Заа еибакырц, фархьқәак аалган, инаҵалԥсеит. Марица днахылаԥшырц налыдылҵан, акәтқәа рзы днахынҳәит. Аӡы макьана еилашуамызт азы, иаразнак дымхынҳәӡеит. Аиарҭақәа еиллырган, адашьмақәа кьынтыжә бааӡак рықәылшьын, алагьан ианыз акәтқәа лыманы, асураҿы даакылсит. Аӡы аилашра аҽазнакхьан. Лҩызеи лареи кәтык-кәтык аанырхын, ршьапқәа еидкыланы иркын, рхәамцқәа ларханы. Зны Асҭанда, нас Марица, аӡыршы инӡаашьны, ирԥсасины иамырхуаз рхәы алагьан ианырҵон. Ипашәӡа ианыдрыцқьа, амца иахакны, убла цқьа иамбоз, унацәа ирзымкуаз ахәы сса-мысса рблит. Акәты хәы хаз-хазы асаанқәа ирнын, еиларҵар ҟалаӡомызт. Аԥшәма ӡӷаб ачуан ықәылган, ақәаб маҷ, ҩ-кәтык акуан азы, ӡыла ирҭәны иқәлыргылеит. Марица иаалымылхыз акәтқәа нҭалҵеит. Амца днаҵхаааҵхан, ибзианы еибалыркит.
– Шәалгама? – Надшьа дааҩналеит.
– Апазана иаганы, уажәааны аԥсаатә ас ирыцума?! – Марица иџьалшьон.
– Ҿымҭӡакәа сҽазыҟасҵон, – Надшьа лгәы алаҟан. – Хазы иҭакны исааӡон, – лара алагьан аашьҭылхит.
– Асаарақәа, ахәы шырну, амаҵурҭахь инажәга! – лыԥҳа иҭалырцәхьаз ачуангьы аашьҭылхын, амаҵурҭахь лҿыналхеит. – Асаарақәа аишәа аҵаҟа ишәыргыла! – илышьҭаланы иааҩнашылаз аӡӷабцәа инадлырбеит. – Асҭанда, шьҭа бцаны егьырҭ аҩкәтык сзаага! Бхала ибылымшошәа ббозар, Марица дбыцырхраа.
Лара ачуан азна аӡы нақәлыргылахт. Акәтажәқәа шааргазгьы, аӡы аилашра аҽазнакаанӡа, дааԥшит. Ашьҭахь акәтқәа ахәыҷқәа рахь инаргарц нарыдылҵан, лаҳәызба лыма днарышьҭалеит. Шьасиа лԥа длыргылахьан. Шьардасиеи Марицеи ахәыҷқәа гархны иааныркылеит. Надшьа аныҳәара ҿыц имҩаԥылгон. Амаҵурҭаҿ илныҳәашьаз ҿыц еиҭалҳәон. Лалгамҭаз ахәыҷқәа нгарарҵан, зхы хҵәаз акәтажәқәа зныз алагьан рыма, иҩдәылҵит. Асҭанда ллагьан Марица илылҭеит, асурахьы иналгарц. Лхала ачуан лгон. Шьардасиа амаҵурҭа деиҭаныҩналеит, имчыцыз амажәа днахылаԥшны, амаҵурҭа ааиллыргақәарц. Надшьа днатәеит, акәтқәа жәны иааргаанӡа лԥсы ааиҭалкырц.
Ачуан надыргылан, аӡӷабцәа ҿыц иааргаз акәтқәа, аӡыршы инӡаашьны, рхәы рықәырхит. Асаан цқьа ижәхьаз акәтқәа нанҵаны, ақәаб аақәырхын, бла иамбоз ахәы сса ҿыц ицәдырҳәыз акәтқәа ирықәырблаан, ақәаб иҭаҵаны инақәдыргылеит. Асҭанда асаан ианыз анылга, Марица амца дадтәалан. Надшьа жьыхәҭа-жьыхәҭа акәтеиҿыхра лҽазылкит. Асҭандеи Шьардасиеи ачашә ӡра рҽаздырхиауан. Асасцәа хә-чашәк рызхон. Аҳақә амца бзианы иҭан, уи иалаҟаҵаз аӡырҭа даара ишхьан, ачашә нанҵаны, аԥлакь ҟьаҟьа анҭаргыларада ус амамкәа. Шьҭа уи Шьардасиа лымацара дахьӡон, лхаҭа деилфаҷа, илуа-илҳәоз лдыруан. Арԥыск иакәмызт, аӡӷабгьы
бзиала даалыҵашьыцыртә, Асҭанда дылгәаԥхон. Еиҿылхыз акәтқәа аџьыкҵәаҵәа ахьырхьылшьуаз, уажәи-уажәи Надшьа лԥа ианхәԥҳа еиҵбы замана лаԥшыла дааимылымдар лзычҳауамызт. Ирҭахыз аӡәы димазар цәгьа илбомызт.
Марица ақәаб убас дақәшәаны амца бзиа иаҵалҵон, акәты шажәызгьы, мыцхәык иадымхалацәакәа ижәуан. Даҽа саанк аҿы акәтқәа рычаԥара, Надшьа илдмырҟаҵакәа, Марицеи Асҭандеи рҽазыркын, аҭакәажә лыҽхәаԥхьыӡ иаԥсахартә иаақәдыргылеит. Шьардасиа илӡуаз ачашәқәа хазы еиқәҵан, аҵыхәтәантәи ҭаргылан. Аишәа кеикеиуа иаалрыцқьан, заа илырхиарц, ачанах, аҳәызба, ачхьыԥ, аҵәца уҳәа, акрыфагатә маҭәахәы ықәлыргылахьан. Заа аԥшәмара иахаанхаз аӡӷаб арҭқәа лзымариацәан, уи дгьагьо лыҩнагьежьышьа Асҭанда иааԥхалшьеит. Лара асураҿы амца дахьынӡадтәалаз, аԥшәма ӡӷаб лусқәа асас ӡӷаб дрылгарц егьлыгӡамызт. Уи длыцхраарц, дныҩналан, ахышәҭ-мышәҭ аақәдыргылеит, асасцәа иааргахьазгьы анаацәырырга, аишәа дарбан сас дахьыз иадумыртәаларыз.
– Шьҭа сеиҭаныҳәарын, – Надшьа даақәгылеит, аишәа аҵаҟа игылаз, ахәы зныз асаан аарҽеишәа, илшьаанӡа амаҵурҭаҿ дзыхныҳәахьаз акәты жьыхәҭа чаԥақәа зныз асаан даахеит, ачашәқәа навалыргылеит.
– Сҭаца бзиахә, лыҷкәын дналыдкыланы, арахь шәаалыԥхьа! – днызҿаԥшыз Асҭанда амҳарахьы днеин, Шьасиеи Баҭыр хәыҷи лыманы, даахынҳәит. Шьардасиа аҩы зҭалҭәаз аҵәца Надшьа иаақәылхит. – Ҿыц иҳаланагалаз ахәыҷқәа срықәныҳәар сҭахыуп, ҳазшаз, сукәахшоуп! – лҳәан, уажәраанӡа лныҳәашьала Анцәа деиҭаиҳәон. Лаҵәцагьы нҭыркәкәа
илжәит. – Шьҭа шәаргьы шәаарықәныҳәа! – зыгәҭа далагылаз инарыдылҵеит.
Аԥхьа Асҭанда аҵәца аақәылхын, дныҳәа-ныԥхьашәа лун, лаҵәца азбжарак лжәит. Марицеи Шьардасиеи, рыбжьы умаҳаӡо, ажәақәак рҳәан, инаҿыхәақәеит. Ангьы днаҿыхәеит. Шоколадк Баҭыр инаидыркит. Нас даҽа ҩ-кәтык ржьыхәҭақәа зныз егьи асаан аақәырхын, амҳара-уаҭах иныҩналеит. Акәтқәа рхәы зныз аҩбатәи асаан, актәы иаламырҩашьакәа, арахь иларгахьан. Ачашәқәагьы ааргеит. Надшьа убасҵәҟьа ҿыц деиҭаныҳәеит. Илыцааиз ҵәыцак-ҵәыцак еиҭадлыркит. Арахь иларгаз зегьы ндәылыргеит. Шьҭа акәты рхәы дәылгатәын. Асҭандеи Марицеи саарак-саарак аашьҭырхын, индәылҵит. Агәарԥ инықәсын, агәашә инҭыҵны, агәарбжьарала амаӷ еилаччы иахьырбаз џьара, уаҩы иԥырхагахарымызт ҳәа иахьырԥхьаӡаз, акәыт хәы нышьҭарҵеит. Даныҷкәыназ еиԥш дҵары-ласӡа, ихаҿы зегь ихаччо, Аԥҭа дрызлеиуан.
– Усасцәа ныжьны уаауама? – Асҭанда дҵаауан, Марица ҿылымҭызаргьы, убри аҭак дазҿлымҳан.
– Аҩны ҳаннеи, иаразнак изышьҭала џьыбшьома, – даарыдгылеит иара. – Ҳчеиџьыка агьама дҳарбеит. Макьана ицәоуп.
– Дара лартәаны, уара ушьҭалама?
– Избан? – дыччарц егьигмызт.
– Раԥхьа угылеитеи.
– Сара сқыҭауаҩыми. Ашьыжь сшьапы сықәгыламзар ауама.
– Ара ушыҟоу, дара ҩагыларгьы…
– Саанхома, сымхынҳәуеи.
Марица Асҭанда лсаан аалымылхын, арҭ рҩыџьегь еицәажәарц иааизныжьны, лхала агәарԥ дынҭалеит. Арԥыси аԥҳәызбеи еицны иааиуан, ирзеиԥшны излацәажәашаз рцәынҵәазшәа. Ухшыҩ ззумшьҭышаз, иахатәи рчеиџьыка иазкыз, иуҳәансҳәанхашаз ргәалашәон. Еибарччо агәашә иааҭалт. Ирласны агәарԥ инықәсырц ргәы ишҭамыз збаз Надшьа арԥыс амаҵурҭахь дааиԥхьеит, изыхныҳәаз макьана иқәрымгацызт, ҵәыцак илыркыр лҭахын.
– Надшьа! – Аԥҭа аишәа днадгылан, изҭарҭәаз аҵәца аақәихит. – Бара ҳазынтәык бҳануп. Дбыман амаҭа бзиа. Имшра ббааит! Иахьа даҽа ҩыџьа аӡҟцәа гарашәҵеит. Убарҭгьы рымшра ббааит бара зегь раԥхьа! Бара, заҟа бгәы алаҟоу аҟара, ибышьҭагыланы хәыҷи дуи аҩнаҭаҿы ибыцгәырӷьалоит. Ахәыҷқәа ныҳәазааит! Рыхир ббааит! Ани аби ныҳәазааит! Ахәыҷы рааӡара еиҳау џьабаа Анцәа идумырбан! – иаҵәца нҭыркәкәа ижәын, акы днацҳан, абарҵахь днеит.
– Ашьыжь акы уаанацеит, – Марица даадәылҵит.
– Уажәгьы ибзеилымкааӡаци саазцаз? – ихаҭа иааидгылаз дџьеишьон, зныкыр лхала диацәажәахьазма, ианамух уҽлыдугалар, ак лурҳәақәон.
– Усасцәа ныжьны уахьааз уамашәа изымбои.
– Аа! Уа ибжьаз дыҟаҵәҟьами, – дыхәмаруан иара.
– Егьигьы сашьа иоуп.
– Исхамшҭи, – иара дҿаԥхаҿаччацәон.
– Сызҵаара аҭак ҟаумҵаӡеит, – ҿаԥшыларала аҭак ҟалҵаӡомызт.
– Ҵәыцак сдыржәуазар сгәахәшәа, саақәлеит.
– Аиашаҵәҟьа уҳәону?.. Аа!.. – илаҳаз ҵабыргылтәуан.
– Арымӡ ахь ҳлыбаап, ус ӷәӷәак амаҵурҭаҿ ибымамзар, – Марица дима, агәарԥ днықәгылеит, арымӡахь уамак дмыццакыкәа. – Уамашәа бызбоит, ас аӡәы бизҿлымҳаны сымбацызт.
– Ус угәы изаанагои? Узҿу еилыскаар сҭахуп.
– Сызҿу шԥыкәу?
– Аус ууама? Аҵара уалымгахьази.
– Аколнхара агроном хадас аус зуеит.
– Уқәра зламаҷу ала, уи цәгьоума?
– Ахантәаҩра сыдыргалан, макьана изурым ҳәа саҿуп.
– Уи зуҭахыми?
– Сҽаасырххап сгәахәит.
– Аиаша уҳәозар?
– Ицәгьамызт, иаҳуа ҳамазар, – убасҟан акәын иҿаԥха-ҿаччара аниҿықәбоз.
– Уи ишԥа?
– Аколнхараҿ аусура аӡәгьы иҭахӡам. Иааҳрыхуа акәзар, – ишырҳәақәоз еиԥш, ахаҭабзиара уамак иҳаракӡам. Ажәытә колнхацәа ҵакны ирыман, шьҭа аусура рылшаӡом. Ҳалҵшәақәа злаҟоу баны, аҿар аангылара рҭахӡам. Усгьы ақалақь ахь рхы хан, шьҭак инукылода. Аԥыхьақәа ақыҭауаа апаспорт роуӡомызт, аколнхара кармыжьырц. Апаспорт меигӡарыхда ироуеижьҭеи, иузынкылода.
– Излеилыскаауа ала, ақыҭанхамҩа зегьы убас иҟоума?
– Убас иҟоуп. Аҭаҭыни ачаии роуп ҳқыҭан иааҳрыхуа. Идырҽхәоит асорт бзиақәа лаҵаны иҳамоуп, рхаҭабзиара акәзар – даҽа тәылак аҿы иаадрыхуа еиӷьымзар еицәам ҳәа. Излеилыскааз ала, Индиантә иаарго ачаи бзиа, ҳара ҳтәы алаԥсаны, ирҭиуеит. Аусуцәа руалафахәы бзиаӡам, ироуз аархәагәышьоит. Убас ҳааиуан, аха шьҭа хара ҳзымцар ҟалап. Ҳҭаҭынгьы агара рҭахымхо иҳампыҵахарц егьҳагым.
– Ԥхьаҟа иҳазԥшуи уахьахәаԥшуа?
– Усҟатәи аамҭа сзагәылаԥшхуандаз, ара сыртәаны срымазаауазма.
– Уусураҿ иузԥшу ҳәа егьыҟацәам излауҳәо ала?
– Ус акәхап, – ижәҩахырқәа ҩышьҭихын, дзықәгәыӷуаз шыҟамыз азы длықәшаҳаҭхо, илаирҟәит.
– Умбои, – Марица ҿымҭкәа маҷк даатәан, нас арԥыс даалырхәыцт, – уусураҿ еизҳарак уазԥшӡамкәа, ухатә ԥсҭазаарагь аиҿкаара уҽақәмыршәаӡакәа, аамҭа баша избжьухуеи?
– Уажәраанӡа асҟатәи сацәажәара заҭәазымшьалоз иахьа ибыхьзеи сҳәоитеи, – игәарԥхаӡаны деихаччон иара, иҿара ҿыц изцәырҵызшәа.
– Иуҳәарц иуҭахи? – дәахьыла илнымԥшуаз лныр лыҩныҵҟала аҽарҵаруан.
– Бызлацәажәарц ибҭахыз абыржәоуп баназкылс.
– Иҟалап, аха уусура сазҿлымҳаӡам ҳәа угәы изаанагеи? Уара цқьа уздыруазарц сҭахыуп. Аиашаз, Асҭандеи уареи ишәыбжьоу еилыскаарц сашьҭоуп, уи зӡома.
– Акгьы ҳабжьаӡам.
– Убасҵәҟьоу?
– Лара лгәы иҭоу бцәылӡома?
– Лгәы иҭоу цқьа исзеилкаауам. Уара ушԥалзыҟоу?
– Сара шьҭа гәыкала сылҭаххаӡом, уи здыруеит. Хаҵа ицатәуп ҳәа дсықәшаҳаҭымхозар.
– Издыруада лара ус дыҟазар. Уара?
– Сара сызҭахым илзызуеи? Зынӡак ҳгәы еихшәар ҟалоит, изысҭахи? Арахь сан лаҳәшьаԥҳа рыҩны дыҩнагылоуп. Шьҭа ҳаиуацәоупеи.
– Уи ҿыҵгоуп. Ашьа шәыбжьаӡам.
– Ус акәхап. Сара исхароу маҷӡам лара дызҭашәаз аҿы.
– Уара акгьы ухараӡам. Усҟан улԥырхагахарц шьаҿак ҟаумҵаӡеит.
– Ус акәхап. Иара дышлызныҟәақәаз сгәаԥхомызт. Сгәы ԥижәон.
– Умбои ушылзыҟаз. Уи ашьҭахь зҽызыԥсахи?
– Еибаҳҳәо закәу лара илдыруама? – игәы иҵашәаз аҵабыргра еиликаарц, амаҵурҭахь дшынаԥшызгьы, арымӡ аҿы еицәажәоз раха рымаӡамкәа аус зуаз дрылагылан зыӡбахә рымаз аԥҳәызба.
– Илыздырӡом, сыгәра угозар.
– Баҭыр иҽҭархара исҭахы-исҭахым сара салахәын. Уи сыбла еснагь ихгылоуп. Уи дызҭахыз аӡӷаб лышьҭалашьа сымам.
– Еилыскаауеит, – лҳәеит Марица маҷк данаахәыц. – Угәы лызҭам шьҭа, егьирахь иуҳәо зегьы рыла ухы урқьиауеит, ухала иузгәаҭом акәымзар.
– Ибҳәо ҵабыргызар ҟалап, – дҩагылеит иара дцарц. – Иҟоуп даҽа уск, сара аҭаацәара алалара азин сызымҭо.
– Иуҳәо иаҵанакуеи? – лара дтәан, ус ала дмышьҭыкәа дылзаанкыларц, ицәыригаз наигӡарын ҳәа дгәыӷшәа.
– Ҳахьеицәажәоз исҳәеит акәымзар, уи салацәажәаӡом. Бхаҭагьы бҿы иҭыбымхын! Абзиараз! – иҵегь даангыларц иҭахызаргьы, ус дук аҩны ишизԥшыз инаҵиган, агәашә дынҭыҵит.
Гагратәи аидгыла «Абрыскьыл» аҵәахырҭа аҟнытә,
А
Агазеҭ «Советская Абхазия», 09.09.1989.
 
Ӷә
Аԥсны Жәлар р-Форум «Аидгылара» Бзыԥҭа ақыҭатәи аиҿкаара акомитет 1989 шықәса октиабр 20-зы имҩаԥнагаз аилатәара.
АПРОТОКОЛ №4
Иалахәуп акомитет иалоу: Гыцба Л., Бганба З., Ҟаитан Р., Хагәшьы Л., Канџьариа И., Ҷыҭанаа В., Сиҷинаа И., Гыцба В., Ԥсардиа Л.
Иалахәуп уаа 20-ҩык аџьажәлар рхаҭарнакцәа.
Амш азҵаатәы.
Аԥсны азабастовка ҟаҵара акомитет аусура ахцәажәара.
/Гыцба Л./
Изыӡырҩуан: Гыцба Л. Уи излеиҳәаз ала, Аԥсны азабастовка ҟаҵара акомитет аусура ҳара ҳалацәажәартә азин ҳамамзар ҟалап, аха уи аус раԥхьа Бзыԥҭоуп иахьцәырҵыз, насгьы иара акомитет аиҿкаара ара ҳалагеит, аҵыхәанӡагьы ҳқыҭан еиҿкаахеит уҳәартә иҟоуп, ашьҭахь уи аусурагьы напхгара аиҳарак арантә иаиуан, акомитет аиҳабысгьы иарҭаз бзыԥҭатәиуп – Канџьариа Артур иоуп уи. Убарҭқәа зегьы урыхәаԥшны, ҳаԥхьаҟа акыр ҟалозаргьы ҳаазхәыцны, акомитет аусура алацәажәара иаԥсоуп, уи адагьы ахәшьара аҳҭар ахәҭоуп. Убри анаҩсан, абас иҟаз аусура иахҟьаны ицәырҵит амлашьцәа, иаҳа ииашоуп ачгацәа ртәара. Урҭгьы иҟарҵаз маҷӡам. Азабастовкеи ачгареи еицхырааны ҳус маҷк ԥхьаҟа еидырхеит, насгьы ачгацәа гәыԥ-ҩык Харкови Киеви ицеит, агитациа ҟаҵаразы, ашәҟәқәагьы ргеит. Сгәы излаанаго ала, ачгацәа ркомитет аԥҵазар цәгьамызт, избанзар урҭгьы напхгарак рҭахыуп, ианырҭахыу иахьырҭахыу итәо акәымкәан, иаҳа ианаамҭоу, иаҳа иахьаҭыԥу алхраз, алҵшәагьы иҵегь ибзиахарц.
Мхонџь В.: – Ачгацәа рус бзианы ахәшьара аиур сҭахыуп, аха азабастовка иахысҳәаара сыздыруам, избанзар Москвантә иаарыцҳаит рҳәеит ҳдепутатцәа шәырԥырхагоуп ҳәа. Ацәажәарақәа рацәаны иҟалеит, ҳаиларкшон, уи цқьа аҿагылара аимуит.
Бганба З.: – Иҳәатәуп раԥхьа ауаа реидгылара иаҳа ишыӷәӷәаз. Уажәы аинтеллигенциа маҷк иҳадҵо иалагахт. Урҭ рҟазшьа еснагь еиԥшым, рхымҩаԥгашьа рԥсахуеит. Уи анаҩсан, ауаа урҭ ирхьыԥшуазар акәхап, акыр хаз-хазы аус руан, араионқәа еидҳәаламызт. Азабастовка ҟаҵацәа ркомитет акыр ҳаиднакылт, иҟаҳҵоз акыр еицыҟаҳҵеит. Убри амацараз акомитет аус ахә бзианы иушьартә иҟоуп. Иацҵаны иҳәатәуп ауаԥсаа рҭагылазаашьа шдырцәгьаз.
Чыгәбар Л.: – Акомитет иалоу хазы ҳааизаны ҳаицәажәар цәгьамызт. Акомитет ԥышәа амамызт,
иҵегь еиҿкаатәыз аусқәа ыҟан. Ԥхьаҟа иҟало ҳәа ахәыцрақәа аҭахын. Ус иҟазаргьы, аус ӷәӷәа мҩаԥган, ахә бзианы иушьартә иҟоуп.
Кьатиа Г.: – Акомитет саргьы салан. Ибзианы аус ауит ҳәа исыԥхьаӡоит. Амала Аҟәа акомитет иахагылаша уаҩы дахьыҟам даара иҽеим. Иуадаҩуп Бзыԥҭантә Аԥсны зегьы ахагылара. Аха иахьа уаҳа ԥсыхәа ҳамам.
Кьахьыриԥа Б.: – Ахәшьара ҳхала цқьа иаҳзамҭар ҳәа сшәоит. Амала иҟарҵаз азы иҭабуп ҳҳәар ҳалшоит, ирылшаз маҷым. Иҟаҵоу зегьы узцәыргом, имаӡоу рацәоуп, иуҳәашагьы ыҟоуп аха... Зегь раԥхьа ауаа рацәаны иҳарҿыхеит, аха Афорум аиҳабыра зегьы лалаҳҵан ҳамхәыцӡакәа, уажәы аусуха ҳарҭом, даргьы егьҟарҵом, ҳаргьы ҳаинициатива ааныркылоит. Ԥхьаҟагьы аусура иаҳагьы иаҳцәыцәгьахоит.
Ҷыҭанаа В.: – Азабастовка ус ибзианы имҩаԥаагеит ҳара ҳаиха-бетонтә зауад аҩныҵҟа. Убри инақәыршәаны, ицәырҵит даҽа зҵаарак. Ҳара ҳзауад еиԥшыз даҽа зауадк Аҟәа иҟоуп. Убарҭ ааилацәажәан, ҳаглавк иалҵны, ақырҭуа министрра иалалеит. Убри иахырҟьаны, ҳдиректор дықәаҳцарц ҳалагеит. Иаргьы уи даԥсан. Аха иаҳԥырхагахарц иаҿыз, уи иагьзылшаз ҳаҷкәынцәа роуп.
Гыцба Л.: – Уа зегь раԥхьа шәара шәхы шәақәгәыӷцәеит, зегь шәылшарызшәа жәбеит, иаҳҳәоз акыр ишәмаҳаит, аиҳабыра шәыржьан, аамҭа инахеит, уи иалагӡаны, атәым милаҭ ирацәажәеит. Абжьыҭираҿы иара, шәдиректор, игеит.
Канџьариа А.: – Азабастовка ҟаҵацәа ркомитет аусура даара иуадаҩуп. Уи иалалаз зегьы ирҳәо еиқәшәом. Ихьаҵуа рацәоуп. Афорум аиҳабыра русушьа акыр еиқәшәом. Ҳтәы иагошәа анырбалак, иҳадгылоит, абзиара ҳацеиҩыршарц рҭахыуп, ацәгьара анаҳԥеиԥшу – даҽакала рхы аадырԥшуеит. Аха акомитет аус ӷәӷәа ҟанаҵеит.
Кьахьыриԥа Б.: – Ачгацәа ркомитет аиҿкаара аҭахны избом.
Ирыӡбеит: 1/ Аԥсны азабастовка ҟаҵара акомитет аусура ибзианы иахьахцәажәаз ҳасаб азузааит; 2/ амлашьцәа ркомитет аиҿкаара азхәыцра аиуааит.
Аилатәара мҩаԥигон инапы аҵаҩуп Гыцба Л.
Амаӡаныҟәгаҩцәа рнапы аҵаҩуп Сиҷинаа И., Барганџьиа А.
Агәарбжьара дыбжьысуан Леуанти имашьынала. Уи аҽны ашьыжь шьҭа ҩынтәны амҩаду нымҩахыҵ ашкол ахыбра днаҿаԥшуан. Абри ашҭаҿ амҿтәы уахәама гылазаарын. Адуқәа изларҳәоз ала, уи иаакәыршаны нышәынҭрақәан иҟаӡаз. Урҭ рышьҭамҭак нымхаӡеит. Асовет мчы анааиз, абрахь ииаргеит аиҵбыра классқәа рыла еибаркыз ашкол. Ишнеиуаз ихарҭәаамыз бжьаратә школхеит. Аибашьра ду ашьҭахь аԥсуа школ аркын, аус ауан ақырҭуа школ. Усҟан Аҟәара ацуҭаҿы аурыс школ ахыбра гылан. Аԥсуаа бжамҽамха аурыси ақырҭуеи рышколқәа ирыбжьан. Убасҟан урҭ ирылганы зҵара ԥхьаҟа иацызҵаз даараӡа имаҷын. Аӡәы далҵзаргьы – убасҟатәи ҵарала дкәадан, иӡбахә рҳәартә дыргәалашәаӡомызт. Сталини Бериеи анықәҵқәа, аԥсуа школ еиҭаадыртын, цәгьамбзиам ирулак ахәыҷқәа еидыркылон. Ажәытәан ауахәама иатәыз хыбра лаҟәык ашҭаҿ игылан, ҩбаҟа уаҭах аман. Ааигәа даҽа қьылмыт хыбрак дыргылахьан, уигьы еибыҭан хә-уаҭахк рыла. Уаҭахк абиблиотекеи арҵаҩцәеи ирҭыԥын, уи иаҿаԥшьыз даҽа уаҭахк аҿы адиректор икабинет еиҿкаан. Зегьы хәуадак, ус рзуҳәар ҟалозар, ҩ-секторк ҩнан. Леуанти актәи акласс ахь данныҟәоз, х-класск еилатәан, рҵаҩык лакәын ирымаз. Классцыԥхьаӡа аҵаҩцәа рацәамызт, аха рых-гәыԥк хаз-хазы рпрограммақәа дызларыхьӡоз ҿык иазҳәомызт.
Ахԥатәи акласс аҿы аҵара зҵоз уажәшьҭа ихацәазгьы рылан. Аҭаҭын имӡакәа иахон. Аиҭакрақәа раан ашҭаҿ ахәмарра иҭарҵоз збаз ара хәыҷқәак шракәыз зыбжьы гоз ихашҭрын. Есышьыжь аҭаалым ддырҟаҵон, аԥсуааи ақырҭқәеи еиларгыланы. Уи дзырбоз қырҭбызшәала мацара драцәажәон. Аиашаз, даара ибзианы ашьыжьтәи абаҩрҵәыра еиҿикаауан. Аха аԥсуаа, ирбызшәаз дмырҳаӡакәан, изларацәажәоз абызшәа рзымчҳауа, ргәы кыдгылаӡеит. Шьыжьык ақырҭуа хәыҷқәа аҭаалым мҩаԥыргон, дара ирылагылаз аԥсуаа рҭыԥқәа ирхыҵысуамызт. Арҵаҩы анс иҳәеит, арс иҳәеит, зегьы лҵшәадахеит. Адиректор данақырҭуаха, аҵара ҟәша аиҳабы даԥсыуазар ахәҭан, аамҭа аԥхара аҵалахьан, уа инеихьан. Гәдоуҭа араион аҿы ирулак аӡәы дрыԥшаан, даарышьҭит. Леуанти уи ахаҵа ҳаракы дигәалашәон, – Цәышба Теренти. Уи ақырҭуа рҵаҩы дааидгылан, урысшәала имҩаԥигар, зегьы еилыркаауан, аӡәгьы дшизымгәаауаз иирдырит. Арҵаҩы аӡәы иҿаӷьаӷьуаз уаҩӡамызт, иус урысшәала иҽыназикит. Аурысшәа аԥыжәара агартә иҟаҳамҵои. Ашкол шынеибакәыз, ашәаҳәара иалагылазшәа, еицеиԥшны аҭаалым рзымҩаԥысит.
Адырҩаҽны аҵара аҟәша аиҳабы џьара иԥхьан, дыҟаӡамызт. Адиректор абаҩрҵәыра арҵаҩы адҵа ииҭеит, аҭаалым қырҭшәала имҩаԥигарц. Ҿыц аԥсуаа, арҵаҩы иҳәатәы рмаҳауа еилагылан. Аҭаалым ашьҭахь адиректор иаҳа қәрала еиҳабыз ҵаҩцәақәак даарыԥхьан, рырҵаҩы ииҳәоз зхармаҳауаз аартны ианыдирҳәа, даарҿасуа иԥҟеит. Урҭ ирзиуз аҵара ҟәша аиҳабы дшааизҵәҟьа иарҳәеит. Иара усгьы дгәамҵхамҵуа дгьежьхьан, идиректор ари, инационализмра ааныркыларц, араион аҿы дизашшхьан, изиԥхьазгьы уи азакәзаарын. Арҵаҩцәа иҭшәаҟынџьараӡа иахьеилатәаз цәгьала днарылсын, адиректор икабинет, ашә ааимԥааны, дныҩнаххын, уаҳа ажәак иқәымҵаӡакәа, дааиҿасуа дирабеит. Димхашьуан, арҵаҩы ҳәсақәа ааҩнеибамгалар. Адиректор мчыбжьык иазынаԥшуа усура дызҭымҵит. Ишәытарақәа ирдозар акәхарын. Данаашаз иақәыршәаны, аҵара ҟәша аиҳабы, даҽаџьара диаргазшәа, дыргеит. Дахьаладмырӡыз уамашәа иубарын. Амилаҭ зҵаара аҽарҵаруан, аус еицәарымтәырц, ҭынч дықәыргазар здыруадаз. Ашьҭахь ираҳақәеит аҵара ҟәша аԥыхьатәи аиҳабы Ростов ауниверситет аҿы алекциақәа дышрыԥхьоз. Дышнеиуаз дышҵарауаҩхаз, афилологиатә ҭҵаарақәа дшыркандидатхаз ҳәа иӡбахә ааҩит. Урҭқәа илшомызт иара Аԥсны даанхар, дықәҵыр акәын хҵәак иаҳасабала.
Убри ахҭыс Леуанти ибла ихгылан. Ибла дыхгылан аҵара ҟәша аиҳабы Теренти. Ашьҭахь, иҟалақәаз здырхуадаз, адиректор дрыԥсахит. Даарышьҭит аԥсуа. Ҩы-шықәса ирылагӡаны ашкол ахыбра ҿыц дыргылеит. Уи ианалгашаз ашкол бжьаратәхеит. Ажәытәи аҿатәи ахыбрақәа рхы ишадырхәозгьы, ҩ-секторк ҭыԥ рымамызт. Еиваркьакьаны уаҳа ишзаанымхоз еилкаахеит, амилаҭ зҵаатәы аҵаршьа ахаҩаӡара ианҩеиуаз. Усҟан ЦК КПСС-и СССР Аминистрцәа р-Совети Аԥсны аҿиараз ақәҵара ҭырмыжьыр амуа ақәԥара неихьан. Убри иалагӡаны, ироуз аԥарақәа рхы иадырхәарц, аԥсуаа аҿыц хыбраз ара ианықәҵ, ҳаҩныҵҟа иҿиауаз афашизм адац-ԥашә араҟа иарҳауан. Убри ашьыжь абри ахыбраҿ икныхыз абираҟ ҿыц иара игәаланаршәон ирхыргақәахьаз зегьы. Ари аҭыԥаҿ амацара акәӡамызт ашҳам ахьаанахәаз, Аԥсны шынеибакәыз иқәҭәан.
Уи абираҟ аҽны маӡала иахьыкнаҳақәаз макьана иҭҵаатәын. Игәы нызкылозгьы ыҟамкәан... Маӡала икнарҳазар, изыцәшәозгьы рыман. Уи арбаныз, дазхәыцуан иара. Зегь раԥхьа дара ирдыруан аԥсуа ари адгьыл дшаԥшәымаз. Зегь раҵкыс иӷәӷәаз мчын ари. Аԥшәмацәа рыҽдырӷәӷәар – егьырҭ раҳаиҭ-ҟәиҭ армаҷуан. Аԥшәмацәа изыхҟьазаалак иԥсадахеит. Дара, рхыԥхьаӡара злаҟаз ала, шьҭа риааишьас иҟаҵатәызи? Ԥшәымаҵас ари адгьыл зҽахазарԥарц ижәылоз аԥсуаа шаԥшәымацәаз, рыԥсадгьыл шҳамҭамыз, уаҩы дшақәиҭырымтәуаз агәра дыргатәын. Уи ҟаҵашьас иамази, иаацәырыргалак хацәнамырха иаҿагыланы қәԥара аимуур? Леуанти ихшыҩ аус ауан икомпиутерызшәа, иааҭымгылаӡакәа. Игараж аҿынтә амҩаду дазкылсаанӡа ибжьази, аха убасҟатәи хҭыси, сахьеи, хәыцреи еишьҭагыланы ихапапон, еиҿибаауан, аиашаз, урҭ уажәыҵәҟьа изцәырҵыз ракәӡамызт, урҭ акырынтә ишәахьанизахьан. Ҿыц иҩныҵҟа рҽеилдыргон акәымзар,. џьара хҭыск, ма жәабжьк аниаҳашаз аамҭа иахыԥар, ма дахьымӡар ҳәа дшәаны дыццакуа, амҩаду дҩазкылҟьан, арыӷьарахьла иаауаз, иидыруаз амашьына, атормоз цқьа иамкуазар, иаахарц егьигымхо, ихаҭа арымарахь дықәҵәиуа, амҩа аганаҿ даангылан, дыҩҭыҵит.
– Иҟалазеи, уанаџьалбеит, сахьынаҵыслак шьапҿаршә суҭоит, – егьи амашьына дааҭыҵит Радмир.
– Сыццакуеит, саҭамыз!
– Усҟатәи узырццакуеи, жәларык рлахьынҵа унапы ианымзар? – уи иҭахын, иҭыԥ дықәиҵарц, иара итәала, Леуанти длаирҟәырц.
– Умбои ҳазлашәаз, – ҿааиҭит Леуанти, игәы иҭаз дзыдгылаз иҿаԥхьа аҽаргамара зынӡак иҭахӡамкәа, – сҩызцәа аизара иаҿуп.
– Иухәаша ауаа урыцзароуп, уара узцыда? – аниҳәа, – Леуанти ибла ырҵарны егьи дкылблаауа диҿаԥшит, аха ииҳәашаз иҿамшәеит. Радмир ус иҳәалон ҳәа уажәадагьы иаҳахьан. – Изхараӡам џьоукы алаӡуеит, иузеилымкааӡои?
– Изхараӡами изхароуи ҳәа еилухуа зусҭқәада? – дышԥышәырччоз Леуанти дҵаауан.
– Нас иумбари.
– Умҩан џьаракыр иубама арҭ рбираҟқәа?
– Изымбаӡеит, – амц иҳәон иара, иаб дааиҿыҵижьҭеи, Пицунда дынхон, убрантә ашьыжь дахьаауаз џьара ишкнаҳаз имбакәа дыҟазма.
– Угәы иалоу рацәазар ҳәа сыҟоуп. Шьапҿаршәрак аӡбахә уман, иуҳәарц иуҭахыз еилыскаар сҭахын.
– Даҽазны ҳаиқәшәар, иуасҳәоит ҳәа уасымҳәеи.
– Даҽазнык ҳаиқәымшәеи.
– Уццакцәоит. Саргьы аамҭа сымаӡам, џьоукы сзыԥшуп. Нас ҳаиқәшәап, – имашьына дынҭалеит.
Уи дишьҭаԥшуа, Леуанти длеиуан. Радмир ицәажәашьақәа игәы иалсӡомызт, ихымҩаԥгашьақәа дрышьцылахьан. Убри ахаҵа ианакәызаалак ишьаҿа шәан-изан, изеицәахашаз ак иҳәомызт, иуамызт. Реиқәшәамҭаз ииҳәақәаз Леуанти дрызхәыцыр акәын. «Иухәаша ауаа урыцзароуп, уара узцыда?» – илымҳа иҭиҩуаз уи иажәақәеи ихымҩаԥгашьеи еиқәшәон. Уи ихәоны иибоз, ихаҭа дызцылоз, ҩызцәас ишьҭихуаз ракәын. Ихы мацара дазхәыцҵәҟьозар, Леуанти убас дагьныҟәарын, аха иара изычҳауазма ижәлар зҭагылаз. «Изхараӡамыз џьоукы алаӡуеит» Иҭакыз ракәхарын изхараӡамкәан Радмир иибоз. Иара итәала, изхараз ыҟан. Урҭ Кьахьыриԥа Бориси Леуантии, изхараӡамыз еилазгоз? Иара ииҳәарц ииҭахыҵәҟьаз макьана ицәыримгаӡацызт. Уи џьоукы ирызкхарымызт, дхәыцуан Леуанти. Уи зызкыз Радмир ихаҭа иакәхон.
Мыцхәы уи изхәыцха имаӡамызт, дааҭымгылаӡакәа имашьынала иҿанынеиха, Леуанти дихашҭхьан. Аусҳәарҭаҿ ауаа маҷӡамызт, рызынтәык жәабжьк раҳауазар ҳәа иԥшын. Ашҭа иааҭалаз амашьына иааҭыҵыз иара сааҭбжак аԥхьа абра дызбахьазгьы, уи ашьҭахь иааины, макьана иқәымшәацызгьы, иҿыцыз акы изаагозар ҳәа иқәгәыӷшәа изԥшуан. Иара ихаҭа аӡә ак шԥаиеимҳәарыз ҳәа, ладеи-ҩадеи дрызԥшуан. Аԥсшәа рҳәон акәымзар, аӡәы иҿыцыз изцәыргомызт. Рҵаҩцәақәак ракәымзар, егьырҭ бжеиҳараҩӡак аҳәынҭқарраҿ имашьынаныҟәцаҩцәан. Нхацәак рылагылан. Иааҳәцымцыр иҭахгәышьан иара, аха машьынала иҟаз уаҩы шамахамзар диԥыхьашәомызт. Ақалақьи ақыҭа усҳәарҭа шҭақәеи машьынала иааимдазар, ицәыҵыргаз рыплан хәымга асимволбираҟ ахькнаҳақәаз еилкаамхози. Иара и-«Нива» иаҵәала иҿылеихарц игәы иҭан. Макьана шьыжьын, арахь иара игәы иҵаххуан. Имҩасуаз машьына хәыҷык аангылан, иааҭыҵыз Вадим Смыри Бадра Аибеи амҩа ааихырҵәеит. Бадра дахьааҭалаз џьоукы даарыдхалазар, Вадим дышиашаз Леуанти иахь иҿааихеит.
– Иҟеи? – Леаунти изааиуаз дихыццакуан.
– Авокзал аҿы икнаҳан, – хьаа змамыз иԥшра иман.
– Нас? – еснагь амца зыцраз Вадим иҭынч цәажәашьа ари изышьҭхуамызт.
– Уа срызҵааит, иахькнаҳаҵәҟьаз еилыскаарц. Аплатформақәа рганахь ала ахыбра иақәкнаҳан. Аҭӡамц амцарцәага мардуан-кьыба аҿаҟаҵоуп. Устәиала сҩықәнан, икнысхит.
– Уаҩы дуԥырхагамхакәану?
– Дарбанзаалак уаҳа аӡә дсымбеит.
– Иагьырмыхьчону?
– Мамоу.
– Арҭ ргәы иҭази? Исзеилкаауам, – Леуанти иаҳауаз џьеишьон. – Дара ирусу акнаҳара заҵәык аума? Нас иаҳҭахызар икнаҳхып?!. Ргәы иҭоуи? – иара ҿыц дҵаауан, амала изаҳауаз раҵкыс, ихы дазҵаауан. – Иагьа умҳәан, ҩыџьара икнаҳххьеит, хьымӡӷыс ирымԥхьаӡаӡои? Икнарымҳаӡар иаҳа ирзеиӷьӡамзи? Ҳреакциа рбарц иазԥшу? – иаразнак иузеилымкаауаз азҵаарақәа неиқәиԥсеит.
– Гагра џьара рбираҟ шьҭырхит ҳәа саҳауеит, – Анқәаб Сергеи ашҭа дааҭалеит.
– Иабыкәҵәҟьоу? – Леуанти уи иахь даақәгьежьит.
– Сыздырӡом. Сзықәтәаз амашьына зтәыз игеит, акәымзар сцон.
– Абра шәааԥшы! – Леуанти имашьына дынҭалеит. Акинотеатри ақалақь нагӡкоми рхыбрақәа ирықәкнаҳазар ҳәа агәра изгомызт. – Иааиуа амашьынақәа аанышәкылала! Ҳаицны џьара цатәыс иҳаур алшоит. Сара сцоит схала, иҟоу еилыскаап.
– Зегь раԥхьа ақырҭуа школ гәаҭатәуп, – Валикәа даарзааигәахеит, иахьцалак араҟа рышкол аҿы икнарҳазар, уаагьы хьаас арҭ ирымазар еиӷьеишьон.
– Шәымацара шәдәықәаҳҵома? – зны Леуанти иҵаҩыз Аиба Бадреи уи иқәлаз Вадими «шәара» ҳәа иарҳәон. – Саргьы сцоит, – амашьына дынҭалеит.
– Саргьы сшәыцымцои, – Вадим Бадра дынишьҭалеит.
– Уаҳа уаҩы даҭахӡам, – ҿааиҭит Леуанти, – ҳхынҳәаанӡа шәыԥшыз!
Даҽа машьынақәак ашҭа иааҭалеит. Амашьынақәа змаз шьҭа еигәныҩларын. Урҭ иагьа заа рҽеизыргарын, иаха адырра рыҭазар. Ауаҩы дахьшьацәхыслоз идыруандаз... Уи аҽны, макьана ианшьыжьыз, иҟалашаз иазҿлымҳаны, рхала амҩа ианын. Бзыԥҭа аихамҩа авокзал имавскәа, арҭ ах-ҩык ашҭа иҭалеит. Иудыруази уаагьы абираҟ шәиԥхьыӡ кнарҳазар. Леуанти ихала длалбаан, аплатформахь днеины, дҩаԥшит, длаԥшит. Даныхынҳә, араантәы арымарахь, амҩаду ахь дкылсаанӡа, аидарамҩангагатә АТК агәашә ҟьаҟьа днахьԥшит. Уа аус зуаз абжеиҳараҩӡак аԥсыуаан, ақырҭқәа абираҟ рызкнаҳарымызт игәахәшәа, и-«Нива» амҩаду ахь икылигеит. Ашьшьыҳәа диасуан, иҟамлоз егьыҟамызт, акәымзар АТК анаҩсан еиҵҳәаны игылаз аиха-бетонтә зауад аҿы иаҳцәымӷыз абираҟ акнаҳара рзыгәаӷьӡомызт. Иагьа умҳәан, уаҟа зшьа ужәыр, зтәан еиламгылоз ззырҳәоз аԥсуа усуцәа рацәан, аилеибаҵара рҽацәырыхьчарын. Икнарҳазаргьы Валикәа Ҷыҭанаа ибла иамбакәа дзавсуамызт, давсыргьы иҩызцәа ируазма. Убасҵәҟьа акәын иаҭагылазаашьаз Гагратәи АТК, автобусқәеи атаксиқәеи реилагьежьырҭа. Уи адиректор иан даԥсыуан, дақырҭуан ҳәа ихы шиԥхьаӡозгьы, даҽа ааӡаран. Дара данырҿагылозгьы ыҟақәан. Иааҭырҟьа цәгьан азы, макьана дара дырчҳауан.
Колхьида ақыҭа илалсуан. Аԥсны аҿиаразы Москвантә иаарышьҭыз аԥарақәа ирыцдырҟьаз иабзоураны, ақырҭуа школ ду еиҵҳәаӡаны идыргылахьан, иаԥхьон. Даҽа шхырцәаӷьҭрак еибырҭазшәа, Леуанти дцәыҵаԥшуа, амашьына дымлыбааӡакәа, акәша-мыкәша ааимидеит. Бираҟ кнаҳаӡамызт. Аусҳәарҭа амҩа иазааигәан, уаҟагьы «ркасыжә»символ ибарҭамызт. Ақыҭаҿ еиҳараӡак инхоз ақырҭуа, агыруа хҵәацәа ракәын. Рбираҟ џьара изкнаҳамзи? Акыр аамҭа ҵуан араҟа иԥжәаны инхозижьҭеи, зҿы иааз рҿаԥхьа ԥхашьарак рызцәырҵу? Ма ишәозу? Иагьа умҳәан, аԥсуаа, заҟа
рычҳара бзиаз аҟара, ргәаӷ анхыжжлак, ршьоура нкылашьа шамамыз рымбахьази. Амала ламыс змамыз, зҳәахьа зымраӡоз араҟа иҟамкәан. Ашәҟәыҩҩ ҳәа зхы зыԥхьаӡоз Нодар Хундаӡе цәхаԥшь ҟадыџь ида иуҭахыдаз. Қарҭынтә ицоз-иаауази Нодар еиԥш иҳаланхози рымч еибыҭаны, рыжәлар рхы еиларгон, абри адгьыл хазына рҭҟәацны, наџьнатә изџьынџьыз ықәырцарц. Уи арҭҟәацра аџьынџьуаа рымацара ирзеицәахоз џьыршьон, дара иахьынӡарԥырхагахарыз азхәыцра раҭәаршьомызт, рхы иақәгәыӷцәон.
– Интервиук шәымысхыр сҭахыуп, – иаалырҟьаны Аиба Бадра ашьҭахь дахьҭатәазынтә аԥсҟы зкыз дааирӡырҩит.
– Изызкыуи?
– Шәыԥсҭазаара зегьы иазкны. Зҵаарак, ма проблемак аарԥшызар иаҳа иеиӷьхару?
– Усгьы иҟалоит, егьысгьы. Аус злоу ҳақәԥараҿ акыр иҳахәоу, иаҳмыхәоу? Уи ахьукьыԥхьыша арбану? Синтервиу анырҵарц, сара сзықәԥаӡом.
– Ақалақь аҿы зхы иақәиҭу агазеҭ ҭрыжьырц иашьҭоуп. Убри ианысҵар?
– Убас иаҳа иеиӷьхар здыруада. Аҳәынҭқарратә кьыԥхь аҿы ус еиԥш аинтервиу анҵара уадаҩхоит, ируоугьы здыруада. Амала шәгазеҭ ҿыц, синтервиу анҵаны, иашәыркуама?
– Избан?
– Аҳәынҭқарратә газеҭ ҭзыжьуа абиуџьет аԥара азҭыргоит. Зхы иақәиҭу агазеҭ ахы абароуп. Убри агазеҭ ҭины мацара, шәкьыԥхь аԥсҭазаара шәзынкылома?
– Акы ҳақәгәыӷуеит азоуми ҳзаҿу.
– Алҵшәа агәрагара цәгьоуп, шәгәы ԥнаҵәар ҳәа сшәоит, аха шәалага! Иалҵуа жәбап.
– Аинтервиу сышәҭома?
– Акыр ишәыхәозар, изусымҭои. Иахьа акәымзааит.
– Маҷ-маҷ еизызгалоит. Уи сшаҿу заа ижәдыруаз! Шәақәшаҳаҭума?
– Бзиоуп.
Авокзал ахь инаԥшит, иудыруази ҿыц еиҭакнарҳазар. Рылаԥш иахьыҵашәашаз бираҟ ыҟаӡамызт. Вадими Бадреи ҷкәынцәақәан, қәрала акырӡа иреиҳабыз игәалашәон ҩажәа шықәса раԥхьаҟа, 1967-зы, араион ахьынӡанаӡааӡоз амҩан иуԥылоз ақырҭуа ҩырақәа, уахык иалагӡаны, ишҵәаӷәаз. Усҟан ҩ-бызшәак рылакәын ишиҩыз, аԥсуа бызшәа згәалашәодаз. Уи ауснагӡатә убранӡа имаҷын, изуз уаҩы дырзыԥшаауамызт, ашәыга маҷк зымаҭәа изцәалашәаз ҩыџьа атаксистцәа Пицунда игәарымҭар. Урҭ шааҭаркҵәҟьаз, аилаҩынтра ҟалан, аԥсуаа мчыбжьык Аҟәа афилармониаҿ итәан. Иҭакыз иаразнак рхы иақәиҭыртәит, аха дара хьаас ирымаӡамызшәа рун, еизаз амилаҭ проблемақәа цәырыргеит. Еиҿыркааз ашәҟәы рыҭаны, Москваҟа аделегациа ршьҭит. Леуанти уажәык игәалашәоз – аҩырақәа аҵәаӷәа рыхьшьра анымҩаԥыргоз ҳаҷкәынцәа заҟа идырмаӡаз. Ақырҭқәа, абрахь иқәнагалеижьҭеи, милаҭ проблема рымаӡамызт, рызҵаарақәа есымша аҳәынҭқарра аргама аҭыԥ иқәнаҵон. Уажәгьы аргама иаӡбон, аха аекстремизм еснагь аццакра, аласра азҷыдаран. Урҭ зыцәшәодаз? Аҳәынҭқарра аганахь акгьы иацәшәаӡомызт, аԥсуа автономтә аппарат ареспублика еидгыла адиктатортә администрациа иаҵарӡын. Иахьцалак рбираҟ цәарӡга маӡала икнарҳаит. Изыцәшәодаз? Аԥсуа нхацәеи аусуцәеи? Арҭ реиҿарԥшра аҵак ду аман. Иагьа умҳәан, амца ушалагылаз урҭқәа зегьы ишахәҭаҵәҟьаз иаразнак иузеиҿыбаауамызт. Ухшыҩ хьшәашәаӡа уазхәыцны, алкаа иаша ҟауҵартә аамҭа аҭахын.
– Астадион гәаҳҭар бзиан, – уа инаӡаанӡа, Вадим иааигәалашәеит уаҟа аус зуаз рызынтәык шақырҭқәаз, жыга кцәак аԥсуаа рымазар – русурҭа иацәшәон, рықәҿызҭшаз усура заҟа дрыдрымкыларыз.
Амашьына агәашә инадгылеит. Аԥхьа акгьы кнаҳамызт. Аҩныҵҟа иҭагылаз аусбарҭа ахыбра цқьан. Ныҳәак аан абираҟ ахьышьҭырхлоз, адәы аганаҿ иҵарсыз аиха шьаҟа ҳаракы бираҟ адрымбалеит. Аԥҭека ахыбра замана иҩнан, аус ауан, уаагьы ҭынчран. Ажәлар ргәы зырхынҳәуаз, х-ԥшҭәыкны еибыҭаз абираҟ ахьырбоз акәын иахьҭынчымраз. Амашьына мццакӡакәа илеиуан, иҭатәаз рыбла шаҟьон. Русҭавели имҩадуи амшыни рыбжьара зҭыԥ ылхыз, Русҭавели ихьӡ зхыз акинотеатр аԥхьа ауаа еилагылан, аԥхьа автобус иааҭгыларҭан. Бираҟ ыҟаӡамызт. Арахь амҩа аамҩахыҵ ақалақь нагӡком ахыбра ақәгьы ҭацәын. Акинотеатр иавагылаз акультура ҩны егьадрымбылеит. Нас иабакнарҳаи зыжәла нҵәашаз?! Лаҟәырашәа иҭаргылаз аԥхын кинотеатргьы егьадрымбалеит. Ҵлала амҩаду ахьҭалаҳаз ақырҭуа школ ахыбра ишагәыдыԥшылоз илавсырц егьрыгмызт.
– Абар иахькнаҳау! – Леуанти, арҵәаа ҭиргарц егьигымхо, имашьына ааникылеит. Шьҭахьҟа иҿааихеит, иаҳа иахьыманшәалаз џьара иргыларц. – Снеины рҵаҩык иаҳасаб ала срацәажәоит. Ирымур икнаҳҳәап.
– Арҵаҩы дахьааиуа! – Бадра даалахҿыххеит, иҵыркьыԥо илеиуаз аԥҳәыс даниба. – Зны сара слацәажәоит.
Амашьына дынҭыԥан, аԥҳәыс дналҿаххит. Ишырбоз лцәа лхырҟьан, акы наиалҳәан, лыҵыркьыԥара инаҵшьуа, дынҭаххын, лызшьапык лырҳәазозшәа, амардуан дҩаҿагылан, наҟ дныҩнапҟеит. Аҩбатәи аихагылаҿынтә икылҳәаны икнаҳаз абираҟ кнырхуан. Ахала инылыҩр ицазшәа, икнызхуаз убарҭаӡамызт. Ашколҷкәынцәа шоурышьҭхьазгьы, арҵаҩцәа аус руан, аҩныҵҟа ԥыҭҩык ҩнан.
– Илоуҳәеи, уанаџьалбеит? – Леуанти зшәаага маҷӡаз Бадра дџьеишьон.
– Бзыԥҭа ҳаҷкәынцәа еизаны игылоуп, арахь идәықәларц еилацәажәоит сҳәеит.
– Уаҳа акгьу?
– Акгьы.
Аҽны изықәшәараны иҟаз иарбан ҭаласир хҭысқәаз здыруадаз. Ирбоз агәыӷра иаҳа-иаҳа ирыланаҵон. Рбираҟажә рхала икнырҳәартә ахьрылдыршаз усҟатәи рыбла иабартә ирныруамызт. Рыԥсадгьыл аҿы иара шьҭырхыртә алшара ахьроуаз арҭ амца рыцранаҵон, еиӷрыблаауазшәа рыбла амца рхын. Алада џьара икнарымҳакәа рзычҳарымызт… рҿылархеит. Амилициеи КГБ-еи рхыбра еизакы инагәыдыԥшылеит. Рԥсқәа шеивыргарыз иақәымшәо, апартиа ақалақьтә комитет шыҟаз илеиуан. Актәи амаӡаныҟәгаҩыс аԥсуаа еиҭныԥсахло аус руазижьҭеи, шьҭа быжьба-ааба шықәса иреиҵамызт. Зны, Кванталиани данықәырца ашьҭахь, ҿыц иааргаз агыруа Наҷҟьебиа «дыцқьам» ҳәа, сааҭк аус имырукәа, шьҭахьҟа дандәықәырҵа аахыс акәын уи. Амала амаӡаныҟәгаҩцәа, рыжәлар ирыдгыланы, аус рызуамызт, иара ус рыгәшәа ркырц ак шыҟарҵақәозгьы. Ркандидатура ықәзыргылоз ЦК КПГ ирыдырҵоз ԥыжәара ауан. Рхыбра ижәытә ҿыцыз абираҟ ахаргылазар амуаны иҟазма. Ақалақь
комитет аҿаԥхьа «Нива» аангылеит. Уа игылан Радмир имашьына, ихаҭагьы ахыбра ԥшӡа дааҩныҵит.
– Сахьнеилак ушсышьҭагылоу умбои, – дыхәмаруазу ҵабыргны иҳәозу аилкаара узышьҭымхуа, иара амардуан длалбаауан. Издыруадаз урҭ агәаанагарақәа рыҩбагь еицызаргьы. Иагьа умҳәан, иара Леуанти диргәаар иахьизынӡеицәахарыз издыруамызт азын, игәы иҭаз ахәмарра ҿаԥшылара аҵеиҵон.
– Угәы иалоу ааҭырҟьаны иуҳәар! – дзыцәшәоз ак шимамыз ала, Леуанти дҿабӷӡа даагылеит. – Ҳгәы иҭоу нцәыҵаҵәахуа ҳзынеивыс-ааивысри, – иҳәеит, аха еимакы ӷәӷәак рыбжьашәара иҽацәихьчон, аиашаз, уи рыбжьаҳахьан, ихадаз – руаӡә хацәнамырха иԥсадгьыл азы дыҟан, егьи иԥсадгьыл иара изы иҟан. Мышкы зны зԥсадгьыл зхы иазырхәоз аиааира игарын. Иқәԥоз иакәзар – ихазы акгьы иҭахӡамызт алшара дахьынӡалаҟаз, нас ихазы дҭышәантәалан дҟазҵодаз. Макьана урҭқәа рызхәыцра дацәыхаран, аха зны уа дымнеир дабацоз.
– Исымҳәар ҳәа ушәома, абрахь еилкаатәқәак срышьҭоуп акәымзар.
– Ақалақь комитет аҿоума иахьеилукаауа?
– Аиеи.
– Иҟада ара? Актәи?
– А-Ԥлиа ҷкәын дызбаӡом. Қапба Қарҭынтә дааны дыҟоуп ҳәа саҳан, ара дааины дцеит рҳәеит. Аҩбатәи, Сигәуа, џьара дрышьҭит, иахьыкәу цқьа ирҳәом ара иаанхаз. Надареишьвили иакәзар – иҽиҵәахызшәа уаҩы димбаӡацт.
– Иҭадырцәит, излоуҳәо ала.
– Уаргьы урҭ урышьҭоума? Уск аҵыхәала ҳаицрышьҭазар?
– Қарҭаа иаҳзаарышьҭыз абираҟ кнаҳара ишазыҟоу еилыскаар сҭахын.
– Убри изхараӡам џьоукы шәцәаламӡааит!
– Изхараӡам ҳәа уцо-уаауа узҿу зусҭқәада? – Леуанти иаҳауаз игәы иаламкәа, аха Радмир зыӡбахә имаз зусҭқәадаз – абираҟ кныхуа идәықәлаз ракәзу, ма уи абираҟ зыхьчарц аҽны изашьҭамлаз аԥсуа еиҳабырақәак рҭыԥ ҳаракқәа рҿынтә илбаарҳәарц ашәарҭа ыҟазу?
– Уара ухаҭа ара иубарц узышьҭада? – Радмир, излацәажәоз еиԥирҟьарц иҭахын азы, иоуз азҵаара ҭакда иаанижьит, ихаҭа изҵаара иаҳәоз – ҿыц Леуанти иара дабеиԥырхагахоз акәын.
– Дзусҭазаалак. Рызынтәык рпозициа акоуми, партиак еиднамкылои.
– Иузшәарҭоу аусқәа уеиҭарҿуп. Ухаҭа иунаҭо закәу саҳәеи!
– Схазы акыр сашьҭалахьоума.
– Радмир! – икылхх иаауаз амашьына ааиҵасын, ари иашьа Накал, амилициа маҭәала деиқәных, ихы ахышә иаакылеикит. – Аранӡа умааиуа!
Даҽа машьынак рзааҭгылан, Баграт захьӡыз арԥыс еилфаҷеи Леуанти игәаламшәоз ныҟәцаҩыки лалбааит. Радмир иашьа днаидгылан, акы ааибырҳәеит. Накал Амраҭашәара ихы хан, амца ишьҭарҵазшәа, имашьына шьҭхысааит. Уи иеиҳабы дааҭымгылаӡакәа имашьына дынҭалан, иашьа дишьҭамлакәа, шьҭахьҟа амҩа дықәгылан. Абарҭ аҽнытәи руснагӡатәқәа ззеилымкаацыз Леуанти ақалақь комитет ахыбра еилырга-еилфаҷа дныҩналан, аҩбатәи аихагылахь дҩеит. Адкыларҭа изаадәылымҵуаз амаӡаныҟәгаҩ Радмир ииҳәахьаз акәын илҳәоз. Амала амаӡаныҟәгаҩцәа рхы ахьдырхаз зынӡак илыздыруамызт.
– Иахьцаз шәыдмырдыркәа ишԥацеи? – Леуанти иаҳауаз џьашьахәитәуан. – Уск ҟалар, иабашәыԥшаауеи?
– Сҿаԥхьа аҭакԥхықә шьҭарҵома, – дзыдтәалаз лқьаад лылаԥш ааҟәылган, лхы ҩышьҭылхит. – Ирҭахызар рхала ателефон иасуеит.
– Ааигәа иҟаларыма?
– Сыздырӡом. Дыррак сымҭаӡакәа ицазар, иаарласны ихынҳәыр алшоит, – лажәа раӡан.
– Еиццама?
– Мамоу, – лҿаԥшылара иаҳәон илҭааз ииҭахыз аҳәаақәа ишырҭыҵыз, аха лҭак наӡан: – Актәи Қапба диццеит. Аҩбатәи – ихала.
Гагратәи аидгыла «Абрыскьыл» аҵәахырҭа аҟнытә.
Аԥсны жәлар р-Форум «Аидгылара» Бзыԥҭатәи аиҿкаара 1990 шықәса ианвар 12-зы имҩаԥнагаз ақыҭа џьажәлар реизара.
АПРОТОКОЛ №4.
Иалахәуп 60-ҩык аџьажәлар.
Амш азҵаатәы.
Апротест ҟаҵара амҩаԥысшьа.
/Л.Гыцба./
Изыӡырҩуан. Гыцба Л.Б., иҳәеит Аԥсны аҭагылазаашьа акыр ишҽеим, зегь раԥхьа уаа хынҩажәаҩык инареиҳаны иҭакыуп, иҟалаз ахҭысқәа ирхырҟьаны, арахь изхароу ҳәа еилырԥшааӡом, аԥсуаа роуп еиҳараӡак иҭаркуа. Назым Бганба иҭакра
иахырҟьаны, Пиҵунда акультура ҩны аҿы итәан мызкы иазынаԥшуа. Ҳаргьы ҳрыцхраарц ҳаҟан, есымша ҳауаа убрахь рышьҭрала, аха уи уамак иҳалымшошәа анааба, ҳауаа абраҟа итәеит. Бзыԥҭаа есымша рҽырыԥсахуеит жәа-ҩык инареиҳаны. Пицунда итәаз гылеит. Гәдоуҭа итәазгьы дыргылеит. Уажәы ҳара иҳаӡбароуп апротест ҟаҵара ҳаҟәыҵуоу иҵегь инаҳагӡалоу. Ҳара ҳшьапы ҳақәгылазароуп, ҳхы еиқәҳархар ҳҭахызар. Ас акәу, анс акәу џьара протестк наҳагӡалароуп. Еснагь ҷаԥшьарак ҳамазароуп.
Қәҭарба Р.: – Иҳалшоит ацхыраара згәахәуа, ахьӡынҵа рҽанҵаны, жәла-жәлала, еиҿкаараеиҿкаарала иаҳзаароуп. Даҽа ԥыҭк инагатәуп апротест ҟаҵара ҳәа исыԥхьаӡоит.
Ԥсардиа Л.: – Иҟаҳҵоит ҳәа згәы иаанаго ражәа иамеижьароуп. Зны-зынла иаҳзааша ааӡом, нас агәылацәа еизаны абра итәоуп, хьымӡӷы ҳамгандаз ҳәа.
Ԥлиа М.: – Аџьамыӷәа ҳамбакәа, иарбанзаалак хақәиҭрак ҳауам. Уи ҳусгьы ус баша имариам, иаарласны ҳусқәа ҳзыҟаҵо џьышәымшьан. Ҳааҭымгылаӡакәа аус ҳаулароуп. Апротест ҳналагеижьҭеи, уаҩы дрызҭамкыцт, абри шәазхәыц.
Ирыӡбеит: Апротестҟаҵара даҽа ҩы-мчыбжьа рҿынӡа инагӡахааит.
Аизара мҩаԥызгоз инапы аҵаҩуп /Гыцба Л./
Амаӡаныҟәгаҩ лнапы аҵаҩуп /Сиҷинаа И./
– Адиректор уиҭахыуп, – аԥсшәа анааибырҳәа, аныҟәцаҩ, дшыццакуаз иныԥшуа, аҩныҟа алеира мап ацәикит.
– Избан? – аусура ишазкыз ааинырын, Џьанар игәҭынчымра маҷк иааиқәтәеит.
Машьынала рҿаныларха, иара ихы дазҵаауан, Важьа дзышьҭаз изеилымкаауа. Еициз ахәыҷқәа рышьҭахь, иусура уамак хьаас имаӡамызт, инапы ианыз уажәраанӡа ишынаигӡацыз дшазнеиуазгьы. Аусура дызҭыҵуаз уалафахә бзиак рҳаны ихшара ирхьигӡарц акәын. Важьа Иларион-иԥа, ашьыжьӡа имашьынала иныҟәцаҩ данизааишьҭ, ихала изымӡбашаз ус ӷәӷәак изцәырҵзар акәхарын. Иарбан усхарыз? Џьанар ихала аусураз ауаа анааишаз, сааҭк аҟара длалбаарц игәы иҭан, иеиҳабы ус шакәыз идыруан, нас дзырццакызи? Уи аҽны ақырҭқәа рҳәынҭқарра ашьақәыргылара азгәарҭарц рҭахын ҳәа, уҳәан-сҳәан рацәан, еиҳараӡак рбираҟқәа рыманы идәықәларц ргәы иҭазшәа иалацәажәақәон, ак цәырыргахзар? Иара исасцәа хьаас ианимаз аҽны, ак рылармыжьхындаз! Аҭаласир аамҭа иҭагыламзи, зхы иақәиҭхацәаз ажәлар иуҵарымгаларыз арбаныз.
Амҩан, игәашә дааҭыҵны, дгылан Жьакәа, иҽеилаҳәа-иҽеилаца. Иԥаҵа хыршаны, егьирахь ихы-иҿы пашәӡа ирыцқьаны. Илабашьа ныҵарс иарӷьа напала икын, егьи – икьаҿ иақәыз имаҟа ҟьаҟьа инацәхыԥ навҵаҵашәа. Ипатреҭ ҭырхырц, иҿаԥхьа аԥсшьацәа еидгәыԥлаз џьушьарын. Убасҟатәи абаҟа шьаҳаиҭ деиԥшын. Усҟан иара, игәы иҭаз здыруадаз, иҭацәыз Шагьан инхарҭахь дыԥшуан. Баҭыр инышәаҭара аҽны Шагьан уа дыҟан. Ауха иааиқәшәаны дыԥсит. Уи анышә данамарда, Жьакәа Баҭыр рыцҳа дилацәажәалон, шьҭа зхала имҩаслоз Џьанар даарԥшны. Ҽнак иара иаацәыригеит, Баҭыр идамра амаша ианылҭадыргылоз, Шагьан Жьакәа дшааирӡырҩыз. «Угәы ишԥаанаго, ари закәи?» – иҳәазаап, иҩыза анышәынҭра ахьеимарԥсоз дҭарԥшуа,
дагьԥышәарччахуан, аԥсра зызԥшыз Жьакәа имацара иакәызшәа. «Уахь амҩа ҳазынтәык ҳшангылоу аусзымдырхуа, – иҳәазаап Жьакәа мцуры, – аха уара убла уи амбароуп». Абас иҳәеит, ишибоз Шагьан, амца иҿатәаны, дааилаԥсеит. Адырҩаҽны ашьыжь ашацкыраз игылоз Жьакәа, ирахә рҭыԥ инықәиҵарц днеиуан, ақыҭа мҩа егьи аганала алаҟәыра иҭагылаз Шагьан иҩны џьоукы рыҩналашьа-рыҩныҵшьа ааигәамԥхазт, уахь иҿылеихеит. Ргәыла ҷкәынаки ӡӷабки ишәа еицарсак аадәылганы инықәдыргылан, қәыршә шкәакәак нақәдыршәит. «Ҳаи, ҟадыџь! – дуаруаруа Жьакәа уахь иҿылеихеит. – Иаауқәшәази?!» Зны аԥшәма ԥҳәыс лакәзар ааигәахәит, уи лакәын акыр згәы бзиамыз, аха ҽнак уаанӡа анышә иамардоз Баҭыр инышәынҭра иахагыланы иеибырҳәаз анааигәалашәа, иаха зыԥсҭазаара иалҵыз Шагьан шиакәыз идырт. Уаҩы дызхымлашаз ахыбра аҩныҵҟа анышә дарҭалон аҵыхәтәан иԥсыз. Араҟа аԥшәма ԥҳәыс лԥсы шҭаз, иԥсыз длыҩнажны, аҩны ашәқәа рзамыркит. Ишықәс цәымза анаашьҭырх, аԥшәма ԥҳәыс лабраа дырган, ара анхарҭа ҭацәын. Амаӷ ахиаауа аҿаанахахьан, аҩны ахышә саркьақәак ԥҽхьан. Маҷ-маҷ аилабгара азԥшын. Аԥшәма ԥҳәыс хара изнеиуаз лакәӡамызт, лыԥсҭазаара лыԥсахыр, шьҭа лхаҵа иахь дааргозма, уахь дахьдырхынҳәыз ддырҽеиуазу? Уи еимактәхарын. Абас акәын ауаҩы изԥшыз, ианаамҭаз данеиқәымшәалак, ма иҽанеиқәимыршәалак.
Џьанар деилаххуан, даангыланы Жьакәа аԥсшәа иаҳәаны дцарц. Издыруадаз ашьыжь зҽеилаҳәазҽеилаца згәарԥ иҭыҵыз алада дцәырҵырц игәы иҭазар. Уахь илбаауаз амҩа аганахьала дгылаӡамызт иара, уахь ихы хазар, амашьына ааникыларц иҭахымхози. Иара ус иливсит. Жьакәа иаԥхьа изымгылақәаз, рырахә ҭырцақәон. Афатә адәқәа ирықәиаақәахьан. Мыцхәы амҩа ианымгылакәа, агәаҩақәеи аҳаракырақәеи рыдәҳәыԥшқәа ирызкылсуан. Шьыбжьышьҭахь акәын ақыҭа мҩа ианыӷӷала, рылсра цәгьаны иананылоз. Аԥсшьарҭа ҩны ашҭахь агәашә анаадырт, амашьына агәарԥ инҭашылан, иааҭгылеит. Џьанар длалбааҟьан, амардуан дҩаҿагылеит. Аҩныҵҟа администратор аԥсшәа леиҳәан, акоридор дныбжьалеит. Аусзуҩцәа макьана уаҩ дыҟаӡамызт. Адкыларҭаҿ амаӡаныҟәгаҩ лҭыԥ ҭацәын. Аԥссаҩ ааигәа дшыҩназ еилургартә, адиректор икабинет ашә аартын. Уи дзыдтәалоз иусуга ишәа иазааигәаны коробка дук гылан. Уажәраанӡа игәеимҭацыз уаҳа егьыҩнагыламызт. Иара, уахь дымнеикәа, адкыларҭаҿ дааԥшырц, днатәеит.
Уамак аамҭа рацәа мцацзар ҟаларын, иара аҩныҟа дыццакуан азы, адкыларҭа изыҭшәарахазшәа дыҩнатәан, дыҩнагылан. Иқәшәара усҟатәи дахымццакуазар, Важьа имашьына ишьҭаҵаны, ас заа дзааигарызи ҳәа даазхәыцуан еиԥш, иара дааҩнашылан, дагьаагәыдикылеит.
– Ухәыҷқәа рымшра убааит! – Важьа деихалашон. – Арахь улеи! – икабинет дныҩналеит, егьи дишьҭагыларц. – Шәарҭ аԥсуаа шәгәырӷьара аӡәы ициҩышәшарц шәҭахӡам. Ахәыҷқәа шеициз зуҵәахуазеи? – иҽԥныҳәазу, ицәажәашьа злаҟаз ала, ахҭыс ахаҭа азгәеиҭозу аилкаара уадаҩын. Арахь Џьанар ҿиҭуамызт. – Аныҳәагатә азы ҽнак шугазҵәҟьа цқьа иумҳәеит. Аныҳәагатә мҩаԥызго аҳәсақәа шракәу здыруеит, аха аҵыхәтәантәи аамҭаз ахацәагьы рҽаладырхәуеит ҳәа сыҟоуп. Ахәыҷ иарҭа ҭбаа шуԥшаахьоу сарҳәахьеит. Макьана иуҭахымшәа убоит, аха аколиаска иаарласны иуҭаххоит. Амшқәа зеиԥшроу умбаӡои! Уанхәа лыԥсы шҭам зымдыруази. Аколиаска аахәара уанхәԥҳа илыдумҵан! Лхаҭа ацхыраара лҭахыми. Ҩыџьа зкышаз узысыԥшааит, – акоробкахь днаирԥшит. – Ухала иузеибыҭап ҳәа сгәы иаанагоит. Иухьи, иҭабупгьы узымҳәои?
– Даараӡа иҭабуп! Амала шәхала иҩажәгар иаҳа еиӷьасшьон.
– Сызҩеиӡом азоуми сызуԥхьаз.
– Избан? Ианаамҭаз иахьысымҳәаз шәгәы иалоума? Схы-сгәы иҭаӡамкәа, Аҟәантә сҩызцәа ааит. Ҳаицны ҳҩеип!
– Мап! Исзыжәуазар удыруеит. Арахь Аҟәа сцароуп. Нас зны сҩеиуеит, уареи сареи ҭынч ҳааидтәаларц. Уаҳа аӡәгьы дысҭахым, ҳамацара. Уажәы ари акоробка ганы амашьына аидара ҭыԥ иҭашәҵа! – убри анбеиҳәари ҳәа дыԥшызшәа, иныҟәцаҩ дааҩнашылеит. – Џьанар! – Важьа ҿааиҭыхт. – Уи аҭыԥ инықәҵаны, уаахынҳәыхи, даҽа ҿыцк сымоуп.
– Иарбан? – Џьанар дааҵархеит, аидара шьҭыхны дышгылаз, амашьына аҿынӡа днеины иаахынҳәра изымчҳарызшәа.
– Аидара ушаҵоу ҳаицәажәома? – Важьа дцәыҵаччон.
Ашәқәа ишаауҭахыз иузкылымгоз акоробка рххо, иареи аиҳабы иныҟәцаҩи акоридор иныбжьалан, адәахьы рҿынархеит. Џьанар шьҭахьла днеилар акәхеит, наҟ индәылҵны, адәахьтәи амардуан илаҿалаанӡа. Иҟалараны иҟаз заа ишидыруаз мҩашьо, аныҟәцаҩ а-«Волга» амардуан иаҵаиргылахьан, ахы агәашә шыҟаз ирханы. Аидара ҭыԥ иакуа-иамкуа акәын ишынҭарҵаз. Абагаж ашә аартны инрыжьыр акәхеит. Важьа абасҟатәи ихы агәхьаа изаиргаз Џьанар изеилкаауамызт. Ас иҟаз ҳамҭак уи аӡәы изикуа имаҳаӡацызт. Уажәшьҭан акы
иирҟаҵарц иҭахны дҟамландаз! Уск наимыгӡакәа, аха иара иԥсҭазаараҿ ицәымӷны инаимыгӡашаз акы дазикыр, – мап ацәикуан. Иагьа умҳәан, иара дуаҩы цқьан, ипринцип мҩа даҿагыломызт. Аиашаҵәҟьа уҳәозар, ус иҟаз иԥсҭазаара еснагь изеидаран, иара дызқәымгылоз амҩа иангылоз ракәын ақәҿиара заҭәашьахоз, аха иара ус деиҿкаан, иҟаиҵарызи?
– Угәы иаанамгааит, – данаахынҳә, уи иихәыцуаз илахь ианихуазшәа, Важьа ҿааиҭит, – сара, даҽа қәкык сыманы, ҳамҭак ҟасҵеит ҳәа.
– Ус сгәы иаанагаӡом, – уамак игәы иҭамшәоз ала, аҭак ҟаиҵеит Џьанар, шьҭа иаҳауаз агәраҵәҟьа ганы.
– Ҩыџьа ахьеициз сеигәырӷьеит, аиашаз, сара стәала, – Важьа итәарҭа дахагылан, дзацәажәозгьы диртәомызт, ус аилибакаара иаҳа ирзымариазшәа. – Џьанар, сара ӷәӷәала сшычмазаҩу ааигәа еилыскааит. Абри аԥсҭазаараҿ еимаҳкуа закәу саҳәеи! Ҭынч ҳанхар-ҳанҵыр ҟамлаӡои? Абри ауп ариабжьарак сзызхәыцуа.
– Чмазарас ишәымеи? – ԥшра-сахьак згымыз, деилфаҷа иҿаԥхьа игылаз ииҳәоз Џьанар иааизымбатәбарахеит.
– Уи макьана сызго акәым, аха сеикәанаргьежьышт. Уи акәым аус злоу, – даҽакы далацәажәарц иҭахын, даақәгьежьит аиҳабы. – Аҟәа ақырҭуа бираҟқәа кнаҳақәоуп ҳәа саҳауеит. Иашоума?
– Макьана акгьы смаҳацт, – Џьанар дааҵыӷәхеит.
– Уи шәара шәшазыҟоу еилыскаар сҭахын.
– Иаҳҭахӡам, уи еилкаауп.
– Еиласрак цәырҵыр сҭахӡамызт.
– Аиласра аӡәгьы иҭахӡам, аха ҳазҿагылаша цәырызгаз ҳтәаны ҳазихәаԥшуам. Аӡәыр акыр ҟалеит иҳәама?
– Мамоу, уҳәан-сҳәанлоуп ишсаҳаз бираҟқәак кнаҳауп ҳәа, акгьы ыҟамзаргьы ҟалоит. Схаҭа исҳәар исҭахыу: иабаҭахыу ҳаиӷыӷеибагара? Уи ҽеи алҵит зҳәахьада?
– Уи азоума иахьа Аҟәа шәцарц зышәҭахыу?
– Аусура аган алоуп сызцо.
– Убри акәызма иҿыц жәабжьыз? Даҽак шәгәы амырҭынчуоу?
– Ихадоу уажәоуп саназааиуа. Сара ҽыхәшәтәра ирлас-ырлас сымцалар ԥсыхәа сымаӡам. Сгәамбзиара ахәцә заа иҵыскаароуп. Схаҭыԥуаҩ аусура далҵит, иудыруеит. Еиӷьыз ҭыԥк изырԥшааит. Саныҟам сзыԥсахлаша ауаҩы дсывагылазароуп. Араиком аҿы срацәажәахьеит. Иахьа Аҟәа уи аӡбахә цәырызгашт.
– Сара сабашәыцхраауа? – Џьанар иаԥхьа игылаз ауаҩ гәҭыӷьӷьаала дцәажәартә дақәшәеит игәахәуан.
– Схаҭыԥуаҩс уӡбахә сҳәар сҭахыуп.
– Избан сара? – шықәсыла аԥсшьарҭа ашьҭаҵарҭа изааҩнымҵуаз Џьанар еиӷьыз ҭыԥк шьҭак дазԥшӡамызт, аиҳабы идигалаз ақәшаҳаҭхара даркәанызануан.
– Уара ара унхоит. Зегьы урдыруеит. Аҳаҭыр умоуп. Аԥсшьарҭа акы ацәызӡандаз ҳәа, ашҭа уҭаӡам, уи зегьы ирбоит. Араион аҿынтә аӡәы дсыдыргалашт, аха уара ара ушыҟоу, исзымдырӡо дзаазгари?
– Иахысҳәаара сыздыруам, – зус иашьцылахьаз Џьанар азеиԥш зҵаарақәа рыӡбараз аԥылҳаҭ мцаԥшь иҽалаиршәрызшәа игәы инаҭон, уажәыҵәҟьа ихы-игәы иҭаз – ихәыҷқәа ирыгирхар ҳәа дшәон.
– Уақәшаҳаҭха! Ашәахьа усура уҭыҵуеит. Еилукаама? Уҭыԥан Шьына дназгар сҭахыуп. Уара иоумҳәан, схала нас сиацәажәоит, сусқәа ааиқәсыршәап.
– Иаарласны амашьына шәҭаххома? – индәылҵымҭаз Џьанар дааҭгылеит.
– Изуҳәеи? Иуҭахызар ҩбаҟа сааҭ?
– Ашьыжь ара маҷк аус зуроуми.
– Ааи, ааи!
Џьанар, ишьҭаҵарҭаҿынтә ирҭахыз заа ириҭарц, ахәыҟаҵарҭа дныҩналан, афатә злырхшаз аазгоз дима, иусурҭаҿ днеит. Иааигаз хыма-ԥсыма иус дахьаҿыз, иццакуаз Џьанар иԥсахы еибакырц егьигхомызт. Иҽаанкыло мацара, уи дноуишьҭит. Иара, уаҳа даанымхакәа, ирлас а-«Волга» ахьгылаз данааи, аныҟәцаҩ уа дыԥшӡамызт. Еснагь иҭынчыз ауаҩ, иҩныҵҟа ишуаз адәахьы иццәырҵырц егьигымхо, амашьына дадгылан. Ауха цқьа дахьызмыцәаз акәзар ҳәа, иҽааиқәикит. Дыҟаӡамкәан исасцәа аҩныҟа илбаар иҭахӡамызт. Аныҟәцаҩгьы дааигәышьан, амашьына ҭигеит. Уи дахьидтәалаз, цқьа дызхәыцуазар ҳәа, илаԥш ааҟәымгаӡакәа, ԥхьаҟа амҩа даныԥшылон.
Ус, хықәкык имаӡамкәан, Важьа шьаҿак еихызгоз иакәӡамызт. Уи ашьыжь иҟазшьеи ицәажәашьеи егьизрывҵбааӡомызт иразрада. Амилаҭ еиҿыхара иалагылаз аӡәи-аӡәи рыгәреибамгара аҽарҵарцәан, аԥылҳаҭ мцаԥшь хаз-хазы рҽацәырыхьчарц, доусы ирурыз цқьа иақәшәаӡомызт. Ҿыц адгьыл иқәнагалаз асабиацәа зларааӡашаз ҳамҭак ҟаиҵазар, ишҳамҭа ҟаимаҭыз заа иҳәатәын, цәгьахәыцрыла дзазнеирызи? Уи ус акәхарын. Аха шықәсы рацәала ашьҭаҵарҭа иҵагылаз аиҳабы дибаӡомызт. Ашьҭаҵарҭа дыҵыҵны, даҽа усурҭак дашьҭаларц шьҭа игәы ианҭаӡамыз, иаалырҟьаны ҳазшаз дизылбааԥшызшәа, адиректор иусурҭаҿ иара диваиргыларц зиӡбазеи? Иахьиҭахыз џьара ихы даирхәарц игәы изҭакӡомызт, Џьанар ижәлар
ирԥырхагахашаз ак аҿы дышхьамҵуаз аиҳабы ибзиаҵәҟьаны имдыруази. Арахь убри аҽны, иара дызҿыз аныҳәагатәи уи амши шеиқәшәаз џьоумшьоз, ақырҭуа ҳәынҭқарра аныҳәа азгәарҭарц здыруадаз ҳәа уаазхәыцыртә, далацәажәақәеит. Убри амш иақәыршәаны, Џьанар маҵурала дшыҳареикуаз ахьиеиҳәаз машәырызма? Қәкык имазу? Аԥсшьарҭаҿ мацара акәӡамызт, Баҭыр иышьҭахь ақыҭа ҷкәынцәа ззыӡрҩуаз иара, Џьанар иакәын. Аӡәырҩы аусурҭа ҭыԥ ҳаракқәа ирышьҭан. Адиректор ишьаҿа тактика мҩазар?
Аԥсшьарҭа аиҳабы мыцхәык дызизхәыцӡомызт, иаарласны Жьакәа изааигәахон. Уи ақыҭа агәы шыҟаз дҩеиуан дынҭгыла-ааҭгыло, илабашьа лыҵарсшәа, днаԥшы-ааԥшуа. Иныҟәашьала аусҳәарҭахь дыццакуан узҳәаӡомызт, макьана инхарҭаҵәҟьа уамак давымсӡацызт. Џьара ак иаҳаны дцәырҵма, уск аҭыԥ ақәҵараз амҩа дангылазар, уи иҽазикрызу, даҟәыҵрызу узеилмырго, ихьи ҳәа Џьанар абырг дааизхәыцит. Иара, аԥсшьарҭахь ихы анхаз, дизааҭымгылеит, аха, уаантәы аҩныҟа амҩа дананыз, абырг замана ҿыц даниба, ихьыз еилымкааӡакәа, дызивымсит.
– Жьакәа, угәы иалоу акыр ыҟоума? – Џьанар, амашьына данааҭыҵ, Жьакәа дынидгылеит.
– Исыхьрыз зугәахәуа сара аҟырмыџь! – Жьакәа ихаҿы лашаӡа даақәгылеит.
– Џьаракыр уццакуама?
– Ҟаи, дад, алыгажә дыццакны дабацо зугәахәуа, – иқәра зықәраз дыццакуа дзынгылоз мҩак акәын ҳәа ааиҿыҵахххьан, аха, ус дзацәажәалоз Шагьан иԥсҭазаара далҵижьҭеи, заҟа ак цәыримгарыз, аиҳараӡак макьана иҿаз Џьанар иҿаԥхьа, ус иҳәозма. Абырг иаамҭа есааира ишкьаҿхоз шиныруаз заҟа аӡәы имырбарыз.
– Уҽеилаҳәа-уҽеилаца уанызба, џьара умҩақәгылоуп ҟасҵеит.
– Ҟаи, дад! Амҩа саныланы, сааҽырбарц ансыхҭашәало ыҟоуп, умбои. Уажәы сшубо еиԥш, ирлас-ырлас убла саахгылаларц сыҟоуп. Уара усгьы ашьыжь алада, ахәымҽхан аҩада уануп.
– Уҽырба-ҽырбо узбалар, уи бзиами. Зегьы ргәы иаахәашт.
– Абас сышәзынхар сҭахыуп.
Ихаҿы шылашозгьы, игәы иҭакыз здыруадаз. Џьанар иааигәалашәеит, алада данлыбаауаз, Жьакәа Шагьан инхарҭа хыԥсы дшазыԥшуаз. Убас иаргьы ишихьуаз игәы иҵамлакәа дауҟахыз. Иахьцалак иахьынӡаилшоз инхара цқьаӡа ибон, убас дшыҟаз ҳәа ишьҭахь дыргәалашәаларц иҭахын. Макьана игәабзиара дақәгәыӷуан, аха Шагьан ак ихьуан зҳәахьадаз. Иаалырҟьашәа игәы аангылеит. Ианааилак угәы бзиазаргьы иухәаӡашамызт. Убарҭқәаегьырҭқәа хәыцырҭас ишышьҭихуаз ҩашьомызт, аҵыхәтәантәи ихшыҩзцара, уамак ихьааумгартә ишҳәазгьы, ухшыҩ азушьҭуазар.
– Саҭамыз, – Џьанар амашьынахь анахынҳәра дазхиан, – сара сцалап.
– Бзиоуп, дад. Амҩа алԥха зауша! – ихаҭа даахынҳәырц иаақәгьежьымҭаз, ак игәалашәазшәа, дааиҵаст. – Уаангыли, уара! Еициз ахәыҷқәа угәараҭа иҭанагалт ҳәа, ак саҳақәеит.
– Ааи, – иҳәеит аныҟәцаҩ, Џьанар дыԥхашьаны усгьы ҿиҭуамызт.
– Ҳаи, рымшра убааит! Уи даара сеигәырӷьеит ашьыжьымҭан.
– Иахьа аныҳәагатә рымоуп, – нациҵеит аныҟәцаҩ.
– Азамана! Саашәықәныҳәарц сҩеироуп.
– Машьынала уҳамгои, шьапыла амҩа узанаҳҵои, – Џьанар ииҳәашаз аныҟәцаҩ иҳәон.
– Макьана заацәами.
– Асасцәа иаха аахыс иҭоуп, излеилыскааз ала. Заа идыртәашт. Уаарыдтәалап.
– Ус акәзар, – Жьакәа Џьанар иааиртыз аԥхьатәи ашә дынҭалеит.
Амашьына ақыҭа мҩа ианыхын. Шьҭа асфальт зықәшьыз амҩа анысра закәыхзи. Уажәраанӡа бӷанҷла ичаԥаз аԥхынраз ахәшырб шьҭыҵуан, ақәа анлеилак аҳәынҵәы ҟалон. Уажәшьҭак шьапыла анылараҵәҟьа уамак ирхьаамызт. Иагьа еибарххара ажәларқәа рыҩныҵҟа ицозаргьы, иагьа еиҿагылара аполитикцәа ирыбжьазаргьы, урҭқәа зегьы ҵаҵӷәыс ирымаз аекономика еилаҳауазаргьы, абзынҵыра маҷ-маҷ аҭышәынтәаларахь ахы хамзар ауӡомызт. Уажәык, ақыҭа мҩа асфальт ықәшьра акәмызт, џьара мҩак машәырла еилабгар, убри аҭыԥ излақәырҵашаз ахарџь аԥшаара аиҳабыра ирцәыуадаҩхарын, убраанӡа атәыла ду злагылаз ахынҭа-ҩынҭара аҩаӡара шьҭыҵхьан. Шықәсқәак раԥхьа, ирымаз амал рхы иархәаны, ирзыҟаҵаз акәын акәымзар, ԥхьаҟа ааигәа ак рзышьақәыргылаӡомызт. Ауаа аҭынчрахь рырхынҳәраз аус ӷәӷәа рҿаԥхьа ишьҭан, арахь, уи амҩа арҭарц, иҟарҵашаз ҳәа рхахьы егьааиуамызт. Иԥсахтәыз рацәан, ихадаз – асистема ахаҭа. Амч знапаҿы иҟаз уи аус амҩа рзаҭаӡомызт. Асистема ахаҭа аԥызҵаз, нас аԥсҭазаараҿ абиԥарала имҩақәызҵоз шьҭак мчыла уи аанкылара рылшаӡомызт, аԥсахшьа мҩак рзыԥшааӡомызт. Урҭ, асистемақәа, реиҭныԥсахлара маншәалахарц, ажәытә знапаҿы иҟаз ықәҵыр акәын, аҿыцқәа ааир ахәҭан. Ианакәызаалак ас аҽеиҭныԥсахларақәа бџьарла еиҿагыларада имҩаԥысуамызт. Аимпериа
аилаҳара ԥхьаҟа иазԥшын, макьана уи азхәыцра цәгьаус мҩаԥгатәык иаҩызан, алацәажәара иацәшәон, аха ҭынч-ҭынч аԥсҭазаара уахь ахы хан. Аиҿагылара ҟамлар ауӡомызт, шьҭак аус злаз уи амҽхак акәын: аҳҭны қалақьқәа рҿы аидысларақәа рыла инҵәарызу, ма аимпериа шынеибакәыз иамҽханакрызу, акыр шықәса нибарҵәарыла, ажәларқәа рхақәиҭрахь икылсрызу. Аҩбатәи аетап аҿынӡа имнеикәан, актәи аҿы аангылашьак зыбзоурахашаз, атәыла ду актәи Ахада дӷалат уаҩны аӡәырҩы дрыԥхьаӡашт, аха аҭоурых уаа неибынеиԥшны дара ианраамҭаз ирзеилкаауамызт. Шьарда шықәсан урҭ рус аҵакы даҟьа ҿыцны аҭоурых ианазкылсуаз.
Ақыҭа мҩа аиӷьтәра иаҿыбаан арҭ ахәыцрақәа. Амашьына акәзар – зхы ақәкыз анхарҭа иаадгылеит. Хҩы уаа анааҭыҵ, иаҳа иҿаз аҩыџьа акоробка аақәырхын, агәарԥ иахьынҭаргалаз инадыргылан, амашьына дыргьежьит. Аԥшәма абырг агәарԥахь дҩеигеит. Жьакәа акоробка Џьанар дицаҵаларц дшаҿыз збаз Асҭанда длалбааҟьан, даарԥылеит. Абырг, аиашьа иԥҳацәа реицира лыдныҳәаланы, аиаҳәшьадура зҽазызкхьаз аԥҳәызба лылахь днагәӡит. Лашьеи лареи акоробка абарҵахь иҩарган, инықәдыргылеит. Шьардасиа длыманы, Надшьа даадәылҵын, рысас аԥсшәа иарҳәеит. Ихаҭа амаҵурҭахь деихон, уи збоз Надшьа аҩныҟа дналыԥхьеит, асасцәа ааиаанӡа, агәарԥаҿ аҵла аҵаҟа арымӡ днықәтәар еиӷьны ишылбозгьы. Мап мҳәаӡакәа, иара дыҩхалеит. Длатәарц иабжьырган, хышәҭ-мышәҭк анаақәдыргыла, акәтыжьи ачашәи ааргарц рҽыназыркқәаанӡа, иара аишәа даадгылеит.
– Ара иқәгылоу макьана иазхоит, Надшьа, – афырџьан аақәихит.
– Уаҳзаангылондаз! – Надшьа даагәырӷьеит. – Ҳасасцәа унарыдымтәалози.
– Заа саашәықәныҳәарц ауп сзааиз. Анцәа шәиныҳәааит зегьы! Надшьа, иаабхабымгац иҟоузеи! Аха бажәра шкәакәоуп, инагӡахааит! Быҷкәын заҵә иԥа ила лашара ҿыцк бызхаханы бшаабоз, еициз ахәыҷқәа бгәырӷьара иацырҵеит. Анцәа дырхылаԥшааит! Рымшра жәбааит! – иҩнагылаз зегьы днарылаԥшит. – Рыԥсадгьыл азы иуааны рызҳааит! Ҵарамшла шәдыргәырӷьааит! Зегь раԥхьа агәабзиара рыгымхааит! Рыԥсҭазаараҿ абзиарақәа рыла иҭышәынтәаланы, шәдыргәырӷьалааит! – дныҳәа-ныԥхьан, афырџьан ааҭаирцәын, акы иҿы инҭаиршәит. Иџьыба ҟәрышьқәак ааҭихын, ахышәҭмышәҭ ахыхь инықәиршәит.
– Уи аҭахымызт, Жьакәа, – абыргзаҵә аԥара абааигарыз ҳәа изхәыцуаз аԥшәма ԥҳәыс иаалцәымӷахаҵәҟьеит.
– Ахәыҷқәа рааӡараҿ цәыкәбарк иаҩызоуп, бзиала ишәыхәааит! – дындәылҵын, длалбааит. – Сара ара сыԥсы аасшьап, – ашәшьырҵаҿ арымӡ днықәтәеит, илабашьа ныҵарс инаиргылан. – Уара уусқәа ҟаҵала. Ара усыдгылазар, суԥырхагоушәа сгәы иабоит. Уца!
– Угәы ҿыӷьыр ҳәа сшәоит, – аԥшәма дааԥышәырччеит.
– Аҩны сыҟазар сзацәажәодаз?
Џьанар шьҭахьҟа иҿынеихан, идырхиахьази идмырхиахьази аагәеиҭақәеит. Ахьурӡы чуан ду асураҿы амца иақәдыргылахьан, ахырӷ ҭаԥсаны. Амца маҷ инаҵеиҵеит исаларц. Асасцәа шааилак, амца еибаиркрын, ирлас ируртә. Акәац зҭеиҵаз даҽа қәаб хәыҷык, саџьақк иқәыргыланы, амца
наҵеиҵеит. Асасцәа рылатәараз ирзахьыгӡомызт, аха нас ирымҵарҵарын. Егьирахь шьҭа зегь мазеиқәан. Аԥҭа асасцәа лыбааигалар цәгьамызт. Уажәыгьы имгылацкәа иҟамызт. Уа иртәазар акәын иара игәамԥхоз, ижәны илыбаар, ара идырхиауаз ззы иқәдыргылодаз. Асураҿынтә данаахынҳәуаз, Надшьа, амаҵурҭа дааҩныҵны, Жьакәа днаидтәаларц, лҿыналхон.
– Уара, ара Аԥҭа дыҟан, – ан дааҭгылан, лхы лԥа инаизлырхеит.
– Нас?
– Аӡӷабцәа унарызҵааи! Ҳасасцәа шьҭа иааигар бзиан. Уа ирчаны илыбааигар, ҳныҳәагатә бжахоит, – ашәшьырҵахь лҿыналхеит. – Уа утәаз, сукәахшоуп! – иҩалхаҵгылаз Жьакәа дналыртәан, арымӡ егьи аган лара лҽаақәылкит.
– Надшьа, саха бызҭада, схала саатәар, сыԥсы ааиҭасымкуеи, – налаҭеикит иара, ииҳәазгьы ааицәымӷахеит зажәа зраӡалоз абырг, иԥсы ааиҭакра лара даԥырхагахазшәа.
– Уа зегь ҟаҵоуп. Уара сааудтәалап сгәахәит. Шьҭа аишәа еиҿыркаауеит ауп. Аҿар даҽакала иҟарҵоит, ҳара ҳхаан еиԥш акәымкәа.
– Ибгәамԥхои?
– Иҳаиӷьуп, иҳаиӷь! – дгәырӷьон Надшьа, лара илықәлаз раамҭа ада даҽа аамҭак змырҽхәоз дреиԥшымкәа.
– Сгәы иаахәеит.
– Иарбан?
– Бажәра ахьышкәакәахаз.
– Ааи, убаашәт. Сыҷкәын ила сыҽхәартә сыҟагәышьоуп.
– Бҭаца лакәзар – дыбзиоуп ҳәа саҳауеит.
– Ааи, слыкәахшандаз! Сыӡӷаб лоуп исгәамԥхо.
– Ибҳәо закәи! Уи макьана дыҷкәыноупеи, лҵара, лусура – деиқәшәоуп, аразҟгьы ианлаамҭоу илзааиуеит.
Усҟан Џьанар амаҵурҭаҿ иаҳәшьа длацәажәон, рысас-ӡӷабцәа ишраҳауаз.
– Аԥҭа ииҭахызи?
– Ус акгьы имҳәеит, аха ҳшыхиаз ибарц даазар ҳәа агәра сзымгеит, уара.
– Ҵәыцақәак дмыркыкәан, иаурышьҭып ҳәа сыҟам.
– Уи усгьы еилкаауп. Уҩеир, ирласны илыбааугарын.
– Сцап нас.
– Саргьы суцны сҩеир сҭахыуп, – Шьардасиа даақәгылеит. – Ара шьҭа шәеиҵахарым.
– Ҳаиҵахом, аха бан лаҳәшьа усгьы ашьыбжьышьҭахь длыбаауеит. Лбаразы бызцои?
– Аԥҭа иаб дымбакәан сықәҵуама, иганаҿ сшыҟоу?
– Уаха бсышьҭуану? – Асҭанда иааџьалшьеит. – Амҽыша ауха ҳаицны ҳцоит. Ибҭахызар уаха баҳәшьаду блыцны аԥҭараа рахь бҩеип.
– Бзиоуп нас.
Шьардасиа илабжьгаз данақәшаҳаҭха, Џьанар дымԥшӡакәа дындәылҵит, Асҭанда ихы налықәкны:
– Акәац иаҵоу амца аагәаҭала!
Аԥсны Жәлар р-Форум «Аидгылара» Бзыԥҭатәи аиҿкаара акомитет 1990 шықәса, ианвар 25-зы имҩаԥнагаз ақыҭа џьажәлар реизара.
АПРОТОКОЛ № 5.
Иалахәу: аҩныҵҟа итәоуи игылоуи 200-ҩык ыҟоуп, иамкыз даҽа 200-ҩык адәахьы игылоуп.
Амш азҵаатәы:
1. Апротестҟаҵара аамҭала аанкылара.
2. ҚССР Иреиҳаӡоу Асовет ахь алхрақәа абоикот ҟаҵара.
3. Ацхырааратә комитет аиҿкаара.
Изыӡырҩуан: Гыцба Л.Б., Аԥсны Жәлар р-Форум «Аидгылара» Бзыԥҭатәи аиҿкаара аиҳабы. Иқәгылоу азҵаарақәа рыхԥагьы деицрылацәажәеит, ахцәажәара еизакны иҟаларц. 1989 шықәса аԥхын иҟалаз атрагедиа амшала, акгьы зхарамыз аҷкәынцәа рацәаӡаны иҭаркит. Убри аанкылараз иаԥшьгоуп мызкы аԥхьа ҳазлагаз апротест, уи иахьанӡа иааргеит Бзыԥҭа инхоз. Хар ҳамамкәангьы имҩаԥаагеит. Итәан жәлала, еиҿкаарыла, ҳазқәымгәыӷӡоз ауаагьы ҳаднагалеит. Аха иҳацымхраазгьы жәлақәак ҟалеит. Ус иагьа иҟазаргьы, ауаа акыр еиднакылт, ихадароугьы – апротест амшала акәхап, иара ҳналагеижьҭеи, уаҩы дызрызҭамкыцт. Ҳшыцәамыз, ҳшьапы ҳшықәгылаз дҳарбеит. Апротест аамҭалоуп ишаанаҳкыло, уи иаанаго – ианаҭахыу иаразнак ицәыраагоит, даҽа формак аҳҭаргьы. Ҳаԥхьаҟа аусқәа иҵегь шьҭоуп. Убри анаҩс Аԥсны жәлар рахь ааԥхьара ҟаҳҵарц ҳгәы иҭоуп, ажәлар ара итәоу мап ахырымҳәаауазар /Аԥхьара апротокол иацуп/. Ишыжәбо ҚССР Иреиҳаӡоу Асовет ахь алхрақәа абоикот рзаауроуп. Адепутатцәа ралхра иаанаго, Лыхнытәи Ааԥхьара мап ацәаҳкуеит ауп. Насгьы ҳара ҳхаҭарнакцәа асессиаҿ Қарҭ акгьы рызҳәом, ирзыҟаҵом. Акызаҵәык ирылшо, иаҳԥырхагоу аусқәа анырыӡбо ақырҭуа депутатцәа
рнапы рыцшьҭырхуеит. Ахԥатәи азҵаара… Ҳара аԥара ҳамам, избанзар ҳажәлар малла уамак ибеиам, арахь амал зманы иаауа, ма ара ҳацәзырҳәыз џьоукы урҭ аҩнқәа аархәоит, ирҭиуеит, абас еиҭарсуа ицоит. Ҳара ҳаицхырааны аԥара еизаагар, изҭахыу ираҳҭалап, кредит ҳасабла. Ҭаацәацԥхьаӡа шықәсык абри аус шә-мааҭк ақәдырӡуа иҟаҳҵар ҳҭахыуп, ауаа мап рымкуазар.
Иқәгылеит: Ԥлиа М.: – Абри ааԥхьара даара аҵакы ӷәӷәа амоуп. Алхрақәа рыҽрылархәра акәты ашьыга ашьапхыц иҵнахуеит ауп иаанаго. Зхы пату ақәызҵо аӡәы алхрахь дымнеироуп. Ддепутатуп ҳәа иалырхыз аӡәы асессиахь дымцароуп, еиӷьуп ихаҭа икандидатура зынӡак мап ацәикыр.
Барцыц В.: – Иҟаҳҵо ҵакыс иамеи?
Гыцба Л.: – ҚССР Иреиҳаӡоу Асовет ахь алхрақәа аԥсуаа рҽахьаладмырхәуа аҵак ду амоуп. Иахьа ҳмаҷхаргьы, мышкы зны ҳашиашоу еилыркаар, иҳадгыло рацәахоит. Иахьатәи аус ала инҵәом ҳара ҳазҵаара аҵыхәтәа.
Кьатиа Г.: – Алхрақәа рахь анеира сақәшаҳаҭым.
Ҷыҭанаа В.: – Ҳара ҳаҟамкәа, дара ҳа ҳзы иҭадыршәыр? Ишԥаҟаҳҵои?
Барцыц В.: – Алхрақәа аӡә ҳҽалаҳархәраны ҳаҟам. Адепутатцәа анбаҳахәахьаз? Арӡынбеи Шамбеи заҵәык ак ааҳхырҳәааит акәымзар. Ааԥхьара иахьабалак ишәышьҭыроуп.
Ԥсардиа Л.: – Ара ирҳәо иашоуп. Амала ҳахьааидгыло иҟоу зегьы ҳҳәоит, аӡәыр акы угәы иалазар – абра иҳәа.
Цыхьычба Л.: – Ааԥхьара ҳадаҳкылап. Аԥара алхра ҳақәшаҳаҭуп. Анапышьҭхра ҟаҳҵап.
Ирыӡбеит: 1. Апротестҟаҵара аамҭала иаанкылазааит. 2. ҚССР Иреиҳаӡоу Асовет ахь алхрақәа абоикот рызузааит. 3. Ацхырааратә комитет аиҿкаара иаԥсаны иԥхьаӡазааит.
Аизара мҩаԥигон инапы аҵаҩуп /Гыцба Л./
Амаӡаныҟәгаҩ лнапы аҵаҩуп /Сиҷинаа И./
 
Ақалақь комитет адкыларҭаҿ дахьынӡаҩнагылаз, Леуанти ихы иааҭашәаз, – Қарҭ аус зуаз Енвер Қапба убри ақырҭуа ныҳәа аҽны баша арахь дмааӡеит. Дзааи? Хықәкыла даарышьҭу? Гәарамиа Астикәа, аԥсуаа рзырҭынчуазар ҳәа, жәы-шықәса раԥхьа Гәдоуҭантә арахь диаргеит, 30-тәи ашықәсқәа раахыс аԥсуа дахьнарымгоз актәи амаӡаныҟәгаҩ иҭыԥаҿ. Усҟан ареспубликақәа рҿыц конституциақәа рыдыркылон, СССР аҿыц Конституциа иаҿырԥшны. Аԥсны убри азыԥшын, аԥсуаа усгьы уи иақәшаҳаҭмызт, рыгәшәа рызкуазар ргәахәшәа, қарҭааи москвааи аԥсуа Гагра дахадыргыларц дааргеит, акәымзар арҭ ирызхьаԥшуадаз. Астикәа араҟа дырмыхәозшәа анырба, ибжьарц Қарҭ аус зуаз Енвер даарышьҭит. Уи давтократын, аҭакрақәа рымҩаԥгараҿ аиҳабыра дрыцхрааит, амала уи ала аҳаҭыр анҭгьы-арҭгьы ирызмырҳаит. Аԥсны дахагыларц игәы иҭагәышьан, аха қарҭаа уи иаҭәарымшьеит, иззакәыз уаҩы изеилымкааит. Дахьааз деиҭаргеит, Қырҭтәыла азанааҭ еидгылақәа реиҳабы ихаҭыԥуаҩс. Аиашаз, уаантәы Аԥсны аиҳабыра аԥхьагылараз аара иаҳа имариан. Иара ицынхәра апартиа Гагра ақалақь комитет актәи амаӡаныҟәгаҩс диаган Ԥлиа Валери Џьоџьаиԥа. Уи заҳаз Леуанти ақалақь комитет аилаҳарахь ахы архазшәа ацәанырра ааизкылҟьеит. Ус анакәха, апартиа ахаҭа аилабгара азԥшын. Аҵыхәтәантәи
аамҭаз уи аҵабыргхара мҩа иангылан. Леуанти шьҭа игәы иалан жәа-шықәса раԥхьа, ақалақьтә комитет аԥсуа дахадыргыларц, маӡа-аргама иҩызцәеи иареи хацәнамырха иахьықәԥоз. Амчра анагӡкомқәа рахь ииасуан. Ақалақь нагӡком дахадыргылон ақырҭуа, апартиатә еиҿкаара аԥсуа инапы иананырҵа нахыс. Ихҵәаны арахь иааргаз рыхшареи ҳара ҳтәқәеи иаҳа еилибакаарын ргәахәын, аҭыԥантәи ақырҭқәа аҭыԥқәа рырҭарц, аԥсуаа қәԥахуан. Убри иабзоураны, Кучухиӡе анагӡара комитет дахагылан, амч инапахьы маҷ-маҷ инеиуан. Жәа-шықәса раԥхьа хара хәыцра рыгхазшәа збоз Леуанти адкыларҭа дыҩдәылҵит.
Зкабинет ахь инеиуаз, амаҳагьа хылҵшьҭра бла зхаз Надареишьвили Ҭамаз днаихьԥшит. Ирҳәон аҩбатәи амаӡаныҟәгаҩ Сигәуа инапынҵақәа шьҭеиҵарц иҭахын, игәамбзиара иахырҟьаны ҳәа. Убри иҭыԥаҿ дыштәаз Ҭамаз ԥхыӡырла ишибоз идыруан абыржәы зылаԥш дааҵашәаз. Иара ихатәы планқәа ахьынӡаҳаракыз уаҩы дзыҩаӡомызт. Иааикәыршаз аӡәы иаҵкыс здыруаз, изылшоз, ивагылашаз дыҟан ҳәа ихахьы изаагозма. Мышкы зны Аԥсны ахагылара аӡәыр даԥсахозар, – уажәы Гагра ақалақь комитет ахыбра шьахә дыҩнагьежьуа дыҩнамзи. Убри аҭыԥ ҳаракырахь ахалара имилаҭ рықәԥара ахагылара ишабзоурахоз уажәнатә идыруан.
– Нас иҟоуи? – уи даақәгьежьын, Леуанти инапы ааимихит.
– Иҟоу еилыскаарц ауми сзааз, – агаӡа-ҟәыӷара здибалоз дахьидгылаз шицәымӷыз ааимырԥшырц, Леуанти дԥышәырччон.
– Иҿыцу акгьы сыздыруам.
– Аиҳабыра абацеи?
– Акгьы рымҳәаӡеитеи.
– Аиаша? – урҭ рхырхарҭа изымдыруазшәа Ҭамаз дахьцәажәоз идгылаз изычҳауамызт, уи инимырԥшырц ихы дақәԥон акәымзар.
– Аиаша! – Ҭамаз ииҳәахьаз шьақәирӷәӷәон.
– Ара Радмир дзацәажәодаз? – иаалырҟьаны Леуанти убри азҵаара иҿыцыз ак изцәырнагарызшәа ихы иааҭашәеит.
– Уи Қапба дибарц иҭахын.
– Нас?
– Енвер Ерасҭа-иԥа дҵак шимаз еиликаан, диԥырхагамхарц иӡбеит. Уаҵәы диқәымшәои.
– Уи закәытә дҵоуи имоу, Қарҭынтә иахьа дмаар ҟамло? – дҭимҵаацәар акгьы цқьа ишизеилмыргоз ибон Леуанти.
– Урҭқәа зегьы сара исазҳәода.
– Аиеи шьҭах? – ари дзыдгылаз игәра игаӡомызт, диқәшаҳаҭхазшәа шыҟаиҵазгьы.
– Шәызынтәык Ерасҭа-иԥа шәишьҭоуп, иҟалеи? – ҽыргаӡара ҟаиҵон Ҭамаз.
– Уи сишьҭаӡам, Радмир иакәын ишьҭаз.
– Убас иара иоума иуазҳәаз? – Ҭамаз иаҳаз шааџьеишьаз ихаҿгьы ианыԥшуан.
– Ааи.
– Радмир изааигәара игылоу санаториак дахагыларц иҭахыуп. Убри аӡбахә ала Енвер Ерасҭаиԥа диацәажәарц дишьҭоуп. Излаздыруала, шәарҭ ишәҭахӡам Радмир убри аҭыԥ игар.
– Ус иаахҵәаны ҳарҭ иаҳҳәама?
– Жәаха ҽнак, уҩызцәа уманы уаныҟаз, ухала иумҳәеи, аԥсуа кадрқәа аҭыԥ анраҳҭо, шәара ҳшәызҵааларц. Урҭ шәара иаҳа ижәдыруеит ҳара ҳаҵкыс, ус ауми ишуҳәаз?
– Исҳәеит, нас?
– Убри аԥхьаҟа аилацәажәара ҳаман, уи асанатори Радмир дахаргылазарц.
– Ишәԥырхагадаз?
– Уара иуҳәаз убри иазкын ҳәа ақәаҳҵеит.
– Усҟатәи шәыхшыҩ сзышәышьҭуеижьҭеи иҵуеи?
– Уҩызцәеи уареи зыӡбахә шәҳәаз иарбан усу ҳахшыҩ ззаҳмышьҭыз?
– Ҳацәгьамзаапеи, ҳаиҿцаарақәа усҟатәи ибзиазар.
– Саргьы ус сгәы иаанагоит.
Леуанти амардуан длаҿалан, адәахьы днаццакит. Арҭ Радмир ихала дзышьҭалаз аус рыӡбарц рхаҭақәа уамак ирҭахӡамызт ҳәа дазкылсуан иара. Иҩызцәеи иареи зықәшаҳаҭмыз аус рхы иадырхәеит, амилаҭ зҵаара аӡбара еиларымкшарц инаҵганы. Заҟа ицәыбзахшақәази ҳәа, гәаныла дырзымақаруа, иҩызцәа рахь дындәылҵит, Радмир изыруз игәы иаамыхәеит ҳәагьы изҳәомызт. Амала дара ираҳәҿагьежьуаз ауаҩ мап зицәыркрызи? Изныҟәгарымызт ҳәа ицәшәарымызт, иара иҽыззикыз, ихы-иԥсы ақәҵаны, дазааԥсон, иқәҿиара маҷмызт, иахәҭаз ҵарала дшеиқәшәамызгьы. Ма дара иҵегь ирзааигәаз аӡәы днарышьҭырц рҽазыҟарҵозу? Иаҳа ихшыҩ ззишьҭрыз Леуанти издыруамызт, Бадреи Вадими зыдгылаз имашьына даназааигәахоз. Урҭ зацәажәоз Баграти даҽа ҷкәынаки ара иахьибоз игәаԥхомызт.
– Арахь шәҳашьҭамлан ҳәа шәасымҳәази.
– Иеизоз хьаас шәрыман, иҟоу еилаҳкаарц ҳааит, – иҳәеит Баграт.
– Иҟоуи уа?
– Ԥыҭ-ҩык ԥшуп. Еизоит иҵегь.
– Ҳауаа ааџьоушьап, – Леуанти дԥышәырччон. – Иахьа иааҳадҵааларц аӡәгьы иаҳамҳәаӡеит. Дара ирдыруеит ацхыраара ҳҭаххар шалшо.
Доусы излааз рмашьынақәа рахь рҿанынарха, Баграт Леуанти, ихьӡ ҳәаны, изҿиҭит. Рҩыџьегь
анааҭгыла, иааизааигәахеит, рымацара иааидхалартә. Баграт ак иҳәарц даҿын, арахь уи цәыригарызу, иӡарызу ихаҭа цқьа издыруамызт, игәи-игәи еилаԥшуан.
– Иухьыз уҳәар санаанукылах, – уи дызҭашәаз збоз Леуанти днаиҵгәеит.
– Бзыԥҭа амҩан шәшеидгылаз збеит, дабаудыруеи?
– Узҿу дарбан?
– Радмир иоуми.
– Уи уа дынхон.
– Сара дахьызбало даҽаџьароуп.
– Ауаҭахқәа Пицунда имоуп. Хылҵшьҭрала дыбзыԥҭатәиуп. Уа иаб дынхоит.
– Усҟатәиҵәҟьа дсыздырӡом. Схаҭа уахь сықәнагалеижьҭеи, уамак ҵуам.
– Иуҭахыҵәҟьоу умҳәаӡацт ҳәа сыҟоуп.
– Ааи. Иахьа ҩынтә шәеиқәшәахьеит. Шәыхшыҩ еизышьҭӡаны шәеицәажәон.
– Иахьа хынтә ҳаиқәшәахьеит, ҩынтә роума. Уара уи узацәшәеи?
– Иахьынӡаздыруа иара иҳазшәарҭоу уаҩуп.
– Иҟалап.
– Уамак дшәарҭамзаргьы, зыгәра угаша уаҩӡам.
– Изхуҳәааи? Арахь маҷӡак агәыҩбара умоушәа збоит.
– Агәыҩбара – уи ишԥа?
– Радмир изы иуҳәо ахьынӡаҵабыргыу уздырӡом.
– Схаҭа изымбаӡеит, аха исаҳаит иара изкыу жәабжьк. Ааигәа иаарышьҭыз апрокурор ҿыц аҩны днеигеит рҳәеит.
– Иаб иҩны дааигеит.
– Нас зегь удыруама?
– Уаҳа акгьы сыздырӡом.
– Уа ашьтәа ишьырц изыԥхьаз игәы иаланы ишиҳәоз саҳаит Радмир агыруа прокурор иныҳәаҿа шикуаз. «Ҳара акраҳҿазҵо, иагьҳабу уоуп, Анцәа уиныҳәааит!» – ҳәа диныҳәон.
– Уи смаҳаӡацт, аха, ҿыц иааганы, амч знапаҿы издыркыз рызынтәык убас реиҳәошәа сгәы иабоит.
– Избан?
– Даргьы уамак иҟәыӷоу уаау џьушьома. Ари игызмалрақәа рзеилымкаауазар ҟалоит. Издыруада еилыркаауазаргьы, даргьы рхы дадмырхәои.
– Иара ус зыҟаиҵои?
– Ихы иаирхәарц.
– Иахьа ҳазҭагылоу аамҭаз дызҿу ӷалатраӡами?
– Ӷалатроуп.
– Нас ҳзызԥшыда? Ҳааиԥхьаны иҭыԥ дықәҳамҵари?
– Макьана ус ҳзыҟаҵаӡом, – Леуанти ииҳәоз агәра игон. – Ҳаилеибаҵоит. Ҳара-ҳара ҳаиӷыӷеибагара ҳҽацәаҳахьчароуп.
– Абри ауаҩ иҭыԥ даҳзықәымҵону?
– Имацара дыҟоу џьушьома? Идгылаша иԥшаауеит. Ҳацҭәақәа реилыргара ҳҽазаҳкыр, ҳаамҭеи ҳалшареи шынеибакәу убарҭ ирықәҳарӡуеит.
– Ас ҳнеиҿаԥшы-ааиҿаԥшуа мацара ҳцалома?
– Иахьынӡазалшо. Ҳхала ҳаибарԥсыр ақырҭқәа заҟа ирҭахыу удыруама! Макьана ҳнеивыс-ааивыслароуп. Сара ақырҭқәа срыцәшәо џьушьома. Сзыцәшәо иаҳтәушәа, иаҳтәымшәа иҳабжьагылоу аԥсахыҩцәа роуп. Урҭ заҟа иаҳԥырхагоу макьана ҳхаҿы имааиӡацт. Уазхәыцқәеи!
– Исаҳаит.
– Сыгәраганы исоуҳәаз азы, даараӡа иҭабуп.
Рҩыџьегь ааидыҵын, доусы ирызԥшыз рҩызцәа ирызнеит. Бадреи Вадими амашьына иҭатәан. Леуанти аԥсҟы ааникылеит. Амашьына ҭынч-ҭынч амҩа ианын. Амилициа ахыбра ааигәа-сигәа бираҟла ицқьан. Иахьцалак амчрақәа зыҩназ ахыбрақәа ақырҭуа ржәытә символра зуаз акнаҳара рылымшеит. Амилаҭ ирыбжьагылазшәа ахьыҟарҵоз акыр иаԥсан. Ус дхәыцуан Леуанти. Ақырҭуа школ ашҭа ҿыц рыбла иҵыргеит. Арҭ рышьҭахь абираҟ адырҩегь икнарҳарц рҽазырымкит. Анагӡаратә комитет, акультура ҩны, Русҭавели ихьӡ зхыз рхыбрақәа, урҭ рааигәа-сигәа уҳәа, бираҟ рбомызт. Астадион ахьгьы еиҭанаԥшит. Ауниверсам, авокзал, Колхида ақырҭуа школ… Иахьабалак ицқьан. Абарҭ рбираҟқәа зхашьҭырхуаз, рхала урҭ рзымхьчазар? Амашьына иҭатәаз ирзеилкаауамызт.
Иара ус, ирцәымӷыз бираҟк џьара рылаԥш иҵашәозар ҳәа мацара, ихьаԥш-кәаԥшуа Бзыԥҭа ақыҭа ду илалагылеит. Еснагь машьына згымыз амҩаду ҭацәын, иаацәырҵуаз акык-ҩбак ракәымзар. Автобусқәа раангыларҭақәа рҿы игылаз маҷҩын. Амҩа ган ианыз қырҭуа уамак дузрылбаауамызт. Зполитикатә хырхарҭа макьана иузеилымкаауаз ашәамахьцәа иаҳа иуԥылон. Ирыҵалазеи абарҭ ақырҭқәа? Иазгәарҭарц изызгәаҟуаз амш аҽны рыҽзырҵәахрызи? Ақыҭа усҳәарҭа заҟа иазааигәахоз аҟара, уахь иццакуаз аԥсуаа ирывсны, амашьына ашҭа инҭалеит. Ауаа рацәахон, амашьынақәагьы маҷӡамызт. Ауааԥсыра заҟа ирацәаз аҟара, Леуанти игәы ӷәӷәахон. Мчыс имаз – жәлар ршьапықәгыларан.
– Сергеи! – дааиԥхьеит иара Анқәаб ҷкәын. – Бзыԥ аԥсҭа шәҭалахьоума?
– Мамоу.
– Џьоукы узышьҭуама?
– Ҳахиами.
– Аклуби ашколи рхыбрақәа гәашәҭа! Уахь иахькнарҳаша даҽа ҭыԥк рымаӡам.
– Бзиоуп! – уажәраанӡа дзықәтәаз акәӡамкәан, Сергеи даҽа машьынак аныҟәцаҩ дыниватәеит, амашьына иаразнак агәашә инҭҟьеит.
– Абна ааглых комбинат гәашәҭазар? – Аҟәара ацуҭаҿынтә иааз ҷкәынцәақәак Вова Канџьариа дрылан, Леуанти уи дааирӡырҩит.
– Егьҳамбеит, – еицыз еицырҳәеит, уи азҵаара анроуаз ҳәа еицыԥшызшәа.
Абна ааглых комбинати абна ааглых нхамҩеи Бзыԥ аӡиас ахықәан ҭыԥк аҿы еицыҟан. Аиҳабырақәа рҿы нџьныр хадак даԥсыуан акәымзар, цәымзаркы уаҩ дузыԥшаауамызт. Амала ақды мҩангага машьына дуқәа рныҟәцаҩцәа, акомбинат аӷәхырҭа аусуҩцәа абжеиҳараӡак аԥсыуаан. Цҭәык иацәшәаны уа абираҟ шьҭыхра рҭахымхазар акәхарын. Зегь раҵкыс аус иуазшәа, Леуанти дшааԥсазгьы ихшыҩ цҳафырын макьана. Игәамбзиареи иԥсеибафареи дзымхәыцуа аҽны дықәдырхаргьы ҟалон. Акран аҿы днеин, иҩызцәа икәшаны ишгылаз, изнапык ргәаҩа инаҵеикын, аӡы хьшәашәа цәыкәбарла иҿеиҭәеит.
– Сара сбираҟ абаҟоу?! – ибжьы ихақәынҵала ақыҭсовет иахагылаз Иураҭ ибжьы ҵарыхәҵәа ааиаҳаит. Уи ахыбра дааҵагылахьан. Иԥшрала узааивакьакьомызт, убас ибла ҭцаны, дџыхӡа Леуанти днаизԥшит, ахара здылоз уи иакәын аанарго.
– Уи ҳара икнаҳхит, – ибжьы ҭымгацәакәа, рӷәӷәарӷәӷәа Леуанти даақәгылеит.
– Иаажәг арахь! Ҿыц икнасҳауеит.
– Икнауҳарц аума изыкнаҳхыз? – дызхагылаз ақыҭаҿ х-ԥтәшәык змаз абираҟ шкнаҳаз абыржәраанӡа имаҳацкәа дыҟамызт иара, аха уи агәхьаа икӡамызт, Леуанти игәы ԥызжәашаз имамызкәан. «Сбираҟ»
ҳәа дзышьҭаз акәзар, абасҟатәи амилаҭ еиҿагылара анеилашуаз, уи ихьчарц аӡбахә ахьцәыригаз иаҳагьы ицәымӷра шьҭухрын.
– Ари икнашәҳаз закәи?
– Уи ҳара ҳтәоуп.
– Уигьы кнысхуеит.
– Икныхи! – аниҳәа, Иураҭ ихаԥыц ааихаирӷәӷәан, уаҳа ҿымҭӡакәа, икабинет ҭбаахь дҩеирц, амардуан дҩаҿагылеит. Уи дзышьҭаз ифлаг иахьа иаҳа алеигарын, аха иааг! Абра еизаз иԥырхаган.
Еизаз рмашьынақәа ана-ара игылан. Иагьмаҷмызт. Урҭ ахьдәықәиҵашаз Леуанти уаҳа издыруамызт. Рбираҟ ахьышьҭырхрыз даҽаџьара иабыкәхарыз? Ииурыз-ииҳәарыз дақәымшәозшәа, иуаа дрылагылан. Аус злаз жәабжь ҿыцк изаазгашаз агәарԥ дааҭалозар акәын. Амашьынақәа амҩаду ианын, хьаак змаӡамыз ауаа ҭартәаны. Сергеи Анқәаб дызлацаз а-«Жигули» анааҭала, иара дааҭыҵын, инапы ахарантә иааиҟьеит, дахьцаз акгьы шимбаз иҳәарц иҭахны. Иааҭалон Баграт дызҭатәаз амашьынагьы. Асҟаамҭа иареи иныҟәцаҩи ахьзымаацыз џьоушьарын. Иабаҟаз?
– Ателефон ахь ишәыԥхьоит, – Баграт ак иҳәарц иҭахны, дааизааигәахаанӡа, абарҵаҿынтә амардуан длалбаан, Ирина Леуанти дааидгылеит.
– Уажәыҵәҟьа, – Леуанти уи днаирхынҳәын, Баграт дааизԥшит.
– Алаҳаӡыхь ашкол аҿы икнаҳауп, – уи дқьыԥаха дааҭгылеит.
– Иуаҳау, ублала иубоу?
– Избеит, ауаагьы рацәоуп. Изласаҳаз ала, ацитрустә совнхара акультуратә ҩны иахакнаҳауп.
– Уажәыҵәҟьа амҩа ҳақәлоит. Аӡәгьы имацара ддәықәымлааит! – Леуанти ицҳафырыз аӡәы длеины ихала дрылалар ҳәа дшәон. Ирласны дыҩхалан, ирзалхыз ауада дныҩнашылан, аишәа иқәыз ателефон трубка аақәихит. – Сӡырҩуеит.
– Уахь иҟоу еилыскаар сҭахын, – зыбжьы ҭыҩуаз дзусҭаз ауизымдырхуаз, уи Жәлар р-Форум аҿы итәаз, уажәы аиҳабы диарӷьажәҩаны ииԥхьаӡаз Игор Марыхәба иакәын..
– Абираҟқәа кнарҳаит. Уахь изҿуи?
– Арахьгьы икнаҳауп.
– Шәгәы иҭоуи?
– Иҟаҳҵари угәаныла?
– Ус шәрыхәаԥшуа шәтәазаауама?
– Ҽнак ауп, икнырымхуеи. Еилеибаҵарак ҟамлакәа, ҳзеилгозар ҳәа ҳгәы иҭоуп.
– Ҽнак шықәсык уныҟәнагоит.
– Иҟоу умбои, акасыжәқәа, ҵак дук рыҭаны, ҳрышьҭамлап.
– Иуҳәо закәи?!.
– Шәызҿуи нас?
– Акныхра ҳаҿуп. Сҩызцәа сзыԥшуп, аамҭа сымаӡам, – атрубка нықәиҵан, дындәылҟьеит.
Ас иҽирццакцәар, аусқәагьы ирццакуан. Аус ццакны иузеиламгӡоз аусқәа ацраҳәан. Иара ихшыҩ хьшәашәазар ихәҭан, ԥылҳаҭ хҭыск иҩызцәа алеимгаларц. Арахь инапы иҵеигашаз иарбан хҭысыз излеигалоз заа еилкаашьак имамызт. Зҿы инеигоз ауаа рыгәҭакы изымаӡан. Ирхымҩаԥгашьахоз иаҳагьы имаӡахарын. Уажәраанӡа хы-џьара абираҟ ахькнарҳақәаз уаҩы дадгыламызт. Уажәы излаиаҳаз ала, Алаҳаӡыхь ашкол аҿы рыуаа рацәан. Ргәы иҭазишь?
– Саԥхьаҟа аӡәгьы шәгылар ҟалаӡом, – еилагылаз ирылеиҳәеит, иаԥхьа илеины иаҭахӡамыз цҭәык цәыҵрымгарц, изыднагалоз ауаа рҿы ражәа раӡазар
акәын. – Шәеишьҭагылаз! Еивасны амҩа ианылар зҭахыу аӡәы уҳашьҭамлан.
Бадреи Вадими имашьына иазнеихьан. Иаргьы аԥсҟы днаҿатәеит. Дмыццакӡакәа дынҭыҵит, иара убасҵәҟьа амҩа данызарц. Иаԥхьа изԥшыз акәӡамкәан, Аԥсны Жәлар р-Форум «Аидгылара» аҿынтә ателефон изасуази иареи реицәажәара акәын ихшыҩ шынеибакәыз изымҽхазкуаз. Урҭ уажәы аобкомаа ирҳәарызеишь ҳәа иԥшызаауан. Апартиа аусзуҩцәа ракәзар, – Қырҭтәыла аҳәынҭқарра ашьақәыргылара аныҳәа аҽны, ишьҭырхуаз рбираҟ лбааргарц аӡәы илымҳа заҟа иҭырымшьрыз. Ажәытә ҳәынҭқарра уаҿагыла, аҿатә уаҿагыла, дара ирзеиԥшын, ирҵаулаӡаны уазхәыцыр, убас акәхон. Ирҭахымыз уск мҩаԥызгаз дыкҿацала ишьҭазаауан. Раԥхьа ицәырҵуан аекстремистцәа, автономиа абаҭахыз иакыз Қырҭтәылаҿ ҳәа иаақәгылон, аӡәык, ҩыџьак русурақәа рамхра закәыхзи. Аҳәынҭқар мчы знапаҿы макьана иҟаз ақырҭ еилазаарақәа, ргалаба дҵа нармыгӡар, иаарысны дара ркуан, русурақәа шьҭарҵарц. Амч зкыз уа импыҵырхыр ҳәа дшәон, аԥсуа еиҳагьы дшәарҭан. Иахьатәи аилыхара аиҿагылара цәырнагон, аиӷыӷеибагара напышьашәла еиланаҵон, аибашьра ахықә иқәгылан, аԥан аҿабгара еснагь иазымариан. Иахьа аамҭа ԥылҳаҭын, уаҵәы аԥыршеи еиҿыхара аҽаԥсахыр, аҭышәынтәаларахь амҩа ылнахрын. Усҟан ақырҭ еиҳабырақәа ирхашҭрымызт аџьамыӷәа аамҭа ианҭагылаз аԥсуа еиҳабыраҿ аус зуқәоз рхымҩаԥгашьақәа. Аусура ирзалымхыкәа инхаргьы, уа дшьақәдырхон. Амч знапаҿы иҟаз данрылашәалак, дычмазаҩын, аиашаз, уи даниуаз ициз акакәын. Есымша еиҳабырала дызҳаларц ахықәкы иман. Еиҳаз ҭыԥк ирҭарц иҟаимҵарыз арбаныз! Зегь раԥхьа ихы ихьчон, џьара закәанк даҿамгыларц.
Адиктатура аламҭалаз закәанс иҟаз хыхь иқәтәаз изҿлымҳара акәын. Иҿыҵшәарызеишь ҳәа баша иҿы иҭаԥшуазма. Убри ачымазара аидгылараа ирыман аханатәгьы, уи «Аидгылара» аацәырҵижьҭеи, амала уа раԥхьаӡа итәақәаз аиҳабыра иашьҭамызт, аха имашәырын ҳәа ирыԥхьаӡоз аус рнапы адыркуамызт. Ирышьҭанеиз ирхәыцуаз маҷк даҽакын. Даҽакала ишԥаҟаларыз, ақырҭуа екстремизм рҽацәырыхьчарц, иара иаҿагылашаз аԥсуа еилазаарак аԥырҵарц анырыӡбоз, аобком анапхгаҩы иажәалагала иацныҟәаны, «Аидгылара» ашьаҭа ркызар.
Кьахьыриԥеи Леуантии «Аидгылараҿ» аус зуаз ирықәшаҳаҭмызт, аха урҭ рхымҩаԥгашьа иашазар ҳәа, иара ихы дазҵаауан. Иагьа умҳәан, республикак иқәынхоз жәларык еидыркыларц ргәы иҭан, урҭ рыхьӡи-рыхьымӡӷи рыхьчар рыхәҭан. Жәларык даҽа жәларык рҿаргылараз аҽԥныҳәа рҽацәырыхьчон. Ужәлар дузар, гхас иуоуаз адура иаҵанарӡуан. Ужәлар анмаҷыз, гәыбӷанс иудырхьынҳалалак удҷаблон. Усҵәҟьа ианыҟала, дара, аидгылараа реиҳабыра, рхы ирзаҭәамшьашаз, рнапаҵаҟа аус зуаз аҭыԥантәи аиҿкаарақәа иддырҟаҵар ҟамлози. Уи дара ацәшәон, ишнеиуаз џьара ицәыҵыҵыр ирзырҳәашаз здыруадаз, амчра знапаҿы иҟаз ак рызцәырыргар? Хеидкылак шынеибакәыз акәмызт, дарбанзаалак ихы дацәшәон, ихьчон. Арахь рыжәлар рҿаԥхьа аҳаҭыр ду рымазарц еилаҳауан. Дара раҵкыс аҭыԥан заҳаҭыр шьҭыҵуаз Кьахьыриԥа Бориси Леуантии реиԥш иҟаз рзычҳауамызт. Хацәнамырха иқәԥаҵәҟьоз аҳҭны-қалақь аналҵ акәын иахьцәырҵуаз макьана. Арҭ ишырҭахыз еиԥш ауаа еидызкылашаз аԥхьагылаҩцәа аҳҭынраҿ рхы аадырԥшуамызт. Уи Бориси Леуантии ргәы иалазижьҭеи, маҷ ҵуазма, маӡала мацара аус аныруаз
жәа-шықәса раԥхьагьы убри акәын рҩыџьегь ицоиаауа излацәажәоз, изышьҭаз. Усҟан гәыԥ-ҩык маӡала аус зцырушаз Аҟәа уаҳа ирзеиҿымкааит. Ус аӡәаӡәала иназыдҵаалоз рыԥшаагәышьон. Амала 133-ҩык рнапы усҟан изҵарҩыз ашәҟәы маӡалаҵәҟьа иаԥҵан, Аԥсны ахьынӡанаӡааӡоз анапаҵаҩра рылдыршеит, Москва изгоз адепутат дрыԥшааит, иара ЦК КПСС ирықәшәартә дахылаԥшырц, аус мҩаԥигеит. Ихаҭа ихы ихьчартә, аҽырмаӡашьа дақәшәеит. Уа ак узҳәомызт. Ашьҭахь гәыԥ-ҩык рымаӡа ус уаҳа иауамызт. Шьҭа адемократиа ҿыхеит ҳәа анааҩ нахыс, аиҳараӡак аобком актәи амаӡаныҟәгаҩ инапы анроу, «Аидгылара» еиҿкаан. Рус маҷын узҳәомызт, аха… Иахьцалак, Леуанти дахьхәыцуаз, амилаҭ ҿагылараҵәҟьа ҳәынҭқарра усны имҩақәҵазар акәхон. «Аидгылара» убрахь иналаҵаны, уи еиҿызкаашаз, жәлар рҵысра иахагылашаз ауаҩы Аҟәа дыҟазар ихәҭан. Уи зылшашаз уаҩы иара дибомызт, Борисгьы убасҵәҟьа игәы иаанагон. Ихымҩаԥгашьақәа рыла издыруадаз ргәыӷрақәа аӡәы заҵәык идырҳәалар… Уи Аԥсныҟа даагатәын, СССР Иреиҳаӡоу Асовет адепутатрахь икандидатура ықәыргылатәын. Убас ихәыцуаз аинтеллигенциа Аҟәагьы иуԥылон. Убри илшозар илшон Аԥсны аидкылара, ақәԥара даҽа хырхарҭак аҭаны.
Амҩаду иахагылаз Алаҳаӡыхьҟа илбаауаз амҩа ахаҭа ҭбаан, асфальт бзиаӡаны иқәшьын. Уаҳа ишԥаҟаларыз уи, ари ақыҭа иналсны, адунеи еицадыруаз акурорт ахь уагозар! Алаҳаӡыхь уналагылаанӡа, километрк аҟара уаҩы дынхаӡомызт. Нас иаацәырҵуан анхарҭа ҭыԥқәа, аҩны еихачаԥақәа. Ақыҭа мҩақәа асфальт рықәшьын, ҩ-машьынак неивысыртә иҭбаан, рызынтәык акурорт иазцоз амҩаду иаҿаԥшьын. Аколнхара шьахә еиҿкаан,
шьҭа ақыҭа нхамҩақәа реилаҳамҭаз, ари макьана уаақәгәыӷратә инапаҿы икын аиҿкаара зылшоз аԥсыуа хаҵак. Амала инхацәа рызынтәык ма ишәамахьцәан, ма иагырқәан. Деиҿкааҩын, ргәы нирхомызт, акәымзар дзычҳауадаз. Амҩаду изланыз ала, арыӷьарахь, аҵлақәа ирылагылан ақырҭуа школ. Леуанти уи длавҟьарц акы ааигымхеит, бираҟ ибаӡомызт азы. Аҵла рыҵаҟа агәам-сам еизганы, ана-ара амца рыцраҵа, ашҭа иҭан ҳәсеи хацәеи. Алҩа хатәалан. Ахыбра аҩналарҭа амҩахь уназгоз агәашә дазиашахон, х-ԥшҭәык змаз урҭ рбираҟ мӡанра илаԥш иааҵашәеит. Амашьына иаразнак иааникылан, дыҩҭыԥеит. Абираҟ акалашәа иӷьазӷьазуан. Ишьҭархх иаангылаз амашьынақәа иҩызцәа ҭыҵуан, рыла амца хыланы. Ԥҳәыск ахыбра аҩналарҭаҿынтә арахь агәашә шыҟаз дааиуан, лнапқәа лгәыҵаԥсашәа, акы дазԥшын уҳәартә илыԥшран, аха убри аминуҭ азы лгәылҽанӡамкәа лаԥхьа амашьына аалырҟьаны ианааҭгыла, лара «ваи ме!» лҳәазшәа, дааиҵасын, даҽа машьынақәакгьы анылба, лгәы ҭҟьаны, қырҭшәала ак лҳәон, дҵәаарц ак лыгымхо, шьҭахьҟа дыҵҟьеит. Лара иахьылҭахыз днаӡаанӡа, лыбжьы дыргазма угәахәыртә, хыхь џьоукы абираҟ иаразнак икнырҳәеит.
– Илҳәоз закәи? – Леуанти игәы иалан ақырҭшәа аахҵәоу ахьизымдыруаз.
– «Иааит, иааит!» лҳәеит, – ҿааиҭит ақырҭуа бызшәа маҷк еилызкаауаз Бадра.
Гагратәи Аидгыла «Абрыскьыл» аҵәахырҭа аҟнытә.
А
Аԥсны Жәлар р-Форум «Аидгылара» Бзыԥҭатәи аиҿкаара акомитет 1990 шықәса, февраль 8 рзы имҩаԥнагаз аилатәара.
АПРОТОКОЛ №5.
Аилатәара рхы аладырхәит акомитет иалоу рнаҩсан 35-ҩык.
Амш азҵаатәы:
1. Аԥсны Жәлар р-Форум Гагратәи аиҿкаара Афорум алҵра.
/Кьахьыриԥа Б., Гыцба Л./
Ирзыӡырҩуан: Кьахьыриԥа Б., Гыцба Л. Урҭ рықәгылараҿ иазгәарҭеит Афорум ақәкы хада – астатус азы ақәԥара, – насгьы Аустав ҳара аԥсуаа иаҳзеиԥшу акәны ишыҟоу, аха астатус аиураз ақәԥара Афорум имҩаԥнаго аусқәа ишрықәшаҳаҭым, стратегиалеи тактикалеи ишеиқәымшәо гаграаи Афорум аиҳабыреи. Убри анаҩсан Афорум аиҳабыра рхала гаграа реиҿкаара аиҟәшара рҽазыркит. Зны Гагра ақалақь еиҿкаара ҳҟәыргарц иаҿын, ианаму – Пицунда аиҿкаара ҳҟәыргеит, ажәакала рхала аиҟәшара амҩа ианылт. Аизара ду аҿы иқәдыргылеит араионқәеи ақалақьқәеи реиҳабырақәа зегьы, Гагрантә ажәа рырымҭеит. Аҵыхәтәан иҳәатәуп ҚССР Иреиҳаӡоу Асовет ахь алхрақәа рыҽрылархәра шиашам, Лыхнытәи Ааԥхьара ҳшаҿагыло убри ала. Аха Афорум аҿы ирыӡбеит алхрақәа рыҽрыладырхәырц, уи адагьы уи аиҳабыра иалоу ркандидатурақәа ықәдыргылеит. Абарҭқәа зегьы ҳанрызхәыц, насгьы Гагра имҩаԥаагаз аусқәа, насгьы Аԥсны имҩаԥаагоз
аусқәагьы нарылаҵаны, ишаҳԥырхагахалоз анаҳшәа-ианаҳза, иҳаӡбеит Гагра иҳамоу аиҿкаара аҿаԥхьа Афорум алҵра азҵаатәы ақәыргылара шаԥсаз, даргьы ираҳҳәахьеит уи аӡбахә. Иахьа Бзыԥҭа уи ҳаӡбап, нас егьырҭ аиҿкаарақәа рахь ҳаиасп.
Иқәгылеит: Ԥлиа М.: – Ари азҵаара дақәшаҳаҭуп.
Барцыц В.: – Ажәа еиқәымшәара ыҟоуп, Лыхны ирмыӡби ҚССР ҳалҵроуп ҳәа, иахьа алхрақәа рхы ахьрыладырхәо иашам, ҳус ԥхасҭартәуазар, ҳхала ҳаҟазааит.
Канџьариа А.: – Иаарласны Гагра аизара ду ҟаҳҵароуп, аус ыргәагәо акәымкәан, иӡбатәуп. Урҭи ҳареи ҳаиқәымшәоижьҭеи акрааҵуеит.
Мхонџь В.: – Аҟәаа ҳармазҵаакәа аус ҳуазҭгьы, бзыԥҭаа иаҳа алҵшәа ҳауан. Абри зегьы рыхшыҩ аҿынӡа иҳазнагар, аӡәгьы мап ацәикуам иахьа иқәгылоу азҵаара.
Кьатиа Г.: – Аиҳарак ирӡбо аҿы сыҟоуп, аха уи алхрақәа рышьҭахь игәаҳҭар еиӷьзар ҟалап, убраҟа Афорум аиҳабыра рхы шымҩаԥырго ҳамбарызи.
Ԥсардиа Л.: – Аизара ду аҟара амч змада, аха алхрақәа рызҵаара уаҟа ишықәҳаргылазгьы, апрезидиум агәхьаа рымкӡеит. Урҭ заҟа заа ҳрыдҵо, еиҳа ҳусқәа маншәалахоит, даргьы идҳардырп изҿу аус аҿы ҳаргьы хыда ҳашрылам.
Гәбаз Л.: – Сгәы иалсит даараӡа абас ҳажәа ахьеиқәымшәо. Иҟарҵо иашам, аха Афорум алҵра сҭахым.
Канџьариа А.: – Дара шәозар, шьаҿак ааихыргацԥхьаӡа, ас ҳтәазаауама?
Гыцба В.: – Абас аныҟала, ҳара ара иҟоу ҳҽеибаҳаркып, изеицәаны аус аауа дҳарбап.
Барцыц Џь.: – Напхгара аҭаны шәлагылар, ишәҳәо иақәшаҳаҭымхо дҟалом.
Мхонџь С.: – Ҳрыдҵны ҳхала аус ҳаӡбартә ҳҟашәҵа.
Кәакәасқьыр З.: – Афорум аиҳабыра шыҟац инрыжьт излеилкаау ала. Шәҟәыҩҩрала, ҭелла ҳус ҳзынагӡом, ажәлар рықәԥарала иҟалароуп, уи иахагылар рхы иацәшәоит. Сшәықәшаҳаҭуп.
Антелава Л.: – Афорум даҽа еиҿкаарак авагылар иаҳагьы еиӷьхоит.
Ирыӡбеит: Аԥсны Жәлар р-Форум «Аидгылара» Гагратәи аиҿкаара Афорум алгара аԥсаны иԥхьаӡазааит.
Аилатәара мҩаԥигон инапы аҵаҩуп /Гыцба Л./
Амаӡаныҟәгаҩ лнапы аҵаҩуп /Сиҷинаа И./
Б
Аԥсны Жәлар р-Форум «Аидгылара» Бзыԥҭатәи аиҿкаара
1990 шықәса февраль 9-зы имҩаԥнагаз аизара.
АПРОТОКОЛ №6
/Ацыԥҵәаха/.
Иалахәуп 300-ҩык раҟара.
Амш азҵаатәы:
1. Аԥсны Жәлар р-Форум «Аидгылара» Бзыԥҭатәи аиҿкаара аҳасабрба.
2. Аԥсны Жәлар р-Форум «Аидгылара» Бзыԥҭатәи аиҿкаара Афорум алгара азҵаатәы.
Изыӡрҩуан: Аԥсны Жәлар р-Форум Бзыԥҭатәи аиҿкаара аиҳабы Гыцба Л., аиҿкаара аҳасабрба иазкны.
Ақыҭа еиҿкаара аԥҵан 28. 02. 1989 шықәсазы. Шықәсык цқьа имцаӡацт, аха аҳасабрбақәа рыҟаҵара ҳҽазаҳкит, иҟалап ииашамзар. Аха Афорум аизара ду аныҟало аламҭалаз, аҳасабрбақәа аиҿкаарақәа имҩаԥыргароуп. Ус акәзаргьы Гагра ус еиԥш аизарақәеи аконференциеи мҩаԥгамызт. Избанзар, Афорум аиҳабыра ҳатәарбомызт, ианаамҭаз адырра ҳмоуит, ҩы-мшы шыбжьаз иааилаҳкаан, ԥыҭ-ҩык ҳаманы аизара ду ахь ҳцеит.
Абри ашықәс иалагӡаны Гагра аус зуаз Бзыԥҭатәи аиҿкаара акәын еиҳараӡак. Егьырҭ аиҿкаарақәа уамак рхы ҳаладмырхәит. Убри азын аҳасабрбаҿ еиҳараӡак иарбоу афактқәа Гагра аилазаареи Бзыԥҭа аилазаареи рыуа иарбаныз имҩаԥызгоз аилкаара цәгьоуп. Ҳара ҳусура мҩаԥысуан ҩ-мҩак рыла, аиҳараӡак: аизарақәеи амитингқәеи рымҩаԥгарала, нас иаҳҿагылаз ақырҭуа гәыԥқәа имҩаԥыргоз аусқәа рҿагыларала.
Зегь раԥхьаӡа иҳәатәуп иаҳҿагылаз агәыԥқәа имҩаԥыргоз амитингқәа шеиҵаҳҟьаз, иахьҳалымшазгьы акык-ҩбак шыҟоу, иахәҭоу ацхыраара ахьаҳмоуз ауп уи еиҳараӡакгьы изыхҟьаз. Иазгәаҭатәуп иформалым ақырҭуа еилазаарақәа рус аанкылара ара ишыҟалаз, ара ишалагаз. Убри ашьҭахь аменшевик бираҟқәа рыкныхра аус мҩаԥган, даҽазны уи акнаҳара ргәамԥхо аҿынӡагьы инагоуп. Аԥхын Аҟәа имҩаԥысуаз апротестҟаҵара ӷәӷәала ҳҽалаҳархәит. Аԥсны азабастовка ҟаҵара ахы ахьыҵнахыз, Аԥсны азабастовка ҟаҵара акомитет ахьеиҿкаахаз Бзыԥҭоуп, уи иахагылаз ауаҩгьы Бзыԥҭатәиуп. Ҳаҷкәынцәа рхы аладырхәит ачгара ус. Иҭакыу ирхырҟьаны апротестҟаҵара мызкы инаагеит. Иахьа ишьҭыхыуп ГССР Иреиҳаӡоу Асовет ахь алхрақәа абоикот рзура азҵаатәы. Ҳқыҭани Гагреи акыр ус мҩаԥгоуп алхрақәа рахь ҳажәлар мнеирц. Убраагьы Афорум аиҳабыра ҳԥырхагоуп. Аха
ҳара агәра ганы ҳаҟоуп Лыхнытәи Ааԥхьара аҵәаӷәа шахьаҳшьуа, абарҭ алхрақәа ҳҽахьрылаҳархәо амшала.
Егьи аганахь ала, Бзыԥҭа имҩаԥаагеит аџьажәлар реизарақәа. Убраҟа ҳрылацәажәеит аԥсуа бызшәа арҿиара Аҳәынҭқарратә программа, уи аматериалқәа акьыԥхь аҿы ирбеит, мыцхәы иазааҭгыланы алацәажәара аҭахым. Уаҟа иалхын акомиссиақәа ҩба. Руак ианаамҭоу аҭаацәара алалареи ахшара рацәа раԥҵареи ауаажәларратә контроль аҟаҵара иазкын, аха аус азымуит, аиҳабы дахьычмазаҩхаз иахырҟьаны. Егьи агәыԥ 19891990 аҵаратә шықәсазы ашкол ахь ицараны иҟоуи ахәыҷбаҳчақәеи рахь аԥсуа хәыҷқәа шнаргои аконтроль ҟаҵара иазкын. Уигьы еиҳарак ашколқәа рахь ахәыҷқәа шнеиуа атәы ҭырҵаарц рҽазыркын, уаҟа рылҵшәақәа бзиахеит, сынтәатәи аҵарашықәс алагамҭаз иаартын актәи аклассқәа хԥа, уаа хынҩажәаҩык инареиҳаны ахәыҷқәа ашкол иҭалеит.
Акыр еизара мҩаԥысит иҭакыу ирхырҟьаны апротестҟаҵара аӡбахә ала. Аҵыхәтәантәи ҳаизарақәа рҿы ишьҭыҵит ҚССР Иреиҳаӡоу Асовет алхрақәа абоикот-ҟаҵара азҵаара. Зегьы гәыкала иақәшаҳаҭхеит. Иара уа ишьҭыҵит аицхыраараз аԥарақәа рылхра аус. Ҳаҷкәынцәа аҭаацәара изалалом, иалалаз ихы ахькыдикылаша имам. Ухатәы усқәа, уҭаацәара реиҿкаараз аԥара аҭаххеит, уи арҳашьа ҳара иаҳзымҵаӡеит, арахь ашәҟәы аҭаҩра, адгьыл, аҩны раахәара амал ду рҭахыуп. Ауаа ықәҵны ицоит, рыҩнқәа шықәсык аҩныҵҟа хәбафба раҟара ҳзаахәар – иус дуун, аԥсуаа ахьнымхо аҭыԥқәа рҿы инҳархарын.
Акомитет аилатәара протоколла иарбоу хәба ыҟоуп, иарбамкәа заҟантә ҳаилатәаз хыԥхьаӡара амамзар ҟалап.
Шықәсык ала ацхыраараз ауаа иаҳзааргеит 15.525 мааҭ, иныхыуп 4666 мааҭ, анапаҿы иҟоуп 859 мааҭ, акассаҿ ишьҭоуп 10.000 мааҭ. Иныхыу аҳасабрба шәҟәыла аревизиатә гәыԥ иазгәанаҭеит.
Афорум аиҳабыреи ҳареи аинымааларақәа ҳабжьалеит. Ҳара ҳаиԥшуп ҳхықәкы хада аҿы – астатус Аԥсны 1921 шықәсазы иамаз архынҳәра, аха ҳаиқәшәом астратегиеи атактикеи рҿы. Ҳхықәкы хадахь амҩа алхраҿ Афорум иҟанаҵо ашьаҿеихгарақәа ҳрықәшаҳаҭым. Жәлар ринициатива зегьы хырҽуеит, рхы иацәшәоит. Ҳара имҩаԥаагоз аусқәа рҿы мҩақәҵара ҽеик ҳарымҭацт. Ҳаиқәымшәарақәа рхы иархәаны, Гагра ақалақьтә еиҿкаара Гагра аилазаара иаҟәырҟьарц зны иалагеит. Уи анаму, Пицунда ҳҟәыргеит. Ус шакәыз акраамҭагьы иаҳзеилымкааит, ирмаӡаны иаҿын. Аизара ду аҿы Гагрантә аӡәгьы ажәа ирымҭеит, егьырҭ ақалақьқәеи араионқәеи рҿынтә иандырцәажәоз. Абарҭқәа зегьы азхәыцра анроу, Афорум алҵра ахәҭаны иҳаԥхьаӡеит. Аобком анапаҵаҟа Афорум аус ауанаҵы, уи аусура узақәшаҳаҭхом. Иалаҳхыуи Афорум, ҳазҵаарақәа аобкоми араикомқәеи ирыӡбар рылшозар?
Азҵаарақәа.
Бганба Р.: – Алхрақәа абоикот рзура афорумаа ирыӡбама?
Аҭак: – Зны ус ирыӡбазшәа ҟарҵан, аха аиҳабыреи дареи анааицәажәа, мап ркит..
Аиба К.: – Пицунда алхрақәа рҽаладырхәуама?
Аҭак: – Иахьынӡаҳаҳауа, рҽаладырхәыр рҭахым.
Иахцәажәеит:
Ԥлиа М.: – Афорумаа рхымҩаԥгашьа ааугәаԥхартә иҟам. Ҳашдыргәыӷуаз ТГУ афилиал хдыртит. Уажәы алхрақәа рҿгьы иахәҭамкәа ҳдырныҟәуеит. Ауаа ирхагыламызт. Убри анаҩсан ашәҟәы аҭаҩра аилазаара ирмазҵаакәа иҟамло аҿынӡа азҵаара нагатәуп.
Кьахьыриԥа Б.: – Иахьа идҳарбеит ҳаԥсадгьыл азы ҳхы ҳшамеигӡо, иҳаицәоугьы дықәҵны идгьыл шнимыжьуа. Аха ҳгәы иалоуп Афорум аиҳабыреи ҳареи иҳабжьалақәаз. Аизара ду шыҟалоз ианаамҭаз иахьаҳзымдыруаз, аинициатива араионқәа рҿынтә ианыҟало ахьырзымчҳауа, Гагра алахьынҵа аӡбараҿ рхы ахьаладмырхәуа, иара убас зҵаара жәпакы ахьгәыгәҭарыжьуа аҳәаа ҳабжьарҵеит. Зны заҵәык алхрақәа абоикот рзаауеит ҳәа иаацәырырган, иара уигьы рзынагӡом. Аобком даҽа ҟәшак аиуит ҳәа ауп ҳашрыхәаԥшуа. Дара рықәԥашьеи ҳара ҳақәԥашьеи ҳазышьҭоу аус ду аҿы еиқәшәом. Иахьа адепутатцәа ҳәа иалаҳхырц ҳзышьҭоу уажәраанӡагьы аҭыԥ бзиақәа рыман, аха акыр иҳацхраама? Уажәы иаҳа иҳацхраап ҳәа ҳазларықәгәыӷри. Ҳара ус дук ҳалагеит – уи аицхыраараз аԥара еилаҳҵароуп. Ҳхы анеидаҳкыла, еибашьрада агаҿа ҳнапаҿы иааҳгоит.
Аиба М.: – «Аидгылара» иҳахәаша уамак ҟарымҵазаргьы, абоикот аус аҿы ӷәӷәала аус аауроуп.
Бганба Р.: – Ас ҳҽеиҩшаны аус ҳазуам сгәанала, Афорум алҵшьа ҳмоур ҟалап.
Багаҭелиа Б.: – Қарҭҟа иқәланы сдепутатуп ҳәа ицо ауаҩы арахь дымхынҳәыроуп. Ҳаҷкәынцәа иахьа иқәдыргыло азҵаарақәа иашаны иқәдыргылоит, ацхыраара зҭахыу зегьы дара рахь шәиас.
Кациа В.: – Аиҿкаара ахы иақәиҭны аҟалара ацәшәара аҭахым, аусқәа еиӷьуп ҳәа ишышәыԥхьаӡо ишәыӡбалоит. Аҿаргьы зхы иақәиҭу аиҿкаара аԥаҳҵарц ҳаҿуп. Анкьа аԥсуа бџьарла ихьӡ ихьчон, иахьа иҳаӷрагыларгьы уамак ҿаҳҭуам. Изаҳцәыӡи иҳамаз ҳҟазшьақәа?
Мхонџь В.: – Ари аус ҽеиҩшароуп ҳәа иҳаԥхьаӡаӡом. Амала, Афорум аиҳабыра, акы аацәырыргацԥхьаӡа, аобкомаа рҿы инеины,
ишԥаҟаҳҵои ҳәа ирызҵаауа иахьалагаз сақәшаҳаҭым. Ас ҳандәықәла Гагра иааҟаҵоу зегьы ҳцәыӡуеит.
Анқәаб Т.: – Иахьа иаҳаӡбо азҵаара даара иуадаҩу акоуп азын, доусы ихала дазхәыцроуп ихы здикыло арбану. «Аидгылара» зхацәырҵыз ҳәа уҵаауазар, еилкаауп, 60-70-тәи ашықәсқәа рзы иӡбамкәа еилалаз азҵаарақәа шырацәахаз. Урҭ зыӡбаша Аԥсны Жәлар р-Форум акәын. Аха иахьа «Аидгылара» изалымшеит хықәкык аԥшаара, убри азы иахьа ишьҭыҵыз азҵаара шәгәы шәнамырхьыр ауп. «Аидгылара» иадыз аус аназыҟамҵа, иахьа ииуеит уи зылшо аилазаара, ма зхы иадызҵо даҽа хымҩаԥгашьак ала азнеира.
Бениа В.: – Абра ирҳәаз ҳадаҳкылап. Уи анаҩсан абжьыҭира аҽалархәра ахәҭангьы избом. Лыхнытәи ҳааԥхьара ҳхаршҭны, иахьакәым ҳкылсырц ҳаҿуп.
Канџьариа А.: – Иахьа ашьакаҭәара зхароу, хәҭак ала изхароу роуп депутатцәас иалырхуа. Хазы аусура ҳалагозар, шәацәымшәан уи.
Ирыӡбеит:
1. Аԥсны жәлар р-Форум «Аидгылара» Бзыԥҭатәи аиҿкаара аусура ахәшьара бзиа аиуааит.
2. Аԥсны Жәлар р-Форум «Аидгылара» анапхгара имҩаԥнаго аус Афорум ахықәкы хада – Аԥсны 1921 шықәсазы шьакаҭәарала иаиуз ССР Аԥсны астатус аиҭашьақәыргылара иахьаԥырхагоу, насгьы 1989 шықәса март 18-зы аԥсуа жәлар Лыхны ирыдыркылаз Ааԥхьара иахьаҿагыло ирхырҟьаны, Гагратәи аиҿкаара Афорум иалгазар иаҳа иеиӷьуп ҳәа иԥхьаӡоуп.
Аизара мҩаԥигон инапы аҵаҩуп /Гыцба Л./
Амаӡаныҟәгаҩцәа рнапы аҵаҩуп /Сиҷинаа И., Ажьиба Н./
 
– Аԥҭеи бареи еибышәҳәози? – Асҭанда дазҿлымҳан, Шьардасиа лаҳәшьеи лхәыҷқәеи рахь даннеи, Марицеи лареи амаҵурҭаҿ ианааизынха.
– Иахьцалак интересс ибымоуп, – Марица лҩыза дналызхьаԥшит.
– Шәшеидхалацәаз гәасымҭеи.
– Аԥҭа бизҿлымҳауп сҳәарц сҭахын.
– Ус бгәы изаанагеи?
– Ҳшеидхалацәаз бара быда уаҩы изгәамҭеит.
– Сҩыза иакәымзи сизҿлымҳамкәа, – Асҭанда аишәахь ачыс аалгарц лҽазылкхьан.
– Усҵәҟьа мацара акәымзар ҟалап, – аԥшәма ӡӷаб дызҿыз лыциҩылшарц Марица длышьҭагылан.
– Бгәы иаанагахи?
– Заҟантә ус сгәы ак бзаанагахьази?
– Еснагь ак сабжьабгоит азоуп изысҳәо.
– Ибабжьазымгакәа, быԥсҭазаара аҽеиҭанакыр сҭахыми, – дәахьыла Марица лхаҿсахьа лыԥсахуамызт, уажәраанӡа данаҳдырқәоз еиԥш, амала ҩныҵҟала дӷьаҵәыӷьаҵәуан.
– Сара акгьы сыԥсахырц сашьҭаӡам, – Асҭанда, аишәа дахьадгылаз, лыԥсҭазаашьа уаҳа назҭахымыз акәны, иаалыкәыршаз дшьыцыргоз џьушьарын.
– Уи баша ибҳәоит, – лҩыза лыгәҭакы Марица еиԥхьлырттон.
– Ишԥа баша?
– Бгәы иҭам балацәажәоит.
– Ус бгәы изаанагои? – Асҭанда лус деиҭаналагахт. – Баргьы ус бхы ббозма?
– Ианба?
– Хаҵа бцаанӡа?
– Уажәы сахьхәыцуа, ааи. Акәымзар хаҵа сцозма.
– Бзиабарала амҩа бықәлама?
– Ус сгәы иаанагаӡом.
– Бымбои.
– Избои?.. – Марица, илаҳауаз ааџьалшьазма уҳәо, дагьааҭгылеит.
– Ус бҳәаӡаломызт уаанӡа, – Асҭанда Марица илыҽԥнылкылозма уҳәарын лцәажәашьала, лара уахь лхы хаӡамызт, иҟалақәаз шыҟалақәаҵәҟьаз шьақәлырӷәӷәон акәымзар.
– Исҳәомызт. Сара сыбзиабара Афганистан иахәлаӡит.
– Ус акәымзар? – Асҭанда Марица илҳәашаз днаԥыҩлеит.
– Ибҳәарц ибҭахи?
– Бус аҵабгара ароуп аҽахьазнакыз.
– Аҽазнакит, уи схашҭӡом. Аха дахьҭахаз ароума?
– Бара ани, Бзыԥҭатәи ахаҵа, дыбҭахыҵәҟьан ҳәоуп ишеилыскааз.
– Сзықәшәақәаз рышьҭахь, уи гәыкала дысҭахызар ҟаларын, – Марица дақәшаҳаҭымхар ауамызт. – Сизхәыцҵәҟьон аиашаз.
– Ус излаҟалеи?
– Ҳарҭ цқьа ҳаибаздыруамызт. Иҳабжьагылаз ҳҩызцәа ҳаиниартә ирзыҟамҵеит. Сара стәала, иара ашьҭахь иааигаз аӡӷаб дылхьыԥшызар ҟаларын, убри азакәхап ҳаиқәшәара залымшахаз. Издыруадаз ҳахьзеиқәымшәаз изҿлымҳара сызнарҵасызар. Нас, аӷьараҳәа даақәгыланы, ижәлар рҿахәҳәашьа дахьақәшәоз зынӡа дысгәаԥхон. Афганистан исцәалаӡыз уахь ицара шԥаҟалеи? Агыруа ҷкәыни иареи реиканра дахдырҟьеит, аиашаҵәҟьа уҳәозар. Уи сара соуми изыхҟьаз. Ахгара иахьагьы исцәыуадаҩуп, усҟан акәым. Ақырҭқәа уи бзыԥҭатәи дахьырҿагылаз азы сизҿлымҳацәахазар ҳәа сгәы иаанагоит. Уи схысыԥсы изкызар агәхьаа скрымызт, ҳаиразҟымызт бымҳәозар.
– Арзамаҭ бахьиццаз бгәы иалоума?
– Сзықәшәақәаз рышьҭахьу? ҳәа, – шылҳәазгьы, Асҭанда лызҵаара Марица дархәыцит. Нас : – Иара дуаҩы бзиоуп, аус злоу. Сзынԥаз зегь сирҳәахьеит. Сеиликаарц дшашьҭоу збоит, убри азакәзар сымаӡақәа зысзымҵәахуа?
– Бышԥаизыҟаҵәҟьоу?
– Иаҳа-иаҳа дысгәаԥхоит.
– Бзиа дбымбаӡои?
– Уи аҳәара сцәыцәгьоуп. Сгәы ифаӡом, бымбои, убри азакәзар уи цқьа иахьысзеилымкаауа зыхҟьо?
– Есааира бизааигәахома?
– Ус ауп. Уи сзыҵәахуам.
– Марица, бахьеиқәшәаз сеигәырӷьоит.
– Баргьы сбеигәырӷьарц сҭахыми.
– Сара сыздылаша уаҩы дызбаӡом.
– Саҭбеи бгәы ихбыршәеит.
– Иауам. Иаргьы шьҭа сиҭахӡам.
– Усҵәҟьа сгәы иаанагаӡом, – дхәыцуан Марица. – Шьҭа даҽаӡәы длышьҭанагалар цәгьа имбошәа збоит.
– Уи дарбану?
– Даҽазны ҳалацәажәап. Сбыҳәоит! Иахьаҵәҟьа иаҭахым.
– Бзиоуп, – лҳәагәышьеит Асҭанда, лҩыза аамҭа захлырԥоз лзеилымкаауа.
– Аԥҭа? – Марица дҵаауан.
– Иауам, – Асҭанда иааҿахылҵәон.
– Шьҭа биҭахымшәа бгәы иабома?
– Ус акәзаргьы ҟалап. Иагьа иумҳәан, уи аҷкәын дҭахазар аахыс, зныкгьы дсыдымгылацт. Уаанӡа акәын иҽанишьуаз.
– Дбыдгылар бҭахызма?
– Сыздыруам ибасҳәара. Сара иара хаҵас дышьҭысхып ҳәа сгәы иаанагаӡом. Амала уажәраанӡа иҽшьуа дахьсышьҭаз, уажәы дахьсышьҭам зыхҟьо сазҿлымҳауп. Уи аҷкәын данҭаха нахыс, Аԥҭа имацара иакәым, дарбанзаалак аӡәы сыгәхьаа икӡам. Аиаша басҳәап, Саҭбеигьы убас ихьит. Баалеи, асураҿы ҳнеип!
Асҭанда дындәылҵит, лҩыза длыцны. Ашәшьырҵаҿ, агәыла бырг длыманы, Надшьа дтәан. Уи лшьамхы дықәтәан Баҭыр хәыҷы. Аӡӷабцәа
асура иныҩналан, амца азааигәа игылаз ачуан нақәдыргылан, ахырӷ нҭарԥсеит. Амца бзиа еибадыркын, уа аҟәардәқәа инарықәтәеит. Макьана ахьурӡы иакьысуамызт, иҭарԥсаз, бзиа еилажәны, акыр иҟьатҟьатыр, агәӡа аларԥсартә иҟалаанӡа, амца агыжьтәымызт. Амаҵурҭаҿ аишәа иагыз-иабзаз маҷ-саҷк Шьардасиа иаагәалҭарын ҳәа илықәгәыӷуан. Уаҟа инагӡамкәа ирзынхаз ачашә акәын. Иара ишынҭарҵара ирхиан, ишыԥхаз ирымҵадыргыларц. Шьҭак ақыҭауаагьы ачашә хьшәашәа аишәа иқәуыргылар рухуазма. Ҿымҭкәа рҩыџьегь аатәеит, аха ус хара ирызгомызт. Марица лхаҵацара рыбжьагылазижьҭеи, уи еиҟәнагар шырцәымӷызгьы, рҩыџьегь рыгәҭакы еицеиҩыршартә, ҳамҭакы изеидтәалацәомызт.
– Бымбои исыхьыз, – Асҭанда лҩыза ҿыц даалырӡырҩит, – уаҩы дсызҿлымҳамкәа уажәоума саныҟала? Сыԥшра иагхама, исыхьи?
– Быԥшра иаҳа еиӷьхеит. Маҷк ибыцлеит, убри ауп изыхҟьо.
– Нас иҟалеи, сара сзы иамуӡо?
– Бхаҭа ибхароуп. Ибҿынҵәаауаз рызынтәык бнарыхеит. Хаҵа бцарц бҭахыу ибҭахыму бхаҭа ибыздырӡом.
– Дарбан ӡӷабзаалак лхаҵацара ԥхыӡ илбоит. Амала сара сыхҭысқәа рыламҭалаз исышьҭаз снапы сызрыҭом.
– Биашазар ҟалап.
– Арахь саамҭа ықәҳа ицоит. Даҽа ҩба-хԥа шықәса роуп, нас исԥеиԥшу лыгажәык иакәхап. Уигьы дҟалару здыруада.
– Убри бгәы иҭаз!
– Ма лыгажәыкгьы дсоундаз! – Асҭанда лхаҿы аалхалалыршан, насыԥ дук лызкашәазшәа, Марица лыгәгьы аалырҟәандеит, ччаԥшьк аалҿықәлартә.
– Быҷкәынцәагьы уаҩы дааргаӡом, игәабҭоу?
– Сымшьҭа цәгьами. Аӡәы иҽишьит, егьырҭ рҽырзеиқәыршәом.
– Саҭбеи аӡә дигәаԥхазшәа збеит, – Марица, Асҭанда лакәымзар, даҽа ҩызак илызцәырылгомызт лгәы иҭашәаз, реицәажәара ахы анакуаз уи шцәырылгахьаз лхаршҭ, ҿыц далацәажәон.
– Ибҳәашьеи, иаха акәызшәа аӡә данигәаԥхаз?
– Убасҵәҟьоуп ишыҟалаз, сгәы самжьозар.
– Иашаҵәҟьану?!. Игәаԥхарыдаз? – Асҭанда уи длызҿлымҳацәан. – Ҩынтә ицәырыбгоит, ибзынагӡом.
– Макьана имаӡоуп.
– Шьҭа сара исцәыбӡома?
– Аиашаҵәҟьа сыздыруам, бымбои.
– Дзеиԥшроуи лара?
– Дыбзиацәоуп, – лҳәеит Марица жәытә ԥҳәыск леиԥш.
– Урҭ еигәаԥхеибашьар бҭахыума?
– Исҭахыуп.
– Сбыҳәоит, дзусҭоу саҳәа!
– Шьардасиа! – Марица, амца деиҽырбозшәа, лҽыриашацәан дтәан.
– Диида!.. – Асҭанда лыҩнапсыргәыҵак лӡамҩақәа нарнылҵеит. – Сызбалыҵашьыцуа!..
– Бзиала бшьыцааит!.. Акыр рыбжьалозар, бырԥырхагамхааит! – Марица лҩыза иналабжьалгеит.
– Сышԥабыԥхьаӡо! – Асҭанда иааџьалшьеит. – Уи аус сара сацхраауеит. Иббап! Иахьцалак слыҵашьыцуеит. Дыбзиоуп, бара, лара! Луы уашьуам, лҳәоу уашьуам. Ақәра ахьрыбжьоу сҭахым бымҳәозар.
– Уамас ирыбжьеи? Ирыбжьалар бҭахыуп уи бзырҳәо.
– Биашоуп ҳәа сыҟоуп, бара, – длафны длықәшаҳаҭхон. – Днамӡааит, лара дыбзиаҵәҟьоуп! – Асҭанда лҭаца лаҳәшьа дҳаракӡаны уажәы иаҳа дылбон.
– Дбымшәиин!
– Дышԥасшәиуа? – Асҭанда илҳәаз дӡыӷәӡа даазхәыцит. – Диида!.. «Днамӡааит» аҵакы шәираҵәҟьоуп, схаҭа снамӡааитеи! Бымбои иҟалаз : изеигәырӷьаз лзы ус рҳәон, «днаӡааит» аҵакы аҭаны. Уи дсымшәиӡеит, џьыбышьт. Лара дышԥабзиоу! – Асҭанда илаҳаз иаҳа-иаҳа иџьалшьон. – Иацы ада дибахьазма?
– Сгәаныла димбаӡацызт.
– Ы-ы-ы! – Асҭанда уи аалгәаԥхеит. – Ԥыҭрак дидыруазар иаҳа иеиӷьын. Егьи, – ус дааигәаԥхеит ҳәа, – иалҵуа здыруада.
– Дшыналҿаԥшыз дынлылаҵәазшәа збеит. Ара иахьеидтәалаз ишиҭахыз ихы дақәиҭны дтәаӡамызт. Ихьыз зымдыруеи.
– Ус дсызгәамҭаӡеит, бдыруоу!
– Бизҿлымҳаӡам.
– Уажәыҵәҟьа сара исызҿлымҳау роуп сзышьҭоу, – Асҭанда ҵабыргны дцәажәозу, илҳәоз агәхьаа усҟатәи илкымзу аилыргара мариамызт, ихәмаруаз аблақәа лхаҿы ишанубаалозгьы. – Зегьы сахьырхашҭыз зыхҟьои, Марица? – уажәык аиаша заҳарц зҭахыз лакәын.
– Уаҩы биҭахӡаҵәҟьам ҳәа сгәы иаанагаӡом. Амала быҭҵаара ианалагалак, заҟаҩы мап рцәыбкхьоу еилыркаауеит.
– Нас?
– Ибызҿлымҳахазгьы мап ицәыбкуеит ҳәа агәра ганы дыҟоуп.
– Избан, бара?!.
– Уаҩы дзаҭәазымшьо бакәны брыԥхьаӡахьеит.
– Ус акәзаргьы ҟалоит. Ишԥаҟасҵари, сара сразҟымҩа ус ишьақәгылахьазар.
– Бразҟымҩа бхала ибчаԥоит, даҽаӡәы ихароуи?
– Иҟалап, – лҳәан, Асҭанда ҿымҭкәа даатәеит. Лылахь еиқәын, ирҵауланы дзызхәыцлоз акы деиҭазхәыцуан. – Уи, Баҭыр, ихы ԥхасҭеитәит, саргьы дсылгеит, – лхы данҩаха, илҳәоз убасҟатәи агәра лгон.
– Ус акәзу, егьыс акәзу, иара дыԥсит, – Марица, Асҭанда лхьаақәа маҷк ихҽырц, дааҭгылеит, нас инацылҵеит, илҳәоз шьҭа игәнылкылозар здыруадаз анылгәахә. – Хьарҳәшьа змам усуп. Бара бҽыбзымшьит, уи бҟәыблаазааит! Аԥсҭазаара ԥхьаҟа ицоит. Аӡәы далбымхыр ауӡом. Ма ҭаацәара аԥымҵаӡакәа быҟаз, ус иҟоу азаҵәра иаҳа еиӷьабшьозар.
– Ҳаныстудентцәаз ибабжьазгоз ауп исыдыбгало.
– Биашамзи.
– Иаҳа беиӷьуп уажәы бызлаҟоу?
– Ауаҩы дбықәшәар – дбыцхраауеит. Быззеилымкаауа иакәхар… – Марица лыжәҩахырқәа ааиҵалеит, зыӡбахә лымаз еиԥш иҟаз дшылмыхәоз леиллыркаарц.
– Ишԥаҟасҵои? Дсыхәоу дысмыхәоу иалыздрааи?
– Аҳәара цәгьоуп. Заа зегь иабҳәар – идикылозар ббоит. Аха аӡәызаҵәык бизеилымкаауа бынхаргьы ҟалоит. Ус иҟоу ҽнак бызицынхом.
– Закәытә лахьынҵази?!. – дашшуан Асҭанда.
– Иблахьынҵахо заа ибыздырӡом. Уажәраанӡа сабаҟаз, хаҵа сымцаӡакәа ҳәа, бхы џьабшьаргьы ҟалоит.
– Ҳаи, убас аӡә дсықәшәахыр! – Асҭанда дыхәмарырц лҭахын.
– Дзусҭазаалак, – Марица лҩыза излацәажәоз дазхьалырԥшыхуан, – ихазы ԥҳәыс дааигоит. Ма аӡӷаб убас бзиа дибоит, иара ида аӡәы дитәызар иҭахӡам, ма аҭаацәара аԥиҵар иҭахыуп, иреиӷьу аӡӷаб длышьҭоуп. Аҭак ҟазҵо диқәшәар иҭахыуп. Мап ицәызкуа илылеихи? Дыбҿынҵәаауазар, ибзиабара ицеиҩыбшозар – акраҵанакуеит.
– Ы-ы!.. Бфилософхеит. Арзамаҭ цқьа даҳзымдыруазаап.
– Бара бгәы иалаҵәҟьоу саҳәеи!
– Исзеилымкааит.
– Баҭыр бизгәаҟуан. Иара бгәыӷрақәа быцеиҩимшеит. Бгәы иалами дҭаха аахыс.
– Иақәбыршәеит.
– Усҟан иара ихы-игәы даҽаџьара иҟан. Бгәы бнамырхьи?
– Иҵыбкааит.
– Алафҳәара бааҟәыҵи!
– Изласхызгои ахызаҵә иаабышьҭуа?
– Аеи нас. Убас ауп ирыхьыз Саҭбеи, Аԥҭа. Ауаҩы ихы иҭахымзар даҽаӡәы бзиа дызлеибари? Базхәыци! Рыԥсҭазаара еиӷьхарц рҭахыуп аԥҳәыс даазгогьы, хаҵа ицогьы. Ргәы иалсша анроулак, рхымҩаԥгашьеи рҟазшьеи рҽырыԥсахызшәа аабоит, аха ауаҩы уи ициуеит. Баҭыр иԥсы анҭаз, ибышьҭанагалақәази бареи ак шәыбжьалаҵәҟьар ахьыбҭахым иашаны иҟабҵоит ҳәа сгәы иаанагоит. Аха даҽаӡәы иԥшаарагьы цәгьахеит, бымбои.
– Диида! – Асҭанда илхәыцрыз лыздыруамызт. – Сзаҵәханы мацара адәы сықәзаауама?
– Ибышьҭанагало дҟаларым ҳәа сгәы иаанагаӡом.
– Ус бызхәыцуеи?
– Ибыхьқәаз бҟазшьа ԥхасҭартәит. Аха быуаҩра изаӷрамгылеит. Арахь быԥшӡоуп, беинаалоуп.
Ибеилаҳара дцәырҵрым ҳәа сгәы иагьҭашәом. Усҟан бара бхы шымҩаԥыбго ауп аус злоу. Аԥҭа иаҟара даҽаӡәы дыбмыршәан.
– Иаргьы уаҩы дааигомеи, – Асҭанда лгәы иалан.
– Маӡак басҳәоит.
– Иарбан маӡоу?
– Аԥҭа излеиҳәаз ала уск имоуп, аҭаацәара далалартә азин изымҭо.
– Ицәырыбга закәыхи?!. – Асҭанда лхәажьы гыларц егьлыгхомызт.
– Ицәырызгаз схаҭа исыздырӡом. Ирмаӡеит.
– Изакәызеи, Ҭемыр имаӡа еиԥш! Уи сара исырҳәароуп.
– Ҿымҭӡакәа акы даргәаҭеиуеит.
– Уи еснагь акы даргәаҭеиуан. Иӷраз иҵәахуан, аха зных иааилымжжыр ауӡомызт.
– Бымбои, уигьы ихәҭаӡамкәа дбыргәааит.
– Ус сгәы иаанагаӡом. Дызсыргәааи, сшизыҟаз мҵәахыкәа, аиаша иасҳәозар?
– Аԥсҭазаара зеилыргара еилаԥаҭоу мҩоуп, сгәы иалоуп ҳара иаҳагьы иахьеилаҳартато.
– Убри бымҩа уадаҩ еилбыргартә ауаҩы дахьбықәшәаз сгәы иаахәеит. Бманшәалахеит.
– Ус акәзар ҳәа сгәыӷуеит.
– Ибгәаларшәеи бзынгылаз уи амҩа зеиԥшраз! Бгәы иҭамкәа, бхы иҭамкәа…
Асҭанда лҩыза илгәалалыршәон, уи дзыниаз закәытә мықәшәатә хҭысыз. Ҽнак Марица лгәы зыхӡамыз лусурахь амҩа данын. Уи усгьы зны лҵара лгәы ахымызт, нас – лырҵаҩратә ус. Лара лаасҭа, Асҭанда даҽа школк аҿы лусура заҟа ибзианы лнапы иҵылгози. Ма рҩыџьегь џьара аус еицыруандаз, Марица аиҳараӡак уигьы лразҟымхеит. Дышнеиуаз лаԥхьаҟа машьынак ласны иаауан,
усҟатәи хырҩа азылымуит, заҟа машьына ус иццакуази. Иара убасҵәҟьа иаӷьыз даҽа машьынак амҩадуқәа реихагыларҭаҿ иаацәырҵит. Рыҩбагь атормозқәа ркит, аха ихьшәахазар акәхарын, еиҿаҳаит. Ихышәҭқәеит. Еилаҟәаҟәеит. Азныказ Марица дахьаанҿасыз дадырсызшәа даақәхеит. Дызлагашаз лыхшыҩ иԥнаҟаӡомызт, лшьапқәа рхала амҩа ааиҩырҵәеит. Лара амашьынақәа руак днадххылаанӡа, уамак уаҩ дызнымыз амҩаҿ иаацәырҵқәахьаз х-ҩык еибарыҩны инеихьан. Ахацәа азмашьынак еилаҟәаҟәа, ашьа рҿашы иҭатәаз аҩыџьегь ааҭырган, зымҩа инадыртәеит. Урҭ иахьынӡарҿыз, лара егьи амашьына ашә илулак иаалыртын, аныҟәцаҩ дихеит, дигәеит, лымч иқәхомызт, егьырҭ ах-ҩык аалыхьӡаанӡа. Ари иаҳа дуашәшәыран, имашьына знык ихышәҭны, агьежь ирықәгылахьан азы. Уигьы имашьына дҭыргаанӡа, лара «Волга»-таксик аанылкылан, ихәыз рых-ҩык цәгьала ашьҭахь иадыркит. Зымала амашьына иҭыргаз арԥыс, ихдырра ицәыӡуазма лҳәо, ихы наауан, даалҵуан.
– Арҭ сымацара изгома?! – атаксист аӷьара аарыхиргеит.
– Абаа, ҳусурақәа ҳрыгхоит, уа иноугар, амедикцәа уцымхраауеи, – иҳәеит ахацәа руаӡәк.
– Изакәызеи?!. – атаксист дмырмыруан, уи ихы иҭаз имҩақьыра акәхарын.
Марица атаксист егьи аганала дыниватәан, дласырц наидылҵеит. Уаҳа ианамух, ӡӷабк дахьиццоз аныҟәцаҩ маҷк дааиқәнакын, и-«Волга» наирҭрысит. Иаҳа иааигәаз хәшәтәырҭак агәашә инҭалан, Марица дынҭҟьеит. Халаҭ шкәакәараа лырццакит. Ирҭаауаз ачымазцәа рыцырхырааны, ахәцәа аӡәаӡәала иҭыганы, адкыларҭахь инарган, нап рыларкит. Марица атаксист ԥарақәак неиҿалыџьгәан, ихы дақәиҭылтәит. Иҭахарц уамак згымхаз ирхагьежьуаз дрыцхраауан. Иаразнак х-ҩык ачымазцәа збашаз амедеҳәшьцәа ара иԥшызма, изырманшәалашаз данырԥыхьашәа мап лцәызкуадаз. Ирыцқьаны, чмазаҩҵас еилаҳәаны, еихаҿаҳәа палатак ахь ианыхәнырга, лара ҵаҟа аџьабаа рыдызбалаз ԥарақәак нарылҭеит, рҵаҩык лџьыба заҟа ҭазаарыз зугәахәуаз. Хыхь дрызҩеин, рых-ҩык рҭаацәарақәа злалԥшаашаз радресқәа, ртелефон номерқәа рымылхит. Адкыларҭахь длыбаан, рҭаацәарақәа телефонла адыррақәа рылҭеит. Уамак мҵыцкәан, иҳақьԥсықьуа ҳәсақәак, хацәақәак кылшәшәа иаауан. Лара абарҵа дгылан, амедикцәа акыр рҭаххозар ҳәа. Ашьшьыҳәа длалбаан, амҩа ианыршәланы, аҩныҟа лхы хан, уи аҽны шьҭа лышколаҿ ус лымаӡамызт.
Аҽны хәлаанӡа, дықәиан, акҿаҩра дыкҿан. Дзықәшәаз дзанышәомызт, илзааигәаӡаз џьоукы амашәыр иақәшәазшәа. Ауыха, адырҩаҽынгьы лҭаацәара аԥылҳаҭ иҭашәаз рыӡбахә рызцәырлымгеит. Аусураҿ лахь лырҭеит, ҽнак ахьыбжьалыжьыз азы. Илыхьыз ҳәа заҟа ак ралымҳәарыз. Аусура днармышьҭыргьы агәхьаа лкымызшәа лхы лбон.
Ахымш рзы Саҭбеи диҳәеит ахәшәтәырҭахь дигарц. Лашьа длыцны илзымдыруаз ауаа рҿы днеир лҭахын. Ачымазцәа шәыр-қәырк, хаатәқәак рзаалхәеит. Ҩыџьа леигәырӷьеит. Даҽа ҽнак ашьҭахь дара ахәшәтәырҭа иҭыҵуан, уи зыбзоураз лымацара лакәызшәа, дахьырбоз ргәы иаахәаӡеит. Егьи, ахԥатәи, ари аӡӷаб џьара дшибахьаз игәалашәон, дзусҭаҵәҟьаз издырӡомызт, еиқәзырхаз шлакәыз ихы иҭагаланы иарымҳәазҭгьы. Ашьҭахь, иара ахәшәтәырҭа данҭыҵшаз аламҭалаз, даҽа зныкгьы дылбеит. Ҽнак лара, аусурахьынтә дшаауаз, машьынак лзаангылан, рых-ҩык ааҭыҵит. Дрыцныҟәарц илыҳәан, аҭхаџьырҭахь дыргеит. Ажәа рибамҭо, еицлабны илзеиҭарҳәон, изықәшәаз авариа еимакны, ахәшәтәырҭаҿ ишеицәҳауаз. Нас маҷ-маҷ арныҟәцаҩцәа рҩыџьегь еицшырхараз ахь икылсын, шьҭак аиҩызара рыбжьалеит. Џьара еицылатәарц, еицны ишаауаз акәзаарын лара уи аҽны дышрықәшәаз. Ччаԥшьк зҿықәымлацәоз аӡӷаб лыбжьы ныхҵаны дыччарц егьлыгхомызт. Аҩны дааргеит, бзиарак ззылуз ауаа дахьааскьаргаз лгәы иаахәаны. Уамак мҵыцызт, ҽнак аусурантә аҩны дааизар, хәҩык ахацәеи ҩыџьа аҳәсеи амаҵурҭаҿ итәоуп, рчыс иагымкәа лан илырхиахьан. Ас заа зусураҿынтә изымаалоз лаб аханы дтәан. Асасцәа авариа иақәшәахьаз ҩыџьа рылан, аӡәк дыҟаӡамызт.
– Дад, ҳасасцәа ажәак быдыргалар рҭахыуп, – лаб ихы аалызирхеит, лара аҽааиҭакра дахьымӡакәан, рымаҵ лурц данаақәгыла.
– Дад! – еицыз дреиҳабын ззуҳәашаз ахаҵа нага ихы налзикит. – Иаабоит бара заҟа быӡӷаб еиқәшәоу. Саҳәшьаԥа ҷкәын бахьигәаԥхаз џьаҳшьаӡом, – иажәа ааиркьаҿуан иара. – Бара быда уаҩы дшиҭахым ала ажәа бниҵоит, – зыӡбахә имаз дзусҭадазишь ҳәа, лара Арзамаҭ иакәзар аалгәахәит, дышҳазха дахьаанхаз, аха уи ихьӡ макьана иааҭкааны иҳәомызт. – Зыӡбахә сымоу саҳәшьаԥа Арзамаҭ иоуп, – нациҵеит иара аҵыхәтәан. – Ибзымдыруа иакәым ҳәа сгәы иаанагоит.
Иҟалҵашаз ҳәа лхы зызцаз, – Марица акҿаҩра дныҩнаԥҟеит. Лан дааҩнашылеит, лхы аҭыԥаҿ иаалгарц. Уи лыԥҳа ахаҵацара лгәы иҭашәомызт, ас дабанӡатәазаауаз, лҽылражәырц лгәы иҭалымкӡазар. Ажәа лнызҵаз дылдыруазар, дуаҩы цәгьамзар, мап
зицәылкрызи. Уи лылаӷырӡ лҿаҳәҳәуан. Марица ажәак лыхәылшәомызт. Иааҩналеит, илзымдыруаз аҳәсақәа ракәымкәан, илбахьаз арԥарцәа. Илывагьежьуан, илывҵагьежьуан, ажәак лыхәладыршәарц, принципк лкызшәа, лара ҿылҭуамызт.
– Ус акы игәы ианҭашәоз, зны сара дысмацәажәоз? – дҵааит лара аҵыхәтәан. – Зынӡак сшизымдыруа изеилымкааӡои?
– Шәеибадырп, – иҳәеит руаӡә.
– Сиздырӡом сҳәазар, схаҭа исгәамԥхо акы салаҟоуп.
– Ибыхьзеи, бан дбыкәахшоуп, бызлаҟам бзалацәажәои! – лан илаҳауаз лгәы ҵнашьаауан, лыԥҳа лцәажәашьала илзыӡырҩуаз ргәы иаанагарыз здыруадаз.
– Ателефон сҭахыуп, – иҳәеит руаӡә. Ан амаҵурҭаҿынтә ашашәа ау змаз ателефон аалгеит. Иара цифрақәак нҭеиԥсеит. – Арзамаҭ уоума? Марица дуацәажәар лҭахыуп.
– Сара иасҳәои? – дзықәдыршәоз џьалшьон. – Акгьы иасҳәарц сҭахӡам.
– Арзамаҭ! – егьи атрубка дҭацәажәон. – Даақәшаҳаҭымхакәа, арахь шәыҽсшәмырбан ҳәа ҳауҳәеит. Ара ҳлыдтәалазаауама, ишԥаҟаҳҵои, аҩныҟа ҳамхынҳәӡакәа?.. Лара иҟалҵара лыздыруам. Ажәақәак лоуҳәарц уҭахӡами?.. Аа! – атрубка анылзынаирхха, лара дкәанызануан, нас иааимылхит.
– Саҭамыз, аха, схаҭа акы смаҳаӡакәа, ауаа ахьыснуҵаз ҵакыс иамоу сзеилкаауам.
– Ус иҟалеит, – илаҳауан арԥыс ибжьы. – Изуаисҳәо цқьа издыруа сыҟоума?
– Избан?
– Сеилабымгеи.
– Амц ҳабжьалар заҭахи?
– Имцуп ҳәа бгәы изаанагои?
– Сара зынӡак суздырӡом. Сзынҟьаз-сзынԥаз уаҳар…
– Уажәы акгьы саҳарц сҭахӡам, – лажәа аалҿиԥааит. – Ибҭахызар нас исабҳәап. Зегьы акы ҳанԥахьеит. Уи ԥынгылас изҳаури? Зынӡак сыбцәымӷзар атәы сыздыруам. Егьыс, маҷк бгәы бжьажьозар, уи абзиара иазҳәоуп. Ибзынасышьҭыз рҿаԥхьа сыбмырԥхашьан, нас ҳаибабақәап, ҳаицәажәақәап. Сыбҭахымзар бразҟы сырцәгьома.
– Саҭашәымҵан! – атрубка нықәылҵан, илҭааз лхы нарзылшьҭит. – Иареи сареи ҳаицәажәароуп.
– Бзиоуп! – игәырӷьаҵәа индәылҵын, ирыцызгьы ддыргәырӷьеит уҳәартә, рхаҿы дырлашеит.
– Дад! – еицыз иреиҳабыз шьҭа иангылашаз даалыԥхьан, лара лан лышьҭахьшәа днагылеит, цқьа дибаны дизымбартә, зынӡакгьы лҽыҵәахны акәымкәа. – Саабыкәахшоуп! Ҳазҭоу шәчеиџьыка сақәныҳәаанӡа, абзиарақәа бара бхаҭа ибзеиӷьасшьар сҭахыуп. Ҿа бмырҳәаӡакәа ҳахьааишьҭыз, иаргьы лымҳа ҭшьы бзиа иоурц дыҟоуп. Убас шыбзиузгьы, бара ҳлымҳа зынӡак иаушьҭны ҳахьдәықәбымҵо, бара бынамыси баԥсуареи рҵакы аҳаракышьоуп ибзырҟаҵо. Иахьцалак ари ауаҩ ҳара даадыруеит азоуп, иажәа ҳаманы ҳзааз. Даҳмырҽхәацәап, егьирахь дшыуаҩ заманоу аадыруеит. Бизхәыц! Бхы базхәыц! Мап ицәкра иаԥсам ҳәа сгәы иаанагоит. Абзиарақәа баԥхьаҟа брықәшәааит! Бҟәыӷара сара сақәгәыӷуеит.
Марица дзықәдыршәаз акырӡа инышьҭалҵааашьҭалҵеит, Арзамаҭ диқәшәарц шиҭахыз ала дыррак лзааишьҭаанӡа. Уи акәхеит.
– Уи авариа рыхьны банрықәшәоз сара сзыҟамзи! – Асҭанда асураҿы дцәыҵыԥшны лҩыза длызԥшуан.
– Егьырҭ аҩыџьа ҭаацәаран.
– Урҭ ирыласхи, Арзамаҭ дбымасымкуази.
– Шьҭа шәаадәылҵқәар цәгьамызт, – Шьардасиа дааҩналеит. – Ахацәа лбаауеит.
Асҭанда лыбла ҭраа иаарыдгылаз аӡӷаб длызԥшуан. Ҿыцбарах дылбазшәа, лыԥшӡашьа џьалшьон. Шьардасиа лакәзар – дҭәы-дыԥха дхазынан. Дҩаҵҟьан, лысас ӡӷаб лхаҿы еимлагәа иаанылкылан, аҷкәын дызҿынҵәаауаз аҳәсахәыҷ, лымариа аниоу дшимгәыӡрыз, аҵәах-аҵәах аалҿыҵлыргеит. Иҟалаз ззеилымкааз аӡӷаб дшанханы дыԥшуан.
– Шәарҭ шәеицны шәца! – Асҭанда данаақәҵәи амҳаԥ аанылкылеит. – Сара агәӡа аласыԥсап.
Гагратәи аидгыла «Абрыскьыл» аҵәахырҭа аҟнытә.
А
Гагра Жәлар р-Форум иалоу рзеиԥш еизара, 1990 ш. маи 23-зы имҩаԥгаз,
АПРОТОКЛ №2.
Иалахәуп 500-ҩык.
Амш азҵаатәы:
1.Гагра аиҿкаара ҿыц аԥшьгареи Аустав адкылареи.
/Канџьариа В./
2.Аԥсни Гагреи анапхгарақәа рахь ааԥхьарақәа рыдкылара.
/Гыцба Л./
Изыӡырҩуан Канџьариа В., уи даԥхьеит Аустав апроект.
Азҵаарақәа:
Ҳагба Ф.: – «Аидгылареи» «Абрыскьыли» руставқәа принципла излеиԥшыми? Иҳамоу аилазаараҿ аус уур алшозар, аҿыц аԥҵара заҭаххазеи?
Кьахьыриԥа Б.: – Аҿыц еилазаара аԥҵара аӡбахә аҳәара иаԥсам, избан акәзар уи аусура иалагахьеит. «Аидгылареи» ҳареи ҳазлеиԥшым ҳәа уҵаауазар, ҳара иаҳа арадикалра ҳалоуп.
Гыцба Л.: – Иаҳа еилкаахарц азы исҳәоит: «Аидгылара» ирылшо рацәоуп, иаҳҳәап, нырцә иҟоу аԥсуаа рымадара, Кавказтәи ассоциациа аусура аҽалархәра, аконференциақәа рыҽрылархәра. Дара уажәы рхы иақәиҭуп даҽа усурак аҿынтә, аиҳабыра иҵегь ибзианы аусқәа мҩаԥыргарц рылшоит. Аха урҭ ирҭахым аҭыԥқәа рҿы ицәырҵуа азҵаарақәа иара уаҟа изӡбо ауаа рымазарц. Ҳара убри аус аҿы иаҳа ҳалшоит. Иҳадгыло егьырҭ араионқәеи ақалақьқәеи рҿы иҟалахьеит, иагьмаҷӡам.
Гәбаз Л.: – Иахьатәи ҳаизара аԥсуаа рымацара ирызкыу, егьырҭ амилаҭқәагьы рҽаладырхәырц рылшоу?
Кьахьыриԥа Б.: – Аустав излаҳәо ала, рхы ҳаладырхәырц рылшоит зегьы.
Ақәгыларақәа.:
Антелава Л.: – Иахьатәи Аустав апроект адкылара аԥсоуп ҳәа сгәы иаанагоит. Доусы игәы ишаанаго ала, еиҳа аус ишахәҭоу иахьыруо дрылагылазааит. Сгәанала, ҳара ҳаиҿкаара аус бзиақәа мҩаԥнагахьеит ҳажәлар рзын, убри уалалар иаԥсахартә еиԥш.
Ҳагба Ф.: – Аус зуа аиҿкаара ҳаԥырхаганы ижәымбаӡои?
Смыр В.: – Ҳагба изҵаара араҟа иаҭахымызт ҳәа исԥхьаӡоит, избанзар, ҳара ҳаидгылара аус ауеижьҭеи акрааҵуеит, аҽеиҿнакаахьеит. Ахьӡ аӡбахә: сгәы иаанагоит аԥсадгьыл аиқәырхацәа реидгыла ахьӡзар иаҳа иеиӷьуп ҳәа, ҳара ҳаԥсадгьыл еиқәҳархароц ауп ҳазҿу.
Ҳагба Ф.: – Ҳаԥсадгьыл еиқәҳархароуп, аха иахьа иҟаҳҵо уи иаԥырхагоуп ҳәа исԥхьаӡоит. Амч заурц иҟоу «Аидгылара» шьапҿаршә азаауеит. (Уаҳа идырҳәом, длыбаарцоит.)
Аиба В.: – Мыцла иҳәоу аидгылара акәым ҳара иҳамазааша, иаҭахым ҩныҵҟала ибаау аидгылара. Зажәеи зуси еиқәшәо аидгылара ҳамазароуп. Ҳус акакәзароуп зегьы, аха доусы излаҳалшо ала уахь ҳаихозароуп. Гәдоуҭагьы еиҿкаауп даҽа еиҿкаарак «Аԥсадгьыл» захьӡу. Амала аӡәы иҟаиҵо егьи иԥимыргароуп.
Зарданиа Н.: – Ҿыц еиҿышәкааз аидгыла шәыдысныҳәалоит.
Гәбаз А.: – Аустав ҳадаҳкылап.
Цыхьычба Л.: – Ари аидгыла садгылаҩуп, шәааи, иааркьаҿны иҳадаҳкылап.
Барцыц В.: – Ажәлар амҩа иаша иқәуп.
Барцыц Л.: – Аидгылара ахьӡ даҽакала иԥсахзар сҭахыуп. Аустав садгылаҩуп.
Ирыӡбеит: 1/ҿыц еиҿкаау аилазаара ахьӡ шьақәырӷәӷәазааит «Гагратәи аидгыла «Абрыскьыл» ҳәа /Гагрский Союз «Абрыскьыл»/ ; 2/жәлар рдепутатцәа Гагра ақалақьсовет анагӡком аҿаԥхьа аҳәара ҟаҵазааит аилазаара «Абрыскьыл» ҭарҩырц, Аустав акьыԥхьра азин ҟарҵарц; 3/агазеҭ «Авангард» аредакциа аҿаԥхьа аҳәара ҟаҵазааит Гагра
Жәлар р-Форум ахаҭыԥан ишеиҿкаау Гагратәи аидгыла «Абрыскьыл», насгьы иахьатәи аизара аматериалқәа агазеҭ ианыларц.
Изыӡырҩуан: Гыцба Л. анапхгарақәа рахь ааԥхьарақәа рыдыркылараз. Ааԥхьарақәа рпроектқәа апротокол иацуп.
Ирыӡбеит: аҵыхәтәантәи аамҭақәа рзы иҟалаз ахҭысқәа ирызкны ааԥхьарақәа рпроектқәа шьақәырӷәӷәазааит.
Аизара мҩаԥыргон рнапы аҵаҩуп / Б.Кьахьыриԥа/,
/Л.Гыцба/
Амаӡаныҟәгаҩ лнапы аҵаҩуп /И. Сиҷинаа./
 
Иаангылаз амашьынақәа Сергеи, Валикәа, Баграт, Ирина, лҩыза ӡӷаб Леила уҳәа, амҩаду ааҭдырҭәаарц егьрыгмызт. Урҭ зҽыззыркуаз ззымдыруаз ақырҭқәа еилауаҭыруа ашкол агәарԥ иқәын, еизганы ирбылуаз агәам-сам амҩа ианыжьлан. Абираҟ анкнырх нахыс, араҟа аангылара иаԥсамызт, ргәыҭҟьара рхыԥсаанӡа иҳәан, Леуанти шьҭахьҟа имашьына дынҭалеит. Ишьҭаз ауаа иҿыԥшырц, ирлас амҩаду дҩанылеит, ацитрус совнхара шыҟаз ихы рханы. Уаанӡа ҩбаҟа километр бжьазар акәхарын, ааигәаӡа инкылҟьарын. Аҽны абираҟқәа ирыкныхшьаз акәын дзызхәыцуаз. Бзыԥҭа Ҷыҭанаа Валикәа заҵәык дазхеит. Авокзалаҿ Вадими Бадреи леины аҭыԥ иқәырҵеит. Аихамҩаҿ аус зуаз рыда уаҩы дрымбеит, аӡәгьы дырԥырхагамызт. Гагра ақырҭуа школаҿ Бадра арҵаҩы ԥҳәыс заҵә дахьлацәажәаз азхеит, рхала рбираҟ кнырхырц. Алаҳаӡыхь иахьааиз, анхацәа маҷӡамкәа ашҭа иҭагьежьуан, аха хацәнамырха рбираҟ хьчара иазхиаӡамызт. Иаҳәози арҭ рхымҩаԥгашьа? Амҩаду ианыз уажәы рхы ахьхаз ацитрус совнхараҿ ирызԥшызи? Уи аҭыԥгьы Алаҳаӡыхь иаҵанакуан.
Леуанти иабиԥара риашьараҿ ҭаца дук дрыман. Акырӡа лхыҵуаны, лыԥсаҭа шкәакәахазижьҭеи уамак ҵуамызт. Уи амҳаџьырра даараӡа бзиа илгәалашәон. Лаҳаӡаа ықәҵырц еицырхашьшьы амшын
ахь ианкылсуаз аҽны, лара, алаҳаҵла дықәтәаны, алаҳа ҿыхны илфозаарын. Дара, ҵыхәаԥҵәарак рымамызшәа, агаҿа иазцон, рқыҭа усгьы амшын иӡхықәгылан. Ишыҟалаз лыздыруамызт, аха лара дзыжәлаз Кьахьыраа, Бениақәа, амҳаџьыр иамгаӡеит. Лара Асԥа ақыҭан инхоз Џьансыҭк дигеит. Урҭ ирыцындырхаз Хышбак лаҳәшьа дирҭеит. Егьырҭ, лара лыжәлантәқәа, Бармышь инхон. Алаҳаӡы иаанхаз аӡәык-ҩыџьак ықәҵит, ари ақыҭа амшын аҿықәантәи агуберниа иаларҵеит азын, зыфҩы гоз ауаа амшын ахь икылсит, дара рҳәашьала, рыланхара рылшомызт. Аԥсны, округс ианыҟарҵа нахыс, аҳәаа усгьы идырҭшәон. Бзыԥҭа ақыҭан кәарк леиуеит Ахәҵантә. Арасаӡыхь ахьӡуп. Уи ақыҭа еиҩшаны аӡиас Бзыԥ иазцон, аԥсуа округи аурыс губерниеи ҳәаас ирыбжьан. Аԥснытәи аокруг, Аҟәатәи, Қәҭешьтәи агуберниа иалан азын, ақырҭқәа иӷархаз аԥсуа дгьылқәа рнапаҿы иааргарц рҽазыркит. Амшын Еиқәа агуберниа иалалеит Асԥа ахәҭаки Алаҳаӡы ақыҭеи, аурыс генералцәа десҭынла адгьылқәа аархәон.
Цқьа еилкаам ишыҟалақәаз, аха аԥсуа ҭауад хылҵшьҭра Инал-иԥа Асҭамыр Алаҳаӡы инапаҿы иааит, зеижәтәи ашәышықәса анҵәамҭазшәа. Аԥсуа нхацәа ааигеит инирхарц, иаргьы ицхраарц. Издыруадаз уи шьҭрала иқыҭа акәзар… Избанзар, аӡиас Бзыԥ унырыр, ишьҭан Иналқыҭ. Уаантәы иаауеит аӡиа Инқыҭ ахьӡ. Уи ақыҭа Лӡаа иадын. Аурыс ақыҭанхамҩа аиҭакра анымҩаԥысуаз, араатәи анхацәа Иналаа иртәызшәа ддырҳәеит, аиҭакра амал алыргарц. Уи иалҵыз дыруп, аурыс чынуаа еилыркаахьан ҭауади-аамсҭеи анхацәеи ҳәа аԥсуа ԥсҭазаараҿ еиҟәшарас иҟаз ишлаԥшхырԥагаз. Ус аҽеиҩшара ӷәӷәа шьақәгыламызт. Анхацәа рхы
иақәиҭын. Абри аимак жәларык аурыс мчы иаҿанаргылеит, ицәырҵыз жәлар рҵысра убри акәын иаҵакыҵәҟьаз. Даҽа жәа-шықәса рышьҭахь аурысқәеи аҭырқәцәеи иаарыбжьалаз аибашьра амҳаџьыр ӷәӷәала иарҵысын, ҳадгьылқәа ҭацәит. Амала Иналаа Бзыԥҭа еиқәхеит. Алаҳаӡы акәзар – знапаҿы иҟаз Инал-иԥа Асҭамыр зхы иақәиҭыз аԥсуа нхацәа изаанымкылеит. Иахьынтәааигақәаз ихынҳәит. Дцан, Самырзаҟани Гыртәылеи ирылганы, агырқәуа ааигеит, ажәырҭ иагахьаз идгьылқәа рыхдирҟьеит, аҽаҩра беиа аадрыхуан, даргьы нирхеит. Абарҭқәа дахьынӡарҿыз, уаҳа Асҭамыр инапы злакыз цқьа иҭҵаам. Ирҳәон ареволиуционерцәа иҽрыдиҳәалазшәа, ма адемократиатә дунеи қәыԥшылашьа далаҟазшәа. Даҽа џьоукы изларҳәо ала, Ҭҟәаԥс инаркны Егрынӡа иара дызхагылашаз аԥсуа ҳәынҭқарра еиҿикаарц дашьҭан. Аиашаҵәҟьа ахьыҟаз здыруада. Аус злаз – аӷацәа ирҳаит. Цқьа еилкаамкәан, иара дҭадырхеит актәи аурыс револиуциа аламҭалаз. Иқыҭа Алаҳаӡы, амшын азааигәара джын иара, ҩыџьа иԥацәагьы убра анышә иахьа иамадоуп. Уи аҭыԥ ԥсыжырҭахеит. Ашьҭахь ақыҭа дгьылқәа Егуминов иааихәеит. Идгьыл иалсуаз амҩа еихасырҭаҿ агәашә гылан, ииасуаз аԥара рымшәакәа, изҭысӡомызт. Уи аҭыԥ иахьа акурорт ду Пицунда ицо амҩа атрасса иахьаҿыҵуа ауп. Егумин игәашә ҳәа иахьагьы иашьҭоуп. Асоциалисттә револиуциа дыхнарҵәеит акәымзар, ақыҭа иршәҭырц дыҟан. Иара ихациркыз анхамҩақәа ракәын асовет мчы аламҭалаз иҿиауа зҿыназхаз. Ақыҭауаа, агырқәеи, Ҭырқәтәылан анибарҵәара иацәшәаны, арахь иқәнагалаз ашәамахьцәеи, ҿаҵак адгьыл умоуа иҭдырҭәаахьан. Асҭамыр ибзоураны, иҿиаз агырқәа ара инхон, ақырҭқәа ирыҵанакыз ажәларқәа хырҵәаны арахь уаҩ даарымгаӡеит. Убарҭ ракәын иахьа аԥсуа гәазыҳәарақәа ирҿагылоз. Ари закәызеи? Леуанти игәы иалан аҭоурых хҭысқәа реизҳазыӷьара зегьы Аԥсны иахьаҿагылоз.
Изныз амҩаду арыӷьарахь анхарҭақәа даара еиҿкаан. Убарҭ рышьҭахь адгьыл еиҵых шьҭан. Даныхәыҷыз убра дааргахьан, аҽырҩра мҩаԥысуан. Ирҳәоз акы идыруа, игәалашәо иахьа дыҟамызт. Қырҭшәала имҩаԥыргон. Ааилашәшәымҭаз, аҽыҩ дуқәа ҳәа изышьҭаз анықәҵ, ауаа еилыҵуан. Даныхәыҷыз нахыс убри аҽырҩра ибла ихымҵуа ихгылан. Аказы шаҳаҭра ауан, дызҳацԥхьаӡа ус иҟаз ахҭысқәа еишьҭагылан, илаҽуан, мышкымзар мышкы зны зҽеизызгахьаз мшын цәқәырԥазшәа икшарц. Алаҳаӡы ҳәа хьӡыс измаз, жәытәла иаԥсыуа қыҭа ӷәӷәаз аҭыԥан иахьа ԥсыуа ҭаацәарак аларшәымызт. Аԥсҭазаара ԥхьаҟа ицон, закәытә трагедиаз иахҭнагахьаз иқәынхоз ажәлар ирхашҭӡарц егьрыгӡамызт. Арыцҳара ду аҭоурыхҵәҟьа иахашҭӡарц акрагызма? Ақыҭа агәаны, амҩаҿынтә шьҭа иубарҭамкәан, зны иашҭа дууз нхарҭақәала иҭахкааны, жәытә хыбра дук ахаҳәтә шьаҭа убарҭан. Уи ҿыц иаадыртызшәа, убри азы акыр нышә рыбӷьаҭыз џьушьарын, ааигәа акьыԥхь аҿы иалацәажәон. Аҳык иашҭа иҭагылаз ханызма, ма хыхьчарҭа баагәарак иҭагылаз уахәамазма, изакәытә ҭоурых ҭыԥзи адгьыл аныӡӡаара иаҿыз ари? Уи азааигәара, амҩа егьи аган ала алаҳақәа рыҵаҟа иҵыҵуан аӡыхь. Уи иагьӡыхь хәыҷымызт, икәарны икәарымкәа, иӡиасны иагьӡиасымкәа, ақыҭа иалсны, амшын иазцон. Ақыҭа шынеибакәыз каршәран, иҩаҳаракыз ҭыԥк џьара убла иҵашәаӡомызт. Нас ақыҭа агәаҿы иабаанагоз зымҽхак маҷӡамыз аӡыхь? Иџьоушьашаз, аҵеиџьқәа аӡы анырҭабоз
Кәыркәа мза анҵәамҭазгьы, аӡыхь иацӡаауамызт. Аҵыхәтәантәи ажәа-шықәса иалагӡаны, ақыҭа Алаҳаӡы Алаҳаӡыхь ҳәа ԥсахра маҷк аиуит. Леуанти игәы иалан ус иҟарымҵар ада ԥсыхәа ахьаимууз. Ажәытә хьӡы ԥсахрада инхар – ҭоурыхымзи. Цқьа данхәыцлак, уи аԥсахра маҷ аиашара дазааиуан. Аекскурсиа мҩаԥгацәа, аиҳараӡак уахь ирыдыркылоз ақырҭқәан, аԥсшьацәа рыманы, ашьхақәеи амшыни ирыбжьаркыз ақыҭа ԥшӡа ианалсуаз, ари ақыҭа зыхьӡ ахыз агенерал Алахаӡе иакәын ҳәа, мцы-фырхаҵак дцәыҵыргон. Убри еиладырбгарц, ажәалагала иҟарҵаз аус ауит, аиҳараӡак аԥсуаа рыгәҭаны аҳаҭыр зырҳарц зҭахыз аиҳабыраҿ итәаз анрықәшәа. Алаҳаӡыхь – ҭоурыхла иааиуаз топонимын.
Амҩаду иаваӷӷааз аԥсаҵла ҳаракӡақәа ирыҵсуан. Бзыԥ ацҳаҿ днаӡаанӡа, арыӷьарахь мҩак ахагылан. Адырҩегь аԥсақәа ишрыҵаз, аҩнқәа инрылагылон, ашҭа ҭбаа арымарахь асовнхара аусҳәарҭа ҩнан. Ауаа рацәа еилагылан, Леуанти иидыруаз, Пицунда инхоз рхаҿқәа. Арымарахь акультура ҩны… Хы-ԥштәык змаз рбираҟ! Амашьына ааникылан, дыҩҭҟьеит, макьана иҽыззикуаз изымдыруа. Цҭәык ашьҭыхрагьы иҭахӡамызт, арҭ ирыднагалоз ауаа даҽакала ишрацәажәатәызгьы издыруамызт. Абзиара знаалоз уаазма. Игылаз рыжәпара даалҵын, Ԥлиа Давлеҭ дааидгылеит.
– Абаа, иакәым ак роумҳәан! – бжьы ҭынчла дӷьаҵәыӷьаҵәуан иара.
– Иакәымла санбацәажәахьаз! – Леуанти дԥышәырччон. – Абри абра икнаҳаны, абасҟатәи ауаа ҳаилагылазаауама?! – иара дызлагарыз иҽизақәыршәомызт, имашьына иааҭыҵыз Вадим Смыри Бадра Аибеи, егьырҭ амашьына хәыҷқәа
иаарыкәшози илаԥш нырхиган, Давлеҭ даазлыҵыз жәпаҩык баша иахьгылаз џьашьо.
– Ҳрацәажәахьеит, дара рхала икнырхуеит, – Давлеҭ еснагь еиԥш дҭынчын.
– Уи цәгьам, – ацҭәыҵәҟьа зҭахымыз Леуанти иԥсы ааивигеит. – Ианба зырҳәа?
– Жәаба-жәохә минуҭ рышьҭахь.
– Шәзацәажәада?
– Аҩбатәи амаӡаныҟәгаҩ Сигәуа ара дыҟоуп.
– Усҟатәи аамҭа зиҭахи зиҳәаз?
– Уажәы еилацәажәарак мҩаԥигоит, нас икнырхуеит.
– Ҳгәы ԥырҵәеит, уара!
– Акультура ҩны иакәшаны игылоу аҳәсақәа роуп, аҳәсақәа ҳреисуама? – Давлеҭ дԥышәырччон.
Уа игылаз аҳәсақәа ракәҵәҟьан. Ааскьа рҽеизганы ицәажәоз дара ракәын, рыбжьы уахәомызт. Рхацәа арахь, аусҳәарҭа азааигәарашәа, џьара итәан, игылан, рылахь еиқәын, еицәажәаӡомызт. Ашҭа шынеибакәыз алахь еиқәын, арахь рбираҟ мықәшәатә кнарҳаит, аныҳәа иаԥыларц. Ашәаџьҳәара зуаз ԥшран рбираҟ иамаз, убасшәа ирнаашәа икнаҳан, иаҵагылаз аҳәсақәа рылахь еиқәҵашьеи аасҭха еилагылақәаз рхацәа рҿымҭшьеи убри ирыҵнашьӡон. Ҳәсақәак рҿаархан, арҭ иаарвысуан:
– Аҳәсақәа шәоума ари зыхьчо, – аԥхьа игылаз лахь Леуанти ихы наирхеит, – шәхацәа абаҟоу?
– Уи ҳара иаҳусуп, уара иалоухи, – лыбжьы ҭымгакәа, хаарак лыҵаӡамкәа, лара ҿаалҭит.
– Рбираҟ ҳҭахӡамкәан, асҟатәи ҳахьеизаз рцәымӷыуп, уҽрылаумгалан, – Давлеҭ дҿаԥха-ҿаччахуан. – Ашәы рышәҵаны иахьаанхаз умбаӡои.
– Уаҳа џьаракыр икнаҳаны удыруама? – иибоз иблахаҵ шаргьежьуаз ақырҭқәа идимырбарц, Давлеҭ диеицәамкәа, Леуанти дҿаԥха-ҿаччон.
– Пицунда икнаҳамзи.
– Иаба? – Леуанти иҭиҵаауан.
– Аҳаблсовет ахыбра иахакнарҳаит, уара.
– Нас?
– Икныхны арахь ҳҿааҳхеит.
– Уи бзианы иҟашәҵеит.
Амашьынақәа рацәахеит. Урҭ иаарҭыҵыз адәы ианаақәгыла, пицундаа нарылаҵаны, ашҭа ҭәырц егьагмызт. Асовнхараҿ аус руеит ҳәа иаҵганы, индырхаз ақырҭқәа иагьмаҷмызт, уаҭахқәак зырҭаз аԥсуаа урҭ ирылаӡуан. Уажәы еилагылаз аԥсуаа еиҳан ара инхоз ақырҭқәа раасҭа. Ус иагьызлаҟамлози, егьырҭ аҭыԥқәа рҿы инхоз ацхыраараз ирзымаазар, аԥсуаа ракәзар – рҽеизыргеит. Аидысларанӡа инаргар дара ирҭахымызт, уи убарҭан. Уи макьана. Мышкы зны уи шраԥгылаз Леуанти дазхәыцуан. Изацәцаӡомызт, арҭ рҽыҟаҵаны излааиуаз ала. Қарҭынтә рҿаархацԥхьаӡа, рыуаажәларратә еиҿкаарақәа ақәԥашьа мҩақәа ддырбон, ихырҵәаны иааргахьази, шьҭа хатәгәаԥхарала нхара иаауази ақәԥараз еидыркыларц рҽазыршәон. Ара инхоз макьана ишәон, аха маҷ-маҷ рхаҵара цәырыргарц агәазыҳәара рмоур алшомызт, арахь қарҭаа рҿаԥхьа ишақырҭуа цқьақәаз аадырԥшырц рыхәҭан.
– Дареи ҳареи ҳазҿу ҳабакылнагои? – арҭ аҽны еибабазшәа, Леуанти Давлеҭ дизҵаауан, арахь еицықәԥозижьҭеи шьҭа жәа-шықәса иреиҳан.
– Ҳазҿыц ҳаҿымзаауеи, – егьи иҭак кьаҿын.
– Ақәԥара даҽа мҩак шьҭнахит, – Леуанти игәы иалан. – Уажәраанӡа қарҭаа зегь рхароуп ҳәа ҳақәгылан, аҭыԥан индырхаз ҳҿаҳмыргыларц ҽазышәарак мҩаԥаагон. Даргьы ҳҿаԥара иацәшәон. Шеварднаӡе Гагра астадион аҿы ианеизигаз угәалашәо, уаантәы иқәганы игазшәа аурысқәа ианыдирбоз? Уи аахыс даҽа фазак ҳанылеит, цқьа ҳазымхәыцӡацт акәымзар. Рмилаҭ хдырра акала иазҳаит. Иаартны иаҳҿагыларц қарҭаа қәԥоит, иагьрылымшацт узҳәом. Иҟоу умбои?!. Арҭ аибашьрахь ҳкылыргоит. Ишԥаҟаҳҵои?
– Сыздыруам.
– Арҭ иааҟарҵалак ҳаҿагылалароуп. Ҳадгьыл аҿы ҳашмаҷугьы ҳшаԥшәымацәоу рныруазароуп, убри анҳампыҵҟьа, дара рыԥшәмара иҵегь идырӷәӷәарц, ҳдыреибашьуеит.
– Аҳәааҿы рбираҟ кнаҳауп, уи уаҳама? – гәырӷьаҿҳәашазшәа Давлеҭ иаацәыригеит
– Ҳамцои нас! Уаҳа џьаракыр икнаҳаума?
– Иахьсаҳауа убразаҵәык инхеит.
Асовнхара аусҳәарҭа илалбаауан џьоукы, еилацәажәарак нҵәазшәа. Убарҭ дрылан Радмир. Уа еилацәажәара шрымамыз Давлеҭ идыруан. Изҭашәаз џьоук еимырсыкәа ишеилдыргарыз рыздыруамызт. Радмир данааи, Пицундантә аҷкәынцәа еизахьан, дрызҵааит аҩбатәи амаӡаныҟәгаҩ ара дыҟазар еиликаарц. Уи диацәажәаны, аусҳәарҭа ддәылҵзар акәхарын. Иара дахьнеиз зус ылымхкәа ирыцрыҵуаз иакәӡамызт.
– Ииҭахыу удыруама? – Леуанти дҵаауан.
– Радмиру? Дҳазгәааны дыҟоуп ҳәа саҳаит.
– Иҽызхирҟьои?
– Ҳаиԥырхагазаап. Ҳҩызцәа уамак дызрыдгылаӡом, умбои.
– Дырҭахӡам.
Уи ахаҵа кьаҿ, днарылс-аарылсуа дахьааиуаз, днарыҿцәажәа-аарыҿцәажәақәон. Гәыбӷанк нариҭа-аариҭақәон уҳәартә, иҿаԥшылара хаамызт. Дара иқәцәажәацәомызт. Рус рдыруан, амцхәҳәарақәа зырҭахызи. Иарбан мчызаалак аԥыжәара
змазаауаз иара дрыдгылаҩын, аус злаз иара иусқәа зламҩақәырҵашаз дашьҭан. Мышкы зны аԥсуаа ишырҭахыз аамҭа рызбзиамхар, уи аамҭа иашьҭаз ирзалгоз ыҟаӡамкәа ианынхоз, иара иаҳа дманшәаланы даақәгыларын. «Иухәаша ауаа урыцзароуп, уара узцыда?» – ашьыжьтәи уи изҵаара ҵарӡа Леуанти илымҳа иҭыҩуан. Аиҳабыраҿ инеиз иахь иара, Радмир, арахәыц еимадага бзиа бжьеиҵон, усҟан Леуантии иҩызцәеи, аԥсуараз аусқәа еиздырҳарц, акабинетқәа ирыҩнан, ажәлар еизыргон, ус ала амч знапаҿы иааизи дареи иаразнак аибарххарақәа рыбжьалон, аиаӷарахь ианкылнагозгьы убарын. Ус рмыхьӡеи, Кванталиани данықәырга, Наҷҟьебиа Гагра ақалақь дахадыргыларц данааргаз? Усҟан аԥсуаа еизан, ҿыц актәи амаӡаныҟәгаҩра зырҭаз сааҭк аус идмыруӡеит. Шеварднаӡе иҟаиҵози, адырҩаҽны Гәдоуҭантә дааигеит Гәарамиа. Аԥсуааи ақырҭқәеи дрыбжьагыларц иҽазикит иара. Аԥсуаа рахь иадицәалар – ақырҭқәа ируамызт. Ақырҭқәа дрыдгылар – аԥсуаа иаарымуӡеит. Ас дахьрыбжьахаз қарҭаа иргәаԥхозма, Қарҭҟа усура диаргазшәа рун, иҭыԥаҿ иаҳа злеишәа бааԥсыз Қапба Енвер даарышьҭит. Иамуазшәа аниба, арепрессиақәа иҽырзикит. Убри аамҭаз Радмир еиԥшыз ҩызара уи изыруан.
– Уҳацума? – усгьы еидгылаз ирымариаша иара дааиуан, Леуанти уи дизҵааит, ҵабыргызшәа уамак дԥышәырччомызт, ихаҿы ширлашозгьы.
– Уажәы апровокациақәа срылагома, – Радмир деиҵамхеит.
– Абасҟатәи еилагылоу зегьы ҳапровокаторцәоума?
– Зегьы сымҳәеит, хадара азызуа шәоуми. Егьырҭ уаа рыцҳақәоуп, изцу зусҭқәоу макьана ирыздырӡом.
– Уара уҳазгәааӡаны уҟоуп?
– Сышԥашәзымгәаауа! Аԥсшьарҭа ҩны сырҭарц, аусқәа зегь ҟаҵан. Иахьа, уаҵәы ҳәа сшыԥшыз, шәылкылсын, Надареишьвили иҿы, аԥсуаа ҭыԥк анрышәҭо, ҳара шәҳазҵаала, урҭ зусҭқәоу иаҳа иаадыруеит ҳәа иашәҳәеит.
– Ааи, – Леуанти даалҵызшәа иҽааириашеит. – Абри акәзаапеи иҟалаз!
– Уара ухаҭа убас иоуҳәеит.
– Ус иасҳәеит, сҩызцәагьы сықәшаҳаҭын. Амала уара заҵәык ҳулацәажәаӡомызт.
– Иахьцалак сара сзышәҭахыми? Сабашәԥырхагахахьоу?
– Уӡбахә нҭкааны аӡәгьы имҳәаӡеит, аха зыӡбахә ҳамаз урылоуп.
– Иауеи сымҳәеи?
– Уааи, уааҳалагыла! Ҳазҿу уаҿыз!
– Иахькылыжәго сымбари.
– Иузеилымкааит акәымзар, Ҭамази ҳареи ҳаицәажәара рхы иархәаны, аҭыԥ урымҭаӡеит. Арахь уаҳҿадыргылеит.
– Уи аҭыԥ сара изгоит, иубап. Аха сусқәа зшәырцәгьеи ҳәоуп сызҵаауа. Шәхала шәнасыгәҭасны сшәыргылеит, сшәыцныҟәар шәҭахыуп, аа? Зхы зцәымӷыу сакәны сыжәбома?
– Сара ужәлар урылагылазар сҭахын, аха ҳзеилибакаауам. Аамҭа зҳарӡуеи, уцагәышьа.
– Уара ара иҟауҵои?! – иаангылаз, Леуанти цқьа изымдыруаз арԥыск «Жигули» – дыҩҭыԥан, ашацаҳәа даарыдххылт. – Абыржәыҵәҟьа уқәҵны уца!
Радмир дҿаҳахазшәа уи диҿаԥшуан, нас иҽеиҵамырхацәакәа, дтәаамаауа имашьынахь днеит. Дынҭалан, ауаа иаарылганы, аԥсара иҵгаз амҩа
днанылеит. Иқәырцаз иԥшра имаӡамкәан, ҭынч имашьына ирныҟәон. Иаарласны и-«Жигули» шкәакәа, аԥсара иналаӡит. Ашҭаҿ ҭынчрацәан, Радмир дықәызцаз, рыбжьык умаҳауа, еидгылан, аԥсра иақәшәазшәа.
– Дуаҩԥсуп ҳәа абри шәышԥаиацәажәо?! – ихы арҭ иаарызирхеит.
– Дуаҩаҳтәырц ҳгәы иҭоуп, – Давлеҭ дҭынчын, иԥышәырччашьала егьи деиқәикуан.
– Ааи, дуаҩутәуеит.
– Уара иузиуи? – Давлеҭ уи дизҿлымҳан.
– Хаҭала сара акгьы сзимуӡеит. Уи аума аус злоу, – иҳәан, иидыруаз рахь дцеит.
Аусҳәарҭа длалбаауан Сигәуа имацара. Асовнхара адиректор заҟа дцәырымҵышаз. Уи иусушьа згәамԥхакәан изашшуаз ракәын ашҭа иқәгылаз. Иара дрыханы иааигаз ижәлар ԥхашьозшәа, ахацәа хаз-хазы еилагылақәан, рыҳәса ракәзар – аибашьцәа, акультура ҩны аҿаԥхьа изықәҵуамызт. Адиректор аҳәынҭқарраҿ ихьӡ шьҭырххьан. Асоциалисттә џьа Афырхаҵа ҳәа ахьӡ ҩынтә ихырҵахьан. Ихьӡ асовхоз иахырҵарц рҽазыҟарҵон. Иаргьы даара дбыргын, знык дыԥсындаз ҳәа ихыццакуаз маҷӡамызт. Иара ихьӡ дшеиҷаҳауазгьы, нырцәымҩа дықәлар макьана иҭахӡамызт, уаанӡа исовнхара ихьӡ шахырымҵарыз шидыруазгьы. Ашҭа иқәгылаз ашәҟәқәа аларҵон, аиҳабыра рымҩа иаԥырхагахарц. Уаҳа ианамух,  ҳәа ахьӡ ахырҵарц иаҿын, рус ықәырцалахьан.
Сигәуа икостиум иаҵәа, игалстук шкәакәа зқәыз икьаҿ шкәакәа аҵаҵа, икьаҿыз иаҵкыс иҳаракыз хаҵак иакәын. Сталин иԥаҵақәа иреиԥшын иԥаҵа еиқәаҵәақәа. Убри иакәын дагьзеиԥшраз. Алаҳаӡыхь дааӡахьан. Ақалақьтә комитет амаӡаныҟәгаҩ иҭыԥ изҭодаз, уа иааргоз қарҭынтә иаарышьҭуан. Аҭыԥан инхоз ақырҭқәа маҵура бзиак рырҭомызт ҳәа иқәгылаз аԥсуаа ракәхымзи. Иаҳа ҳаилыркаауаз џьаҳамшьози. Аиашаз Сигәуа милаҭла ауаа еилимхрызшәа даақәгылахьан, аха ртәы иадимцәылар қарҭаа ируазма. Еиҿыхара ӷәӷәак аацәырҵыр, наҟ-ааҟ аиҿагылара аԥшьыргар, иара зганахь диасуаз арбанхоз? Уаанӡа дызнеиуазу здыруадаз, уи аҽны инапы ианырҵазгьы изышьҭхуамызт, убасҟатәи игәы шыбзиамыз игәалаҟазаара ианыԥшуан. Уи инықәҵра иазԥшны итәаз Надареишьвили иакәын амықәшәатә, дгыгшәыгха амитингқәа, аизарақәа, ажәлар реимакеиҿакрақәа дрылахарц дыҟан.
Ақалақь комитет аҩбатәи амаӡаныҟәгаҩ ана-ара днарыдгылақәазшәа иуит. Имццакышьа збоз Леуанти алаҳәа еиԥш абираҟ зхакнаҳаз акультура ҩны абарҵахь дыҩхалан, данҵаҩыз зысценаҿ дкәашалоз аҩныҵҟа дныҩнашылеит. Иҭацәын. Данаадәылҵуаз, Сигәуа ахыбра аԥхьа игылаз аҳәсақәа дрылагылан. Леуанти Ирина Сиҷинааи лҩыза Леилеи даарыԥхьеит. Аҩныҵҟа итәазарц нарабжьеигеит. Леила ақырҭшәа лымдыруази, ирҳәақәоз еилылкаар акәын. Иара абарҵантә длымбааӡеит, ҳәсақәак аҩныҵҟа иҩналон. Сигәуа ихаҭагьы абарҵахь дыҩхалеит.
– Ари абираҟ анбакнырхуа? – Леуанти амаӡаныҟәгаҩ дынидгылеит, азԥшра иаԥсамызт иҳәарц иҭахны.
– Иаарласны икнаҳхуеит, – Сигәуа уаҳа дымԥшӡакәа аҩныҵҟа дныҩналеит.
Леуанти иҟалоз дазҿлымҳацәан, адәахьы дзаанымхакәа, иҩналоз ҳәсақәак дышрылагылаз, аҩныҵҟа длеин, имацара ашьҭахьшәа ҭыԥк ааникылеит. Имацара иакәымзар, уаҳа хаҵа дтәамызт. Изымлеизеи адәны игылаз ақырҭуа хацәа? Макьана иаартны аԥсуаа рҿагылара иацәыԥхашьозу, иацәшәозу? Аҽны абираҟқәа ахькнырхыз абраҟа иаҳа иуадаҩхеит, иадхалеит. Раԥхьа ирызԥшызи? Аҩныҵҟа аҳәсақәаҵәҟьа уамак ирацәаӡамызт, уаа ҩажәеижәаба-ҩык ыҟан. Егьырҭ зымлеизеи? Рыҩныҵҟа аибарххара рымазма? Ус рыхьӡаломызт. Ақалақьком амаӡаныҟәгаҩ асценахь дымҩеит. Иааилатәаз рҿаԥхьаҵәҟьагьы даақәымгылеит, рарымарахьтәи аганала аҭӡамци атәарҭақәеи рыбжьарашәа даагылан, игәы ахӡамкәа, усмҩаԥгатәык мчыла идырҟаҵозшәа, аҳәсақәа рахь ихы наирхан, иааркьаҿӡаны жәахәык ҟаиҵеит, уи ажәахә ахьӡызар.
– Ииҳәеи? – Леуанти Леила длазҵаауан.
– Уамак акгьы имҳәеит.
– Иахьцалак? – иара ихала алкаа ҟаиҵар иҭахын.
– Қырҭтәыла рыԥсадгьыл шакәу, уи аизҳара ду шазыԥшу, доусы ихәҭа алеигаларц шиуалу…
Қырҭтәыла аизҳа-зыӷьара Аԥсны алаҵаны амаӡаныҟәгаҩ дахьалацәажәоз Леуанти деиланаршуан, иахьатәиала даҽакала егьузҳәомызт умҳәозар. Уажәыҵәҟьа аус злаз рбираҟ лаҳәа кнырхыр акәын. Абгыӡыр ԥштәы змаз рбираҟ алаба иахьаркыз хыхьтәи акәақьҭаҿ ҩ-цәаҳәак алдан – аиқәаҵәеи ашкәакәеи. Ашкәакәа иаанагоз атәыла аԥеиԥш бзиа акәын. Егьи, аиқәаҵәа, рыԥсадгьыл алахь еиқәызҵашаз ахҭысқәа шаԥгылаз, ԥхьаҟагьы иаԥымгылар шыҟамлоз иадырган. Убри аиқәаҵәа збаз, Қырҭтәыла егьырҭ ажәларқәа зҭанаргылахьаз, ԥхьаҟагьы уи амҩа хьаҵрак шақәмыз еилызкаауаз алаҳәа еиқәаҵәа ԥшран ибла иаахгылоз. Абираҟ акныхра дара рнапала имҩаԥысааит, аԥсуаа, насҭхашәа акәзаргьы, еикәшаны иахьгылаз – хымԥада мчыла идырҟаҵаз усмҩаԥгатәын. Аҽны имҩаԥысуаз ахҭысқәа аԥсуа ԥсҭазаараҿ акырӡа рыҵаркуан, уи ахәшьараҵәҟьа аиуртә аӡәы игәалашәар, ма арҭ акциақәа еиҿызкаауаз ахагылара анрылымша агәалашәара иаԥырхагахарц рыҽԥыршәарын. Амала урҭқәа уажәыҵәҟьа изрызхәыцуадаз, ҿымҭԥсымшьа адәахьы иеилагылаз рыԥсҭазаашьа ҽнак иаҵанакуаз аамҭа иалагӡан.
Апартиа еиҿкаара амаӡаныҟәгаҩ иажәахә кьаҿ нирҵәеит, дызҿыз мчыла идырҟаҵозшәа уажәгьы аԥшра аман. Игәамбзиара акәын Леуанти уи зҵигоз. Иара изыӡырҩуаз зҵаарақәак ирҭан, ҭынч рҭак ҟаиҵон, еицәажәоз рнаҩсан ирҳәоз уамак ираҳаӡомызт, амикрофон ықәгылаӡамызт. Уамашәа иубартә, зегь рыла еснагь еиқәшәаз асовнхара акультура ҩнаҿы алашара рзамыркӡазт, аҩныҵҟа цәыҵлашьцаран. Сигәуеи аҳәсақәеи уамак ишеидымхалазгьы, убри аамҭа кьаҿ иалагӡаны, Леуанти ибла ихгылан араион даҽа қыҭакаҿ иҟамыз еиԥш зеиԥшраз акультура ҩны асценаҿ даныкәашоз. Қырҭуа хаҵа асак акәашара дирҵон хԥа-ԥшьба қыҭа школқәа рҿы. Школцԥхьаӡа кәашарак, ҩ-кәашарак иреиҳаны идирбаӡомызт. Бзыԥҭатәи ашкол аҿы ԥсыуа кәашара заҵәык азыҟаиҵеит. Ныҳәак ахьымҩаԥыргоз иманы дцон, убри аԥсуа кәашаразаҵә ала дҭыҵларц. Гагра ацитрус совнхараҿ, ус ахьӡын ари, Октиабртәи ареволиуциа аиубилеик азгәарҭон. Х-школк рҿынтә х-кәашарак ықәиргылеит. Ари акультура ҩнаҿы акәашацәа рколлектив имазаарын. Аусуцәа ҩ-кәашарак дирҵахьан. Уи аҽны акызаҵәык шықәиргылоз анрылеиҳәа, урыс ԥҳәыс ҿак даацәырҵит, аԥсуа кәашара мҩаԥыргарц шылҭахыз ала. Лхаҭа далазаарын. Разыҟаҵаҩ иуамызт, бзыԥҭаа уи нарыгӡон ҳәа инаҵиган. Лара иаалмуӡеит, ацҭәы шьҭыхра аҿынӡа иналгон. Ҩ-гәыԥк аԥсуа кәашарақәа нармыгӡар амуӡеит.
Аҳәсақәа дәылҵырц рҿаархеит. Сигәуа урҭ дрылагылан. Леуанти уа дтәан, иааиуаз ирыцдәылҵырц, Иринеи Леилеи аныҩеихагьы. Игәи-игәи еилаԥшуа, днарышьҭалеит. Қырҭуа ҳәсақәак абираҟ иаҵагылан. Рмаӡаныҟәгаҩ дынрыдгылеит. Аҩныҵҟала аҩбатәи аихагылаҿ кабинетк аҿынтә абираҟ кнырхын, ҵаҟа игылаз инаддыркит, ахы ларханы. Икнызхуазгьы ҳәсақәан. Ҵаҟа издыркызгьы ҳәсақәан. Рбираҟ алаба иаакәдыршан, рмаӡаныҟәгаҩ икәшаны иацәажәон. Ныҳәас имҩаԥыргаз егьыҟамызт, ус аԥшра арҭеит умҳәозар. Иара имҩаԥыргазгьы Леуанти амца ижәнаҵон, игәыҵхоз ааимырԥшырц иҽирҭынчуан. Аҳәса рҿаархеит, рхаҵа заҵә дрыларгыла. Абираҟ ркӡамызт, уамашәа иубартә, русҳәарҭахь изладәықәырҵаз узеилкаауамызт, лаԥшхырԥагак ркымзар. Ашҭа иаақәгылеит дара, аусҳәарҭа ахыбрахь инеин, уа иааҵагылеит. Иџьоушьашаз ахацәа ракәын. Рыбӷақәа аҭӡамцқәа, ма абагьырқәа инарыдҵашәа игылан, ма адәаӡа иқәтәан, ус иахьеилагылақәазгьы убарын, акы рҽаламырхәӡакәа, хаҿсахьа рымаӡамкәан, ус зегьы ззеиԥшыз наԥшцәазшәа. Аԥсуаа аҳәса махәҿала ирылаларымызт ҳәа рыӡбазма, ма ҽынла иргәыдымларгьы, уахыла ахацәа рымҩа ркыр ҳәа ишәазма, еибырҳәақәоз еилукаауа иҟамызт, хәыцырҭас иҟаз зегь шуздырҵысуазгьы. Аԥсуаа ракәзар, – ҵыс бжьык аагар иуаҳартә, ҿымҭӡакәа, ҭынч еилагылан, иџьоушьашаз, раамсҭашәа хымҩаԥгашьа уазгәдухартә, изыхәҭазгьы даацәажәартә. Шьҭа ақырҭқәа иҟарҵашаз рбарц, аԥсуаа
рыҽшдмырҵысуаз уамашәа иубарын. Анҭгьы арҭгьы убас ҳамҭакы иаагыларц Леуанти игәы азыҳәон. Убасҟатәи пицундааи иара ицны иааизи аԥыжәара рыман. Аҳәсақәа неилыҵ-ааилыҵқәан, џьоукы рыҩныҟақәа рҿынархеит, зус ду назыгӡаз рыҽреиԥштәны, арахь рылахь рзеиҵыхуамызт. Рызынтәык ықәҵаанӡа, ирҭааз ашҭа ҭадырцәыр иаҳа ишеиӷьыз ӡбаны, Леуанти имашьынахь иҿынеихеит.
 
Б
Гагратәи Аидгыла «Абрыскьыл» акомитети уи Бзыԥҭатәи аиҿкаара акомитети 1990 ш. ииун 8-зы имҩаԥыргаз реицеилатәара.
АПРОТОКОЛ №6.
Иалахәын 33-ҩык.
Амш азҵаатәқәа:
1. Апартиа Аԥсны аобком абиуро иалоу рахь иаарту ашәҟәы.
/Гыцба Л.Б./
2. Маи 26-зы иҟалаз ахҭыс азы апартиа Гагра ақалақьком абиуро иаӡбыз аҭак.
/Канџьариа И./
3. Апартиа Гагра ақалақьком абиуро иалоу рахь иаарту ашәҟәы.
/Гыцба Л./
Изыӡырҩуан: Гыцба Л., апартиа Аԥсны аобком абиуро иалоу рахь иаарту ашәҟәы иазкны. Уи излеиҳәаз ала, Қырҭтәыла аҳәынҭқарра аныҳәа Аԥсны азгәаҭара иҟалаз, маи 26-зы Аҟәеи Гагреи иҽеимыз ахҭысқәа ҳрыниеит. Аобком абиуро ақәҵара рыдыркылеит /уи апротокол иацуп/. Убри иаҳәоз иашам азы, аиҳабыра рыхьӡала ицеит ашәҟәы, «Абрыскьыл» иалоу уи рдыруазароуп. /Иаарту ашәҟәы апротокол иацуп/.
Ирыӡбеит иаарту ашәҟәы иақәшаҳаҭхарц.
Изыӡырҩуан Канџьариа И., уи излеиҳәаз ала, маи 26-зы Гагра иҟалаз ахҭыс амшала апартиа Гагра ақалақьком абиуро иаӡбаз иашам азы, иаарту ашәҟәы ҩуп /уи апроект апротокол иацуп/.
Ирыӡбеит апартиа Гагра ақалақьком абиуро иаӡбаз аҭак апроект рыдыркыларц, иахьахәҭоу идъықәҵазарц.
Изыӡырҩуан: Гыцба Л., уи излеиҳәаз ала, ақалақьком аҩбатәи амаӡаныҟәгаҩ маи 26-зы ихымҩаԥгашьа ахьҽеимыз азы, хазы иаарту ашәҟәы дәықәҵатәуп, абиуро иалоу рызынтәык рыхьӡала, насгьы аредакциа ахьӡала /иаарту ашәҟәы апроект апротокол иацуп/.
Ирыӡбеит ақалақьком аҩбатәи амаӡаныҟәгаҩ Надареишьвили маи 26-зы ихымҩаԥгашьа иазкны хазы ашәҟәы ҩызарц, Аидгыла «Абрыскьыл» иалоу рнапқәа аҵаҩны.
Аилатәара мҩаԥигон инапы аҵаҩуп /Гыцба Л./
Амаӡаныҟәгаҩ лнапы аҵаҩуп /Сиҷинаа И./
В
Гагра ақалақь газеҭ «Авангард» /1990 ш. ииун 23-зы иҭыҵыз/
 
Асаби, рыҵәаабжь шаагалозгьы, еиҳараӡак ицәан ргәы раҳаҭӡа. Урҭ ирызкыз аныҳәагатә ишәа иадтәалаз ԥшәымеи саси ахәыҷ бжьы шаараҳалак иаҳа-иаҳа ргәы ҭанаҵон. Дара адунеи раақәгылара хҭыс дуны ишыҟалаз шудырдыруаз еилыркаауан итәаз. Зегь раҵкыс агәырӷьара зхаҿы ианыԥшуаз зажәра шкәакәаз Надшьа лакәын. Уи агәыла ҳәсақәа шьыбжьышьҭахь дрызԥшын, лыԥҳа Асҭанда тәамҩахә лылҭозма, рҩыџьегь амаҵурҭеи асуреи ирыбжьан, ҿыц ачыс дырхиарц. Итәаны заа игылахьаз Марицеи Шьардасиеи урҭ ирышьҭагылан ирыцхрааларц, Надшьа иаанылкылалак зегь аалымхуа рҭыԥ иқәырҵон. Шьасиагьы, амаҵ лурц дшаадәылҵуазгьы, лысаби макьана аӡҟра ирыманамкуази, рбара аамҭа лцәагон. Усҟан ахацәа тәан, ахәыҷ еиҳаби еиҵби, хаҵеи ԥҳәыси, Аԥсадгьыл аиқәырхараз иқәԥози рныҳәаҿақәа шьҭыхуа. Аҭаҳмада Жьакәа уамак ижәуамызт, аҵәыца хәыҷала дрықәныҳәон, иара уигьы ҭаирцәуамызт. Асасцәа уи акәын ирҭахыз, иржәуази ирымжәуази еиҟарашәа еидтәалан, рқьаф ҟалацәомызт, аиԥш хақәиҭра збахьадаз. Аус злаз – игәы ҟамҵакәа аҽны иааибабаз уаҩы дынрыжьуамызт, иныҳәаҿа иалагӡаны,
рыҽхәаԥӷьыцк изыркуан. Аԥҭа заҵәык иакәын асасцәа дырцәыԥхашьаны изжәуаз. Дыҷкәынамзи, иқьаф шҭалахьазгьы, илаӡон. Дзыдтәалаз реиԥш макьана ихшыҩ еилган. Иныҳәаҿа ианазааи, шьҭа ргылара аамҭа шааигәахаз ҩашьомызт.
– Аамҭак ҳҭагылоуп, – Жьакәа ишырымуаз дҩагылон аҵәца аникуаз, ихы Аԥҭа иқәкын, – ҳахьаго ҳаздырӡом. Уара урыцҳасшьоит, избан акәзар аколнхараҿ аусура уаҩ данузадымцало, зхала аусура зҭахыу даныҟам аамҭаҿ ҳааины ҳаҟоуп. Ҭакԥхықәра уаҩы имаӡам. Издыруада уара уи иунасыԥхазаргьы. Уаргьы укҿацаланы аус удыруама. Хыхь ирбоит ишамуа, дад. Аԥыхьа акаамеҭ ҳзаарымцози. Ҽнак атрудоден умырҳар руазма. Амала уи амш азы ҳампалк урҭозма. Баша аус аауан, арахь ауал ҳақәын еснагь. Ахҵәацәа рзын идыргылоз аҩнқәа ирықәдырӡуаз рызхҩомызт. Убри ҳара ҳабӷа иқәырхуан. Инҳархаз ахҵәацәа ашьҭахь рыҽшыҟарҵаз жәбоит. Амала апредседатели иҩызцәеи рхәы рыԥшаауан, хар рымаӡамкәа инхон. Саныҷкәыназ аахыс апредседател дсыпҟар сҭахын, уара. Аха уаҳа снапы аасзышьҭымхӡакәа саанхеит, – аниҳәа, амаҵурҭаҿ ицтәаз инцәыҵак еибарччон. Аԥҭа иакәзар – ииҳәарыз иҿамшәакәа, дԥышәырччо абырг диҿаԥшуан. Уи зызгәамҭоз аҭаҳмада иакәызма. – Дад, убри аамҭа уара, ахаа ҷкәын, уахьаламшәаз Анцәа иџьшьоуп! Бзиарамзар цәгьарак згәы иҭоу уакәым, узыԥҟарц зҭахыу дуԥымлааит! – ҿыц инцәыҵак еибарччон. – Анцәа уиныҳәааит! Иаарлас уаби уани уқәгәырӷьааит! Убра сықәгыланы сымкәашар, сара Жьакәа сакәым. Анцәа сахьигӡааит! – иаҵәца хәыҷы днаҿыхәахт. – Саҭбеи, бзиала иукит! – днатәеит абырг.
Иныҳәоз арԥыс иҭамадахашаз ихатәы разҟыла дшыманшәалахашаз шаацәыригазҵәҟьа, Аԥҭа иԥышәырччара шыниҿықәбаз Асҭанда иаагәалҭеит. Иара инасыԥ дашьҭалар шыҟамлоз шиҿыҵшәаз ҳәа Марица иаалҳәазижьҭеи, уи цқьа аилкаара аԥшәма ԥҳәызба дазҿлымҳацәан, иара диацәажәартә диқәманшәаламхацызт. Асҟаамҭа иҵәахны имаз закәыз аилкаара лгәыҵхон. Иқьаф ҟаиҵар ибз иаҳа иԥытрын ҳәа, макьана дахьахымццакуаз еиӷьзар ҳәа дазхәыцуан, амаҵ уа дахьырхагылаз. Уи аҽны иҿцәажәара усгьы иаурымызт ҳәа лгәы иааҭалклон. Асасцәа раԥхьа аишәа иара дзахыҵуамызт. Дара рышьҭахь дгылар, инаскьеигар акәхон. Рышьҭахь агәыла ҳәсақәа рҿаархарын. Еилыхарахон. Ҭынч ак аилкааха узҭодаз. Лгәы ак ҭаӡамызшәа, аԥышәырччашьа лҽалыршьцылахьан, лыхҭыс еиқәаҵәақәа раахыс. Лыбла ҭыԥхаауа дахьырхагьежьуаз, ирҭаз рымаҵурада гәҭыхак далаҟамыз џьушьарын. Аԥҭа иныҳәаҿа ркуан, ажәа хаа изырҳәон, жәа ҟәышла дҳараркуан, игәыҵхоз акызаҵәыкгьы рзымдырӡакәа. Лхаҭагьы дылзеилымкаацкәа дышԥаанлыжьуаз! Иаха лымамызшәа лгәы илнаҭалон, аха дылзааигәамзи, иагьа умҳәан, ианыхәыҷқәаз аахыс бзиа еибадыруан, ақыҭа школ аҿы аҵара еицырҵон жәеиза шықәса, дылҿынҵәаауа длышьҭан, лара аҭак лзыҟамҵакәа даанхазаргьы. Лара уаҳа длышьҭамлакәа данааҭгыла нахыс, иара иҽиԥсахит, илразҟхарыз дазҿлымҳамызт, данибалак илыбзазашьаз еиликаарц, еиԥшыз азҵаарақәа гәыкала ишлықәиԥсалозгьы. Ларгьы дылхьаамызт. Уажәы ԥҳәыс дааигар ҟалаӡомызт ҳәа ицәыригаз ҵакыс иамази?!. Аҵәцақәа аҩы рҭалҭәарц, агәарԥахь лҿы хартә, аҭӡамц злаҟаз ала зымаҵ луаз данаархагылоз, Шьына имашьына агәашә ишаадгылоз анылба, лыгәҭахәыцрақәа налыхҟьеит, аиҳараӡак уи, агәашә
дааҭаланы, ашәшьырҵаҿ арымӡ даннықәтәа. Аҵәцақәа анаалырҭә, дындәылҵын, агәарԥ днықәгылеит.
– Ара узтәеи, асасцәа рахь умҩеиӡакәа? – дааидгылаанӡа дизҵааит.
– Иахьатәиала уа сызрыдтәалаӡом, иаха изжәыз схымԥсааӡацт, – ииҳәоз зырҵабыргышаз аԥшра шимамыз шылбозгьы, мап ахьикыз иахылҳәаара дзақәымшәо даақәирхеит.
– Нас ара узлатәазаауеи? Ус ҳтәы иаҵанакуам. Ма ҵәыцак аанкыла! Уаарықәныҳәап! – наиабжьалгеит.
– Џьанар, дысҭахыуп, иҩагылаанӡа сааԥшып.
– Акыр ҟалама? – ицәажәашьа, уамак егьшылзаҵымбаауазгьы, илгәаԥхомызт.
– Иҟалозеи зыбгәахәуа.
– Иантәоз уҽрықәуршәоит ҳәа ҳамгәыӷуази.
– Уск соуит. Џьанар иҿаԥхьа схы сырқьиароуп.
– Усҵәҟьа акәзар, ада хьаа умоуааит! ҳәа, – дшынагьежьызгьы, Шьына ак шиҵәахуаз лхьааны, амаҵурҭахь дыҩхалан, лашьа днеихагылан, илымҳа дынҭахәыҭхәыҭит.
– Бзиоуп, – ихы ааирҵысын, – саҭамыз! Уажәыҵәҟьа саагьежьуеит, – ҳәа аишәа дҩахыҵын, агәарԥахь длалбааит. – Шьына, уҽзагурхеи? Акыр ҟалама? – иҩеихаҵгылаз днаидгылеит.
– Лахәыҭ, аҩны дахьааиз, имашьына ԥхасҭахан, – иахьантәарак аҟаҵара ҳаҿуп. Абыржәоуп ҳаналга.
– Нас шьҭа ухы уақәиҭыми? Уаала, акы унацҳап.
– Учеиџьыка агьама иахьоума ианаабо, уи угәы иалумырсын.
– Асасцәа рҿаԥхьа ԥхашьарами.
– Ақырҭқәа иаҳцәымӷыу анҭ рбираҟқәа кнарҳаит. Гагра убарҭ рыкныхра иаҿуп. Ишԥаҟаҳҵои?
– Ус уазҳәада?
– Лахәыҭ иҭаацәа ахәшәтәырҭа иҭиган, дмаар ҟамлеит. Имашьына дахьаҿыз амца икуан, иҩызцәа дрылагылазар иҭахын. Ҳара тәашьак ҳамаӡам.
– Сысасцәа шьҭа игылалашт. Амҩа инықәысҵаанӡа, уаасызԥшы! Ухаҭагьы акы унацҳап.
– Убеиахааит! Аҩны снеиуеит, сымаҭәажәқәа аасыԥсахуеит.
– Уҽнумырхацәан!
Аԥшәма Шьына днаскьаган данаахынҳәуаз, Лахәыҭ иеидарашьҭыхга лиаҟьеит. Асаба шьҭарччы даныбжьаз еиԥшызма, асфальт ықәшьны, ақыҭа мҩа аниоу, дылҭакәкәа дцон. Ҭынч асас рныҟәгаха, аныҳәагатә мҩаԥгаха рмоуа иқәзырхоз, ирцәымӷыз абираҟ шьҭыхҩцәа гәаныла дырзымырмыруа, Џьанар исасцәа рахь дыҩхалеит. Маҳәи бхәындеи ԥшын, аԥшәма дааҩналозар ҳәа, иаразнак ачеиџьыка ҭбаахарц иақәныҳәаны, иҩагылеит. Урҭ рашьҭахь Аԥҭа иҽзынирхози, уигьы зегьы дрықәныҳәан, аишәа дҩахыҵит.
Асҭанда Шьына иааира-ицара зыхҟьоз еилылкаарц лҭахын, арахь лашьа иҭаз дызрыдҵуамызт. Дынидххылан диазҵаар, цқьа аҭак мҳәаӡакәа дынлыдҵуан, дагьлызхҭакуамызт. Иара исасцәа рнапы дирӡәӡәан, ашәшьырҵаҿ арымӡ иамкыз аҟәардәқәа рызлыбааиган, ихаҭагьы даарыдтәалеит. Аҟәантә иааз шьҭа иқәҵыр цәгьа ирбомызт, аишәа-чыс иҩахыҵны, иаразнак рымҩа излақәгыларызи умҳәозар. Амш даараӡа ибзиан, ишоурацәан узазҳәомызт, иахьцалак ааԥынра мран икаԥхоз. Ус акәзаргьы, ашәшьыр аҵатәара аҽны шьыбжьон изыԥсази, аиҳараӡак ргәы ҟазҵашаз ацәажәаҩ ҳалал Жьакәа дахьрыдтәалаз. Инирԥшуамызт акәымзар, зегь раҵкыс убри аламҭалаз иццакуаз аԥшәма иакәын. Шьына ижәытә машьына хәархәар ала заа даакылҟьар, Аҟәаҟа зымҩа хаз, иласырц рҭахызаргьы, иҟалаз еилыркаар, иԥхашьаны иаангылон. Иара урҭ рымҩақәгылара даԥырхагахар иҭахымызт. Хазы рқьафқәа ыҟан. Машәырк иақәшәар аҵкыс, рыҩныҟа рымҩа иқәлар, ҭынч иҩеирын.
Аҳәсақәа, аишәеилыргара рҽазкыҵәҟьаны, амаҵурҭа иҩнан. Надшьа дрыцхраарц дрышьҭан, дрышьклаҳауазшәагьы лхы лбон азы, лҽылҟьацәомызт. Ишәа чыск архиара закәыхзи, х-ҩык аҳәса хәыҷ анааҩнагьежь. Инхаз ачаӷьа рныхны, ирлас ачанах рыӡәӡәон, ирбо ҿыц иқәдыргылон. Аҵәца кеикеиуа иааргеит. Агәыла ҳәсақәакгьы агәарԥ ианааҭала, рчыс аарымардарц, илалбаауан. Иааиз, аӡҟы рбарц, иныҩналон. Иныҳәаныԥхьа ианаадәылҵлак, иара амаҵурҭа аҩныҵҟа инатәаатәеит. Аҵыхәтәан иааиуаз аҭаца лаҳәшьаду, Аԥҭа иан, лааишьа акала иҟалар акәымзи, лгәыла ӡӷабкгьы длыцын, лчыси ахәыҷқәа рзы илыԥшааз маҭәақәаки лымацара илзаагаӡомызт.
– Арҭ шьҭа ҳара ҳарԥырхагахоит, – асасцәаҵәҟьа ԥхашьаны агәашә ианраамҭаз изҭымҵуазшәа збаз Жьакәа дҩагылеит. – Дад, шьҭа шәдәықәаҳҵап!
– Ҳхы анаҳзымдыр, ус ауп, – Саҭбеи даалҵызшәа дҩаҵҟьеит.
– Ҳашшәыдышәкылаз ҳгәаԥхан, ацара ҳҭахӡам, – Арзамаҭ иабхәында дааивагылеит.
– Арахь шәыԥсабара аамҭа анаалаӡан, даара иҩычоуп, – нациҵеит Саҭбеи.
– Ус иаалырҟьаны уалачацәар, иузеицәахоит, – Жьакәа дагьԥышәырччомызт, иблақәа гәырӷьон акәымзар. – Дад, ахәыҷы шәреигәырӷьааит! – уи зхы лазырҟәыз Џьанар дааизхьаԥшит. – Имышхааит! Шәеизҳааит!
Асасцәа шцоз збаз, агәыла ҳәсақәа лыманы, Надшьа даадәылҵит. Марица дыхиан. Зегьы аԥсшәақәа ааибырҳәеит. Аҟәаа Жьакәа даашьҭырхын, машьынала инҭыҵырц рҽаназыҟарҵа, Аԥҭа, еиҵбык иаҳасабала, агәашә ааиртит. А-«Жигули» аладара илҭагылеит, ҩынтәҟа ихамырҟьацәакәа асигнал бжьы геит, «абзиараз» ҳәа иаамсҭашәаха ҿнаҭуазшәа. Аҳәсақәа ашәшьырҵаҿ иаатәеит, иаҳа иҿаз рхагылан, амаҵурҭаҿ аныҳәага ишәа ҿыц хиахаанӡа. Асҭанда Аԥҭа диԥхьеит, асураҿы абысҭа уны изҭаз ачуан амца иақәигарц. Агәылацәа ирызхашаз зҭылхуаз ачуан лхала илзышьҭымхуа дауҟахыз, лара лызҵаара аҭак дахгәаҟуан акәымзар.
– Уажәы зҵаарак сымоуп, – лара абысҭа хәаны, маҷк амца аҵаԥхьарц данааҭгыла, иара ибла дынхыԥшылеит, ҵабыргымзар мцык илмырҳәарц, – угәы иҭаҵәҟьоу соуҳәароуп.
– Заҟантә бызжьахьази?
– Сузымжьозар – уи бзиами. Ԥҳәыс дааугар зыҟамлои зуҳәаз? – амца наҟ-ааҟ ишахагылазгьы, ибла цқьа дҭаԥшларц, лҽырҵыр диҿаԥшуан.
– Бара бҿынӡа аацҳара иахьӡахьоу? – иқьаф шыҟаз шымҩашьозгьы, ихы инапаҿы иааигарц илшон.
– Сара сҿынӡа иахьааиз аума аус злоу. Уара убас умҳәар амуа уназгеи?
– Уи ус саахәмарит, – лыдхалара имроурц, ихала абысҭа ҿыц ихәуан.
– Умхәмарӡеит, – лара лгәы иалан аиашаҵәҟьа ахьылмаҳауаз. – Угәы иҭоукҵәҟьаз соуҳәароуп.
– Ибасҳәо егьсымамзар? – абысҭа хәы нықәиргылеит. – Амаҵурҭахь изгап? – реицәажәара аҵыхәтәа ԥиҵәарц даҿын.
– Аиеи, – уажәтәиала ишамуаз лбон.
Ачуан аашьҭых иҿанынеиха, лара дынишьҭалеит. Џьанар иҽеилаҳәа-иҽеилаца даадәылҵын, агәашә
шыҟаз иҿылеихон. Анҭыҵ Шьына дыԥшын машьынала. Аԥҭа иакәзар, иҟалаз шизеилымкаауаз, ачуан амаҵурҭахь иҩыхәниган, аҳақә инықәиргылеит. Иаразнак шьҭахьҟа дындәылҟьан, иҩызцәа днарзыццакит. Лашьа иҽеибыҭашьа збаз Асҭанда, абарҵа дахьнықәгылаз, иҟалаз еилылкаарц дшыԥшуаз, алада зҿылазхаз Аԥҭа днаишьҭалеит. Надшьа аҳәсақәа даарылҵын, арԥарцәа рахь дааиуан.
– Ишәыхьзеи? – дара ааицәажәақәаанӡагьы, ан дҵааит.
– Акгьы ҳмыхьит, – иҳәеит Џьанар.
– Аныҳәагатә макьана ҳалымгацт, џьара шәцарц шәықәгылоуп, егьҟамлеит уҳәар – ихазҵода.
– Ақырҭуа бираҟ кнарҳаит рҳәеит, Гагранӡа ҳлеины, иҟоу еилкааны, ҳаагьежьуеит.
– Саргьы сшәыццароуп, – Асҭанда даақәгылеит.
– Арҭ сзынкылозар ҳәа саҿуп, – ан лыԥҳа дылзаахьаҳәт, – бара бабацахуеи?
– Сцароуп, – Асҭанда лан ахацәа даарыдылгеит. – Ижәны иҟоуп, ибымбаӡои? Срыцәшәоит, – изҵылгашаз лыман.
– Ауаа ҳҭоуп, рымаҵура бацәыбналома?
– Зегь мазеиуп, ибыхьзеи?!. Шьардасиа дыҟоуп, аҽакыуп, – илҳәарыз цқьа илҿашәомызт. – Шьасиа даашәыцхраап.
– Бара есымша бхәыҷхоит, – ан лгәы иалан.
– Асасцәа ҳҭоума, агәылацәа роуми.
– Ибымуазар – бца нас! – ан лгәы наӡомызт.
– Аԥҭа! – Асҭанда арԥыс изҿылҭуан. – Сааиаанӡа шәаасызԥшы!
– Уара Џьанар! – ҿааиҭит Аԥҭа. – Абри аус саламырхәӡакәа, шәыҽӡаны шәцозма?
– Аԥсшьара уҭахыуп ҳәа акәымзи, – Џьанар ихҿыхга икын.
– Уиашам.
– Иҟоу цқьа иҳаздырӡом, – иҳәеит егьи. – Еилкаак ҳауазар ҳәа ҳгәы иҭан.
– Иахьа аҩны узлеилахоу ала, џьоукы ушьҭыр ҟалон, ухала удәықәлазар, ус ӷәӷәак ыҟоуптәа.
– Иулшозар уҳамгои, – Шьына аус еилиргарц даақәҵәиит. – Усҟатәи угәы изалоузеи?
Шьардасиа дныжьны Асҭанда дахьцоз лаҳәшьеиҳаби лареи иргәамԥхеит, уамак илымарымкызаргьы. Лара абысҭанҵараҿ ирлас даарыцхраан, аҳәсақәа ашәшьырҵантә дрыԥхьан, рнапқәа длырӡәӡәан иналыртәақәеит. Ирлас лҽеилалҳәан, лыхцәы ааиҿкаашәа данлыбаауаз, џьара дымцарц ахьыҟамлоз азы даҭарымҵарц днарыҳәан, амаҵурҭа дындәылҵит. Зыԥсахы еибакуа агәашә илагылаз лашьеи Шьынеи рыԥсы ааивыргеит. Аҳәсақәа рҭыԥан илатәахьаз Аԥҭа иҵегь дтәазар иҭахын, шьҭа иандәықәлах дымгылар амузт, амашьына аԥхьа инҭатәаз Асҭанда лышьҭахь Џьанари иареи нҭалеит.
– Рбираҟқәеи дареи еибамбааит, иааҳаларҵаз закәыхзеи! – Аԥҭа игәы намӡо иблақәа аахиҩан, ишьҭахьҟа ихы нкыдиҵеит. – Ҭынч акрыфа-крыжәха ҳарҭом.
– Абарҭ Аҟәагьы икнарымҳакәа иҟам, – Асҭанда лгәы иалан.
– Икнарымҳакәа, Гагра амацара хҭакны ирымоума, – Шьына, имашьына шьҭахьла ихаргьежьны, аладара илҭеиҵахьан. – Гәдоуҭа заҵәык рнапы рзалакуам.
– Рҟәаҟәа шкыдҳарчаауа рымдыруеи, – Аԥҭа ҿааиҭыхт, ибла хҩаны, ихы шкыдыз. – Гаграгьы убас рзаҳауроуп. Ус ада изҭынчхом.
– Ус узырҳәо уқьаф акәу, ус ухәыцуоу? – Шьына даахәмарит.
– Баша усхыччоит, – Аԥҭа ибла шыхҩац ихҩан. – Рыҩбагь еицуп.
– Ус анакәха, Аҟәагьы убасҵәҟьа рзутәуп.
– Шәарҭ шәмыццакыни! – Џьанар даарылабжьеит.
– Аҟәаа интеллигентцәоуп, – дызватәаз ииҳәаз Аԥҭа дазхәыцӡомызт, ихатәык даланагалан даман. – Урҭ арҭ ирыхәҭоу рзыҟаҵома, ақыҭақәа рҿынтә џьоукы ҳҩеины ак ҟаҳамҵозар.
– Шәмыццакын! – Џьанар деиҭарылабжьон. – Аисра еснагь ҳахьӡоит. Аха ҳара уи ҳзалагом. Рхала иалагароуп, акәымзар аҽԥныҳәа ҳара иҳадлоит.
– Аисраҿ ҳзаангылома, арҭ аибашьрахь ҳкылрымгозар жәымбари, – Аԥҭа дыбџьарын.
– Зегьы ҳҽырзыҟаҳҵароуп, аха аԥхьа ҳара акгьы ҳзалагом, – Џьанар ииҳәац иҳәон. – Арахь ҳмаҷуп. Абра цҭәык ааҟалар, дара. ртәқәа ирыцхраарц, ихыҵны рҿаархоит. Ҳазхәарҭеи, миллионла зхыԥхьаӡара ыҟоу ҳақәлар? Арахь ҳашәарыцага шәақьқәаҵәҟьа ҳамырххьеит.
– Аибашьра аҿынӡа инеип ҳәа сгәы иаанагом, – лҳәеит Асҭанда.
– Саргьы сгәы иаанагаӡом, – иаҳәшьа лгәаанагара Џьанар дадгылан. – Аха иҟамло егьыҟам сҳәарц сҭахыуп, – кәанызанрак нациҵахт.
Зегь еибыҳәаны, уаҳа еимактәы рымамызшәа, иааҭынчрахеит, доусы ихәыцырҭақәа дрыланагалан. Еибырҳәаз ус еиҿцәажәараз џьылшьон Асҭанда, иагьа умҳәан, арҭ еидырхәыцлақәоз уахьнеилак иуаҳауан. Асҟатәи ҿагылара амашьына аҩныҵҟа изаҭахызи акәымзар, лара лашьа ажәлар ак шырԥеиԥшыз ицәа иалан, амала ақәибахра аҿынӡа инеирын ҳәа уамак ихахьы изаагомызт. Еидысларақәак ҟамлар ауӡомызт ҳәа ирыхҭыргақәахьаз дрызкылыргон уи иҩыза
Шьына. Аԥҭа заҵәык хьаҳәхьачрада аибашьра ҩ-жәларык ишрыбжьагылоз агәра игахьан, ихаҭа хацәнамырха убри дышналагылоз идыруан. Даҽа мҩак ибаӡомызт азы, игәы арҭынчхьан.
– Ҳааникылар иҭахыума? – алада длыбаарц иҭахны, амҩан дышгылаз , Џьанар Жьакәа даагәеиҭеит.
– Ус акәушәа збоит, – Шьына амашьына ааникылеит. – Жьакәа, ага улбаарц уҭахыума?
– Шәабацои, уара? – абырг даарыдгылеит. – Гагра шәцозар, саргьы сшәыццоит, – аниҳәа, Асҭанда ирлас ашьҭахьҟа диасит, лҭыԥ Жьакәа иааникыларц. – Рбираҟ цәарӡга кнарҳаит, еилаларц егьрыгым рҳәеит. Ишәаҳама?
– Уахь ауми ҳахьцо, – иҳәеит Шьына. – Аҩны уахьааиз иуазҳәада?
– Абра Лахәыҭ дгылан, имашьына дамҵхо. Иахьантәарак даҿызаарын, аранӡа данлеи, ҿыц ицәыԥхасҭахазаап. Абас-абас иҳәеит. Имашьына аныҟаиҵа, сицны сымцози, уамак дадымхалеит. Иаразнак исзымӡбеит. Аҩны санҩеи, акәиц исылаиршәхьаз мцабзхан, амҩахь скылнагеит. Ибзиашәа маҷк шәеиҵахеит, сшәыхьӡомызт.
– Жьакәа, ҳара амҩа ҳануп, ҳцоит, – иҳәеит Џьанар, Аԥҭеи Асҭандеи дахьрыбжьатәаз. – Иахьа аџьабаа уҳарбахьеит, уԥсы ушьарын, аӡәыр гәыбӷан уиҭозма.
– Гәыбӷан сырҭарым ҳәа, амҩа санума, сгәы иауам, дад. Аџьабаа ҳәа узҿу сара избама, Аԥҭа иоуп аџьабаа зҳарбаз.
– Аиаша шәҳәеит, алада ҳлеиаанӡа, маҷк сыцәароуп, – Аԥҭа Жьакәа ихәмаршьа дахлафуан. – Ма срылалоу ҳаздыруам.
– Рышьаҭа ыҟаӡамкәа иқәӡааит! Ҳгәы шԥаԥырҵәеи, – жәларык рыгәҭакы иҳәон абырг Жьакәа.
Аԥшаҳәа иаваз амҩаду ишықәыз, адәы иқәгаз амҩа инықәсырц, иаақәҵәиин, аихамҩа инадгылеит. Ргәы рыҵаххуа иҭатәан, адәыӷба мццакӡо имҩасаанӡа. Аихамҩахьчаҩ анхыҵырҭа ааиртаанӡа, аамҭа рацәа цазшәа рбон. Шьына амотор мырцәаӡакәа дгылан, азин аниоу, иаразнак дынхыҵын, атрасса данылаанӡа, даанҿасит, аҽнытәи Џьанар исасцәа, аҟәаа, рмашьына иҭыҵны иадгылан азы. Иҟалаз еилылкаарц, Асҭанда даныҩҭыԥа, Џьанар уи дналышьҭалеит.
– Иҳахьыз жәымбои, – ҿааиҭит Саҭбеи, – Жьакәа изааигәара игылаз аныҟәцаҩ ҳаргьы ҳаимацәажәеи. Иҟаҳҵара ҳзымдыруа, абра ҳааҭгылеит. Арахь абираҟ анкнарҳа, Аҟәа икнарымҳакәа иҟам. Аха арахь рус шыҟарҵаҵәҟьаз аадыруеит. Ҳабацари?
– Шәарҭ усгьы шәцоит, ҳара ҳшәышьҭалап, – Арзамаҭ инарабжьеигеит.
– Сара Марица слыцҭалап, – лҳәеит Асҭанда. – Аҭыԥ рымоуп.
– Аиеи, – Џьанар длықәшаҳаҭын.
Ақыҭахь ицоз амҩа егьи аганахьала ҳәсақәак гылан. Гәдоуҭаҟа зхы хаз даҽа џьоукы арыӷьарахьла автобус иазԥшын. Араҟа ҩ-машьынак ирҭатәаз изызҿлымҳахашаз уаҳа уаҩы рылаԥш дааҵашәомызт. Амашьына дуқәа ладеи-ҩадеи атрасса еимдырҟьон. Арҭ еишьҭагыланы Амраҭашәара шыҟаз рхы дырхеит. Ас Гагра уск нагӡатәны ишьҭан ҳәа шаараҳалак, амашьына хәыҷқәа рыла еиԥхьышәшәа ақыҭақәа рҿынтә амҩаду шыҟаз икылышәшәалон. Аӡәы дубарҭамызт. Џьанар изеилкаауамызт Гагра ауаа шырҭахыз рзаамыцҳау, ма гәдоуҭаа заа ицахьазу. Иҩызцәеи иареи Лахәыҭ аҽны машәыршәа дрықәымшәазҭгьы, даргьы ираҳаӡомызт. Иҟаҵәҟьаз цқьа изеилымкаауа, днаԥшааԥшуан, иидыруаз хаҿқәак
дынрыхьԥшырц. Иҿаз уаҩ дибомызт. Иҟаларызеишь ҳәа есымша агәыҭӡыӡаара ргәы ԥнаҵәахьан, абас уск анаарԥынгылалак. Џьоукы есымшагьы ргәы хыҭхыҭуан, акы иазԥшын. Еиҳараӡак ус иҟаз аиҿкааҩцәа ракәын. Иагьа умҳәан, ауаа реидкыларақәа ус имариамызт, иахьырацәаз еснагь машәырк аҟалара уазԥшызар акәын. Еизоз имжәкәан еиднагаларц иазыҟаҵалатәын, уи аҽны иара ицыз рызбжарак рқьаф шыҟаз акәымкәан. Ус иагьа иҟазаргьы, аԥсуаа рмилаҭ аизҳара даараӡа иазҿлымҳан, еизарак шыҟалоз раҳаит ҳәа, избан ҳәа иҵааӡомызт, иаҭахызар иахәҭан ҳәа рҽеидыркылон. Шамахамзар ижәны иҟаз дуԥыхьашәаӡомызт, ус аӡә дрылашәаны, иргәамԥхоз иҿыҵшәо дырбар, иаразнак рхала дрылыргон. Алеишәа еснагь ирыман.
Аԥҭа илацәа шеиқәыԥсац еиқәыԥсан, шьҭа ихы игәы иқәҳарц егьигмызт, дыцәан. Амашьына Бзыԥ аӡиас цҳа инықәлахьан. Абар инықәсит. Шамахамзар машьынамзар амҩа уаҩ данымызт. Иабацарыз рызынтәык абри амш азы? Цҭәык ҟамларц, зегь рҽырҵәахма? ГАИ апост заҵәык аҿы аусзуҩцәа амҩа иангылан. Амраҭашәара зхы хаз амашьынақәа ракәын аиҳараӡак иааныркылоз. Уаҩы ддырхынҳәуамызт. Аныҟәцаҩ ишәҟәқәа гәарҭон, аҩныҵҟа инҭаԥшны, иҭатәаз лаԥшыла иааимырдон, иахьцоз еилыркаауан, аиаша разҳәодаз акәымзар, нас иоурышьҭуан. Шьына, ишьҭахь иаауаз рхы иақәиҭыртәаанӡа, дмыццакӡеит. Еишьҭала рҿылархахт. Бзыԥҭа ақыҭа усҳәарҭаҿ ианылаӡа, зны иааҭгылеит, нас агәарԥ инҭашылеит. Аԥҭа дааԥшхьан, дыҩҭыҵын, аӡы ахьааиуаз днеин, инапы ргәаҩа инаҵеикын, аӡы хьшәашәа неиҿеиҭәеит, маҷкгьы ижәит. Дҿыцхазшәа ихы ибо, даақәгылеит. Ишьҭагыланы иааиз Саҭбеии Арзамаҭи убасҵәҟьа рҽаадырԥсаҳәит.
– Уаҩ дыҟаӡамкәан, арҭ ықәҵма? – Жьакәа илабашьа кны днаԥшааԥшуан.
– Ҳзызҵаауаҵәҟьа уаҩ дыҟаӡам, – Џьанар уи дааидгылеит.
Хҳәақәак рыԥшаан, рхы ҳәо аӡаԥхьа игылан егьырҭ арԥарцәа. Иназызҵаашаз аӡә дырбарц рҭахын рызынтәык. Асҭандеи Марицеи, рԥсы ааиҭаркырц, аԥсаҵаҟа иҵагылаз аишәа хәхәа иадгылаз арымӡқәа наҟ-ааҟ инарықәтәеит. Аиашаз, рҩыџьегь ааԥсан. Амш акәзар – ахәымҽхарахь инеигәарц цәгьа иабомызт. Ахацәа ахьеидгылаз, ма гәылацәақәак ирызнеины, иҟаз еилыркаарц еицәажәон. Ахацәа џьара еизақәазаргьы, ԥҳәыск дызхымыз ҩны убахьазу. Џьанари Аԥҭеи агәарԥ инҭыҵуан.
– Марица, – Асҭанда лхы лҩыза иналызлырхеит. – Бхазы мацара Арзамаҭ дыбҭахыуп ҳәа сгәы иаанагаӡом. Бара ус иҟоу бакәӡам.
– Убасҵәҟьа сҳәама? – Марица иаалзымбатәбарахеит.
– Убасҵәҟьа бҳәеит, – Асҭанда ишьақәлырӷәӷәон. – Даҽаӡәы бзиа даабоит, аха доусы ҳхазоуп зегь зыҟаҳҵо зҳәаз бара бакәӡами?
– Сароу? – Марица дтәан лыбӷа риашаны, аԥыхьақәа реиԥшҵәҟьа ԥышәарччарак лҿықәӡамызт, лгәы иҭаз зҳәоз лыбла заҵәык ракәын, урҭ ԥсҭазаарак рхылахьан. – Ус сҳәазар акәхап, – маҷк ҭынч данаатәа, инацылҵеит. – Бымбои сзызхәыцуа: иугәамԥхо ауаҩы дуҭаххома? Бара заҟаҩы бышьҭалахьоу, аӡәыр бнапы бызиҭома? Ибҭаххаша дбызцәырҵырц быԥшуп. Бынасыԥ ауми бзышьҭоу. Нас, нас, ахаҵа банишьцылалак, иара ииҭахыу башьҭалоит, иара изы быԥсы ҭазаауеит. Убас шәанеицыҟамла, шәзеицынхаӡом. Убри ауп абзиабара.
– Иахьцалак, бзықәшәақәаз рышьҭахь, даҽазны аӡә бзиа дыббарц былшома?
– Сгәы иаанагоит ибылшап ҳәа, – Марица дааҭымгылаӡакәа, иаразнак аҭак лзыҟамҵаӡеит.
– Бцәажәашьа злаҟоу ала, Арзамаҭ бзиа дыббоу, дбымбоу цқьа еилырга бымаӡам.
– Сгәы ифаӡом, бымбои.
– Бгәы ифар иаҳа ибыхәозма?
– Иаасҭахыу ак мап ацәикӡом. Уи азы дысҭахыуп, аха маҷк сыԥсы сҿеиҵар, дзакәыз иаҳа исымдыррызи.
– Бахьиццаз бгәы маҷк еихьнашьуама?
– Ус сгәы иаанагаӡом, – лҳәаанӡа, маҷк деиҭаахәыцхт.
– Бкәанызануа аҭак ҟабҵоит, бымбои исыхьыз.
– Убри зхароу иара иоуп.
– Избан?
– Сгәы ифаӡом, – лҳәахт Марица ҭынч.
– Адырҩегь бгәы ифаӡом. Ибҳәо егьыҟам, ауаҩы замана дбызкашәеит.
– Уа аиашаҵәҟьа бҳәеит, – лҳәахт Марица, ҿыц маҷк деиҭаахәыцын.
– Бгәы ахьимфо акәзар шәаазго?
– Саргьы уи сазхәыцлоит.
– Ибыцәҭахаз дыбгәалашәалома?
– Дысгәаламшәакәа. Арзамаҭ сгәы схаиршҭқәеит. Амала зны-зынла схы сгәы ахшәоит. Шьҭа уи сҽасымҭартә, сыԥсҭазаара аҽаԥсахит умҳәозар.
– Сбеигәырӷьоит, аиаша басҳәап. Ма бара бтәы иаузааит.
– Бара бтәгьы иауеит. Аус злоу бхаҭа боуп.
– Ааигәа Леуанти дыббахьоу?
– Ааигәа – мап.
– Уи бышԥеизыҟоу?
– Ибымдыруеи, ҿыц бызҵаауеи?
– Иахьцалак? Уажәы даҽакала бхәыцуазар ҟамлои.
– Еилырганы акгьы сызҳәом. Дызбалар сҭахын. Сизҿлымҳан. Дсышьҭалар цәгьа избомызт. Ԥҳәыс данааига, мызкы аҟара сшьара сықәӡамызт ҳәа сыҟоуп. Ну, еилыргаҵәҟьа сымам иахьагьы. Уажәгьы сизҿлымҳауп.
– Иахьа дыббоит.
– Акәхап. Зегьы брылацәажәартә бҽақәбыршәеит.
– Абри Аԥҭа ибеиҳәаз даара сазҿлымҳауп, – лҳәеит Асҭанда, лашьеи иареи агәарԥ ишааҭалоз анылба.
– Убри аӡә дыбзынхеит. Уи дыбҭахызар?
– Схазы – мамоу. Иагьа бымҳәан, дысзааигәа уаҩуп. Аԥҭа! – лыбжьы ҭымгацәакәа изҿылҭит.
– Шьҭа ҳцалароуп, – иҿааихеит иара арахь.
– Еилышәкааи?
– Ԥҳәыск иҳалҳәеит ашьыжь инаркны ара ԥыҭҩык шеизаз. Алаҳаӡы ақырҭуа флаг шьҭырхит ҳәа раҳан, убрахь ицазаап. Ҳрышьҭалароуп.
– Аԥҭа, суҳәоит исоуҳәарц иахьа сызузҵааз аҭак! – дахьлырццакуаз лҭахӡамкәа, лара Аԥҭа Марица дналыватәарц наилырбеит.
– Иарбан зҵаароу? – иара днатәеит.
– Ԥҳәыс дааугар зыҟамлои?
– Ԥҳәыс даазгар ҟалом ҳәа базҳәада? – дҩаҵҟьарц егьигмызт, Жьакәа дыԥшын акәымзар, иҽизнымкылакәа дылзаӷьрын. – Исҭахызар даазымгои.
– Ус злоуҳәеи нас?
– Сыхәмаруан. Убри еилбыргарц аума бызҳашьҭалаз? Ҳара уск ҳашьҭоупеи.
Дҩагылан, иҩызцәа рахь даннеи, Асҭанда илдырит уи игәы иҭаӡақәамыз шиҳәоз. Аԥҭа даазгаз амашьына данынҭала, иара аақәдырҵәиуан, анҭыҵра иаздырхиарц, Марицеи лареи Саҭбеи имашьына инадгылеит. А-«Жигули»-қәа еишьҭагыланы аусҳәарҭа агәарԥ аанрыжьын, амҩа инықәлеит, Амраҭашәара шыҟаз рхы рханы. Асҭанда лгәалаҟаӡамкәа Марица длыватәан. Аԥҭа дышлацәажәақәоз лгәы иалан. Аказы уизҵаауа дыҟаӡамызт иара. Иԥсахы еилалон, уамак инымԥшырц дшаҿызгьы. Жьакәараа зҭатәаз амашьына, Пицунда ицоз амҩаҿ арымарахь идәықәларц иахьыҟаз, арыӷьарахьала иааҭгылеит. Арҭгьы уи инашьҭагылт. Алаҳаӡыхь иалсуаз амҩаду арахь ианын амашьынақәа рацәаны. Урҭ шаақәҵәилак, Гаграҟа рхы дырхон. Ирдыруаз хаҿқәак рбон, Лахәыҭ днаихьԥшызшәа Асҭанда лгәы илнаҭон. Жьакәараа амашьынақәа инарышьҭагылеит. Зегьы ахьцоз арҭгьы имҩақәлон.
Гагратәи Аидгыла «Абрыскьыл» аҵәахырҭа аҟнытә.
А
Аԥсны Жәлар р-Форум «Аидгылара» анапхгара ахантәаҩы аҩ. Шамба С. М. иахь.
Гагратәи Аидгыла «Абрыскьыл» иалоу аҳәара ҟарҵоит иҳазԥшу Аԥснытәи АССР Иреиҳаӡоу Асовет асессиа аҿаԥхьа СССР Жәлар р-Депутат Арӡынба В. икандидатура ықәшәыргыларц Аԥснытәи АССР Иреиҳаӡоу Асовет Апрезидиум ахантәаҩы иҭыԥан.
Гагратәи Аидгыла «Абрыскьыл» аиҳабы ихаҭыԥуаҩ инапы аҵаҩуп /Гыцба Л./
25. 06/ 1990 ш.
Б
26. 06. 1990 г.
В
Азгәаҭа. Гагратәи Аидгыла «Абрыскьыл» апартиа Аԥснытәи аобком абиуро иалаз рахь ишьҭыз иаартыз ашәҟәы, апартиа Гагра ақалақь комитет абиуро иалаз рахь иҟаҵаз ааԥхьарарзы Надареишьвили ). В. аҭак ихала иҟаиҵеит. Агазеҭ «Авангард» 1990 ш. ииун 22 рзы иҭыҵыз аномер аҿы икьыԥхьыз абрыскьылаа иаартыз рышәҟәы аҵаҟаҵәҟьа уи аҭыԥ азылхын. Уи иҩуеит:  Надареишьвили иҭак аҿы хықәкыла ихьӡ ахьиҳәаз азы, Гыцба Л.Б. хаҭала уи автор изиҩыз ашәҟәы анын 1990 ш. ииуль мзазы иҭыҵыз НФА «Аидгылара» иҭнажьуаз агазеҭ «Единение». Уаҟа Ҭамаз Надареишьвили ишәҟәы аҿы ицәыригаз азҵаарақәа иахәҭаз аҭак роуит.
Г
Агазеҭ «Аԥсны Ҟаԥшь» аредактор С. Кәыҵниа иахь
Шәнапы иану агазеҭ «Аԥсны Ҟаԥшь» 1990 ш. август азы иҭыҵыз иануп амилициа аполковник Г. Н. Ломинаӡе ареспубликатә газеҭқәа ржурналистцәа рзы еиҿикааз абрифинг азы аинформациа. Уи излаҳәо ала, аполковник Г. Н. Ломинаӡе Аԥснытәи АССР аҩныҵҟатәи аусқәа дырминиструп.
Ҳара излаадыруала, Аԥснытәи АССР аҩныҵҟатәи аусқәа рминистр иусқәа назыгӡоз Г. Н. Ломинаӡе дминистрхеит ҳәа Аԥснытәи АССР Иреиҳаӡоу Асовет Апрезидиум Аусԥҟа ҭнамыжьӡеит. Нас ишԥаҟалеи шәгазеҭ аҿы абас иҟаз аинформациа ҟалартә еиԥш? Мамзар Аԥсны Иреиҳаӡоу аорган Аусԥҟа аҭыжьра ахәҭамкәан, уи иҟанаҵаша аусқәа ҟанамҵар ҟалоны
ирԥхьаӡоу, мамзар иара ыҟамзар иаҳа иеиӷьу? Изыхҟьаз шәгазеҭ ианыларц аҳәара ҟаҳҵоит.
Гагратәи Аидгыла «Абрыскьыл» акомитет ахантәаҩы ихаҭыԥуаҩ инапы аҵаҩуп /Гыцба Л./
Ҳадрес: Бзыԥҭатәи ақыҭсовет,
Гагратәи Аидгыла «Абрыскьыл» азы.
Гь
Ақырҭуа радио адырраҭарақәа руак аҿы иахьеицәажәоз аӡәы иҳәон: «Шәанаџьалбеит, Бзыԥҭа ақыҭан еиҿкаауп еилазаарак «Абрыскьыл» ҳәа. Ҳрыхәом, ари закәызеи!» /Ақырҭшәахьынтә иеиҭагоуп/.
Гә
1991 ш.-зы иҭыҵыз, зхы иақәиҭыз агазеҭ «Взгляд» ианын.
 
Леуанти имашьына аԥхьа илеиуан. Иара, дласырц шиҭахызгьы, дыццакуамызт. Ишьҭаз шиаԥымсуаз идыруан, машәырк ҟамҵакәа, қалақьны қарҭаа ирыԥхьаӡахьаз араион иалсындаз ҳәа, Анцәа диҳәон. Асҟатәи машьына ахьеишьҭагылаз, аӡәы иашамкәан дымҩахыҵрымызт ҳәа агәра злоугарызи. Гагра араион шынеибакәыҵәҟьаз иқалақьны ирԥхьаӡахьаҵәҟьан. Ус ала уи Аԥсны аҵаҟа иҟазшәа, иҟамызшәа абзазашьа мҩаԥысуан. Қарҭаа зегьы рнапаҿы иркын: аекономика, ааӡара, аидеологиа, акадрқәа. Аалыҵ Қарҭ ицон. Уаантәы иаарышьҭуан ақалақь иаҭахыз. Акурорт ҭыԥ шәҭуан, Аԥсны даҽа раионк, ма қалақьк еиԥшымкәа. Акадрқәа Қарҭынтә иаарышьҭуан. Аԥсуаа рықәԥара иабзоураны, ақалақь иахадыргылоз быжьба-ааба шықәса раахыс даԥсыуан, уигьы дара дыртәын, рымадада анапхгара зуҭодаз. Ас милаҭ хәаҽышьа збахьадаз, амала шьҭаҵәҟьа аамҭа дара ишрыцааиуаз ишамуаз есымша иааԥшуан. Москваҟа аинтеллигенциа идәықәырҵалоз ашәҟәқәа ЦК КПСС ибжьахон, Аԥсны аҩныҵҟа жәлар рмилаҭ ҵысра мҩаԥымсуазҭгьы. Арҭ рыҩбагь еицхыраауан. Иахьцалак Москва ныррас иҟанаҵоз ԥсыҽын. Излауаз ала ауаа рыгәҭынчымра рзеиқәыртәозар ҳәа, русура ааныркыломызт, ҩ-милаҭк изрыбжьагылозар ҳәа рыҽԥыршәон, арахь рус рықәҿиаӡомызт, ажәларқәа
реизыҟазаашьа есымша аҵахь ицон, реиӷыӷибагара зҳауан. Борис Кьахьыриԥа дахьаацәырҵлак абџьар шыԥшаатәыз аарабжьеигон. Аибашьрахь ҳашкылыргоз ибон. Ҳаҷкәынцәа заҟаҩы ҭахарыдаз? Абри азҵаара акәын Леуанти ихы-иԥсы зызкыз, уи аӡбахә анаацәырҵлак. Аибашьраҵәҟьа дақәшаҳаҭмызт. Арахь убас ада амилаҭ зҵаара ӡбашьак аманы ибаӡомызт. Ақырҭқәа ахақәиҭра иаҳа ирыман, СССР мчыла иаларгалеижьҭеи, ԥыжәарас акыр ыҟазар – дара ирырҭахьан азы, рҿиара иаҳа иманшәалан. Ажәлар маҷқәа дара рреспублика мчыла иахыԥхьаӡалан. Амч ркын. Узрацлабуа иҟаӡамызт. Ҳара иабаагоз абџьар? Уи зкышаз ар умазар акәын. Ар збодаз? Аҳәынҭқар структура аԥҵатәын. Изылшодаз уи, ақырҭқәа ирывганы. Амилаҭ ҵысра убранӡа иазҳар алшон, бџьарла иқәгылартә. Аԥсуаа ус ҟарҵарын, иагьрылшарын ҳәа агәра узгомызт. Ақырҭқәа Аԥсны хынтәԥшьынтә еиҳахахьан, шьҭа ашьагәыҭқәа рхәаҽит ҳәа ирԥхьаӡахьан, урҭ рықәцара заҵәык акәын ирзынхоз. Рԥыжәара иарлашәӡар, аԥсуаа ықәырцарц ӡбаны, еиқәных рҿаархар?!. Аԥсуаа ахыхьчара рҽазыҟаҵаны итәазарц рыхәҭан, аха ишԥа?!. Ма ҩныҵҟала ахақәиҭраз иазыҟаҵазар акәын. Зынгьы убри аԥыжәара анагоз ауҟахымыз.
Амҩа дызланыз ала, Амра ахьиҿаԥхоз, аԥхӡы маҷӡак иқәнаҭәон. Игәамбзиара изацлон. Убри аламҭалаз часак деиқәнартәарын. Уи згәы бзиаз изеилкаауамызт, згәы бзиамыз зегьы иныруан. Илаԥш ырҵарны, рбираҟ цәарӡга ашьыжь иахькнаҳаз, ма даҽа џьара ишьҭырхзар дацәшәаны, длаԥшы-ҩаԥшуан. Ақалақь цқьахазшәа игәы инаҭон. Уамашәа иубартә, шамахамзар амҩаду уаҩы данымызт. Еилақь амҩақәа дырҭәлон, убри аҽны рхымҩаԥгашьақәа
изеилкаауамызт. Ҭынчран. Амшын ихықәгылаз акурорт ҩнқәа, ашьха иаҿагылаз аԥсшьарҭақәа рҿы иарбанзаалак бжьы уаҳауамызт. Акаҳуажәырҭақәеи аҭхаџьырҭақәеи ирхыҩлоз амузыка бжьы ԥсын. Ольденбургски иаԥиҵаз апарк иалгаз амҩақәа ԥсшьацәақәак анқәан, урҭ уаҩы ихьаамызт ишәҭӡаз аҵлақәа рыҵаҟа. Аҭхаџьырҭа «Гагрыԥшь» аҳра уа амшын ихыԥшылон. Гагарин иашҭаҿ ашьха иаҵадыргылаз адәқьан еиҵҳәа ҳаракы аус ауан еснагь еиԥш, ақалақь шымԥсыцыз унардыруазшәа. Аԥсуаа рацәаҩны аус руан, ирцәымӷыз бираҟ узкнаҳауамызт, ацҭәы аӡәы ишьҭимхыр, даҽаӡәы ишьҭихуан. Амҩадуи амшыни рыбжьара ишьҭан апарк. Убра анышә дамардахьан «Комсомольскаиа правда» раԥхьатәи аредактор Александр Мартыновски /Тарас Костров/. Иара дычмазаҩны ԥсшьара данаарышьҭ, Гагра иԥсҭазаара далҵит. Апартиа Гагра ақалақь комитет данахагылаз, Енвер Қапба убри апарк акомҿар ԥызаҩ ихьӡ ахиҵеит. Уаҟа бираҟк ахьышьҭырхшаз хыбра гылаӡамызт. Убри анаҩсан абна зхиаахьаз Ольденбургски иҽҭра ашьаҭа аанханы иҟан. Убраҟа НКВД-аа ҩнан а-30-тәи ашықәсқәа рзы. Иҭаркуаз ҳабацәеи ҳабдуцәеи аҵаӡҩа иҵартәаны ирыман. Уа ишырԥҟоз ирзымшьыз, амшын ахықә илықәыргыланы иргәыдырҵон. Иара убра аԥслымӡраҿ анышә иарҭон. Аҭыԥ рыцқьаны, хаҳәык шьҭарҵарц Кьахьыриԥа Борис ирабжьеигахьан, ҳаҷкәынцәа ахьымӡацызт умҳәозар. Иара акырӡа дазҿлымҳан уи ахҭыс ҟаларц. Иаб Грышьеи иабду Кадыри, ашьхантә ашьа рҿыхны ианлыбаарга, иаанхаз рыԥсы абра иҭдыршәеит.
Амҩаду хәнон ахәы иаҿачаԥаз асанатори «Украина» ашҭа ҭшәа аҭаларҭа шыҟаз. Нас алада илбаауан, ашьхеи амшыни ирыбжьаршәны. Амҩа
ырҭбааны, ацҳа ҳаракқәа ирықәга илеиуан. Арыӷьарахь иаҿагылаз асанатори «Солнечный» Сталин ианиааз итәарҭан. Уажәы уи иахагылаз Смольныи Урыстәылантә дрыханы иааигоз иусуцәа рынхарҭа рызхомызт. Зегь рхы иашьҭан. Уи аганахь еснагь иагхоз ҳара ҳакәын. ГАИ аҭыԥаҿ, амашьына рацәа еицырхәхәа ишаауазгьы, аӡәы днырымкылеит. Цандрыԥшь ақыҭа ду илалагылеит. Асаӡ рхылҵшьҭра раҳцәа а-Цанбақәа иртәарҭан. Ршәаџь зҳәашаз аӡә дуԥыхьашәозма. Ақыҭа ахьӡҵәҟьа Ганҭиади ҳәа иԥсахын. Иахнагахьази Аԥсны хәыҷы рыцҳа! Амшын ихықәгылаз руахәама заҵәык дара ааугәаланаршәон. Уигьы аилабгара азԥшын. Аиҭашьақәыргылараз усутәқәак ирҿын. Ас аамҭа анца, аԥшьаҭыԥ ахаҿы дырҿыцыр, жәытәнатә дара ируахәамазшәа, ақырҭқәа аақәгылахрын. Рчымазара макьана иргәабзиаразшәа иааргон. Цандрыԥшь иаваз Гьачрыԥшь уажәы Хеиваниин. Уи азбжарак ақыҭа Леселиӡе ахьӡырҵан, ибаҟа дыргылеит. Уажәы убри ақыҭа қалақьны ашьақәыргылара иашьҭан, Аԥсны аҵеи рԥырхагахеит умҳәозар.
Абар Аԥсны аҳәааҿы идыргылаз ашьаҟарс хаккыла, ақырҭуа орнаментла ирҩычаны. Аҵаҟа ишьҭарҵаз агьежь ианын Қырҭтәыла ССР ҳәа. Аԥсуаа ацҭәы анышьҭырх аиха-бетон хыхьла иҭадырҭәеит. Уи Леуанти изычҳауамызт, ианырзыманшәалахалак зны иаадмыртуази. Ма ашәышықәсақәа рышьҭахь археологцәак ахлымӡаах аартырак мҩаԥырымгози. Уи ишахцәажәашаз здыруадаз? Закәытә аамҭахарызи, иҳахәашаз акәхарызу, иаҳмыхәашаз акәхарызу? Ҳаԥсадгьыл хәахәа-жьахәан аҭоурых мҩа ианын. Закәытә разҟхарызи иаԥеиԥшхоз? Уажәыҵәҟьа урҭ дрызхәыцуа дыҟамызт. Мчыла иҽникылон акәымзар, амцаԥшь ихзырҟьашаз абгыӡыр ԥштәы
змаз рбираҟ алаҳәа еиԥш ашьаҟарс ҳарак иахакнаҳан. Алаҳәа еиқәаҵәа аԥшра иара иныруан цәымӷрак иадыргазшәа. Ари политикатә акциан, иагьа умҳәан, ихшыҩ ырхьшәашәаны, ихымҩаԥгашьа дацклаԥшны, иажәа раӡаны даақәгылар ихәҭан. Иҽырҵарны дынрылагылар, зегьы еилаирҵәирын, иалҵшәахози? Амашьына амҩа аганаҿ инаиргылан, дааҭыҵны, ашьшьыҳәа ашьаҟа шыҟаз иҿааихеит. Леитинант еиҳабык, амилициа аусзуҩ, ашьаҟа иакәшаны игылаз, итәаз рҿынтә, дааиԥылеит, иҽырцәгьаны, ибла амцаԥшь рыхны, ихаԥыц анааирԥшлак, арахь дцәажәацԥхьаӡа иааихымԥхьар ауазма, Мура аԥшра иҭаны.
– Ҳбираҟ асааҭ жәаҩа рҿынӡа икнаҳазаауеит.
– Избан асааҭ жәаҩа рҿынӡа?
– Ҳныҳәа убранӡа имҩаԥаагоит.
– Иаабап, – Леуанти уи днаивсын, ашьаҟа иакәыршаны зҭыԥ ылызхыз ақырҭқәа днарылаԥшит. – Абри аума иныҳәоу? – Мура аԥшра змаз аҿ хьаца дааизхьаҳәит. – Ҳазынтәык ҳаицаԥылозар акәын ианныҳәаз. Аиӷацәа реиԥш наҟ-ааҟ ҳгылазар, закәытә ныҳәеи?
– Уи ҳара ҳауп изныҳәоу, – иблақәа рыҭра иҭҵәраарц егьрыгхомызт. – Икнышәхырц шәагьаламган! Асааҭ жәаҩа рҿынӡа икнаҳазаауеит.
Дара рҽазыҟаҵаҵәҟьаны игылан. Ашьаҟарс алҭаҳараҿ иарсын. Хацәеи ҳәсеи акәшаны иахьгылаз рзымхозшәа, амилициа аусзуҩцәа рыкәшаны ирыхьчон. Урҭгьы азхомызт. Қарҭынтә иаарышьҭыз спецназаа, рсаԥари рлабеи рыла еибыҭаны, амҩаду злаҟаз ала, абираҟ зыхьчози амилициеи ирхыкәыршаны, рыжәҩахыр ааидысло, игылан. Леуанти агәра гаҵәҟьаны дыҟан архәҭак ааигәа иҵәахны ишцәыҵагылаз. Арҭ, аԥсуаа рыжәлаҵәҟьар
ҳәа ишәаны, заа рҽазыҟарҵахьан. Спецназааи амҩадуи рыбжьара илалбаашәа, рыбла ҭраа абираҟ иахәаԥшуан қарҭаа рыцҳаражәҳәаҩ Енвер Қапба, апартиа ақалақь комитет актәи амаӡаныҟәгаҩ Валери Ԥлиа, ақалақь комитет даҽа усзуҩцәақәак. Ақырҭқәа иреиуаз аиҳабырантә уаҩ дзыҟамзи? Леуанти абри изеилкаауамызт. Дааины даарылагылт Григори Еныкь, ааигәа Урыстәылантә иаара зыбзоураз Бориси Леуантии ракәын. Ақалақь комитет аҿы аҟәша аиҳабыс иаразнак дҟарҵеит. Аԥсуаа дрыдгылазар иҭахын, аха азеиԥш ҭагылазаашьа даанамхәар ауӡомызт. Уа еидгылаз рызынтәык аԥсыуаан. Рнапы ианырҵахьаз усгьы еилкаан, – ақырҭуа ҳәынҭқарра ашьақәыргылара амш азгәаҭара мҩаԥгазарц. КПСС ауснагӡатәқәа рыхьчаҩ иакәны зхы зыԥхьаӡоз Енвер Қапба иихәыцуази убри аламҭалаз, аменшевик ҳәынҭқарра асимвол хьчаразы қарҭаа рыдҵа анагӡараз дахьгылаз?
– Амилициа, шәызгылеи? – амашьына хәыҷқәа иаарҭыҵыз аԥсуаа амҩа ахықә иаақәгылан ҿырҭуан. – Шәнапала икнышәх абираҟ! Ма ҳара икнаҳхуеит.
Ҵаҟа иҭагылаз рыбла ҭраа иҩаԥшуан. Ирыжәлар рҭахыҵәҟьамызт. Рыҽдырхаҵон, арахь адгьыл иара атәы аҳәон. Амҩа иаахықәгылаз рыбла амца хын, ак иацәшәоз ԥшра уаҩы иҿықәӡамызт. Акоманда иазԥшын, еицжәылон. Маҷк ахықә илалбааз Леуанти шьҭахьҟа ирхынҳәуан. Давлеҭ Ԥлиа дааивагылеит дицхраарц. Даргьы арҭ ирҳәоз рызхамҵо рҽыҟарҵомызт, алеишәа рыманы, уаа зықьҩык ықәгылан. Ҵаҟа иҭагылаз иаҳа имаҷын, ақырҭқәа заҟаҩы рҭахыз рызцәырымҵит, уи убарҭан. Абираҟ лыбаарҳәарц, уажәи-уажәи абжьқәа ааҩуан. Ашьаҟарс зыхьчоз ҿырҭӡомызт, изықәшәарыз рзеилымкаауа, иҭагылан. Еиқәшәы, изыхьчоз амилициа ақырҭқәан. Ԥсыуа заҵәык ирыцыз Накал иҩызцәаз даарылҵын, аԥсуаа ахьықәгылаз иидыруаз даарыдгылеит.
– Уара, аӡәы заҵәык дҳамоуп, уигьы шәилгома?!. – илаӷырӡ хыжжыло уи ииҳәоз Леуанти иаҳауан, даныниҿаԥш, афы иҿасызшәа, алада длалбааит.
Накал зыӡбахә имаз Енвер Қапба, изнапык игәыҵаԥса, егьи инапы имашьхәылҵ ықәыргылазшәа, уи инапы анацәкьарақәа иӡамҩа иадкыла, иҽыззикрыз дақәымшәо, ашьаҟарс иакәшаз дрылаԥшуа дгылан, ишьҭахьҟа аахьаԥшра уамак изымгәаӷьуа. Анҭ рҿгьы, арҭ рҿгьы ҳаҭырк аҽны измырҳакәа даанхон. Еиҳараӡак, даазышьҭыз қарҭаа рыдҵа изынамыгӡар, ԥхьаҟа иԥеиԥшхарыз здыруадаз. Амч ицәыӡыр, иара ицраҳәаз аԥсуа кариеристцәа ишԥаҟарҵарыз. Накал баша игәы ԥшаауамызт. Енвер идагьы, ирыԥсыхәзи уи уа ишьҭагылаз, Валери Ԥлиа аԥхьа днаргыланы? Валери дааҟәымҵӡакәа асигарет дахон. Лаԥшхаак амҩа ихықәгылаз идирбомызт. «Апартиа ақалақь комитет аԥсыуак дахадыргыларц, хацәнамырха ҳашԥақәԥоз!..» – Леуанти ихы кны дгылан. Арҭ амч рымпыҵхтәын. Уи азы мҩас ишьҭыхтәызи? Ахыԥҽыга. Акоммунист партиа амч ацәыӡра амҩа иқәызшәа убарҭан, макьана амҩа ахырхарҭаҵәҟьа аилкаара уадаҩын. Апартиа ақәымчрала иааиуан, ҿыц аҽарӷәӷәашьак ҟанаҵар? Еилабгар иаҳа еиӷьгәышьан, иудыруази апартиа иалаз анапхгара алырхуазшәа ҟаҵаны, апартиа анапхгара рымҩа ылхуа ишаауаз акәхымкәан, аҳәынҭқарра анапхгара ажәлар иалырхратә зкылсшьақәак ҟалар. Убри амҩа иангылан, ԥкырас иазцәырҵрыз здыруадаз умҳәозар. Ус аамҭак ааир, аԥсуаа ирзеицәахарызу, ирзеиӷьхарызу заа еилзыргодаз. Ртәылаҿ аԥсуаа рхыԥхьаӡара убранӡа идырмаҷхьан, бжьыҭирала аиааира рызгаӡомызт. Закәытә ҭшәарази изҭадыргылаз! Арҭқәа зегьы иршәа-рзахьан ақырҭуа институтқәа, акәымзар хыԥхьаӡара рацәала анхацәа хырҵәаны арахь иааргозма. Ахыԥхьаӡара зегь аӡбон.
Ижәлар ирԥеиԥшхарызи ҳәа данхәыцуаз, иблахаҵ еилагьежьуан. Ибла рҟәыҷшәа, инапқәа анааԥырих, рбираҟ цәарӡга илаԥш наахеит. Алаҳәа еиқәаҵәа! Абарҭ амыждақәа ргәы иҭазишь? Гагреи, Бзыԥҭеи, Алаҳаӡыхьи, Пицундеи икнарҳаз рбираҟ цәыршәага лаԥшхырԥагас ирымазма? Иагьа умҳәан, убарҭ рлыбаагара ҽнак рцәақәӡит. Еиҳаны аамҭа агарын ҳәа ақырҭқәа гәыӷуазар? Аԥсуаа рыхшыҩ убрахь иахьынӡаҟазаауаз, аҳәааҿы уи ахьынӡакнаҳазаауаз аамҭа акыр иҵегь имнаскьози. Игәалашәон ашьыжь ашацкыраз Ҷыҭанаа Валикәа, ашкол аҿы х-ԥштәык змаз абираҟ кныхны, агәарбжьара дыбжьаланы дшаауаз. Уаҩы ихьчаӡомызт. Гагра авокзал аҿы абираҟ акныхраз амцарцәага мардуанла уқәлар акәын. Уаагьы уаҩы ихьчомызт. Ақалақь школ аҿы дара рхала икнырхит, Бзыԥҭа еизаз ирыцәшәаны. Алаҳаӡыхь рбираҟ рыхьчон, аԥсуаа анырба, «иааит, иааит!» ҳәа, – еибарҳәҳәо, рхала икнырҳәеит. Уа аҿагылара ҟарҵарц рылшон, ирзымгәаӷьит. Ацитрус совнхараҿ абираҟ лбаагашьа ибла ихгылан. Иахьцалак рус мҩаԥыргазшәа аԥшра арҭаанӡа, кныхшьак аимуит. Дара русмҩаԥгатә рзынамыгӡеит ҳәаҵәҟьагьы узҳәомызт. Абираҟ лбаагара ус иаҳа-иаҳа иуадаҩхон уҳәарын. Абри аус ус ахала иҟалазу, тактикатә хымҩаԥгашьас ишьҭырхзу? Ԥсоу иаакылҟьазар, улрылаланы, мчыла икнумҳәозар, ӡбашьак узаҭомызт, иҟаҵатәызи? Ихы дазҵаауан. Егьизыӡбомызт. Ишьҭахь иқәгылан аҟҿы згәы
еицҳауаз. Еицымҩаԥырымгарыз арбаныз, акоманда узыҟаҵондаз.
– Икнышәх абираҟ!
– Ҳара иаҳҭахым уи ара икнаҳазарц.
– Икнышәх икназҳаз шәхала!
– Амилициа ара ирхьчои? Ишәызкнымхуазар, шәықәҵ!
Алашьцара абжьқәа аалҩуан. Ашьыжь Бзыԥҭа еизоз, амца зҿықәыз ахацәа рхаҿқәа убарҭан. Леуанти ус иидыруаз, изымдыруаз еикәаӷӷаа еилагылан, аԥхьа еиҿызкаауаз иареи Давлеҭ Ԥлиеи ирывсны шьаҿак ҟарҵомызт. Илеишәадаз уаамызт. Ахаҳә зыршыз ишимпыҵаԥжәоз дазхәыцуа, раԥхьа дахьылаҩеиуаз, игәы иҵхоз Ԥсоу рбираҟ кнаҳаны акыр аамҭа ирымазарц, аԥсуаа иаҳа иахьынхоз аҭыԥқәа рҿы лаԥшхырԥагас абираҟқәа ахьышьҭырхыз акәын. Ҿыц игәыҵхон апартиа ақалақь комитет аусзуҩцәа, Қарҭынтә иааз Енвер Қапба днархаргыланы, абри аус цәарӡга аиҿкаараз абрахь иахькылсыз. Ҳара ҳазҿлымҳарақәа аԥсуаа рнапала иаархәон дара. Леуанти ишьҭахьҟа ҿыц абжьқәа гон, амилициа, баша имгылакәа, абираҟ кнырхырц. Ирылымшозар иқәҵырц, адҵа ҟарҵон. Ргәы ԥҵәаны, леишәак рымаӡамкәа рҿаархар акәын аибадықра аныҟалоз. Уа изааҭгылозма, шьак камҭәакәа. Усҟан ишакәхалак абираҟ кыдыржәарын, аԥсуаа рус нагӡан, ихьаҵрын. Егьырҭ рҽеиқәырымкыр, ма иҩны рҽырымҵәахыр – иабацоз. Ус ала инҵәарызма ари аус? Реиҿагылара ахьынӡазҳашаз заа издыруадаз. Аибашьраҵәҟьахь икылнагар алымшаӡози? Абџьар ааганы, ақырҭқәа маӡала ирзыршеит ҳәа, уҳәан-сҳәан ааҩуан. Ус акәзаргьы, хьаҵрак ҟаҵашьа ҳамазма! Иахьа уахьхьаҵыз дара уаҵәы ршьапы нықәдыргылон. Урҭ ус ираамсҭашәашьан.
– Амилициа ықәҵааит!
– Ма абираҟ кнырхааит!
– Ар ааганы, ҳақәхра иадырганы, абираҟ аԥсуаа ишәыхьчома?
Амҩаҿ еилагылаз рхахьы, рҵыхәахьы еиуеиԥшымыз абжьқәа ҵарӡа иааҩуан. Амилициа ирхагылаз иакәын ззуҳәашаз афицар еиҳабык иусзуҩцәақәак ааидеизалан, иааилацәажәаны иааидыҵит. Афицар еиҵбык, ашьаҟа иакәша изыхьчоз ирылганы, амцарцәага мардуанк има, иҿааихеит. Иҩызцәа ҩыџьа ааидгылан, амардуан еиҵырхит. Рыхҩык ақырҭқәан. Леуанти иибоз дԥышәнарччон. Ирҿагылаз ржьарц ак шақәыркыз, цәалашәарак иман. Дарах, амардуан убас ирлас иҩкыддыргылахын, руаӡә, изқәикыз анагӡара дазхиаӡазшәа дыҩкыдлахт. Изҿыз агәра угарын. Иԥсахы еибакны данцәажәоз, алахаԥыц аазырԥшуаз, ани алеитенант еиҳабы днархаргыланы, даҽа ҷкәынцәақәак иԥхеибарс амардуан «мчыла» илкыдырҳәахын, деизҟьа дкаҳарц егьигымхо, икыдлоз днадыргылеит. Аспектакль нҵәеит. Ҵаҟа ааҭынчрахеит. Хыхь иқәгылаз ирбоз иахырҳәаарыз рыздыруамызт.
– Ҳара ара ҳашгылоу, абираҟ кнырхӡом, – Леуанти илбаақәаз ыргьежьуа нарықәҿиҭит, ииҳәоз Қапбеи иҩызцәеи ираҳар акәын ииҭахыз, рыгызмалра шеилкааз дирдырырц. – Шәыҽшәырҭынч!
– Ас баша ҳаилагылазаауама! – ргәы цхлымуан иззымчҳауаз.
– Иаабап.
– Леуанти, – иҩызцәа даарылҵны, Бадра дааидгылеит. – Ари ак азыӡбатәуп.
– Исабжьоугои? – дызлабџьардеитәуаз зҵааран.
– Акыр здыруама.
– Убри ауми саргьы исыхьыз.
– Аҷкәынцәа рхала акы рҽазыркыр ҳәа сшәоит.
– Ишԥа?
– Ишәзымӡырҩӡакәа акы рӡбар ҟалоит, – Вадим Смыргьы даарыдгылеит.
– Заҟа ус ҟаҳҵахьоу шәымдыруеи? Ҳаазгои иахьанӡа, машәырк ҳаламшәакәа?
– Ииашоуп аха… – аҭак изымҳәаӡакәа, ус ишыҟалахьаҵәҟьаз шьақәирӷәӷәон Вадим.
– Ҳлеишәоуп ҳаазго. Иахьа еилаагома?
– Ҳаҵахар ҳҭахым.
– Ҳақәԥара иахьа инҵәома? Аус злоу ҳтолпамхароуп.
– Уи ишԥа? – Бадра иаҳауаз џьеишьон.
– Еиҳабык дҳамаӡамкәа, хшыҩ ҳазҭаӡамкәа, қәкык ҳамбаӡо, иааҳԥыхьашәаз рбго ҳҿылаҳхар, аангылашьак ҳауӡом. Ҳтолпахоит. Еиҿкаам роуп ус ҟазҵо.
– Иҳаԥсыхәеи? – Бадра акы дацәшәон.
– Саргьы сазхәыцуеит. Ҳҩызцәа шәнарылабжьақәа. Ачҳара аԥыжәара еснагь иаман.
– Ара иухәыцраны иҟеи, – Бадра дгәамҵуан, Вадими иареи аныхынҳәуаз.
– Ахаҳәқәа реизгара иаҿуп, алашьцара рҽалак. Уаҳа акы ҳзыӡбом, – лшарак ахьрымамыз Вадимгьы игәаԥхомызт.
– Иҟоу иаҳҳәап! – Бадра иҩыза даақәиргьежьыр цәгьа ибомызт.
– Ус ҳзыҟаҵом.
– Избан?
– Дааҳәны арахь дааҳалагьежьуеит.
– Ахаҳә рылаҳҵома?
– Убранӡа ҳнаргоит, умбаӡои? Ма ҳҽаҵаҳархома? Иара изымдыруазароуп.
Ашьаҟарс кахха иубартә, абираҟ лаҳәа цқьа икаҷҷарц, алашарақәа ақәыԥхарц иаркын, амҩа ладеи-ҩадеи лашьцаран, аеҵәақәа мчыдан. Вадими Бадреи, иҟаз цқьа еилыркаарц, иҩцәырҵын, ауаа ахьмаҷыз амҩа егьи аган ала иаалаҩеит. Амашьынақәа хықәгылан цәаҳәакны. Џьара-џьара урҭ рыбжьара ҳампалк-ҳампалк ираҟараз ахаҳә еизганы ишьҭан. Ахаҳә узымԥшаар ҳәа ушәозма, ари амҩаду рчаԥазижьҭеи, уамак ҵӡомызт, амҩа злашьҭырхуаз абӷанҷи ахаҳәи макьана ашьац ықәымиааӡацызт.
– Сара исзеилкаауам, – Бадра иџьеишьон, – амилициеи КГБ-ааи рацәаӡоуп, абра ҳазҿу рбарц, уаҩы дашьҭамлаӡакәа иҟоума?
– Иахьаҭыхыу аинформациа наргахьазар?
– Нас зҿырымҭуеи?
– Ҳнапала иқәырцар рҭахызар?
– Уаҳа акгьы узымхәыцӡеи?
– Ҳара акала ҳаԥшуеит, аха рнапаҿы ирзаамгаҵәҟьозар?
– Ухы умжьан! Аныҳәа мҩаԥгара ҳзаԥырхагамхарц, «ҳавторитетқәа» хыҵны иахьаҳзаарышьҭыз умбаӡои.
– Иахьцалак ашьаҟарс аҭыԥ иқәаҳцарц аҽазыҟаҵара ҳшаҿу информациак рымаӡам ҳәа сгәы иаанагаӡом.
– Ирымамзаргьы ҟалоит. Рхы-рыхшыҩ ахьыҟоу абираҟ акәша-мыкәшаҿ ауми. Рыбла ҭраа, абираҟ ишахәаԥшуаз, амҩаду аҿы иҟоу рыхшыҩ рзазышьҭуама. Убасҟатәи иҟәыӷоу уаау џьушьаҵәҟьома?
– Аҳыҳ! Адунеин иреиӷьу аԥшыхәреи аконтрԥшыхәреи змоу асоветқәа роуп. Аԥсуаа рҿы ианааи, рҟәыӷара рхы иалаӡҭит.
– Ҳгәы иҭоу рзеилкаақәаанӡа, имҩаԥаагахьоу аусқәа маҷушәа убома?
– Аиаша ахьуҳәогьы ыҟоуп, – Бадра данаахәыц иҩыза диқәшаҳаҭхар акәхеит. – Аха абра рԥынҵаҿ, ахаҳә еизганы ишышьҭоу рымбакәа… – дааиԥхьхәыцхон иара.
– Хырҩа арымҭазар ҟалоит. Амашьынақәа рыбжьара, алашьцараҿ уамак улаԥш иҵашәом.
– Улаԥш иҵамшәо ыҵашәарц ауми КГБ зыҟоу.
– Урҭ ҳаршәаны ҳрыман акыр аамҭаӡа, зегь рылшо, зегь рдыруа иҟоу џьаҳшьоит. Уаагьы ҳаиԥш иҟоу роуп аус зуа.
– Леуанти аинформациа иаҳҭар бзиан, – дара, ауаа рыжәпара иалсны, рҩыза еиҳаби Давлеҭи ианырзааигәаха, Бадра иламыс иҵахәмархуан.
– Зны уаангыли! Иҟало аабап. Макьана аамҭа ҳамоуп.
Ашьаҟарс абираҟ, ишеибгаз иҟьаҟьаӡа иубартә, ирнааны иахакнаҳан. Абгыӡыр ԥштәы акыр еиқәан, ихьанҭазшәа ацәалашәара унаҭон. Алаба иахькылгаз хыхьтәи акәакь ҩ-цәаҳәак иалдаз руак еиқәаҵәан. Уи алаҳәа ԥшра ақәымчра иаҳагьы иаҵнашьуан. Уи зыхьчарц иаакәырша еилагылаз даҽакала ирныруан. Амҩа ихықәгылаз ишырбоз зынӡак ҵаҟа иҭагылаз ишырбоз еиԥшӡамызт. Ацәымӷра ишьҭнахуаз аиӷара азнарҳауан. Ари аҽнытәи ахҭыс анҭи арҭи ҵауларак змаӡамыз тышак рыбжьанаҵон. Наҟ-ааҟ ихықәгылан, иаарҭаххаргьы рнапқәа рзеибыҭомызт. Аамҭа, рылахәмаруазма угәахәыртә, акырӡа еиҟәнагахьан.
Леуанти иарымарахь еилагылаз ԥхьаҟа даарылҵ, илабашьа нарс, дӡышӡа быргк даагәеиҭеит. Иаҳаҭыр баны, шьаҿак ишьҭагылаз ԥхьаҟа уаҩы деиҭаҵуамызт. Иара, дызлаԥшуаз изымбатәбарахазшәа шубозгьы, урҭ рҟазшьақәа, рхымҩаԥгашьақәа џьеишьаӡомызт. Иахьакәызма арҭ анҭҵаатәыз. Аамҭа цацԥхьаӡа, иаҳа-иаҳа рҽеибырҭон, иҵегь иламысдахон, ржәылашьа акырӡа иҳақәымчуан. Уи абырг Леуанти дшибахьаз идыруан, иаба – игәалашәомызт. Мыцхәы уи дизхәыцратә дыҟамызт, ҿыц абираҟлаҳәеи уи зыхьчози ихшыҩ рзишьҭхуан, ирзиурыз изымдыруа. Аамҭа ықәҳа ицон, ианыкнырхшаз ҳәа ирҳәаз асааҭ ааигәахон. Усҟан аиааира дара иртәхон. Ишьҭахь амҩа ихықәгылаз, рхы рыкәаҽ ихьаҵны, рыҩныҟа ихынҳәрын. Уаҳа ԥсыхәа ыҟаӡамызт. Акы ахьазыӡбамхаз иазгәааны, рхы агәра рымго, иаргьы ивагылаз иҩызцәагьы рыгәра рзымго иаарыдхалон. Ааигәа даҽа уск изадымгыло иаақәхарын. Аиааира цҭәы ахылҵуамызт аиҩызцәа рыҩныҵҟа, ацҭәы зырҿиауаз ахьаҵра акәын, усҟан аиҿкааҩцәа рыхәда зегьы ықәҳауан. Ҿыц аҳаҭыр шьақәыргылатәхон, маҷ-маҷ аус улатәын, алҵшәақәа реизҳашьеи реихаҳашьеи улаԥш иаахгылалартә. Ирбоз иахьатәи аусмҩаԥгатә алҵшәа акәын. Иануқәымҿиалак, убри аламҭалаз, уажәраанӡа иуқәҿиахьаз згәалашәодаз. Нас-нас, рыбла акаҭа анхыҵлак, узыԥсаз ргәалашәашт, ианаамҭаҵәҟьаз унапы злакызгьы уцәцахьан акәымзар.
Инапқәа игәыҵаԥса, изнапык игәабжьынацәа иаргәҵысҭа иадкылашәа дахьхәыцуаз, ишьапы анааиҭеикуаз, Леуанти илаԥш дааҵашәеит дџыхӡа, храк даҩызазшәа, игылашьа мԥсахӡакәа, злабашьа арсыз уи абырг. Инаҩсан Џьанар дибарҭан. Аҳаҷаҳәа иааигәалашәеит уи абырг Џьанар ичараҿ дышрықәшәахьаз. Уи ашьҭахьгьы еизарақәак рҿы дибақәахьан. Жьакәа! Абас ихьӡын уи ауаҩ. Ара дахьрылагылаз игәы иаахәон, гәыӷрак изҭаиршәуазшәа, игәы ҟаиҵон. Данааиԥхьхәыцх, абас иџьоушьашаз
абырг дхьагәгәа иқыҭахь дхынҳәырц зҭахыдаз. Акы ӡбатәын, аха иуӡбози? Аҭшәара дҭаршәын, акы аназиимхәыц, жәларык аҭшәараҿ иаанхон, иҭигарц дызрыцхраауамызт. «Шәызынтәык шәызҿу закәи?!.» – уи абырг иҿаԥшылара ианихуазшәа иԥхьаӡон. Ишьҭахьҟа игылазгьы абырг ииҳәоз рныҩны, арахь иқәҿырҭуазшәа, саркьал быжьҵас иааҩуан. Ухы чмазаҩымкәа, хшыҩ хьшәашәала ахәыцшьа заҭәашьахаз акырӡа даԥсан.
– Ҳаамҭа маҷуп, – имццакцәалоз Давлеҭ, еснагь зажәеи зуси раӡаз, дааидгылеит. – Акы азааӡбар акәын шьҭа.
– Угәаныла?
– Иқәаагап ҳажәлар!
– Уи саргьы сгәы иҭоуп.
– Хьымӡӷ ҳамгакәа ҳақәҵроуп.
– Ишԥаҟаҵатәу?
– Сыздырӡом.
– Ус баша иаақәгьежьны, ҳауаа ықәҵуам.
– Уара иуҳәар, иқәҵуеит.
– Ус угәы иаанагома?
– Сгәы иаанаго закәи, агәра згоит.
– Ҿымҭӡакәа баша ҳақәҵыр, ҳаҵахеит ҳәа иԥхьаӡа.
– Ҳрыламлозар, убас ҳныҟәароуп.
– Даҽа зны иҳацымныҟәо иҟаҳҵома? – Леуанти хьаас иман.
– Уаҳа ԥсыхәас иахьа иҳамеи?
– Хьымӡӷ ҳамам рҳәо, ргәы шьҭыхны иқәаагароуп.
– Изла?
– Нас? – азҵаара Леуанти изҵаара ашьҭан.
– Ҩ-мҩак ҳамоуп: ма ҭачкәымла ҳрылалароуп, ма ҿымҭӡакәа, ашьшьыҳәа иқәаагароуп.
– Усгьы иауам, егьысгьы иауам.
– Ишԥаҳаԥсыхәу?
– Ак ҳзазыӡбозар аабап.
– Аамҭа ҳамаӡам.
– Иҳамоу ҳхы иаҳзархәозар гәаҳҭап.
Давлеҭ даниацәажәоз, Амрагыларахь Леуанти ихы хан. Ихы анҩышьҭих, Жьакәа днаиҿаԥшыхт. Ибла хыгагаауазу изеилымкаауа, абырг иеиԥшыз ашлацәа даҽа ԥыҭҩык убри икәшаны игылан. Азныказ рызынтәык хаҿыкны ибла иаахгылеит. Алашьцара дажьозар ааигәахәт. Иҳаракқәан, ишлан, рԥаҵа кьаҩқәа хыршан, рыбла ҵаулан, рлабашьақәа арсын. Иааԥсара ихьӡаны, иблахаҵ гьежьуазар ҳәа даҽа знык игәы иаанаган, инацәа иблақәа ирхишьылан, ианаму – иааирҟәыҷит. Маҷк деилгазшәа ихы аниба, абыргцәа деиҭанарызԥшит. Аԥхьа ишибаз еиԥшҵәҟьа, иагьырацәамызт дара. Жьакәа наҟ-ааҟ даҽа ҩыџьа ивагылан. Иидыруаз хаҿқәан. Рыԥшышьа акын, рхаҿы иаҳәозгьы акын: «Шәызынтәык шәызҿу закәызеи?!.» Аӡәы еицыдирҳәозшәа, рыбжьы акаҩакаҩ иааҩуан. Иара ибӷа џьара инадиҵар цәгьа имбо даақәхеит, убасҟатәи дааԥсан, иҽеимҭарц ихы дақәымчуан. Изнапсыргәыҵак илахь инадиҵан, ибла хҩа дааикәагылеит. Ибла иаахгылеит Адгьыл кәымпыл. Аҽны ашьыжь дгылаанӡа, убри иԥхыӡ иалан. Акәымпылра дықәҟьаны дкаҳауан, дықәҵәраауан. Иҭахара иацхраарц, дызцәымӷыз, ицәымӷыз џьоукых дыкәлаауа иҭалара иацхраауан. Дызлаз иҽаалихын, ашьаҟарс иахыкәшаз днарылаԥшит, аҽны урҭ цқьа имбацызшәа. Абираҟ лаҳәа хьанҭыџьӡа икнаҳан, даҽа маҷк алаба ырнаазар, ахы лахартә. Аҽнынтәарак абираҟқәа кныхуа ақыҭақәеи, ақалақьи, аҳаблеи ишалаз анааигәалашәа, убарҭ ауаа рылахәмаруазшәа игәы иааинаҭеит. Иԥхыӡ ибла ихгылахын. Инапхыц,
ишьапхыц рыларбаӷьа, акәымпылра далҟьа, ажәҩан ҭацәкакара хланҵы дҭамларц, дагьышԥақәԥоз. Иаақәгылеит убри аламҭалаз деиқәзырхашаз иҩызцәа. Иаӷацәаз неиԥхьбахьан. Дара аҽны зегьы ирызхәыцны рус нап аларкит. Ирықәҿиарц егьрыгымкәа иааиуан. Ирҿагылазгьы рықәԥашьа абранӡа ирықәманшәалан. Араагьы дара ишырҭахыҵәҟьаз шьҭа иаурымызт.
АҬОУРЫХ ДОКУМЕНТ
Гагратәи Аидгыла «Абрыскьыл» аҵәахырҭа аҟнытә.
Агазеҭ «Авангард», 1990 шықәса октиабр 3-зы иҭыҵыз.
 
Азгәаҭа. Абри аматериал акьыԥхь анаба ашьҭахь, уи акьыԥхь иаззырхиаз Бадра Аибеи Леуантии еицәажәон.
Леуанти: – Аилатәараҿ иҟаз аицәажәара цқьа изаумырбеи?
Бадра: – Избан изасмырбаз?
– Уа усҟатәи рзымҳәақәаӡеит ҳәа исԥхьаӡоит, уара инеиҵыхны ражәахәқәа шаурбаз еиԥш.
– Иаҳҳәап?!.
– Иугәалашәозар, Кучухиӡе сааисны дыскит, инанамгацәаны аиҳараӡак аԥсуаа ақалақь изалахеи, ацхыраара зрышәымҭеи ҳәа. Еилургашаз аҭак сиҭама?
– Мап.
– Изаумырбеи?
– Ус…
– Ақырҭуа уаажәларратә организациақәа амитинг амҩаԥгара азин рышәҭеит, Аԥсны аиҳабыра амитингқәа рымҩаԥгара шыҟамлоз ала ақәҵара шрыдыркылазгьы, иҟашәҵаз закәанӡамызт ҳәа исԥхьаӡоит, шәара ишԥашәыԥхьаӡо ҳәа акырынтә сиазҵааит, избанзар аҭак нахига-аахигон, аха саницрымҵӡа, аҭыԥан излаҳаӡбаз ала изакәануп иҳәеит. Гагра Аԥсны иаҵанамкӡои, аиҳабыра ирҳәо наумыгӡар ҟало-аҽакуа анысҳәа, ҿыц изҿымҭӡеит. Урҭқәа заумырбаз сзеилкаауам.
– Усҟатәи исырҵарцәар сҭахымызт.
– Адгьылқәа ахьыркыз убартә ақьалақәа идыргылаз ар, атанк хәыҷы рыцҵаны, амилициа зегь ԥырго адәы иқәызҵадаз ҳәа Кучухиӡе санизҵаа аҭакс ииҳәеи? Уи аус амуит иҳәеит. Арҭ зегьы зыбжьаужьыз сзеилымкааит. Иазмыруз ҳара ҳакәымзи.
– Урҭқәа зегьы арбашьа амамызт. Агазеҭ дара иртәуп. Иахылаԥшуеит.
– Уа ицәырызгеит протестк аҳасабала аҩнқәа ирыҩналаз ҳаҷкәынцәа рквартирақәа рымырхырц аҽышәарақәа шыҟарҵаз, аха ҳтәқәа акомиссиа еиҿыркаан, ицәыҵырҳәаз рацәан, иашамкәа ауаҭах зырҭаз ақалақьтә комитет иалазгьы алашәеит. Кучухиӡе уа иҿы ӷәӷәа дцәажәазшәа аурбеит, ус акгьы сгәалашәаӡомеи. Ма нас шәеицәажәаны иҟашәҵоу?
– Ус ҳмеицәажәеит аха…
– Аизара ашьҭахь мчыбжьыкгьы мҵӡацызт, Гагра ақалақь ақыҭа нхамҩа аиҳабы Бганба В. Р. длеит, аҷкәынцәа иааныркылаз адгьылқәа ашәҟәы иҭаҩны, азакәан ԥшра аҳҭап ҳәа. Уи заумырбеи?
– Аматериал акьыԥхь иазҳархиахьан. Уи адагьы ус ала акгьы аизараҿ ирымҳәеит.
Дҭаацәарахар зыҟамлоз еилылкаарц даниазҵаа, иаахжәа-аахжәаны Аԥҭа аҭак шлиҭаз Асҭанда илгәамԥхеит. Зыгәҭакы аилкаара цәгьаны, еснагь иҿаԥхаҿаччоз, ихәмаруаз арԥыс иҟазшьа иԥсахуазшәа аалнырын, убри ацәалашәара дамҽхак дшалаз, Ԥсоу илаӡеит. Ашьаҟарс иадкнаҳалаз абираҟ мчык иалаҟазшәа лыбла ианаахгыла нахыс, аԥхьатәи лыгәҭынчымра зыхҟьоз аалхашҭын, амҩаҿ еизоз реибакеибашьҭра дналахәхеит. Марицеи лареи рнапы еимда еицын, аӡәи-аӡәи рыгәқәа нибакылозшәа. Саҭбеии Арзамаҭи ирыцрыҵуамызт дара. Жьакәа, иқәра ихы иархәаны, днарылсны ԥхьа днеит, игылашьала абираҟ хьчацәа дрықәыӡбо. Аӡӷабцәа макьана ауаа рыжәпара иалымсӡацызт, иара усгьы ирхыԥшны ирбарҭан иҳаракны икнаҳаз, цҭәы згымыз, ажәытә ақырҭуа бираҟ. Даҽа маҷк еилагылаз рыжәпара ианналс, уи зыхьчарц иакәшаз хаҵеи ԥҳәыси рбарҭан.
– Изҿу брыхәаԥши! – Асҭанда лхы Марица иналҿалкит.
– Изҿыц иаҿуп, – Марица илбоз џьалшьаӡомызт. – Ас еиԥш ҳадмырбацызт акәымзар, иҟарҵақәаз еиӷьызма.
– Макьана ҳабаҟоу.
– Абри кыдаҳхуеит ҳәа ҳҽазаҳкыр, иҳаисуама?
– Рҽырхиа игылами, – ирыдыӷәӷәала игылаз ҷкәынак ҿааиҭит. – Амала напышьашәла ҳаилеибаҵар, амилициеи спецнази рҿоуп аус ахьҳауа.
– Избан?
– Ирыхьчарц ирыкәша иахьгылоу шәымбаӡои? – арԥыс ихы неиҟьеит, аӡӷабцәа цқьа илаԥшырц.
– Аиашаҵәҟьа! – рныҳәа цәарӡга дыргас ишьҭырхыз абираҟи уи зыхьчози рыла ихгыланаҵ, амилициеи еиқәныхыз аспецнази гәаазымгӡацыз Асҭанда иџьалшьон. Марица ҿылҭӡомызт. – Заҟаҩ ҳҿагылада! – зны лгәы хьаԥссуан. – Иҟаҳҵараны иҟоузеи, аҳәынҭқари ажәлари рҽеибыҭаны иҳабашьуазар.
– Аибашьра ҳалагаҵәҟьар иаҳа иаҳзеиӷьын, – ҿааиҭыхт уи аҷкәын. – Ас ҳааиҿаҳауа мацара, хара иҳазгом. Арҭ уаҩы ииҳәо заҳауа ракәӡам.
– Уи зымдыруеи аха…
– Ирмаҳауазар, идурҳароуп.
– Ус шәеиқәшәоу?
– Ҳҽеиқәҳаршәароуп, макьана иаҳзеилкаауам акәымзар. Борис Кьахьыриԥа, абарҭ ҳдыреибашьуеит, абџьар шәашьҭал, абџьар! – иҳәоит дахьааҳалагылалак. Дырзеилкааӡом. Хыхьчашьа ҳауӡом ҳҽеибаҳамҭар.
– Иахьа ари кныхшьас иаҳҭари? – ахьымӡӷ шынеибакәыз рыхәда иқәыз џьушьарын.
– Иахьа хаҳәыршәрала ҳиааироуп. Уаҳа ԥсыхәа збом, – днарылҵырц шьҭахьҟа иҿынеихеит.
– Ииҳәаз ббоу? – Асҭанда Марица длызҵаауан, ԥсеивгаҩыс длыдгылазшәа.
– Избоит.
– Бгәы иаанагои?
– Бареи сареи акыр ҳзыӡбома. Ҳаҷкәынцәа ҳахьнарго аабап.
Аҷкәынцәа ҳәа зыӡбахә лымаз ах-ҩык Жьакәа ишьҭахь еилагылан, раԥхьа ианнеи. Иҟаз рзымбатәбаран, иаарыкәыршаз абираҟ кныхрақәа ирылахәын, арҭ ирымбацыз рбазшәа ишынрылагылааарылагылоз, спецназаа иаарзааигәахеит. Ҿымҭкәа еиҿаԥшуан азныказ, ирылсны, ақырҭқәа ахьтәаз ирацәажәарц, неишьа рымамызт. Уи азы асаԥаруаа дыргәамҵыр акәын, усҵәҟьа рҭахымызт. Аԥҭа дгәаҭеиуан, иҩызцәа ах-ҩык раасҭа.
– Шәнапы иануи? – Саҭбеи ҭынч дрызҵаауан, рааигәара Аԥҭа днамышьҭкәа.
– Ишԥа, шәнапы иануи? – ибжьы рмаҷӡаны, дааиҿаԥшит дузбекын ззуҳәашаз ҷкәынак.
– Ишәыхьчо закәу шәазхәыцхьоу? – Арзамаҭ иҽаарылеигалеит. Ари абираҟ ҳара иаҳцәымӷыуп.
– Уи збоит. Ҳара иҟаҳҵарц ишәҭахи?
– Абираҟ иконституциатәым. Шәара ишәыхьчарц шәааит, – Саҭбеи аҽԥныҳәа риҭон. – Шәызҿу ҳзеилкаауам.
– Ҳара ҳзын зегьакоуп еимашәкуа закәу. Ирхьчо иарбан бираҟу ҳагьашьҭам. Шәеилалозар, шәеилаҳгароуп.
– Абасҟатәи еиҿагылоу ауаа еилалар, шәарҭ шәымч рықәхару? – Арзамаҭ дҵаауан.
– Ҳмаҷуп ҳәа шәгәы изаанагои? – аспецназуаҩ рымаӡа аргамеитәуан, изыӡрҩуаз рызҿымҭуа иаақәирхартә.
– Изхароуи изхарами ҳәа еилшәыргаӡом? – иҩызцәа ирҳәарыз анырҿамшәа, Аԥҭа дааскьеит, амала бжьы ҭынчла. Иагьа умҳәан, аспецназ иалаз арҭ рацәажәара азин имазу здыруадаз, иҽрылеимгаларгьы ҟалон.
– Ҳара шәыгәҭа ҳабжьагыларц ауп иҳаду, – иҳәан, егьи азныказ, уаҳа рыҿцаара иҭахымкәа, иҽааирҭынчит. – Амала, – инациҵеит нас, – лабала ҳшәылалозар, шәарҭ шәнапқәа шьҭышәхла, ҳлаба зааҳархо даадырратә.
– Избан шәҳаиҷаҳарц зыжәыӡбаз? – Саҭбеи иаҳауаз закәытә гызмалраз иаҵаз изеилкаауамызт.
– Арҭ ҳгәы ԥырҵәахьеит, – ҿааиҭит ирмаӡашәа, ииҳәоз ахьынӡаиашаз здыруадаз аха. – Ҳрышьҭаргыланы ҳабадәықәрымҵац.
Асаԥаруаа, рыжәҩахырқәа неидкьысло, еиқәшәы, еикәша еилагылан, рхаҿқәа ҩызханы, акгьы рымҳәаӡо. Рышьҭахь иҟаз акгьы рбаӡомызт, амҩа ахықәаҿ еизаз ракәын лаԥшыла еимырдоз. Уи аспецназуаҩ ииҳәоз Аԥҭа зынӡак агәра игаӡомызт. Абираҟ зыхьчоз уаҩ дырԥырхагамхарц акәын арҭ зааргоз. Абираҟ зцәымӷыз шеигәныҩуаз заа ирдыруан, акәымзар амилициеи асаԥаруааи азыҟаҵаны ас икылыргозма. Арҭ имҩаԥыргоз аполитикатә акциа хаала аанкылашьак аманы ибаӡомызт. Еснагь рыгәшәымшә зҳәатәызи, иара изеилкаауамызт. Арҭ хацәнамырха рҿагылара аамҭа ааины ибон. Ани Леуанти захьӡызи уи иҩыза Давлеҭи уи ауха уск рзыӡбоны изрыдбалаӡомызт. Амҩан ихықәгылаз рыгәхьаа рымкуа-аҽакуа, изусҭқәадаз убарҭ, ихырҵәаны амҳаџьыр идәықәырҵаз рыдгьылқәа иахьрықәтәаз рзымхо, иаанхаз рыԥсы рфарц, Анцәа игәамԥхашаз аусқәа мҩаԥго, рыдгьыл изықәнагалеи? Иамкуазар, наҟ иқәҵыр.
– Шьына! – Аԥҭа иҩыза хазы днаиԥхьеит. – Умашьына суҭароуп.
– Избан? Уабацои?
– Аҩнынӡа сцароуп, – азныказ ихы ахьирхоз цәыригарц иҭахӡамызт, аха уаҳа ԥсыхәа имамызт.
– Иҟауҵои?
– Иҟоу умбаӡои? Ар, амилициа, зегьы ҳҿадыргылеит. Хаала абираҟ кнырхуама.
– Угәы иҭоуки?
– Абџьар аазгароуп.
– Иуҳәо закәи?!. – иааџьеишьазшәа ҟаиҵеит, Шьына ихаҭа ихы ишҭашәахьазгьы. – Бџьарс иҳамеи? Абџьараз ҳанеимырдоз, шәарыцага шәақь ажәык сҵәахын, уаҳа исымеи. Уара?
– Ацинтралка сҵәахит. Берданкажәк сҵәахит. Атапанча аасхәеит ааигәаӡа.
– Ҟоу!
– Сара схаҵоуп, уара! Ҳзықәшәо иалудраауеи. Ҳхы ҳзымхьчо ҳақәышәмырхан, уара! Шәзықәгәыӷуеи, сара исзеилымкааит.
– Уара ухы уақәиҭуп. Бџьарк ааухәар ҟалоит. Сара, схәыҷқәа сырхашәаланы, атапанча ахә сзеидкылома.
– Усҟатәи заҳҳәои. Ацаԥха суҭома?
– Сара узгоит. Амҩан ГАИ уныркылар?
– Ушәақьажәгьы аашьҭухып, уаала! Аамҭа ҳацәцацәеит.
– Џьанар иамҳәакәа ҳазцаӡом. Ҳаиҭаххар, ҳахькылашәкәаз изымԥшаауа, ауадаҩ далаҳамҵап.
– Уи сара иасҳәоит. Уара умашьына ықәыргьежьла! – Аԥҭа Џьанар иахь иҿынеихеит, Шьына дизнеир, зегь аартны иеиҳәар ҳәа дшәан. – Ҳара џьара ҳнеиуеит, шәааҳазԥшы, иаарлас ҳшәымбозар, – уи иҩыза днаидгылеит.
– Шәнымхацәан! – Џьанар арҭ хара ицарымызт, ӡык ржәыр, иаахынҳәрын игәахәны, днаилабжьеит.
– Бзиоуп, – иҳәеит, зынӡак диқәшаҳаҭызшәа, дагьаақәҵәиит. Асҭандеи Марицеи днарыдххылт. – Агылара шәцәыцәгьазар, аҩныҟа шәаагап.
– Мамоу, џьушьҭ! – лҳәеит Асҭанда.
– Арҭ иреилгашьахо здыруада. Шәаагап?
– Ус ҳазцаӡом.
– Ибҭахызар бара бдәықәысҵап? – Марица ҿаалҭит. – Ауаа бҭоуп, аҽакыуп. Аҩныҟа ицозар, бзымцои?
– Ибыхьи, бара?!. Аҩныҟа сышԥацо?.. Ара иҟоу бымбаӡои? – акыр дрыхәоз џьушьарын.
– Усгьы ҳнабыжьҟьароуп, бцозар сгәахәын, – Аԥҭа, еилагылаз днарылҵырц иҿынеихеит.
– Марица! – Асҭанда маҷк днаскьаны инкахәыцуа игылаз Леуанти иахь лнапы налырхеит. – Абни иара иоуп ҳәа сыҟоуп.
– Дгәасҭахьеит. Иара иоуп. Иҽиԥсахқәеит.
– Изла?
– Иаҳа игыуп дҭаркаанӡа аасҭа. Ицуп данааз аасҭа.
– Игәабҭақәо бымбои! Ара быҟаз! – Асҭанда излацәажәоз дылхашҭхьан, дыццакит, ауаа днарылҵырц. – Уажәыҵәҟьа саахынҳәуеит. Аԥҭа! – амашьына инҭалахьаз арԥыс днаихьӡеит. – Аҩныҟа шәызцои? – лара еилылкаашаз дшалагарыз дақәшәомызт.
– Уск ҳамоуп, – амашьына ахышә ихы аакылеикит, алашьцараҿ ихаҿы усгьы аарла еиллыргон. – Ирласны ҳаауеит.
– Уахь шәымцар ҟамло, иҟалеи? Уааҭыҵи! – уа дышҭатәаз дызиацәажәаӡомызт.
– Ибыхьи? – иара дааҭыԥеит.
– Ак шәыхьт акәымзар, ҳааныжьны шәызцои?
– Ҳаахынҳәуеит сымҳәеи. Бзыршәеи?
– Суцәшәоит, – лгәы иҵхоз лнапы алалкуан.
– Бзыцәшәаша акгьы збом.
– Умгәамҵкәа аҭак суҭозар, зҵаарак сымоуп, – дазыҟалҵон лара.
– Бызҵаароуп аус злоу.
– Ҭынч аҭак узымҳәозар, сузҵааӡомеи.
– Аиеи шьҭа.
– Ԥҳәыс дааугар зыҟамло иахьцалак еилыскаар сҭахыуп.
– Убри бшазҵаауаз сымдыруази, – лгәы ишаанамгоз иара дҭынчын. – Илыласхи?
– Иуҳәашьеи? Уара уҵәҩанзаҵәуп.
– Издыруеит аха… Ишԥабасҳәари, хаҵара сылам.
– Ахәмарра уааҟәыҵны, аиаша аасоуҳәар! Иуҳәазгьы ҳәашьас иоуҭеи ӡӷабк лҿы.
– Хаҵаҵас сбыԥхьаӡозар, ианбаамҭаз бсықәшаҳаҭымхози.
– Аԥҭа!.. – диҵаҳәҳәарц егьлыгмызт.
– Шьҭа? Шьҭоуп.
– Хәмаррада угәы аауртыр, иухьуеи? – лара дӷьаҵәыӷьаҵәуан. – Уара иашьак усзиҩызоуп, сгәы умфан!
– Иахьа ҳазҿу ббоит, убри алацәажәаха ҳамоума?
– Иуҳәо закәи! Уи аус зынаҳагӡо, ҳхатә усқәагьы еиҿкаазарц акәӡами?
– Ҩ-жәларык еиҿыхоит, еилгашьас иҳаура здыруада. Сара схьаақәа ҳазларылацәажәои? Уаҵәы ашара ҳзымбарашәа.
– Сара сыхәмарӡом, Аԥҭа, – дгәаарц егьлыгхомызт. – Иуҳәаз баша иумҳәаӡеит.
– Сыхәмаруан.
– Ухәмарны Марица ус узлаҳәаӡомызт. Акы иунарҳәеит. Угәы сзаарт!
– Уи бара иабабыхәарҭоу!
– Уара иухәарҭахаша ауп хьаас исымоу.
– Саргьы бызсыхәом.
– Иҳамбари. Зны аиаша саҳәа!
– Сара сҭахоит, – ӡыбнаҭа дыԥшуазшәа, алашьцараҵәҟьа далыԥшны, дзылҿаԥшуамызт, азныказ ларгьы дҿабырҳацәхазшәа дааҭгылеит.
– Иуҳәо закәи?!. – лыԥсы ааивылгазшәа луит, макьана лхы шаҟәазшәа дышидгылазгьы.
– Исҳәо ҵабыргхоит.
– Агәра ганы узыҟеи?
– Аекстрасенс исалҳәеит.
– Убри илҳәаз хауҵома?
– Изхасымҵои?
– Уи убас иааҭырҟьаны уара ухаҭа иуалҳәомызт.
– Исалҳәеит.
– Ианба зылҳәаз?
– Аибашьра ҟалоит лҳәеит. Убра сҭахоит.
– Убри аибашьраҿ уара уҭахаҵәҟьоит ҳәа ҳәашьас илымази?
– Ус ларҳәеит, бымбои.
– Илазҳәада?
– Ҳалаԥш иҵамшәо мчқәак драцәажәоит.
– Амарџьа, уаҟәыҵ!
– Ихабымҵозар, уи бзиами. Сара ихасҵоит.
– Абыржәы аибашьра арбан зыӡбахә лымоу?
– Уи ахьынӡаҟам, ҳара ишаҳзаауа ҳабла иабаӡом.
– Исзеилкаауам – иеибашьрыда?
– Абарҭи ҳареи ҳакәзар ҳәа агәра сымам, – ашьаҟарс зҽакәырша игылаз рахь ихы неиҟьеит.
– Уеилагама?!.
– Ибымбари! – агәра игаҵәҟьон. – Аибашьра ҟалоит, Асҭанда. Аекстрасенс илҳәазар, сара сҭахаҵәҟьоит. Нас илымаски ӡӷабк, аиба шәиқәаҵәа лхьыкәкәо дзаансыжьуа?
– Ус умҳәан! Маҷк ухы еилалԥсеит уи аԥҳәыс.
– Акәзаргьы ҟалап.
– Аԥҭа! – Шьына ҿааиҭит. – Ҳанхацәеит, уара.
– Сара сцеит, саҭабымҵан!
Лхы еилаганы, ауаа еилыппы иахьлыкәыршаз алашьцараҿ даанижьын, иҩыза имашьына дынҭалеит. А-«Жигули» ашьшьыҳәа инеиуан, ауаа иаарылҵаанӡа, нас, ахараԥшра лашарақәа аркны, инаҵысит. Лара аԥхыӡ далазшәа уа дгылан, нас дгиуа, аӡиас ихыз ацҳа кнаҳа днықәгылазшәа, дгазҽазуа днагьежьит. Аҽнытәи лааԥсара Аԥҭа илзациҵаз агәҭахәыцра ҵаула ҵабгарҭа лшьара дықәнарҟьон. Еилагылаз рылсра лҭахызшәа, илҭахымызшәа, еилыргамыз цәалашәарак даркәанызануан. Лҩыза Марица лакәымзар, иаҳа иахьыԥсеивгарҭаз асфальт ҳамҭакы дангылазаауан. Днарылсын, лҩыза дыԥшааны, дналывагылеит. Лмахәар аанылкылеит. Уи лгәы аҭынчымра Марица илныруан, лхала ак лҳәаанӡа ҳәа, аԥхьа ҿылҭуамызт. Асҭанда излауаз ала лыҽлырҭынчуан, лшьапқәаҵәҟьа еиҭалкуамызт. Иҟаларызеи ҳәа зегьы ҵаҟа еилагылаз ирызԥшын, ларгьы дыԥшын. Шьҭа сааҭбжак аҟара цахьан, Марица лхы лҩыза ианалзыналырхоз.
– Ахьҭа бакуама? Шоуроупеи.
– Мамоу.
– Беиҵасуеит, ибыхьи?
– Ишбасҳәара сыздыруам.
– Иаахҵәаны аиаша саҳәа! Аԥҭа ибеиҳәеи?
– Уи деилаԥсазар ҳәа сшәоит.
– Иаабымхәыцуа арбану?
– Ааи, ааи! Ма убри амҩа дануп.
– Сара ус сгәы иаанагаӡом.
– Нас иҟалеи зыбгәахәуа?
– Ҳара ҳазынтәык маҷк аԥхыӡ ҳалазар бзиа иаабоит. Убас ихьуазар ҳәа агәра сымам.
– Иарбан ԥхыӡу бызлацәажәо?!.
– Ибеиҳәаз цқьа исаҳәеи! Нас изымбои аԥхыӡ далоу, деилаԥсаҵәҟьоу.
– Быԥсихиатрума?
– Ҳаамҭа усшәа иҟалеит, ишаҭахыз ҳкыднаҟьеит, ма ҳхы еилагон, ма ҳаԥсихиатрхон.
– Аибашьра ҟалоит иҳәеит.
– Ибҳәо закәи? Абарҭ ҳаиҿыхарақәа рзы акәзар изиҳәо?
– Мамоу. Аибашьраҵәҟьа ҟалоит иҳәеит. Сара убра сҭахоит иҳәеит.
– Еибашьуада?
– Аекстрасенс усҟатәи инҭкааны дцәажәаӡом. Зеиԥшла илҳәоит. Аибашьра ҟалоит, уара уҭахоит.
– Иаргьы лыгәра игама?
– Ишԥеига бымҳәои! Ԥҳәыс дааигар – деибаха даанхарц иҭахым. Аӡәы лразҟы дзаӷрагылом. Заҟа дуаҩ иашоу бымдыруеи. Абыржәы Шьынеи иареи аҩныҟа ицеит. Избан? – лхы дазҵаауан. – Бгәы ишԥаанаго? – Марица длызҵаауан.
– Иара бимазҵаауаз!
– Цқьа акыр иҳәома. Џьанар дабаҟоушь? – Марица лмахәар ааулышьҭын, лашьеи, Саҭбеии, Арзамаҭи ахьеидгылаз днеирц, еилагылаз днарылсит. Џьанар даниацәажәа, даахынҳәит. Аӡӷабцәа ара иахьықәгылаз иаҳа иашарҭан, рҭыԥ рыԥсахыр рҭахымызт. – Бымбои, – лҳәеит Асҭанда, лҩыза лмахәар ҿыц иаанкыло, – урҭ ахьцаз Џьанар издырӡом. Иаарлас игьежьрашәа наиарҳәан, еес, аҩныҟа ицеит. Ргәы иҭеи?
– Бара бызрыцәшәои?
– Џьанар ак иеиҳәеит, сара даҽак сеиҳәеит, иҳаиҳәаз зеиқәымшәеи?
– Арҭ хацәоуп, дара рымаӡақәа рымоуп, акы иашьҭоуп, – Марица лҩыза длырҭынчуан.
– Иахьцалак, ааира ҳахьӡаанӡа, дхынҳәны аҩныҟа дызцози? Базхәыци!
Марица илҳәарыз анылҿамшәа, рҩыџьегь, еибырҳәарыз рмоуазшәа, иааидхалеит. Рхәыцрақәа иаарылҵырц, убри аламҭалазҵәҟьа еиҿагылаз ауаа рыгәҭаны хырҩа ӷәӷәак зуҭашаз акгьы мҩаԥысуамызт. Амҩаду ихықәгылаз ԥыҭҩык ларылҵқәан, знапы змахәарқәа иркылданы цәаҳәа хыргьежьк иқәгылаз, аспецназ иалаз ирзааигәаханы, ҭынч ирацәажәон. Абираҟ кнырхырц, быжьқәак аагалон. Амилициа, амардуан рхы ианырзамырхәа, ус еилагылан. Алеитенант еиҳабы, ала ацлымҳәа змаз, иакәын дшаҟьозшәа иҭацәыз аҭыԥ иҭагьежьуаз.
– Сара Аԥҭа деиқәсырхароуп, – Асҭанда ҵаҟа иҭагылаз ауаа дышрылаԥшуаз, иҿыцыз хәыцырҭак аацәырылгеит.
– Изла? – Марица лҩыза лҟазшьа ааџьалшьеит.
– Деиқәсырхароуп. Убас сыӡбеит.
– Шәҩыџьегь чмазарак еицышьҭышәхызар ҳәа агәра сызгом, – Марица илаҳауаз макьана илзеилыргомызт. – Убри ииҳәақәаз зегьы иашаҵәҟьоуп ҳәа бгәы иаанагома?
– Изиашами?
– Аекстрасенс илҳәаз ҳәа ицәыригаз налаҵану?
– Ус иалҳәеит. Иалҳәаз хеиҵеит.
– Бара дызлеиқәбырхои? Ҵаара ԥхашьарам.
– Сара сигароуп.
– Изакәи-и?!. – Марица лыбжьы усгьы иҭылгомызт, аха гәаныла дыччон. – Уи ҟаҵашьас иамеи?
– Схала сиҳәоит ԥҳәысс сышьҭихырц.
– Сыбмырччан! Убри ала зегь ԥхасҭабтәуеит, иара бигарц иҭахызаргьы.
– Избан иара?
– Ахацәа бзиа ирбаӡом аҳәсахәыҷқәа анырхьынҳало.
– Ари иҷыдоу хҭысуп. Ауаҩы деиқәырхатәуп.
– Зегьакоуп, ус иауам.
– Мамзар даҽа мҩак сыԥшаароуп, аха сицымцар ҟалаӡом.
– Банажә бхы иҭалеи? Исзеилкаауам. Иара дҭахоит ҳәа иԥхьаӡоит. Убри азоуп ԥҳәыс дзааимго.
– Саниԥҳәысхалак, иамуазар дҭахааит.
– Нас дызлеиқәбырхеи?
– Аҷкәын дсыхшароуп. Аԥҭа дабиԥазаҵәуп. Дҭахар, иҷкәын дыҟазаауеит. Аԥҭа дыԥсыҵәҟьеит ахьыӡхома.
– Ҭфу, ҭфу!.. Иакәым бымҳәан!
– Сгәы иҭоу ауми исҳәо.
– Ибҳәо егьыҟам, – Марица лнапсыргәыҵа Асҭанда лнапы азқәа инақәылҵеит. – Бзиа дыббоит ауп убри зегь бзырҳәо.
– Ус сгәы иаанагаӡом, – Асҭанда даахәыцит.
– Нас иҭахаша ауаҩы бҽызиқәыбшьуеи?
– Бара, сара насыԥ дук соуроуп ҳәа гәыӷырҭас исымеи? Ма аӡәы сихәап.
– Ибыдысныҳәалоит!
– Изакәи?
– Абзиабара ҿыц ахьбызкашәаз.
– Исыдыбныҳәалартә сыҟоуп ҳәа сазхәыцӡом. Амала Аԥҭа сара деиқәсырхароуп. Даҽаӡәы илылшаӡом.
– Сыдныҳәалара быдбымкылозар, усҟатәи иара дзыбхьааи?
– Уаҳа сҽыззыскуеи? Усгьы акы сазкӡамкәа адәы сықәуп. Саныхәыҷыз аахыс издыруа аҷкәын иеиқәырхара сҽазыскыр – цәгьоума?
– Уаҳа зҭахым. Акгьы сызҳәом.
– Аамҭа ансоу, аӡә иакәӡам изысааӡо, – нацылҵахт Асҭанда. – Дабацеи иара ҟадыџь? Шьҭа маҷ ҵуама, – уи лҳәашьала, ицаз Аԥҭа имацара иакәыз џьушьарын.
Марица лҩыза уаҳа лықәҿылымҭит. Лара цәалашәарак аашьҭылхит. Уи дамҽханакыцԥхьаӡа, Асҭанда лразҟы иаҳа-иаҳа дацәшәон. Аԥҭа иаԥхьаҟа дзызԥшыз ҳәа ирызцәыригаз агәра аалгеит. Лҩыза лыԥҳәыс еибара, лԥа, ма лхәыҷқәа риаҭымра. Аиаҭымра закәыз лара, ақалақь ӡӷаб, илыздыруамызт. Аибара атәы иаҳа еилылкаауан. Ларԥыс Афганистан данҭаха, закәытә гәжәажәаразеи дызҭашәаз, закәытә уазыррази дызҭагылаз. Ԥхьаҟа лашарак
лыгәҭахәыцрақәа ирыллымбааӡо, заҟа шықәса дгәаҭеиуази, уи зегь ҩныҵҟала мацара. Аиаҭымра цәа зхьыкәкәа ирааӡаз аҳәсахәыҷ аибара лыхьӡар зылҭахызи. Шьҭа лара лхала, уи амҩа шьҭылхзар, аанкылашьас илылҭози умҳәозар. Илбон лҩыза дышҭынчмыз. Иара амҩа дахьаныз машәырк даниар ҳәа дацәшәон. Згәы ҭынчмыз зегьы дырцәымшәози. Шьынеи иареи нхацәазшәа Марица лхаҭагьы лгәы иаалнаҭеит.
Аиаша уҳәозар, дара ҳамҭанык еиҵамхаӡакәа, амҩа ианын. Ақыҭа ианҩалала, амҩан усгьы уаҩы дырбарҭамызт, адунеи ҭынчраны анхацәа ишырбоз ҩашьомызт. Аҳәааҿы аиҿыхара амца шацралоз згәы иҭашәодаз. Џьанар иҩнаҭа аныҳәагатә мҩаԥызгоз еилгахьан. Аҩныҵҟа аҳәсақәа ибарҭан, ирҭаахьаз уаҩы дубарымызт. Ус анакәха, иара иангьы аҩныҟа дцахьан. Амашьына агәарбжьарала рынхарҭа ианазҩеи, агәарԥ дынҭалан, рла ааирҭынчит. Иҭаацәа рҽынадирбан, ицәымшәарц нарабжьеиган, хаз-хазы иҵәахыз иабџьарқәа еизиган, ааҵәак иҭеиҵеит. Уаҳа дааиҵамхаӡакәа днахынҳәын, ааҵәа амашьына аидара ҭыԥ инҭеиҵан, Шьына инхарҭахь рхы дырхеит. Уи ихәыҷқәа дынрылаԥшын, ишәақьажә аашьҭхны, амашьынахь днаццакит. Иааҭымгылаӡакәа ақыҭа мҩа аҿынтә амҩаду илазкылҟьеит. Амраҭашәара зхы хаз амашьынақәа иларывҟьон ихәархәаруаз р-«Жигули». Бзыԥҭа ГАИ апост аҿы, инырымкыландаз ҳәа ргәы ҭыԥсаауа, рыццакыра рмаҷны илиасит. Аидара ҭыԥ илҭаԥшны, абџьар аарымԥыхьашәар, закәытә усыз изықәдыршәоз!
– Ҳаԥхьа игылоу амашьына аномерқәа гәаҭи! – Аԥҭа Шьына инаиабжьеигеит.
– Иззакәи?
– Ари амашьына Ԥсоу игылан. Игәасҭеит.
– Нас?
– Ара иабаҟаз?
– Уара уабаҟаз?
– Сара аус сымамзи.
– Даргьы уск рымоуп.
– Угәаныла?
– Сыздыруамеи.
– Сара издыруазар ҳәа сыҟоуп.
– Иуҳәарц иуҭахи?
– Ҳара ҳаиԥш иаазар ҳәа агәра сызгом.
– Убасҵәҟьоу?
– Убасҵәҟьа. Ҳгәы ԥҵәеит, иумбаӡои. Дара аибашьыга бџьар рзааргеит ҳәа ҳмаҳауази. Ҳара иҳацхраауада?
– Ҳаибашьып ҳәаҵәҟьа угәы иҭоума?
– Нас ҳзааи, атанкқәа рыӡхыгара ҳазԥшуама?
– Акы ҳақәдыршәозар, ҳхы ҳзыхьчозар ҳәоуп акәымзар, аибашьра ҳалагома.
– Берданкажәк кны, ҳзалагом, – данхәыцқәа Аԥҭа иаҳаз дақәшаҳаҭын.
Цандрыԥшь илаӡаанӡа, ГАИ апост, ахьтәы пост ҳәа изышьҭаз, иладгылеит. Аԥҭа илаԥш иҵашәахьаз амашьына уа игылан, иҭатәаз рышәҟәқәа гәарҭон. Зхы иақәиҭыз даҽа инспекторк арҭ даарыдгылеит. Шьына докумнетла деиқәшәагәышьан, Аԥҭа иџьыба ак шҭеиҵашаз ихы иагьыԥнамҟеит. Убри иахырҟьаны, аидара ҭыԥ дҭаԥшырц аинспектор иҵигар ҳәа дшәаны, ибӷа аԥхӡы ықәнаҭәон.
– Шәабацои? – аԥсышәала дҵааит афицар.
– Арҭ рбираҟ ахьышьҭырхыз, ҳажәлар еизоит ҳәа ҳаҳаит.
– Машәырк ҟашәымҵан! – афицар Шьына ишәҟәқәа ааирхынҳәит. – Амҩа алԥха шәоуааит!
– Ари ҳазну амҩа игәаԥхома? – Шьына, ишәҟәқәа ҵәахны, имашьына наирҵасит.
– Усшәоуп ишызбо. Абни амашьына ҳахьӡар сҭахын, – раԥхьа игылаз а-«Жигули» инапы нақәикит.
– Иалоухыхи?
– Ҳара ҳаиԥш, абарҭ абџьар иашьҭаланы, аҩны ицаны, иаауеит.
Аӡиас Ҳашԥсы илаӡаанӡа, Цандрыԥшь ақыҭа улалагыларц, аихамҩа иаваршәны, алада иҭалоз амҩа иладгылон, Шьына, иаԥхьа игылаз амашьына даԥысны, дааҭгылеит. Аԥҭа дыҩҭыԥан, алашара иҿаԥхарц, аԥхьаҟа днеин, иаауаз амашьына ааникылеит.
– Аҩны шәыҟазма? – дара ԥшь-ҩык ыҟан, иааҭыҵыз ҩыџьа днарыдгылеит.
– Ҳаҟан, – иҳәеит руаӡә.
– Баша шәцозма, абџьар азы шәхынҳәызар акәхап.
– Уара, уи алацәажәара шәарҭоуп, ас аргама аӡбахә зуҳәои? – егьи иҩыза ишигәамԥхоз изымҵәахит.
– Ҳаргьы убри азын ҳцеит, – Аԥҭа иҵегь иаргаманы дцәажәон. – Иҟаҳҵақәашаз ҳаибадырыр бзиан.
– Аҷкәынцәа ахаҳә еизыргон, умбеи? – иҳәеит аԥхьатәи. – Абираҟ зыхьчо рхымҩаԥгашьа ааргәамԥхар, усгьы иугәаԥхо иҟам, ахаҳә рыларҵар, дара зыхьчаша ауаа азыҟаҵаны ирымоуп, Ирҿаҳаргылаша ҳкызароуп. Ргәы рҽанӡамкәа, ҳхы злаҳахьчо шҳамоу рбар, ҳамҭанык еилаҳархоит. Ма ҳаибадыққәап, ма ҳауаа ақәҵра иахьаҳагӡап.
– Иҳамоу ҳазхару?
– Уи шәара шәаасҭа ҳара ҳаибыҭоуп. Даҽа машьынакгьы ҳаԥхьа ицахьеит.
– Азамана! – Аԥҭа дагьаагәырӷьеит.
– Ҳаԥхьа ицаз ҵаҟатәи амҩала иҳазԥшуеит. Ргәы излаҭаӡам ртыл ала ҳгылазаауеит. Шәарҭ, сгәаныла, атрассала шәрызнеи. Уа шәҭыԥқәа гәашәҭа. Иаҳа иахьеиӷьу џьара шәгылаз.
– Ишәҳәаз саҳаит.
Аԥҭа даахынҳәын, амашьына дынҭалеит. Шьына Ԥсоуҟа дыццакуан. Амҩа цқьацәан. Иарбанзаалак машьыназма, дуаҩызма, зегь рҽырҵәахит. Аамҭагьы акыр инеихьан. Имҩаԥысуаз зус иаламкәаны избоз, иҟаларызеишь ҳәа, ишәаԥырҳаԥуа рыҩнқәа итәазар акәхарын. Ҳашԥсы ааигәа ихырҵаз ацҳа ҿыц ианлықәс, аҵәаҟьа ианырҵазшәа, амҩа иашарҭан. Узцозар уцала! Амҩа ԥҵәаны, ажәлар ахьеилагылаз инарыдххылеит. Аԥҭа амашьына дааҭҟьан, аусқәа ахьынӡаҽырыԥсаххьаз дазҿлымҳацәан, днарылс-аарылсуа аӡӷабцәа дахьаарыдҵыз ала днеиуан. Ԥсахра уамак ибомызт.
– Аԥҭа! – Асҭанда дшылбазҵәҟьа, дгәырӷьаҵәа наиқәҿылҭит. – Асҟаамҭа уабаҟаз?
Гагратәи Аидгыла «Абрыскьыл» аҵәахырҭа аҟнытә.
Зхы иақәиҭыз агазеҭ «ВЗГЛЯД», 1991 шықәсазы иҭыҵыз аномер.
 
Абираҟ кнырхырц зҽызшәоз маҷымкәан амҩаду иахьхықәгылаз ашьаҟарс иакәшаны игылаз амыршәарц залшомызт. Икнырхраз аамҭа иадырбаз ааигәахон, уамак агӡамызт. Убри аламҭалаз хыхь иқәгылазгьы ргәаӷ пеипеиуан, дара еиҿызкаалоз акы рзымӡбозар, асҟатәи еилагылаз аӡәы ихы иҭашәоз здыруадаз. Аилеибаҵара уамак аҭахызма, аилыргаракәын аус злаз. Анахьгьы арахьгьы иԥшын иҟаларызеишь ҳәа. Ҵаҟа иҭагылаз рхаҿқәа уи мҩашьарыда ирнубаалон. Иаалырҟьаны, шьҭыбжьык, цәажәабжьык, иарбанзаалак ҷыҭ бжьык умаҳауа, аҵх ҳауа аҭынчра аамҽханакит. Ас аҭынчра иаҳагьы ишәарҭан, уи анцәырҵуаз хҭыс ӷәӷәак ануԥынгылаз акәын. Амҩа ихықәгылаз ласкьаны, аспецнази дареи еилаҵәахьан. Леуанти иааикәыршаны ауаа рыжәпара иацлон. Инапы игәыҵаԥса игылашьала, ииӡбози ааугәахәрын, аха зынӡак еилгаз усмҩаԥгатәык ихы иҭакын узҳәомызт. Ақалақь аиҳабыреи Қарҭынтә иаарышьҭыз ауаҩи ргәы ҭынчӡамызт. Урҭгьы ара еилгашьас иҟаҵатәыз рыздыруамызт, лабахыла еилаларгьы дара иабарҭахыз. Рхы-ргәы иҭаз здыруадаз, уи азы еилацәажәарак иахьгылаз иҟарҵеит узҳәомызт. Рҵыхәахьшәа игылаз ақалақь комитет аҟәша аиҳабы Еныкь Гьаргь даарылҵын, исигарет инацәа ишыбжьакыз, Леуанти иҿаԥхьа даацәырҵит.
– Жәохә минуҭ роуп иаанха. Ҳара, ара ҳашгылоу абираҟ кнырхыр, ҳаҵахоит. Ҳажәлар ықәҵыртә, акы ҟаҵатәуп…
Иажәа аҳәаха имҭакәа, Леуанти иаԥхьа игылақәаз дынрылҟьан, инеишьа збоз аспецназ амҩа ирҭан, урҭ реиҳабык амегафон икын, иҟалаз еиликаанӡа, иааимиԥааит. Ирлас иҭыԥахь даахынҳәын, амегафон ажәлар рахь иҩыҳареикит.
– Абыржәы, дара рахь схы нарханы, ажәақәак расҳәоит. Нас иаразнак шәеилыҵроуп, – ладеиҩадеи ибжьы ахыҩуан. Ҵаҟа иҭагылаз, ирзырӡбарыз рзымдыруа, рыбла ҭырхаха иааԥшуан. – Еилкааума?!. – имегафон арыӷьарахь иааирҳәын, уахь цқьа измаҳаз ыҟазар ҳәа, ҿыц алаҳәара ҟаиҵеит. – Еилкааума?!. – ҳәа дрызҵаауан, аҭак дазымԥшӡакәа, имегафон арымарахь иааирҳәын, ирылеиҳәахт, ажәак ацымҵакәа, иагьагмыжьӡакәа. Аҵыхәтәан имегафон абираҟ зыхьчоз инарықәикит. – Ақырҭқәа! – рызҿиҭит иара бжьы ӷәӷәала, иреиҳәоз цқьа игәныркылартә дмыццакӡакәа. – Шәареи ҳареи еицынхашьа злаҳамамыз иахьа даҽа знык агәра ҳшәыргеит. Аԥсны Қырҭтәыла алгараз ҳара ҳақәԥара наҳагӡоит.
– Аҳаҳаира-а-а!.. – анапеинҟьабжьы амҩа иҩахыҵәеит. Рызынтәык ааҳәын, рмашьынақәа инарзыҭрысит. Урҭ драԥхьагылахьан Леуанти, ишьҭахьҟа уаҩы даанымхарц. Еиқәыз ахаҳә днахҟьашан, иҽкамыжькәа имашьына дынҭалан, амҩа дҩанылеит. Уамак мҵит, амҩаду ҭацәын, иҿабырҳацәхази рбираҟи еизныжьны.
