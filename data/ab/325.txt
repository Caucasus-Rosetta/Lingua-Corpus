ЏЬУМА  АҲӘБА

Иҳәатәуи иҳәатәыми

Актәи ахы
Ишдыру еиԥш, аибашьраан џьоукы аиааиуеит, даҽа џьоукы иаҵахоеит. Аиааира згази иаҵахази рзыҳәан ибзиаӡаны ирҳәахьеит аҟәыӷацәа: «Аиааира иоуеит абацәа рацәаҩны, аҵахара – аӡәы заҵәык,» ҳәа. 
Уажәтәи  ҳаибашьраан, ҳара ҳаҵахазҭгьы аибашьраан мацара акәым, аԥсуа жәлар рмилаҭтә қәԥара иалахәыз ауаа икыдҵаны иршьуан. Ашьра иқәырҵон иаҳҳәап, 1967 шықәса, Жәлар реизараҿы иаԥхьаз, изҩыз ашәҟәы. Ҳиааира ашьҭахь, ашәҟәы ду авторцәа рхыԥхьаӡара иацло иацло иаауеит.
Иаазгоит ҿырԥштәык.
Уажәааигәа Аҟәа иҭыҵит, ҳаамҭазтәи ҳҭоурых азы акыр зҵазкуа ашәҟәы. Иахьӡуп иара: «Аԥсуа жәлар 1967 – 1992 шықәсқәа рызтәи рмилаҭ – хақәиҭратә қәԥара аҭоурых аҟынтә». Авторс дамоуп аҵарауаҩ, адепутат, Аԥсны азыҳәан аџьабаа ду збахьоу, ҳаҭыр зқәысҵо Валери Кәарҷиа.
1967 шықәса, апрель мзазы имҩаԥысит Жәлар реизара. Уи аизара ду дахьалацәажәо В. Е. Кәарҷиа иҩит абас: «Иара уи аамҭаз аизараҿ ицәырҵит Аԥсны аҭагылазаашьа зҳәо 100 кьыԥхьҩыра бӷьыц иҟаз Гьаргь Ҟалӷьы (Колбаиа) авторс дызмаз, аха усҟан азы имаӡаз ашәҟәы. Уи, автор дамырбакәа, ажәлар дырзаԥхьеит Џьума Аҳәба.» (ад.11.). Дарбанзаалак аҭоурыхҭҵааҩ дызлацәажәо афакт ишьақәирӷәӷәалароуп документла. 
В. Е. Кәарҷиа зыӡбахә имоу ашәҟәы автор дызусҭоу, ихьӡ-ижәла иҿаҿаӡа иануп. Ишьҭоуп КГБ архив аҟны. Ахкьыԥхьаа (акопиа) сымоуп сара.  Уаҟа излаҳәо ала, автор зынӡаск даҽаӡәуп. Иаҳа ииашахон В. Е. Кәарҷиа иҩызҭгьы ашәҟәы консультантс дызмаз Г. Н. Колбаиа ҳәа. Инацаҳҵап даҽакгьы, ашәҟәы Жәлар реизараҿы саԥхьаанӡа, маӡала иаԥхьахьан, аконсультациаз иамақәаз иҵегьы ауаа нагақәа. 
Аӡәымкәа ҩыџьамкәа исазҵаахьеит, 1967 шықәсазы, афилармониа аҟны имҩаԥысуаз жәлар реизараҿы  узыԥхьаз ашәҟәы, уаҩ даԥхьаратә иабаҟоу ҳәа. Рызегьы ирасҳәалоит, уаҩ даԥхьартә мацара акәым, иҟоуп убасеиԥш, еицаҳзеиԥшу аҵас-ақьабз, уи иахьӡуп «иҳәатәуи иҳәатәыми». Аԥсуаа ирҳәахьеит исахьарку ажәала: «Аҩсҭаа – узҩысҭаахазеи?– ҳәа ианиазҵаа, – Издыруа зегьы аҳәара саналага, аҩсҭаа ҳәа сыхьӡырҵеит.» – иҳәеит.
Убри ахшыҩҵак схамыршҭкәа, ҳәашьа змақәоу иааркьаҿ–ааркьаҿны ажәақәак сҳәап, избанзар уи иадҳәалоуп ҳаамҭазтәи аԥсуаа ҳҭоурых. 
1956 – 1957 – 1958 ш.ш. убарҭ ашықәсқәа раан, П. Ингороҟәа ишәҟәы еиқәаҵәа иахҟьаны, аинтеллигенциа ҿарацәа, еиҳараӡак астудентцәа рҽеибыҭаны, анаҟа-араҟа аизарақәа рымҩаԥгара иалагеит. 
Аҟатәи арҵаҩратә училишьче сҭан. Сҩызцәақәаки сареи, арҵаҩратә училишьче иҭақәаз студентцәақәаки Аԥснытәи аобком «ҳажәлеит» (Иаҳа ианаало ажәа сзымԥшааит.) хаҵарԥыск даалбаан, зҭәымҭа иҭагылаз, деилфаҷа деилаҳәаны, аҷҷаҳәа аԥсышәала дҳацәажәеит. Ҳара ҳзыҳәан ари ҳамҭа дуӡӡахеит. Ҳаԥхыӡ иаламшәацызт аԥсуа аус иуеит Аԥснытәи аобком аҟны ҳәа. Ииҳәаз аҭакқәа раҵкыс амҵәыжәҩақәа ҳнаҭеит ҳбызшәала дахьҳацәажәаз. Уи Мџьыҭ Хәарҵкьиа иакәын, иабаздыруаз, ҳаԥхьаҟа ҳшеиҿанагалоз, уимоу еиӷацәас ҳшыҟалоз.
Ибзиаӡаны исгәалашәоит даҽакгьы, убри џьаҳаным ицаша П. Ингороҟәа ихҟьаны иҟалақәаз. Ишысҳәаз еиԥш, «Штурмом»  Абхазобком ҳанажәла, «От ворот поворот» анаҳзыруы, ҳарҭ ҳахшыҩ аҵкыс, ҳгәы еиҳа ианаиааиуаз, ҳамчқәа еиҭах еибыҭаны «ҳажәлеит» Совмин, уажәы аԥсуа институт ахыбра. Уаанӡа аҵкыс, ҳхыԥхьаӡара иҵегь иацлеит. Адәахьы даадәылҵит ишәагаа уамак иаумкәа, ихы-иҿы аахыгьежьааны, иблақәа қьиарала иҭәны, ицқьаӡа аԥсышәала дааҳацәажәеит. Иара ииҳәақәаз, ҳара иаҳҳәақәаз аамҭа аӡиас иагахьеит, аха иаргьы дыззықәԥоз, ҳаргьы ҳазҿқәаз, ажәлари анцәеи ирыбзоураны ҳахаанхеит аԥсуа ҳәынҭқарра. Уи ахаҵа ихаҵаҵәҟьа Архип Лабахәуа иакәын. Агәра ганы сыҟоуп усҟан аҿарацәа дҳалагылан ииҳәақәоз ажәақәа дырхырҟьаны Аԥсны «дықәырцеит», – Қарҭҟа аусурахь диаргеит. Абри аамҭазыҳәан, иааҳалаҩхьан, аԥсуаа иааудгылоз рызегьы цәажәарас ирыман, Аслан ҳәа Оҭырбак, ақырҭқәа иаахтны дырҿагыланы, Қарҭ дықәгыланы дцәажәеит ҳәа.
Ишысҳәаз Аҟәа арҵаҩратә училишьче сҭан. Аҭоурых ҳзырҵоз Татиана Еснаҭ-иԥҳа Қонџьариа, иаҳдыруан Аслан Оҭырба иԥшәма шлакәыз, лара, ҳарҵаҩы Татиана Еснаҭ-иԥҳа сзыԥсам аҟара ҳаҭыр ду сықәылҵон. Убри схы иархәаны, рҭаацәараҿы  снеит Аслан Ҭамшьыгә-иԥа сиацәажәарц, Қарҭ иқәгылара азыҳәан. Ииҳәақәаз ажәала исеиҳәеит, аха иқәгылара, иҩны дзыԥхьаз, сықәгылара ашьҭахь исымырхит, иусҭаша акгьы сымам иҳәеит. Даара акырӡа шықәса ҵхьаны Владимир Ԥлиа, аҵарауаҩ, Москва архивк аҟны имԥыхьашәан, акьыԥхь ианиҵеит А. Ҭ. Оҭырба иқәгылара. 
Ари изысҳәо аҿарацәа ҳамацара ҳакәым, иҟан аиҳабацәа Аԥсны азыҳәан зны аргама, даҽазны маӡала ақәԥара иаҿыз. Убарҭ аԥсуаа нагақәа, азакәан аганахьала, ҳара иҳамҳәаӡакәа ҳрыхьчон. 
Иаазгоит ҿырԥштәык.
Еиҳараӡак аҿарацәа, ҩажәа, ҩажәихәба шықәса реиҳа зхымҵуаз, еиҿаҳкааит Мықә ашҭаҿы ажәлар реизара. Убри аизара иазкны игәалашәарақәа ибзианы, ииашаҵәҟьаны иҩны иикьыԥхьит ҳҵарауаҩ С.Л. Зыхәба, ихаҭа изласеиҳәаз ала, убасҟангьы амшынҵақәа иҩуазаарын. Урҭ макьана имкьыԥхьӡац.
Мықә ашҭа ажәлар реизара аҟны сара сықәгылара азкын, Қырҭтәылантәи ақырҭқәеи агырқәеи ихырҵәаны, Аԥсныҟа иааганы ишындырхо. Аԥсуаа чынуаақәак иаҳҿагыланы, ҳцәа ҳхыхуа, абахҭа ҳҭаркыз аҟара ажәа бааԥсқәа рҳәеит. 
Изхысҳәаауа, астудентцәа аҵара ахьаҳҵақәоз ҳҭырцарацы иӡбаны иҟан Аԥсны анапхгара аҟны. Уажәы-уажәы ҳҭырцоит ҳәа ҳаԥшын, ҳаиқәдырхеит аԥсуаа нагақәа.
Инацысҵар сҭахуп хшыҩҵакык. Даара – даараӡа имаҷын аԥсуаа аполитика ду иаҿыз, ахыԥхьаӡара мацара акәым. Ибзианы издыруаз, уи аганахьгьы зынӡа имаҷын. Убри аус ду аҳәынҭқарратә – политикатә зҵаарақәа ҳажәҩа иқәлеит даҽа уск азыҳәан Анцәа ҳаицызшаз аҿарацәа, – ашәҟәыҩҩцәа, аҵарауаа, ажурналистцәа, арҵаҩцәа уҳәа. 
Доусы Анцәа дыззишаз иус даҿызароуп.
Аполитика, аҳәынҭқарратә маҵура – уигьы баҩхатәра ҷыдоуп.
Азхаз ахықә аҟны унанагар, аӡсашьа шузымдыруаз, аӡы уҽалаужьыр аӡы цәқәырԥа уахәаҽуеит. 
Сшыхәыҷӡаз еилыскаахьан, сара исусу ашәҟәҩыроуп ҳәа. Изхысҳәаауа, аполитика ду иааигәаӡаны аҟынӡа саннанагалак, схьаҵны, сышәҟәҩра ашҟа схынҳәуан. 
Иаазгоит ҿырԥштәқәак:
Ашкол данҭаз аахыс ибзианы издыруаз, аиҩызара бзиаӡа шҳабжьаз Валери Хынҭәба Аԥсны аобком актәи амаӡаныҟәгаҩыс дҟарҵеит. Иара идҵала дсацәажәеит аҩбатәи амаӡаныҟәгаҩ А. Саҟварелиӡе, Аҟәатәи адраматә театр директорс сақәшаҳаҭхарц. Иаҿаршәны мап аныск ашьҭахь, иара ихаҭа В. М. Хынҭәба снаиԥхьеит. Аҟәатәи адраматә театр директорс сақәшаҳаҭхарц. «Усывагыл, ҳаицхыраап», – иҳәеит. Мап аныск, хымш анҵы даҽазнык снаганы дсацәажәеит. Иаахтны исеиҳәеит, шықәсык, шықәсыки бжаки раҟара уаҟа аус ула, ажәа усҭоит, акультура аминистрс уҟасҵоит ҳәа. «Ҳаҭыр сықәуҵозар, усыцхраарц уҭахызар, усыцхраа уск аҟны. Сара уажәы аус ахьызуа ашәҟәыҩҩцәа реидгыла аҟны, смаҵуреи суалафахәи сзааныжьны, шықәсыбжак аҟара аԥсшьара сыҭ», – сҳәеит. Абри аицәажәара ашьҭахьгьы, шәиацәажәа, дақәшаҳаҭхааит атеиатр директорс иҟаҵара ҳәа исзикит Баграт Шьынқәбеи Иван Ҭарбеи. Аҩыџьегьы даараӡа ҳаҭыр зқәысҵоз уаа дуқәан. Исацәажәеит. Исымуит, ачынуаҩра сара исыцәтәымуп сҳәеит, абаҩхатәра мацара акәӡам, ҟазшьалагьы истәымызт. Инацысҵоит хшыҩҵак хәыҷык. Асахьаҭыхра, ашәаԥҵара, ашәҟәыҩҩра уҳәа, ԥсабарала баҩхатәроуп, амаалықь – аԥсыцқьақәа ирусуп.
Аполитика – аҩсҭаа ичысхәуп, иусуп. 
Амаалықьи аҩысҭааи еинуршәарц иалагаз, изгәамҭаӡакәа наҟ диԥырҵуеит аԥсыцқьа, иҟаиҵахьоугьы иԥхасҭеитәуеит.
Ажәа шәасыршьит, саҭашәымҵан.
Иааит ашықәс, 1967 шықәса, апрель (мшаԥы) мза. Игор Марыхәба ииашаны иҳәеит, рыԥсадгьыл аразҟы рыӡбарц, аԥсуа жәлар Аҟәа иааизаны, афилармониа  иныҩналан итәеит, аҭаацәа бзиа ианааилатәо аамҭазы. Афилармониа иамкыз, зықьҩыла адәахьы игылан.
Ажәлари Аԥсны анапхгареи изныкымкәа еицәажәеит, аха рҳәатәы еиқәымшәеит. Иҟарҵара рзымдыруа ажәлар ианааилаха, ирацәаҩымыз гәыԥк ауаа нагақәа исыдырҵеит сықәгыланы сцәажәарц. Ажәала ацәажәара акәым, саԥхьарц ашәҟәы (аашьҭымҭа??) (послание). 
Аҵх агәы еиҩнашахьаны, ажәлар аарӡырҩны, ашәҟәы саԥхьеит. Ажәлар рыгәҭыха аҳәазар акәхап, еигәырӷьаны ирыдыркылеит, аха инацҵаны абас: сзыԥхьаз ашәҟәы ҵаҵӷәыс иҟаҵаны, иҵегьы иааиӷьтәны, иалырхыз ауаа рыла иаҳҩырц???
Уезгьы-уезгьы иҳәатәуп сзыԥхьаз ашәҟәы аҭоурых. 
Ишысҳәаз еиԥш, апрель (мшаԥы) мза, 1967 шықәсазы, ажәлар еизаанӡа, ҩбаҟа шықәса раԥхьа, ашәҟәы аҩра ҳалагахьан, аеҳәшьцәа Екатеринеи Ҭамареи Шьаҟрыл-ԥҳацәеи сареи. 
Аеҳәшьцәа Шьаҟрыл-ԥҳацәа дунеихәаԥшрала ҳахьеизааигәаз мацара акәымкәа, даараӡа акыр зҵазкуа акәны иҟан ҳаидызкылоз даҽакгьы. Раб Платон Семион-иԥа Лыхны ашкол аҟны рҵаҩыс дсыман. Иашьа Максыс Шьаҟрыл сан лаҳәшьа гәакьа ԥҳәысс диман. Сан лаҳәшьа илыхшаз лыԥҳаи, лыҷкәынцәеи, ҳәарада, Екатеринеи Ҭамареи анки абки ирыхшазшәа еибабон. 
Иҵегьы инацлеит даҽакгьы. Аҟәаҟа сиасны, арҵаҩратә училишьче санҭала, Москва аҵара ду далган Аԥсныҟа дхынҳәны, арҵаҩратә училишьче аҟны аԥсуа бызшәа ҳлырҵо далагеит Ҭамара. 
Ажәакала, аеҳәшьцәа Шьаҟрыл-ԥҳацәа рыҟны, Аҟәа тәарҭас – гыларҭас исыман. Ламысла аҳәара азин сымоуп, сзыԥсам аҟара ҳаҭыр сықәырҵон, саргьы саҳәшьцәа еиҳабацәа реиԥш сырзыҟан. 
Ҳаамҭазтәи аԥсуаа ҳҭоурых ианылахьеит аеҳәшьцәа Екатеринеи Ҭамареи И. В. Сталин ихьӡ ала, 1952 шықәса анҵәамҭазы ирҩыз ашәҟәы. Разҟыс иҟалаз, ашьра рықәҵаны иҭаркыртә ианыҟаз аамҭазы иаалырҟьаны дыԥсит И. В. Сталин, март (хәажәкыра) 5, 1953 шықәсазы. Шаҟа ииашан ирҳәазеи аԥсуаа: «Анцәа дҳамоуп». Апалач ду ԥсышьацәгьа ахьииҭаз аҟны даанымгылакәа, дкыдҵаны дыршьит Л. П. Бериа. 
Аеҳәшьцәа Шьаҟрылаа рышәҟәы амҩа аатит, адамба тҟәацит. Абандитцәа хадақәа ықәӡааит, аха рҵыхәагацәа акыр шықәса амч дуқәа рыман, мап, амчқәа рымоуп иахьагьы. 
Амаҭ ахьыршьыз адгьыл даара акраамҭа ашҳам алоуп, ушьапы хтны унықәныҟәар, ашҳам уашьыр алшоит. Убри ашҳам саргьы исыцрасит, схатәы ԥсҭазара зегьы инанарҳәы – аанарҳәит, исыдырҵаз ахара ду иахьагьы исхыхӡам. 
Уи ишсыцҳаз абас ауп.
1966 шықәса, маи (лаҵара) 31 рзы Аҟәатәи Аҳәынҭқарратә драматә театр аҟны апремиера ыҟан, сыдрама «Аҳақ ашәара» аспектакль. Ахәаԥшцәа знызаҵәык ирбеит. Аухаҵәҟьа сыдрама атекстгьы саргьы, дара рбызшәала иуҳәозар, «сысабигьы саргьы» «аҟаԥшьқәа» рыҩныҟа ҳаргеит. 
«Сысаби» «дахьҭаркыз» иахьагьы дҭакуп.
Ишысҳәаз еиԥш, зны заҵәык ахәаԥшцәа ирбеит, уинахыс ашә акит.
Акыр шықәса ҵхьаны, сҩыза ду арежиссиор «абахҭа» дҭигарц далагеит «сысаби». Аҩбатәи аан еиҳагьы еицәахеит. Иқәиргылаз аспектакль «Аҳақ ашәара», ирыдыркылеит, иӡбаны ишьҭырхит уажәы апремиера ҟалоит, афишақәа кыдырҵеит. Атеатр иазымкуа абилеҭқәа аазхәахьаз ахәаԥшыҩцәа знызаҵәыкгьы идыдмырбеит. Еиҭах аихатә «бахҭа» «иҭаркит» сыдрама. 
Урҭқәа зыхҟьаз аилкаара мариоуп. Акгьы рхараӡамкәа ауаа кыдҵаны изшьуаз рхаҭақәагьы, ирыхшазгьы илеиҩеиуа аԥсуа дгьыл иқәын. Сыдрама изызку дара рсабрада рҿыхра ауп, аха «сысаби» иҳақ рықәшәеит ишьапқәа ԥызыҵәҵәаз – изыхшаз, изааӡаз ран гәакьа Асовет мчра иҟәыбаса еилаҳаит. «Сысаби» иара ихала ишьа иуит, сара сакәым, сабгьы ишьа ауит. Абарҭқәа зхысҳәаауа, аеҳәшьцәа Шьаҟрыл-ԥҳацәеи сареи лафла еибаҳҳәон: «Асовет мчы хзырбгало ҳаибаныҳәалап!» – ҳәа. 
Ҳазыхынҳәып афилармониа аҟны сзыԥхьаз ашәҟәы. Уаҟа саԥхьеит иааркьаҿ – ааркьаҿны. Ишеибгоу ԥхьашьа амамызт, даараӡа ирацәан, мышкала  икьыԥхьны 72 даҟьа– цыра – бӷьыц ыҟан. 
Иахьдуцәаз азыҳәан мацара акәӡам. Уаҟа ианқәан шьаҭанкыла сызқәшаҳаҭмыз ахшыҩҵакқәа.
Уи атәы ҳаԥхьаҟа исҳәоит.
Уажәазы ажәақәак ашәҟәы ахаҭа аҭоурых.
1967 шықәсазы имҩаԥысуан Октиабртәи ареволиуциа 50 шықәса ахыҵра. Уи арыцхә инеиҵыхны иазгәарҭарц асовет аҽазыҟаҵара иалагахьан. Ҳәарада, еиҳараӡак имҩаԥызгоз ЦК КПСС акәын. Идеолог хадас иҟаз М. А. Суслов иакәын. Иԥҳа ақырҭуа диман. Асовет министрра аиҳабыс дыҟан А. Н. Косыгин. Уигьы иԥҳа ақырҭуа диман. Н. С. Хрушьчови иԥҳәыси В. Мжаванаӡеи иԥҳәыси еиҳәшьцәан, Н. Хрушьчови В. Мжаванаӡеи еимаҳәылацәан. Призидиум ВС СССР  маӡаныҟәгаҩыс дыҟан Георгаӡе М. П.
Ажәакала И. В. Сталин Л. П. Бериеи рышьҭахьгьы, СССР анапхгара акырӡа зыӡбоз Қырҭтәыла иадгылоз ракәын, даҽакала иуҳәозар, ақырҭқәа иаарҭахыз ҟарҵартә аҭагылазаашьа ыҟан. Уи рхы иадырхәарц аҵарауаа, шәҟәыҩҩцәақәак уҳәа, еицырдыруаз ақырҭқәа аҩра иаҿын Аԥсны алахьынҵа зыӡбоз ашәҟәы ду. Иарбан ҵакы хадас иамаз? Аҷоуцәа автономиа роуит адинхаҵара мацарала, уаҳа акгьы, избанзар ииашаҵәҟьаны иқырҭқәан. Автономиа рырҭеит асовет мчы анышьақәгыла. Аамҭа цеит, Аидеологиас иҟалеит акоммунизм. Аҷоуцәа автономиа рымхра зынӡаск имариан. Аԥсуаагьы ақырҭуа жәларшьҭрақәоуп ҳәа агәра ддыргахьан Асовет мчы анапхгара. 
Ишысҳәаз еиԥш, октиабртәи ареволиуциа 50 шықәса аныҳәа ду рхы иархәаны, азҵаара ықәдыргылон Автономиатә республикақәа ҩба – Аԥсни Аҷариеи раԥыхра (упразднить).
Қарҭгьы Москвагьы иҟан ауаа дуқәа гәыкала аԥсуаа бзиа избоз, милаҭк аҳасабала ҳаиқәырхара азыҳәан иаарылшоз ҟазҵоз.
Хыхь исҳәаз азҵаара – Аԥсны автономиа амхра Москва азҵаара анықәгылалак иаҿагылаша, аԥсуаа рҿахәы зҳәаша шәҟәык шьҭазар акәын, заагьы ирыҭатәын. 
Уи аҩыза ашәҟәы аҩра ауадаҩрақәа даара ирацәан. Еизгалатәын афактқәа, иԥшаалатәын адокументқәа, ирацәажәалатәын аиуристцәа, аҭоурыхҭҵааҩцәа, аекономистцәа, аполитика ду бзианы издыруа. 
Ашәҟәы ҩтәын хшыҩ хьшәашәала, аԥсуаа ишырҳәо еиԥш, иҩтәын ахаҳә еиҟәнажәо, акы иузамамкуа. Иҵегьы, даараӡа ишәарҭаз КГБ акәын, Избанзар Аԥсны КГБ Қырҭтәыла Анапаҿы иҟан, Амала иҳәатәуп Қырҭтәыла анапаҵаҟа ишыҟазгьы, КГБ аҟны аус зуаз аԥсыуаақәак гәыла-ԥсыла иаԥсыуаан. Убарҭ иреиуаз ауаа, дара рхаҭақәа шаҳаҭуп, ҩынтә сеиқәдырхеит, абахҭа аҭакра акәӡам, маӡала сышьра иашьҭаз рҿынтә. Уи афакт саԥхьаҟа исҳәоит, рыхьӡқәа, рыжәлақәа нацҵаны.
Ишысҳәаз, апрель (мшаԥы), 1967 шықәсазы жәлар реизара ҟалаанӡа, шықәсык инареиҳаны, ашәҟәы аҩра ҳалагахьан аеҳәшьцәа Шьаҟрыл-ԥҳацәеи сареи. Дҳаман, акыр зықәра иҭысхьаз бырзен ԥҳәыск, луадаҿы игылан кьыԥхьга машьынкак. Ақырҭуа фашизм зхызгаз – Аԥсны иқәырцаз лакәын, ҳәарада ргәаӷ лыман. Икьыԥхьны даналга, капеик лымгеит, акьыԥхьра мацара акәым, афактқәагьы ҳаҵалҳәон.
Ҳамаӡа ду, даараӡа зыгәра ҳгоз аԥсуаагьы ираҳҳәаӡомызт, баша еиқәшәарак еиԥшшәа ҳрацәажәон.
Ашәҟәы аҵыхәтәанӡа иҩны, машьынкала икьыԥхьны ианыҟала, ҳәарада, анапаҵаҩра азҵаара цәырҵит. Ашәҟәы шьҭтәын СССР анапхгара ду ашҟа. 
Анапаҵаҩра аан, ҳахҩыкгьы ҳҳәатәы еиқәшәеит. Екатерина длак-ҩакуан, аамҭа сышәҭ сазхәыцып лҳәеит. Сара инаҿаршәны мап ацәыскит. 
Иарбаныз еиҳараӡак ҳҳәатәы ахьеиқәшәоз? Амаҵура дуқәа ирхагылаз ақырҭқәагьы аԥсыуаақәакгьы ахара рыдаҳҵон аҳәынҭқарра аҵаӷьычреи аҵарҭышагареи рзы. Уаҩрала, дарбаныз иззымдыруаз ачынуаа дуқәак зҿыз? Ажәала аҳәара мариоуп, унапы аҵаҩны ашәҟәы ашьҭаҵара, уи иаанагоит азашшра, насгьы ҳабашшуеи? Иреиҳаӡоу анапхгарахь. Ҳара ҳнапала абахҭа ҳҭатәон, абахҭа учҳап. Иҵегьы еицәоу ҳзыруан: клеветники, ацәгьаҳәацәа, абас иҟоу ауаа ракәын Аԥсны зыхьчоз ҳәа, убасҟак ҳцәа ԥырҽуан, Аԥсны ҳақәҵны ҳцартә ҳҟарҵон. 
Ажәак ала, ашәҟәы ду анапаҵаҩра аан ҳҳәатәы анеиқәымшәа, иҳаӡбеит абас. Зыгәра ҳго, аԥсуаа иуристцәақәак маӡала иаҳарԥхьап, ирҳәо ҳаҳап, убри ашьҭахь ҳахҩык ҳнапқәа наҵаҩны Кремльҟа ираҳҭап ҳәа, насгьы аамҭа ҳаман. Аха ахҭыс дуқәа убасҟак иццакны ицон, итҟәацыз асыԥса иаҩызаха, Гәдоуҭа, Гагра, Очамчыра араионқәа рҟны, ақалақь Тҟәарчал уҳәа аизарақәа, еиҳараӡак аҿарацәа Қырҭтәыла иаҿагыланы ақәгыларақәа мҩаԥысуан, ишнеи-шнеиуаз, анхацәагьы нарыцгылан, ишысҳәаз еиԥш, зықьҩыла ажәлар еизан афилармониа ааныркылеит. Ҳашәҟәы ианқәаз реиҳараӡак ажәлар рхаҭа аҳәара иалагеит. 
Ишысҳәаз еиԥш, Аԥсны аиҳабыреи ажәлари рҳәатәы анеиқәымшәа, иҟарҵара рзымдыруа ианааилаха, идуцәамыз гәыԥҩык аԥсуаа ҳааицәажәан, ҳашәҟәы анапаҵаҩра ада имазеины иҟаз, сызқәшаҳаҭымыз ахшыҩҵакқәа иҵәаӷәаны, иагырханы, сара иансыдырҵа, афилармониа аҟны ажәлар сырзаԥхьеит. Еиҳараӡак иақәшаҳаҭхеит, аха ҳашәҟәы аҟны иҳәаӡамызт, аҵыхәтәан хшыҩҵак хадас иҟалаз. Рызегь иақәшаҳаҭны, ақәшаҳаҭра ажәала акәым, зықьҩыла рнапы аҵаҩны ишьҭырхит абасеиԥш:
«Абхазия не может более оставаться на автономных началах в составе Грузинской ССР».
Уаанӡа 1947, 1952, 1953, 1957 уҳәа, Аԥсны зыхьчоз ашәҟәқәа зегьы, аӡәык, ҩыџьак, хҩык уҳәа хатәы гәаанагарақәан. Урҭ ашәҟәқәа ирылшақәаз даара ирацәан, аха уамак иахаҵгыломызт СССР анапхгара. Дарбанзаалак авторцәа аӡәгьы днаганы ирмацәажәацызт Кремль ачынуаа дуқәа. Убригьы ҟарҵартә ажәлар ирылдыршеит. Ажәлар рхаҭарнакцәа уҳәа ЦК КПСС аҟны ҳрыдыркылеит ааҩык аԥсуаа. Ажәалагьы иҳәаны ҳнапы аҵаҩны ашәҟәы рнапаҿы идҳаркит. 
1967 шықәса, апрельтәи (мшаԥы) ажәлар реизара шықәсык инареиҳаны, ашәҟәы аҩра ҳалагахьан. Ҳаҟан ԥшьҩык ауаа: аеҳәшьцәа Шьаҟрыл-ԥҳацәеи, даҽаӡәи сареи. Аԥшьбатәи, изыхҟьаз сыздыруам, абжеиҳарак ҳаҩхьаны даҟәыҵит. Раԥхьатәи авариант 100  даҟьак раҟара иҟан, ашьҭахь иҳаркьаҿит 72 бӷьыц раҟара.
Уеизгьы-уеизгьы иҳәатәуп даҽакгьы. Ишысҳәаз еиԥш, ҳашәҟәы ду иааркьаҿны санаԥхьа, иӡбаны ишьҭыхын, сзыԥхьаз ашәҟәы ҵаҵӷәыс иҟаҵаны, иҵегьы иааилацалан иаҳҩырц. Уи рҩырц азыҳәан ҩажәаҩык раҟара ауаа алырхит.
Шықәсык инареиҳаны, маӡала х-ҩык ауаа иаҳаҩуаз ашәҟәы, уажәшьҭа иаахтны, раԥхьа иқәҵаны, цхыраагӡак аҳасабала зегьы ирбартә астол инықәаҳҵеит. Машьынкала икьыԥхьны ҩажәаҟа даҟьа ирмазеины иаҳҭаххозар ҳәа, ҳашәҟы дугьы, аҩбагьы ааидкыланы Москваҟа иаҳгеит хҩык. Ҳашәҟәы ахаҭа сара сыкәа иҭаҵаны изгеит. 
«Иаахтны астол иқәырҵеит ҳашәҟәы» ҳәа зысҳәаз, иахылҿиааз шәасҳәап. Иҵәаӷәаны сырмыԥхьаӡеит рыжәлақәа, рыхьӡқәа Аԥсны аобком аҩбатәи амаӡаныҟәгаҩ Д.В.Гогохиеи Аԥсны аминистрра аиҳабы М.В. Чиковани
Ишысҳәаз еиԥш, иҵәаӷәан сагьамыԥхьаӡеит рыхьӡқәа, рыжәлақәа, аха ҳашәҟәы изҭаху даԥхьартә астол ианықәла, ҳәарада «аҟаԥшьқәагьы» аԥхьеит. Ашәҟәы зҩыз ҳацәгьа рҳәеит, даҽакала иуҳәозар, Д.В. Гогохиа иарҳәеит аҳәынҭқарратә ԥара аӷьычра ҳәа ахара шидҵоу. Афилармониа аҟны, иааилацаланы ашәҟәы аҩра ианаҿыз, уи ҩаха-хаха иаҿын, убри аамҭазы, уахык аҵхабжьон икабинетахь снаиԥхьеит Д.В. Гогохьиа.  Снаиԥхьеит, избанзар ашәҟәы сахьаԥхьаз азыҳәан, насгьы жәлар реизара инеимда-ааимдо имҩаԥаагон Ҭамара Шьаҟрыли сареи. Д.В. Гогохиа икабинетахь саннеиԥхьоз, убри аухаҵәҟьа днарыԥхьан, Е.А. Шеварднаӡеи диацәажәарц Қарҭҟа дрышьҭит Ҭамара.
Акраамҭа ҳажәеимакқәа рышьҭахь, икабинет сандәылҵуаз: «Мне Вас очень жаль, видимся последний раз, прощайте», – иҳәеит. Икабинет ыҟан ахԥатәи аихагылаҿы. Санылбаауаз исывагылан исыцлыбааит исзымдыруаз џьоукы, ҩыџьа ахацәа. Сдәылҵуаны, ашә ааигәара иҟаз уадак сыҩнаргалан, руаӡәк астол дадтәаланы акы иҩуан, егьи сышьҭахь дгылан ашә аркны. Аҩыџьегьы уаангыл, уаангыл аамышьҭахь уаҳа ажәак рҳәомызт. Ашьҭахь еилыскааит сааҭк аҟара саанкыланы сышрымаз. Уца! – рҳәан, адәахьы сындәылҵын, уажәы Н.Марр ихьӡ зху, усҟан Ф. Енгельс ихьӡ зхыз амҩаду саныланы сышнеиуаз, Аҭынчра апроспект аҟны снеиуаны аамҭазы, алашьцара иҽалакны даасыдххылан, сыжәҩа нҭарсны, ажәак аҳәаха сымҭо, сырқәас-қәасуа, ааигәа игылаз имашьына ашьҭахьтәи ашә ааиртын, сынҭеиҵеит Габрушьа Кәыҵниа. «Ухы ларҟәы, ҵаҟа уца! Уршьуеит, уршьуеит», – иҳәан, мчыла имҵадырсыз аԥҳәызба сылҩызаха, ихы шхаз, анаҟа-араҟа дымҩахымҵкәа, Маиак (Алашарбага?) ашҟа симаны дцеит. Сашьцәа раҟара зыгәра згоз Габрушьа, ҩнык аҟны снеиган, алашара амыркыкәа, ашә ааиртын, сныҩнакны дцеит. Ашара сааҭк аҟара шагыз, Габрушьа ашә цаԥхала иааиртын, саадәылганы, инахараны даҽа ҩнык ахь сганы сиҵәахит, иҟалаз сзықәшәаз ҳәа акгьы сзымдыруа. «Иҟасҵеи, уара, иҟалазеи?» – ҳәа саниазҵаалак: «Даҽазны иуасҳәап», – иҳәон, уаҳа акгьы. 
Аамҭақәак анҵы ашьҭахь, Габрушьа исеиҳәеит иҟалаз.                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                  
 Д.В. Гогохьиа икабинет сандәылҵ, «аҟаԥшьқәа» аҭел дырзасит: «Абыржәы сара сҟынтәи ддәылҵит, ҵаҟа ԥыҭрак даанышәкылоит, афилармониахь дцоит, амҩан изутәу шәара ижәдыруеит,» – ҳәа адҵа риҭеит, иахьырҭаху сыргарц, џьара сыршьырц.
Хыхь ишысҳәаз, Аԥсны КГБ Қырҭтәыла анапаҵаҟа ишыҟазгьы, уаҟа аус руан Аԥсны иадгылоз аԥсуаа. Д.В. Гогохьиа адҵа анриҭа, уаҟа аус зуаз Иура Михаил-иԥа Кәыҵниа ҭелла реицәажәара иаҳаит. Даҽа ҭелк ала Габрушьа дизасит, сара сыршьырц адҵа шрымоу. Егьиашаҵәҟьаны Габрушьа сахьымҵаирсыз инахарамкәа сызшьуаз иԥшны игылан.
Абарҭ ауаа ахацәақәа Иура Михаил-иԥа Кәыҵниеи, Габрушьа Ӡыкәыр-иԥа Кәыҵниеи сеиқәдырхеит. Убасҵәҟьа деиқәдырхеит Ҭамара Шьаҟрыл-ԥҳагьы.
 Ҩ-ажәак еихысҳәаалоит.
 Ҳиааира дуӡӡа ашьҭахь, амҩаду аҟны, машәырла ҳаиқәшәан, ҳшеицәажәоз дааԥышәырччан, зыԥсаҭа шкәакәахаша, Ҭамара лафны ус дсазҵааит: 
– Анкьаӡа зны, сымҵарсны сызгоз, сеиқәзырхаз Акәыҵниа иԥсы ҭоума, деибганы далҵыма аибашьра, акыр удыруама? – ҳәа. 
– Иҷкәынцәа аҩыџьегьы иваргыланы деибашьуан, Аҭара командирс дыҟан. Ихаҭагьы иӷәӷәаны дхәын, Анцәа иџьшьаны деиқәхеит. Иҷкәын аиҳабы акгьы имыхькәа аибашьра далҵит. Егьи, иҷкәын аиҵбы даараӡа иӷәӷәаны дырхәит. Аиарҭа дамадоуп, дызгылаӡом, – анысҳәа, лӡамҩақәа инарыхьыкәкәеит лылабжышқәа. 
Ишысҳәаз еиԥш, сара сеиԥшҵәҟьа Габрушьа деиқәирхеит Ҭамара. Уи шыҟалаз абас ауп.
Қарҭ дганы, Е.А.Шеварнаӡеи лареи реиқәшәара ашьҭахь, «ҳашьцәа» иӡбаны ирыман, уаҟа Қырҭтәыла атерриториа аҟны акәымкәа, Аԥсны, Аҟәа данааилак даԥырыргарц. Уи Бериа иусушьаҵәҟьа акәын. Ишьырц ииҭахқәаз рзы аԥсуаа ҳнапала убас документқәак еиқәдырҽаҽон, иршьуаз ауаҩы, аԥсуаа сыцәгьа рҳәеит, сырҭиит иҳәартә иҟарҵон. 
Хыхьгьы исҳәахьеит Қарҭгьы иҟан Аԥсны гәыкала бзиа избоз, ирылшоз ала, Аԥсны аиқәырхара иаҿын. 
Анцәа иџьшьаны иԥсы ҭоуп, ишиаҳаз иара ихаҭа иҳәап, сара   ибзиаӡаны издыруа акоуп. Қарҭынтәи иаауаз адәыӷба Кьалашәыр, иаарыцқьаны минуҭзаҵәык иаангылон. Убри аминуҭ ихы иархәаны, Ҭамара дызҭаз авагон дыҩҭалан, сара ишысзиуз еиԥш, ажәак аҳәаха лымҭакәа, лыжәҩа аанкыланы, даалбааганы, ианаацәылашоз имашьына дылҭаҵаны диҵәахит. Лара дырбаандаҩны, абахҭахь акәымкәа, абнаршәырахь, уаҩԥсы дахьимбаша дыршьырц, Аҟәа адәыӷба аанҿасырҭа ду аҟны илзыԥшын. 
Ашьҭахь, шьыбжьонеиԥш, даҽа, машьынак ала, даҽа џьоукы лыҩныҟа днаргеит, иларҳәеит лхала ддәылымҵырц. 
Ишысҳәаз еиԥш, КГБ иалақәаз иҳацхраауаз аԥсуа хацәа бзиақәа ыҟан, аха ҳрыцҳара згаша, ақырҭқәа раҵкыс еицәаха, иаҳҿагылоз, ҳазҭиуаз аԥсуаагьы ыҟагәышьан. Урҭ КГБ иалақәаз рыдагьы, иҟан иҵегьы еицәақәаз аԥсуаа ачынуаа. 
Убри анысҳәа, сажәа снаԥыҩланы, ишәасҳәап иҟаҵәҟьаз. Убри ала агәра жәгап, аԥсуаа чынуаақәак, ақырҭқәа раҵкыс еицәаха ҳазҭиуаз. 
1966 шықәса, сентабр мзазы Қырҭтәыла, ашьхатә Курорт Бакәуриани имҩаԥысуан Қырҭтәыла ЛКСМ ацентр комитет аԥшьгара аҿарацәа рсеминар. Аԥснынтәи иалахәын адраматург Р.Џьопуа, арежиссиор С. Мревлешвили, апоет Г. Каландиа, акомҿареидгыла Аҟәатәи ақалақьтә комитет амаӡаныҟәгаҩ Џ. Анҭиа, ашәҟәыҩҩы, ажурналист, арҭ ацәаҳәақәа зыҩуа. 
Асеминар мҩаԥыргон Қырҭтәыла еицырдыруа ашәҟәыҩҩцәа, апоетцәа, адраматургцәа, арежиссиорцәа. Иалахәын ЦК ЛКСМ  СССР амаӡаныҟәгаҩцәа. Асеминар аҟны, ҩынтә-хынтә сықәгыланы сцәажәахьан. Убри азыҳәан сгәеиҭазаап, хәылбыҽхак, акакалкырҭа аҟны, Москватәи асасцәеи, Қарҭтәи чынуаақәаки ҳаидтәаланы ауараш аажәуан.   
Дааҩналан дааҳадтәалеит, Қырҭтәыла апартиа актәи амаӡаныҟәгаҩ, ицхырааҩыс аус зуаз Реваз Сулакаури, имаҵура аамышьҭахьгьы, ажәеинраалақәа  иҩуан. Асеминар аҟны ҳаибадырын, ҳаҭыр еиқәаҳҵон ақырҭуа шәҟәыҩҩцәа аешьцәа Гелиӡеаа. Убарҭгьы ҳадтәалан. Ауараш аамышьҭахьгьы, аҩгьы, ауаткагьы ҵәыцақәак анаанаҳкыла, лафшәа, зегьы ираҳартә, урыс бызшәала ус ҿааиҭит Реваз Сулакаури ихы насықәкны: 
– Мы думали, что ты националист номер один, оказывается, ты занимаеш и не первое, и не второе, даже пятое место занимаешь, – иҳәеит.  
– Если я занимаю пятое место, это замечательно, пять – это отличная оценка, – саргьы алаф налсхит, мчыла сҽаанкыланы. 
– В национальном вопросе в каком он месте, я не знаю, но хорошо знаю, то что наш Джума Ахуба хороший писатель, – иҳәеит Ҭамаз Ҷилаӡеи. 
Уи ауха уаҳа ажәак мҳәакәа, сахьыҩназ ауадахь сцеит, изызӡарызеи даара ихьаазгеит апартиа ачынуаҩ ииҳәаз ажәа бааԥс «националист». Адырҩаҽны акгьы смаҳаӡазшәа, аԥсшәа еибыҳәо, ҳаицәажәон Реваз Сулакаурии сареи, ашьҭахь, амш анҵәамҭазы, ишсылшоз сҽынкыланы, лафшәа:
– Аԥсуа ҩы ԥаҭлыкак аазган, исымоуп, уареи сареи ҳаибаныҳәан аҵәыцақәак аанаҳкылап, – сҳәан, ауадахь днасыԥхьеит. 
Аҵәыцақәак анаанаҳкыла, ауаатәыҩса зегьы усгьы усгьы ҳартистцәаны???, еиҭах ирлафны: 
– Аԥсуа националистцәа рҟынтә, уара излоуҳәаз ала, ахәбатәи аҭыԥ ааныскылозаап, уи даара сгәы иалоуп, изсумҭеи, ианамуӡах ахԥатәи, ма аԥшьбатәи зсумҭеи? – сҳәеит. 
– Ахәбатәи аҭыԥ уызҭаз сара сакәӡам, уи узҭаз Аԥсны аобком ахԥатәи амаӡаныҟәгаҩ иоуп, – иҳәеит, иижәыз аҩгьы наилсны. 
– Уара излоудыруеи ахәбатәи аҭыԥ шааныскылоз? – иргызмалны сиазҵааит еиҭах.
– Ауыс ахьызуа Қырҭтәыла ЦИК аҟны иҟоуп асиа аԥсуа националистцәа рсиа. Уи асиа иануп 121-ҩык  аԥсуаа, абарҭ ауаа роуп ҳара ҳаешьара иаԥырхагоу, ажәа «абхазские националисты» ҳәа иануп, – иҳәеит Р. Сулакаури. 
Иҵегьы ԥыҭк анаҳжә, ишысымҳәо ала ажәа иҭаны, исеиҳәеит Аԥсны ҳалыргарц асиа ҟазҵаз, ирызҭаз. Џьаҳаным ицаша, ихьӡ-ижәла ишԥасзымдыруеи, аха ӡбышьа сзаҭом, арҭ реиԥш иҟаз аԥсуаа рыхьӡқәа, рыжәлақәа акьыԥхь ианҵатәума? Убри азыҳәаноуп санҵамҭа «Иҳәатәуи иҳәатәыми» ҳәа, азҵаара ықәргыланы, хьӡыс изасҭаз. 
Ҳазыхынҳәып аеҳәшьцәа Шьаҟрыл-ԥҳацәеи сареи иаҳҩыз, иааркьаҿ – ааркьаҿны жәлар реизараҿы афилармониа аҟны сзыԥхьаз. Уи ашәҟәы ишеибгазгьы, иааркьаҿны сзыԥхьазгьы, аҩ-варианткгьы ақьаад илаҳәаны, сыкәа иҭаҵаны, Адлертәи адәыӷба ҳақәтәаны Москваҟа ҳанцоз, амҩан хҭыск ҳақәшәеит, ҳделегациа активла иалахәыз Шамил Ҳаџьымбеи иҳадҳәалоу,  акыр зҵазкуа хҭыск. 
Еибаҳҳәан, ҩыџьа-ҩыџьала адәыӷба аресторан аҟны акраҳфарц ҳаицәажәеит. Шамил Ҳаџымбеи сареи акраҳфарц аресторан аҟны ҳнатәеит. Ҳара ҳагьынатәеит, ҳааигәараҵәҟьа ҩыџьа ахацәа астол инадтәалеит, ишынатәаз, ҳара ҳрымбаӡазшәа рҽыҟаҵаны, ҳара ибзианы иҳаҳартә, рыбжьқәа рдуны, иаарҿашәоз зегьы аҳәара иалагеит. Ирҳәоз ацәахыхга ажәақәа убасҟак ихьанҭан, гәаҵәа зызҭоу дҩаҵҟьаны рхаԥыцқәа ыҵихратә. Сычҳара мыжда даара ишмаҷыз ибзианы издыруаз Шамил иныҵакны: «Уҽаанкыл, ичҳа, апровокаторцәа  дара роуп», – иҳәеит, иҟазшьала дааԥышәырччо. Аресторан дныҩналан адәахьы дыԥшуашәа зынӡаск ҳаизымдыруашәа дтәан Митиа Багателиа, аспортсмен, имахәҿақәа, инаҵәкьарақәа блалагьы иаармарианы еилукаауан дзакәы хаҵарԥыс ӷәӷәоу. Иҳарҳәахьан Шамили сареи ҳихьчаларц ихала ихы ишадиҵаз. Арҭ апровокаторцәа иаҳа-иаҳа еицәахо ажәа цәахыхгақәа аҳәара ишаҿыз, ҿықә-ҿықә ҳәа ишьаҿа хьанҭақәа неихго, ажәак мҳәакәа апровокаторцәа зыдтәалаз аԥенџьыр аалаирҟәын, Митиа руаӡәк ихы дамыскәа, инапы убасҟак ихьанҭаны инықәҵаны днақәыӷәӷәеит, деизыҟәҿны днатәеит. Уи ашьҭахь, иаԥхьа итәаз иахь дниасын, уи ихы, ампыл еиԥш иаанкыланы, убас иаарҵәи-ҵәиит, уажәы-уажәы ихы «иаахҵәаны», аҩбатәи инапы анацәкьарақәа иааркьакьаны, ажәала акәымкәа, атрышә еиԥш «шәит, шәит» ҳәа аԥенџьыр шәкылууаа шәцоит ҳәа аанаго инапы надирбан, убри ашьҭахьгьы, ажәак мҳәаӡакәа, даахынҳәын, дахьтәаз днеины днатәеит. Ақырҭқәа рҩыџьегьы иҩыҵеибарҟьан идәылҵны ицеит. 
Уаҟагьы инымҵәеит ҳашәҟәы «мыжда» аҭоурых. Москва асасааирҭа аҟны, афилармониа аҟны, ҩажәаҟа даҟьа иаҳҩызгьы иҵегь иҳаркьаҿырц ҳадырҵеит ЦК КПСС. Аа-даҟьак раҟара инаганы, аҵыхәтәанынӡа иҩны, ицқьаӡа машьынкала икьыԥхьны, ҳнапқәа аҵаҩны ҳаналга, еидара хьанҭа дуӡӡак снаҵыҵызшәа, «оф-гәышьа, Анцәа иџьшьоуп, ҳастол ишықәыз, уажәшьҭа иабаҳҭаху, аҵакы хада иааркьаҿны иҩуп, ажәлар рҿахәы ҳәоуп ҳҳәан, ишысҳәаз еиԥш, асасааирҭаҿ иааныжьны Кремль, ЦК КПСС ашҟа ҳцеит, ҳахьрыдыркылоз. 
Уаҟа ҳаиԥылара ибзианы ирыҩхьеит, ирҳәахьеит, ацҵара иаҭаххарым. Аха иҟоуп даараӡа акрызҵазкуа, ашәҟәы иадҳәалоу ахҭысқәа. Ҳус ҟаҳҵеит, ҳалгеит шаҳҳәоз, ҳхынҳәны Аҟәа ҳшааицәҟьаз еиҭах рыххатәыс иҳауит «икаҳажьхьаз» ҳашәҟәы. 
Аҟәа ҳшааиҵәҟьаз, аҽныҵәҟьа, ауха снарыԥхьеит КГБ ашҟа. Сахьнаргаз, асасааирҭа аҟны иаанҳажьыз ишеибгаз ҳашәҟәгьы, иааркьаҿны сзыԥхьазгьы, исацәажәоз «аҟаԥшь» истол иқәуп. Сҭызҵаауаз дагыруан. Ҳашәҟәы инапы нақәкны иаарымчны, дмақаруа ҿааиҭит: Кто написал это провокацинное письмо? – иҳәеит. Егьа иҳәаргьы, аҭак сымҳәеит. Ауха соуишьҭит, уаҵәуха уааироуп ҳәа насаҳәаны. Аухаҵәҟьа ҳаицәажәеит Катиеи Ҭамареи сареи. Гәыԥҩык иааҩит ҳәа иаахтны иаҳҳәар, ҳахҩыкгьы, насгьы иҳацхраауаз уҳәа, шаҟа ҳрацәахаз, ҳус еиҳагьы еицәахон. 
Аҟаԥшьқәа еиҳараӡак ирҭахыз, изыргәаҟуаз зыжәлақәа аныз ачынуаа  дуқәа, аӷьычыҩцәа, аҵарҭышагацәа ҳәа зыӡбахәқәа анқәаз роуп. 
Убас иҳаӡбеит, схахьы изгарц. 
Адырҩауха еиҭах снарԥхьеит КГБ ашҟа, схала сымнеир, сырбаандаҩны сыргон Хаха-хымш иаҿаршәны мап скуан, мақаррала акәымкәа, Қарҭҟа сыргарц рыӡбеит. Уаҳа ԥсыхәа аныҟамла, усгьы ҳаиқәшаҳаҭны иҳаӡбахьан, схы иадысҵарц. 
Ажәакала, иааркьаҿны ус ҿаасҭит: «Дайте ручку. Я напишу кто написал это письмо», – анысҳәа, дгәырӷьаҵәа акалам насиркит. Смыццакыкәа, ибзианы еилыркаартә: «Написал, сократил, зачитал член союза писателей СССР Джума Ахуба.» – ҳәа снапы наҵазҩит. 
Ҳәарада, ибзианы идыруан схала ишызмыҩыз. Анцәа иџьшьаны, Сталин ихаантәи абаандаҩцәагьы ирзыруаз аамҭа цахьан. Н.С. Хрушьчов дамырххьан, аха «Оттепель» зыхьӡырҵаз аамҭа макьана амч аман, «права человека» амчгьы ашьапы ақәгылара иалагахьан. Урҭқәа рыдагьы, хыхьгьы исҳәахьеит, Аԥсны аҩнуҵҟагьы, анҭыҵгьы аламыс змаз ачынуаа дуқәагьы ыҟан, ҳзыхьчоз, иҳадгылоз. КГБ аҟны снапы аҵаҩны саноурыжь ашьҭахь мышқәак анҵы, Шамил Ҳаџьыба ҳанеиқәшәа:
– Арҭ аӷьычҩцәа – абандитцәа иҳацрыҵӡом, ма аӡәаӡәала, ҳазегьы џьара акала ҳҭадырхоит, – ҳәа сеиҳәеит. 
– Иуҳәо иашоуп, Гогохиа иашьа гәакьа зыблак ҭыху, Тҟәарчал, аҽнышьыбжьон, аԥсуа ԥҳәыс машьынала дишьит. Акәты ишьызшәа имашьына дақәтәаны Аҟәа далоуп, – иҳәеит, ҳәарада, даара ицәымыӷханы Шамил. 
– Ҳақәҵны ҳцар? Ҳҽаҳҵәахыр? 
– Мамоу! Дыҟоуп ауаҩы, Чиковании Гогохиеи миллионла ишырӷьыч ибзианы издыруа. Иԥҳәыс даԥсыуоуп, Гәлиа ԥҳауп. Иара дагыруоуп Қоиава ижәлоуп, аха Гогохиа игәаӷ имоуп. Иареи сареи ҳаиҩызцәоуп, – иҳәеит Шамил, – уахаҵәҟьа дыԥшааны сиацәажәоит. Аԥсны ацентр банк аҟны аԥаратә документқәа ахьыҟоу гәеиҭартә дыҟоуп. 
– Шамиль, уара иушьуа анцәа дишьуам, рҳәоит, иумаҳахьеи? – сҳәеит, сыԥсы ааҭаланы. 
Имшәо абзамыҟә иоуп. Зыԥсы ҭоу зегьы аԥсҭазаара рҭахуп. 
Мышқәак ааҵхьаны, аӡәаӡәала Аҟәа ҳналҵны, бнарак аҿы ҳаиқәшәеит Қоиавеи, Ҳаџьыба Шамели сареи. Ухаҿы иузаагом, ихҩааланы, аномерқәа зегьы анҵаны, Қоиава иаасиркит адокументқәа. «Абомба!»
Аԥаратә документқәа изларҳәоз ала Аҭара, Кәыдры аӡиас аҟнытә, аӡы хагаланы, атрубақәа рыла ҩныцыԥхьаӡа, ахьхьаҳәа акран ала аӡы аауазаап, аха Аҭараа рыԥхыӡгьы иаламшәацт. 
Ажәакала, адокумент ԥаршеиқәа еиқәырҽаҽаны иаарыцқьаны ҩажәа миллион аԥара рџьыба иҭалеит Чиковании Гогохиеи. Ҳзыргәаҟуа дара Аԥсны рықәцара ауп. 
Ажәа мыцхәы зышәҭахузеи!
Мышқәак ааҵхьаны, зыгәра ҳгоз ауаа рыла ЦК КПСС апартиа аконтроль рыстол иқәын, зыӡбахә сҳәаз «абомба». Иаарласны Чиковании, Гогохиеи амырхит. Аҩыџьагьы Қарҭҟа иргеит, ирҵәахит. 
Ишырҳәо еиԥш, ала ажьы ала иафаӡом. 
Иахьа уажәраанӡагьы, ҳара хҩык ҳада аӡәымзар аӡәгьы издырӡом иҟаҳҵаз. Иԥсаҭа шкәакәахааит Қоиава иԥсҭазаара даналҵ, ҳарӷьажәҩа даҳцәыӡит ҳҳәон Шамили сареи, ус заҳҳәоз здыруаз ҳҩыџьа заҵәык ҳакәын. 
Абарҭ ацәаҳәақәа ақьаад иананысҵа, Шамил сизаԥхьеит. Ҳамаӡа уажәшьҭа иҳәатәума ҳәа сиазҵааит. «Анарцә амҩа сықәгылоуп, уахь исыманы сцома, иуҭахызар, снапгьы аҵазыҩуеит, иҩы, икьыԥхь», – иҳәеит. 
Аҵыхәтәан.
КГБ архив аҟны  ишьҭоу ашәҟәы, уи излаҳәо ала, ишысҳәаз еиԥш, иҩит, иааркьаҿны даԥхьеит. Ишысҳәахьоу еиԥш, иаҳҩит х-ҩык ауаа, аеҳәшьцәа Шьаҟрыл-ԥҳацәеи сареи.
Ахкьыԥхьаа, ҳәарада, иҟоуп.
Аха уаҟа аӡәымзар аӡәы ҳнапы аҵаҩӡам. 
Хыхь изныкымкәа, ҩынтәымкәа исҳәеит Аԥсны КГБ аӡбахә. Уажәшьҭа иаҳа иаахтны иҳәатәуп дареи сареи ҷыдала ҳаизыҟазаашьа.
Ҩажәак еихысҳәаалоит. Балтикатәи амшын аԥшаҳәаҿы инхо ажәларқәа, Анцәа иџьшьаны, аоккупантцәа ианрымпыҵыҵ, ареспублика Латвиа, Литва, Естониа анапхгареи, апарламентқәеи ирыӡбеит абасеиԥш: Дара рҿы Кремль агентцәа ирарҳәеит, шәхы шәрыцқьа, иаахтны ишәҳәа ҳажәларқәа рыцәгьа шышәҳәоз, ишәҳәа шәшахьхәыз, убри ашьҭахь ишәанаҳажьуеит рҳәеит. Инацырҵеит даҽакгьы. Уи ҟазымҵаз шәҭаҳкӡом, аха шәхала шәықәҵны шәца рҳәеит. Убас иагьыҟалеит. Уи зхысҳәаауа аилкаара мариоуп.
Гәнаҳарак сымазҭгьы, иаахтны сыжәлар гәакьа ираҳәан, убасеиԥш ацәгьара шәзызухьеит, – ҳәа, сықәҵны сцон. Еилкаауп, уигьы егьигьы зыҟасымҵаз, избанзар сыламыс цқьоуп, аныхаҿы сықәуеит. 
Абарҭ ажәақәа рышьҭахь ишәасҳәоит аҟаԥшьқәеи сареи иҳахьыз. 
Атәанчарахьы дцахьеит Анцәа иџьшьаны, дынхоит-дынҵуеит Ражден Ҷкотуа. Ҳанеибадыр аҽны инаркны, иахьагьы ҳаҭыр еиқәаҳҵоит, ҳчеиџьыкақәа еилоуп. Дахьынӡаздыруала, даԥсуа цқьоуп гәыла-ԥсылагьы, гәыла-гәаҵәалагьы. Уҳәан-сҳәанла исаҳахьан КГБ аҟны аус иуеит ҳәа. 
1967 шықәсазы, ақырҭуа чынуаа дуқәа ҩыџьа рықәгара ҳабз шалаз гәҩарас ирыман аҟаԥшьқәа, аха ишьақәзырӷәӷәаша афактқәа рымамызт. Хымԥада Қарҭаа ирыдырҵеит дара рахь сиаганы, маӡала цәгьаҳәаҩыс сҟарҵарц, убри аҿаԥагьы сҿарҵарц, ашьамҭлаҳәқәа сышьарҵарц. 
«Брехаловка» аҟны акаҳуа анаҳжә ашьҭахь, сҩагылан санцоз, ҳаимҩалацәаны дцозшәа, даасыхьӡан, иаархааны ус ҿааиҭит Ражден: 
– Ҳаҩхалап, ҳааицәажәап, – иҳәан, инапы нақәикит асасааирҭа «Абхазиа». 
Ҳаҩхалеит аҩбатәи аихагыла. Уадак ашә ацаԥха ааиртын ҳныҩналеит. Снаԥшы-ааԥшын игәасҭеит акаруаҭ, ма адиуан шгыламыз. Еилкаан ишусурҭа кабинетыз. 
Днахыкәша – аахыкәшо, уаҩрала даара ҳаҭыр сықәҵаны, еилыскаартә иҳәеит маӡала ара аус ицзуларц. Саргьы ииашаҵәҟьаны, гәыкала ҳаҭыр иқәҵаны даара сазхәыцны, иаахжәаны мап скыр, исзеицәахоит ҳәа ӡбаны, иаархааны иасҳәеит, мышкы-ҩымш сазхәыцып, уаасԥеиԥш, – ҳәа. Убри ала аҽны ҳаиԥырҵит. Аха идҵа, хымԥада, ирласны иҟаҵатәызар акәхарын, ажәакала, даҽа ҩынтәгьы хынтәгьы исеиҳәеит. Уажәшьҭа иҳәатәхеит иҟасҵаша. Егьы схәыцыргьы исзымӡбеит. Даара зыгәра згоз, сыуак, уаҩ ҟәыӷак сиазҵааит, ишԥаҟасҵари, иҟасҵарызеи исԥырҵырц азыҳәан ҳәа. Сымҩашьаӡеит дышҟәыӷаз. Иаасеиҳәаз егьыҟасҵеит. Ԥаса аҵкысгьы, иаҳа лассы-лассы анеира салагеит «Брехаловкаҟа». Ражден даныҟам, рызегьы ишраҳауа, аҳәара салагеит аҟԥшьқәа сшыхҭаркыз. Сара ишсаҳауа акгьы шәымҳәалан, шәыцәгьа сҳәалоит ҳәа, артист бзиак иеиԥш сахыччо аҳәара салагеит, изасҳәозгьы рызхара иччон. Уаҳа уи аӡбахә имҳәакәа сааигәара дмааиуа дҟасҵеит, ишысҳәаз, иахьагьы уаҩԥсык, аԥсуак иаҳасабала, ҳаҭыр еиқәаҳҵоит. Уи аӡбахә мҳәакәа ҳҩыџьагьы ҳааԥышәарччоит. 
Хымԥада Қарҭаа сара сзыҳәан «Болтун» ҳәа иарҳәеит. Убри ала дареи сареи наӡаӡа ҳаилгеит. Сажәа заҳауа, сара сԥышәа, шәхы иашәырхәар ҟалоит, арԥарцәа. Убри иахьӡуп ахыхьчара, ууаҩра аиқәырхара!
Асовет уаа ҟәыӷацәа аҿаԥа рҿазҵоз ацензура, анцәа иџьшьаны, иқәӡааит. Аха наӡаӡа иаанхароуп даҽа цензурак. Уи иахьӡуп аламыс, иуаҩра, иаԥсуара. Ҳҟәыӷацәа ирҳәахьеит даҽакала: «Аҩсҭаа иидыруа зегьы аҳәара даналага даҩысҭаахеит,» – ҳәа. 
Исуалԥшьоуп даҽазнык аҳәара, ҳаамҭазтәи аԥсуаа рҭоурых аҿы адаҟьа ҿыц аазыртыз ахшыҩҵак ду: «Абхазия не может более оставаться на автономных началах в составе Грузинской ССР.» Уи рымӡбеит ҩыџьа, хҩык, мамзаргьы гәыԥҩык. Жәлар реизараҿы ажәлар ирҳәеит, ажәлар ақәшаҳаҭны, ақьаад ианҵаны, зықьҩыла рыхьыӡқәа рыжәлақәа аҵаҩны, ишьҭырхит. Сентиабр (цәыббра) 30, 1993 шықәса азынӡа, уи еиҳау даҽа документк ҳҭоурых иаздыруам.




АҨБАТӘИ АХЫ
Санҵамҭақәа актәи ахәҭа аҟны иааркьаҿны салацәажәеит сыдрама «Аҳақ ашәара» иалхны, Аҟәатәи аҳәынҭқарратә драматә театр аҟны иқәыргылаз аспектакль.
Сахьаркыратә ҩымҭак аҳасабала, сҩымҭақәа иреиӷьқәоу иреиуам. Ианыԥшит сқәыԥшра, сԥышәа амаҷра, адраматургиатә жанр азакәанқәа рымдырра. Аха сҩымҭақәа зегь реиҳа иаҳа иазааигәахеит аԥсҭазаараҿ иҟалаз аиашаҵәҟьа. Иаахтны иҳәан 1937 – 1940 ашықәсқәа раан, харада – барада икыдҵаны иршьуаз, рыцәгьа ҳәаны идырӡуаз ауаа иахьагьы амчқәа шрымоу.
Аҩымҭа ахылҵит, Н.С. Хрушьчов инапхгара азыҳәан «Оттепель» зыхьӡырҵаз, апартиа аҩажәатәи аизара ду аҟны, апалач Сталин изыҳәан Никита Сергеи-иԥа иҟаиҵаз ажәахә. Афактқәа ааганы, ииҳәақәаз иаԥхьаҟа иара ихаҭа убасҟак иԥырхагахеит, В.И. Сталин ивагылаз ауаа иааидгылан Н. С. Хрушьчов дамырхит. Кремль ддәылырцеит. Аха иҟарҵаз аҳәынҭқарра ду амҩа ианиҵеит. Алашьцара иалаҷҷаз амра ашәахәа иаҩызахеит. 
Ҳәарада, аиашаҵәҟьа зегьы ҳәашьа амамызт. Иаҳҳәап, изгәаӷьуадаз аиашаҵәҟьа аҳәара СССР ишьаҭаркны В.И. Ленин – Улианов, имч ду аман 1922 шықәсазы, абольшевикцәа иҟарҵаз ацензура, аиаша аҿаԥа аҿазҵаз. 
Убарҭқәа рыҟнытә, абжа-аиҭабжагьы аҳәара азхеит аспектакль «Аҳақ ашәара» ихәырны ԥсышьацәгьа аҭаразы. 
Аԥхьаҩцәа иргәаласыршәап:
1966 шықәса, маи (лаҵара) 31 ахәылԥаз иҟан аспектакль «Аҳақ ашәара» апремиера. Иқәиргылеит арежиссиор Хәыта Џьопуа. Асахьаҭыхҩы Ҭ. Жваниа, амузыка – М. Берикашвили, иахьагьы ирҳәало ашәа «Амшын иасуеит, иасуеит аҟәара». 
Ароль хадақәа нарыгӡон иреиӷьӡаз актиорцәа: Леуарса Касланӡиа, Минадора Зыхәба, Разынбеи Агрба, Иван Кокосқьериа, Нурбеи Камкиа, Еҭери Коӷониа уҳәа уб. иҵ.
Абасеиԥш ахьӡ-аԥша дуқәа змақәаз актиорцәа аспектакль ақәҿиара даараӡа иацхраауан. 
Апремиера ҟалаанӡагьы, Аҟәа мацара акәым, Аԥсны зегьы аӡбахә неихьан, ирылаҩхьан. Уи еиҳарак иҟазҵоз, Аҟәа ианддырбалакь ашьҭахь, раион цыԥхьаӡа ахәаԥшцәа ишдырбахо ҳәа афишақәа кыдырҵахьан. Усҟан аԥсуа театр ажәлар иртәын.
Апремиера ауха иахәаԥшырц абилеҭқәа ззымхақәаз иаархәеит адырҩауха, уи зысҳәо ҳаԥхьаҟа еилышәкаап. Еиҳараӡак абилеҭқәа аархәеит аҿарацәа, астудентцәа. 
Аспектакль ақәҿиара аиурц азыҳәан иацхраақәоз иреиуан даҽакгьы. Амч амоуӡацызт ателехәаԥшра, ԥхыӡгьы избахьадаз, зыԥсы ҭоу ажәа ахәаҽра иашьҭоу аинтернет. 
Инацҵатәуп даҽакгьы. Усҟан аԥсуа театр адоуҳатә – культуратә хәышҭаара дуун. Шәҩыла аԥсуаа хыбрак аҟны еизганы, еилартәаны, ашьха ӡыхьеиԥш, ицқьаӡа аԥсышәала рацәажәара, шәазхәыц шаҟа аҵанакуаз.
Сажәа снаԥыҩланы исҳәап, аспектакль ақәҿиара азҭаз ҿырԥштәы заҵәык. 
Атеатр азал аҟны иамоу аложаҿ ҳтәан исзааигәаз сҩызаки сареи.
– Улыхәаԥш, азал ахԥатәи ариад аҟны итәоу аԥҳәызба, дааҟәымҵӡакәа лылабжышқәа лрыцқьоит, зны-зынла иныҵакны дҵәуоит, – иҳәеит исыватәаз сҩыза. Иагьиашаҵәҟьаны, аԥҳәызба аҵәуара даҿын. Илыдтәалаз ахаҵарԥыс лара лышҟа даахьаҳәын, уажәы-уажә ажәақәак леиҳәон.
Аҩыџьегьы рҽеилаҳәашьала, ԥшра-сахьала исцәымҩашьартә цқьа снарыхәаԥшит, аспектакль ашьҭахь снарацәажәарц, убас иагьыҟасҵеит. Аешьеи-еиҳәшьеи Анцәа иџьшьаны, аҩыџьегьы иахьагьы рыԥсы ҭоуп, ажәлар рҿы инаҳаракны ҳаҭыр зқәу уаауп – урҭ Лилии Сергеи Бганбақәа роуп. 
Ишысҳәаз еиԥш, аспектакль ашьҭахь, афоиеи аҟны снарыдгылан:
– Абриаҟара бгәы иасыртәы, алабжыш кабыԥсартә ибанаҳәазеи аспектакль? – ҳәа сналазҵааит, зыблақәа ҟаԥшьӡа итәаз Лили.
– Сашьеи, сареи саби иаҳҭоурыхуп иуҩыз, идуӡӡаны иҭабуп. Харада-барада дҭаркит, инышәынҭрагьы ҳамам, – лҳәан, еиҭах лылабжышқәа ҩхаҟәҟәалеит.
– Ҳхәыҷра зегьы иаҳхаагеит «ажәлар раӷа ихшаз» ҳәа иааҳахәаԥшуа, – нациҵеит Сергеи. 
– Уаҟа шәаргьы саргьы лахьынҵала ҳаиԥшуп, – сҳәеит, – саб иашьа гәакьа ашьра иқәырҵан, ашьҭахь излеилаҳкааз ала, Аӡҩыбжьа, уажәы Ахалдаба аҳаблаҿы, иреихсны иҩызцәеи иареи рыԥсы шҭаз иржит. Саб раԥхьа ашьра иқәырҵеит, ашьҭахь жәашықәса иқәҵаны дхырҵеит. Рыцәгьа зҳәақәаз иахьагьы рыԥсы ҭоуп, уимоу, сқыҭантәиқәоуп. 
– Иаҳзууа абзиара иаҳхашҭуам, Абзиараз, ҳаиԥылааит, – рҳәеит «атрацкист, жәлар раӷа» иԥеи иԥҳаи. 
Аамҭақәак ҵхьаны, аҭаацәара салалаанӡа, схала суада сыҩнан. Ашә аҵәҵәа абжьы ган, иаасыртызар, аешьеи аеҳәшьеи Бганбақәа сышә илагылан. 
– Ауадақәа шуоуз ҳаҳан ҳамҭа хәыҷык узааҳгеит, ҵаҟа уҳацылбаа, – рҳәан, ҳаицны агәарԥ ашҟа ҳналбааит, – ҳахьӡала абри аҩыратә стол уадтәаланы ԥшӡала уҩлааит, – рҳәеит. Сахәаԥшызар, аҳәаанхыҵтәи аҩыратә стол.
Иџьоушьаша, Сергеии сареи ҳаԥсҭазаараҿы, лахьынҵала даара ҳаиԥшхеит. Аԥсны Аџьынџьтәылатә еибашьраан иҷкәынцәа аҩыџьегьы еибашьуан. Руаӡәк иԥсҭазаара ахҭниҵеит иԥсадгьыл Аԥсны. Саргьы сыҷкәынцәа аҩыџьегьы еибашьуан. Ҳазшаз ҳрыцҳаишьан, насыԥла еибганы иалҵит. Аха ашьҭахь, сыҷкәын аиҵбы, автомат мыжда ширыцқьоз ицәҭҟьан дҭахеит. 
Аибашьра анцоз абџьар иашьцылаз анаркотик ирзаҩызахеит. Хыхьчагас, еиқәырхагас имаз абџьар имухыр, дахԥсаауа аҟынӡа днанагоит. Уи ԥысшәахьеит сара схаҭа. Гагра ҳара ҳтәқәа ианыргоз ашьха Амзара аидыслара ду аан, ааигәараҵәҟьа салашәеит, сымаҳә саҳәшьа лхаҵа, иашьа еиҵбы Даур Барцыц, убраҟа, ашьха амзара анаараҿы ҳамҭас исиҭеит атапанча «Макаров». Убасҟак сашьцылеит, акалам аҵкьыс еиӷьасшьо. Мрагыларахьтәи афронт ашҟа санцоз, сааҟәымҵӡакәа стапанча гәхьаазгон, схы иасны, схы сзымдыруа сырхәаанӡа ҩнык аҵаҟа саныҩнарыжьыз, стапанча сымазҭгьы сеиқәнархон ҳәа сазхәыцуан. Сеиқәырхара акәым еиҳагьы сҭанархон Лыхны исымҵәахызҭгьы. Сеибганы санрымпыҵыҵ, шықәсқәак сшәыра иҭаҵаны, сахьцалак исыман, ашьҭахь, изулакгьы, схы саиааины, исзааигәаз аӡәы исҭеит, исԥырызгеит. Сыҷкәын иан гәаҟ, анацәа зегь реиԥш, лыҷкәын иавтомат лҵәахит иахьимбашаз. Мызқәак ҵхьаны, знызаҵәык исыҭ, ижьакцоит исрыцқьоит, нас ибысҭоит ҳәа даныхҭеик, дрыцҳашьаны инеиркны доусы ҳусқәа рахь ҳцеит. Аҩны ихала дыҟан илахьынҵа дзахымԥеит. 
Сергеи Бганбеи сареи, ҳаныхәыҷыз, ҳгәы-ҳгәаҵәа ашәеиқәаҵәала иҭазыҳәҳәаз Иосиф Џьугашвили, жәашықәсала зхы ҭиҟьоз, дара иреиӷьу амилаҭ адунеиаҿ иҟаӡам ҳәа агәра зиргоз ижәлар гәакьа, Сергеии сареи ҳақәрахь ҳаннеи ашәеиқәаҵәа еиҭаҳшәырҵеит. Аха аԥсуаа ибзианы ирҳәахьеит Анцәа дҳамоуп ҳәа. Сергеи Бганбеи сареи ҳмаҭацәа ашкол аҟны аҵара еицырҵоит. 
Ҳазыхынҳәып, схатәы ԥсҭазаара шьаҭанкыла изыԥсахыз, ианызыҩуаз аҽны снапы ԥҵәандаз сҳәартә аҟынӡа сназгаз аспектакль «Аҳақ ашәара» апремиера ауха ашҟа. 
Арҭ ацәаҳәақәа ирыԥхьо имарианы еиликаауеит, аспектакль ианалга, арежиссиори сареи асцена аҟны ҳнеины, ахәаԥшцәа иҭабуп ҳәа нараҳәаны, мҵәыжәҩада сԥыруа, атеатр сдәылҵаанӡа, иаалырҟьаны снарԥхьеит атеатр адиректор икабинет ашҟа… Аҩныҟа ацара акәым, ирласны ателефон аимадара аҟны снеины, аҭел сылзасырц иӡбаны исыман, Москва исзыԥшыз аԥҳәызба. 
Адиректор икабинет сныҩналазар, илахь еиқәшьшьы дгылоуп Хәыта Џьопуа. Ҩыџьа ахацәа, цәгьара бааԥсык шыҟаиҵоз дақәыркызшәа, еилашәаны, амамиқәара рыблақәа  ирхыхәхәо дыкҿацаланы иацәажәара иаҿуп. Инеимда – ааимдо ҩынтәгьы иазҵаауеит: 
– Уара уоума ари апиеса ықәзыргылаз?
– Сара соуп.
– Изҩызгьы уаргьы шәеиԥшуп!
Ҿымҭӡакәа итәаз адиректор, ашьшьыҳәа дҩагылан, аҭӡамц аҟны икнаҳаз афиша аадижәан, иааикәарҽны, истол иқәиҵарц дшаҿыз, анҭ ахацәа руаӡәк иааимихын, иҵегьы иааирҽын «Сара изгароуп» иҳәеит. Нас сара сахь даахьаҳәын:
– Уара уоума, асовет мчы иаҿагыло апиеса зҩыз?! – иаасгәыдиҵеит ажәа хьанҭақәа. 
– Асовет мчы иаҳагьы иазеиӷьуп ҳәа агәра ганы сыҟоуп, – сҳәеит, сҽаарԥагьаны, изҩыз закәу уара уаҵкьысгьы сара издыруеит ҳәа аанаго. Иаҳа ҿыӷәӷәала сызцәажәоз, аспектакль иауз ақәҿиара адагьы, уаанӡа уҳәан-сҳәан ада, сыблала избартә, рыбжьы слымҳақәа ирҭаҩыртә ҳаиҿамҳацызт аҟаԥшьқәеи сареи. Уҳәан-сҳәанла зысҳәаз, сани саби дара рзыҳәан иныҵакны, цәымӷрала иҭәны рыӡбахәқәа ахьырҳәоз мацара акәым Аҟәа, уажәы Нико Марр ихьӡ зху амҩадуи Дырмит Гәлиа ихьӡ зху амҩадуи ахьааихало, Аԥсны КГБ ахыбра ҩажәижәабатәи ашықәсқәа раангьы убраҟа иҟан НКВД.
Иуадақәа рԥенџьыр аҟнытә днаԥшны ибартә дынхон саншьа Пата Кәаӷәаниа. Аҟәа ашкол санҭаз, рыҩны снеилон-сааилон. Ҽнак ҳашцәажәоз аԥенџьыр ааиртын: 
– Унаԥши, абри ахыбра ҿаасҭа аҟны, еиҳарак уахынла, аԥсуаа иргәаҟны, иҟәаҟәаны иршьуан. Аҵых иналакны, акәба еиԥшха, амашьынақәа ирҭажьны, аԥсыбаҩқәа мамзаргьы, макьана зыԥсы ҭақәаз рыманы ицон, – ҳәа ҿааиҭит цәымӷрала иҭәны иажәақәа. Инарҵауланы даақәԥсычҳан инациҵеит, – уахынла, аҵхыбжьон идыргәаҟуаз ахацәеи аҳәсеи рыбжьы гәыҭшьаагаха ҳарцәомызт. Ҳшәаны, алашарақәа ырцәан ҳтәан.
– Шәара шәтәан, аха ҳара ахәыҷқәа ахыза ҳцәыҵаланы, ҳабжьқәа аӡәгьы имаҳартә, иҳәҳәоз ауаа ҳзымчҳакәа ҳҵәуон, – ҳәа нацылҵеит Пата иԥҳа Диана.
Абар уажәы, сыԥсҭазаараҿы реиҳа иреиӷьыз ахәылԥаз ауха, аргамаду саԥхьа игылоуп ауаа ргәаҟны изшьуаз «аҟаԥшьқәа!». «Изҩыз асовет мчы иаҳагьы иазеиӷьуп» анысҳәа, абзиа сҳәаз џьшьаны, иаҳагьы исзеицәаз сҳәазаап. 
– Асовет мчы иазеиӷьу иазеицәоу здыруа ҳара ҳауп, – иҳәеит афиша еикәарҽны изкыз. 
– Уаҳа асценахь неишьа амаӡам, уаҵәы асааҭ жәба рзы аус ахьаауа ҳаузыԥшуп – рҳәан, идәылҵны ианцоз сахьнеишаз аҭыԥи акабинет аномери насарҳәеит. 
Ҩажәак еихысҳәаалоит:
– Спиеса «Аҳақ ашәара», абжа аиҭабжа аҟара изҳәоз азыҳәан, «изҩыз асовет мчы иаҳагьы иазеиӷьуп» анысҳәа, убарҭ сажәақәа аасгәалашәеит акыр шықәса ҵхьаны. 
Сажәақәа даҽакын, аха рҵакы акакәын.
1978 шықәса, март 11 аҽны Аԥсны ашәҟәҩҩцәа Реидгыла аҟны имҩаԥысуан апартиатә еизара. Азҵаара ықәгылан ашәҟәыҩҩы Никәала Ҳашыги сареи апартиеи ашәҟәыҩҩцәа Реидгылеи ҳалцара. Уинахыс иҟьаҟьаӡа абахҭа ашә аатуан ҳара ҳзыҳәан. Аха уи ҟаҵатәын Сталини Бериеи рхаан ишыҟарҵоз еиԥш, иаҳҳәап, ашәҟәыҩҩцәа рнапала ишҭаркыз, дара рнапала ишыршьыз Самсон Ҷанбеи Леонти Лабахәуеи. Иҟалахьаз аиҭаҟалара иаҿын уи аҽны, асабшаҽны.
1937 шықәса, ииуль 4 аҽны аилатәара рыман ашәҟәыҩҩцәа, аԥсуа сектор. Апротокол аҟынтә иаазгоит ажәақәак: «Чанба я заранее предупреждал о вредности стихотворения Лабахуа. Лабахуа написал вредное, враждебное стихотворение и за это он должен ответить». (Уахәаԥш ашәҟәы М. Лабахәуа «Апоет диуеит, аха дыԥсӡом» ад. 131). Ахымҩас аҵкьыс еицәахаз арҭ ажәақәа зҳәаз ихьӡи ижәлеи апротокол аҟны ианымзҭгьы араҟа исҳәаӡомызт. Иҳәеит М. Ҳашба. Хыхь иаазгаз иажәақәа иҵегь инацҵан апротокол ианқәоу: «Я уже не раз сигнализировал об этом».
Убри аҽны, ишысҳәаз еиԥш, аԥсуа шәҟәыҩҩцәа рнапала, ҩыџьа аԥсуа шәҟәыҩҩцәа ашьауӷа анрықәырҵаз, убри аизараҿы, дыҟан зҭәымҭа  иҭагылаз ашәҟәыҩҩы, убраҟа деигәырӷьаны иҳәеит: «Надо чаще собирать такие собрания», ҳәа. Уи иаанагон «чаще» аизарақәа ҟаҵаны «чаще» ауаа рырӡра, икыдҵаны рышьра. Арҭ ажәақәа зҳәаз апротокол аҟны ианымызҭгьы исҳәаӡомызт. Иҳәеит И. Папасқьыр. (Уахәаԥш, хыхь зыӡбахә сҳәаз ашәҟәы ад. 132). Убри ауаҩ ихаҭаҵәҟьа ишысҳәаз еиԥш, 1978 шықәса, март 11, Ашәҟәыҩҩцәа реидгыла апартиа еизара аҟны, абраҟагьы ԥаса аан еиԥш, урыс бызшәала, ихы сықәкны, – дҿаҳа-ҿагәо ус ҿааиҭит: «Ты, ты, ма-маладой писатель, что тебе сделал Советская власть, что тебе плохо сделала, что так не не навидишь?!» – аԥсышәала инациҵеит, апротокол зыҩуаз К. Ломиа иахь дынхьаҳәын, – ианҵа апротокол сажәақәа, – хымԥада, дацәшәеит иажәа «ссирӡақәа» ҳаԥсуа культура аҭоурых иацәыӡыр ҳәа. Баша дшәон. Ажәак агмырхакәа, ишԥаҟаиҵагәышьоз, апротокол ианиҵеит К. Ломиа. (Уахәаԥш, аха уабахәаԥшуеи, иахьагьы акьыԥхь ианымлаӡац уи апротокол еиқәаҵәа. Аха апротокол аҵакы хада акьыԥхь ианылеит. Иаазгоит ацитата: «На днях у нас (Союз писателей) состоялось партиное собрание, на котором было обсуждено клеветническое письмо,» – сказал секретарь правления Союза писателей К.Ш. Ломиа (уахәаԥш агазеҭ «Советская Абхазия» март 22, 1978г.)
– «Клеветническое письмо» ҳәа ззиҳәаз, декабр 10, 1977 ш. рзы 130-ҩык аԥсуаа ҳнапы аҵаҩны Москваҟа ишьҭыз акәын. 
Асовет мчы абриаҟара изуцәымӷузеи, цәгьарас иузнаузеи?» ҳәа ииҳәаз ажәақәа зну апротокол иахьагьы акьыԥхь ианымлаӡацт. Уи, абахҭа сҭаркырц ажәа бааԥсқәа зҳәаз, жәлар рышәҟәыҩҩы, адепутат,издыруамызт, иара еиԥшу ауаа шракәу изыхҟьаз СССР ахыбгалара. Дзыхӡыӡаауаз аҳәынҭқарра анеилаҳауаз иҩымҭақәа аманы ицеит џьаҳанымҟа ианцоз. Ишысҳәаз, уи апротокол еиқәаҵәа иахьагьы акьыԥхь ианымлаӡацт. Сгәанала, макьаназы кьыԥхьшьа амаӡам, избанзар, хыхь иаазгаз ацәаҳәақәа аиԥш зеиԥшқәоу иҵегьы анқәоуп. 
Арҭ сцәаҳәақәа ирыԥхьо, схаҭагьы схы сазҵаауеит, абасеиԥш иҟоу адокументқәа, рыхьӡқәа ишану, акьыԥхь ианҵатәу ианҵатәыму, даҽакала иуҳәозар, иҳәатәуи иҳәатәыму?
 Ҳазыхынҳәып аспектакль «Аҳақ ашәара» апремиера ашҟа. «Аҟаԥшьқәа» ирҳәаз иҟаҵатәгәышьан.  Адырҩаҽны, ианырҳәаз асааҭ азы снеит КГБ аҟны. Аҩыџьегьы инеимда – ааимдо исырҭаз азҵаарақәа зегьреиҳа иџьасшьақәаз раԥхьа игылоуп акы. Снапҩымҭа инапы ақәкны ҿааиҭит руаӡәк:
– Абри, уара ухала иуҩыма? – еидгәаланы иаашьҭихит, икышьа убас иҟан, ицҳаз амаҭ ахәдацәа икызшәа.
– Ааи, схала изҩит, егьырҭ сҩымҭақәа зегьы реиԥш, – сҳәеит.– Иуцхраауадаз?
Азныказ исҳәо сҿамшәо саанхеит. 
– Аматериалқәа, иуаҳама, аматериалқәа узҭодаз?
Асеиԥш иҟаз азҵаара бзамыҟәқәа, ԥсыхәа ахьынӡамаз ирҟәымшәышәны аҭакқәа ҟаҵаны ҳаицәажәара ҳалгеит ҳәа сышгәыӷуаз, заа иӡбаны ирымазар акәхарын, иаасгәыдырҵеит, акырӡа зҵазкуаз ажәақәа. «Ҳара ҳзин умамкәа Аҟәа уалҵны ацара азин умаӡам,» – рҳәеит. «Уажәыцәҟьа Москваҟа сцароуп, бзиа избо аԥҳәызба дысзыԥшуп,» – ҳәа сқьышә иаақәххит. Еилыскааит сахьтәаз ахыбра закәыз. «Азин ҟашәҵа даҽазнык аҟара ирбааит аспектакль, атеатр иамкуа абилетқәа аархәахьеит,» – сҳәагәышьеит, сажәақәа акгьы шырмыӡбуаз шыздыруазгьы. 
– Иахьа, атеатр аҟны иуаҳамҳәеи, ари, иубама ари?! – иҵегьы ахәдацәа иҵкааны, «ицҳаз амаҭ» сқьышә иқәкуа, – ари уаҳа дунеихаан асценахь инеиӡом! Еилукаама?!
 Еилыскааит, аха агәра згар сҭахымызт, ҩымҭа хәыҷқәак рыла ракәым, ишырыӡбоз асовет уаа реиԥш, ишыҟац иҟоу Л.П. Бериа ихаантәи НКВД. Акы заҵәык иахьеиӷьхаз Лавренти Павел иԥа ихаан асовет уаҩы иԥеиԥш рыӡбуан хҩык, «троика» ҳәа изышьҭаз, даҽаџьарагьы еиҳа еиӷьхеит, «ажәлар раӷацәа» рлахьынҵа рыӡбуан абахҭа аҟныҵәҟьа. Урҭқәа сеиҳәахьан сзыхшаз саб. 
Иашьеиҳаби иареи, Дранда абахҭа аҟны акәын иахьҭакыз. Иашьеиҳаб Қәыџьмахан «ашьра уқәаҳҵеит, араҟа унапы аҵаҩы ушақәшаҳаҭу,» – анырҳәа, дыршьыр дшақәшаҳаҭу зқәыз, дара «Троикаагьы» зхатәаз амҿтәы стол аашьҭԥааны, иркьынааны ршьапқәа кыдҟьаны иааԥиҵәҵәан, астол ашьапы ала ишилшоз рысра далагеит. Блеихаҟәысрак иалагӡаны ахҩыкгьы рхы иамыхәо еилаижьит, аха иаргьы иаразнак алабақәа рыла убасҟак дырҟәаҟәеит, дырҳәазаны, иашьа, саб дахьҭакыз акамера дыҩнарыжьит. «Иҟалап убри акәзар сара сеиқәзырхаз», – иҳәалон саб. Иара, сабгьы днаганы, ашьра уқәуп ҳәа наиаҳәаны, ушақәшаҳаҭу унапы аҵаҩ анырҳәа, ажәак мҳәакәа инапы анаҵаиҩы, ашьажәцәа руаӡәк: «Аа, уара, ауаҩ ҟәыӷа! Иаҳҳәо иаразнак еиликаауеит. Уҭаацәароума, ахшара умоума?!» – диазҵааит. «Ҩыџьа сымоуп. Исабицәоуп. Изааӡода, исхымшар иеиӷьын,» – иҳәеит. «Аа, аԥсуа ҟәыӷа!– Ишәмаҳаи ииҳәаз? – ҿааиҭит гыршәала, уаанӡагьы ицәажәоз. – Еиликааит, уара, аԥсуаа рзыҳәан ахшароура аамҭа наӡаӡа ишцаз. Ҳаиҟәаҵып, даҳшьрым». Ажәа «расстрелять» аарԥсахын, жәашықәса иқәҵаны Сибраҟа дхырҵеит. Саб иашьеи иареи ирыхьқәаз идыруазшәоуп изиҳәаз: «Ахага аиха кны уаԥхьа дгылазар, убз ҭыганы иумырбан,» – ҳәа. Иаҳагьы ирҟәымшәышәны ирҳәахьеит ҳабацәа: «Амшә иакыз «баба» – иҳәеит. 
«Тройка» аҭыԥ аҟны, «Двойка» спиеса алахьынҵа анырыӡба, убри ауха нахыс, изызӡарызеи, аспектакль аиқәырхара саҟәыҵӡаны, азхәыцра салагеит схы шеиқәсырхаша, цәала-жьыла, уаҩралагьы. «Исычҳап. Иааип сара саамҭа!» – сҳәеит сгәанала. Сыԥхыӡгьы иаламшәацызт, «Тройка» акәым «Двойкагьы». Ианыҟамло аамҭа ишаиааиуаз аамҭа, абасҟак аҭыӡшәа зхылҵыз адрама «Аҳақ ашәара» асаби иацәажәашьа еиԥшха иахәаԥшыртә аамҭа иаҳҳәап, уажәы Калашников иавтомат зку, ԥышәарччала дышихәаԥшу еиԥш аԥилҭа зку. 
Ауардын каҳаны ахәдаџьал хымжәарц иаҵадыргылоит асаԥыџь. Уаанӡагьы ус хьанҭақәак срықәшәахьан, аха еснагь ианаамҭаз дласывагылон саб, убасҟак ажәақәак сеиҳәон, иӡааҟәрыло ауаҩы знапы изыркыз ауаҩы диеиԥшха. Уажәы ажәала сгәы арӷәӷәара акәымкәа, иӡбеит даҽакала. 
КГБ аҟнытә санааи, қьырала сахьыҩназ аҩны абарҵаҿы дтәаны дысзыԥшын саб. 
– Иҟалақәаз саҳаит. Угәы каумыжьын. Ишукыц икыз укалам. Сзааз уасҳәап, дад, даныҷкәыназ аахыс ибзианы дыздыруеит Леуарса Касланӡиа, Минадора Зыхә-ԥҳа, дад, иудыруазар акәхап, абарҭ ауаа дуқәа схаҭа снеины срацәажәар сҭахуп, – иҳәеит. 
– Пыза, – ус иаҳҳәон ихшаз зегьы, урҭ акгьы рылшаӡом. Изҩыз алахьынҵа зыӡбуа даҽа уаауп, – сҳәеит, ҳәарада, исымҳәаӡеит изусҭацәоу.
Дааԥышәырччан:
– Утеатр хәыҷы акәым, дад, Аԥсны зегьы аԥеиԥш рыӡбуеит «аҟаԥшьқәа». Иухоумыршҭын, дад, алаапк изааӡаз аԥшәмагьы дафоит. Бериа дызгаз даргьы агоит. Сара сзааз иуҳәаз азыҳәан акәӡам. Абарҭ ауаа, Леуарсеи Минадореи иахьынхо рыҩны снаг, ажәақәак расҳәар сҭахуп, – иҳәеит.
Санқәыԥшыз аахыс, аби аԥеи реиԥш акәымкәа, хшыҩла ҳаиҟароу џьушьап, ҳгәаанагарақәа еибаҳҳәон, иеиӷьыз алаҳхуан, ҳәарада, иара ииҳәаз еиҳа еиӷьхон, аха сгәы иахәон дахьсазҵаауаз. 
– Пыза, иахьынхо ибзианы издыруеит. Ҩнык еицыҩноуп. Ҳнеип, аха ироуҳәои?
– Схәыҷы ихҟьаны акыр шәақәшәозар ҳәа ажәақәак расҳәар сҭахуп, – иҳәеит. Ашықәс еиқәаҵәақәа зхаҭа изхызгаз ауаҩ, уажәы ииҳәаз ажәақәа реилкаара мариан. Амаҭ иушьыргьы, иахьушьыз аҭыԥ адгьыл акраамҭа ашҳам алоуп. 
– Папа, иумдыруеи, уареи сареи есқьаангьы ҳаизҵааны ҳус ҳаӡбалон. Угәы иалымсын, зыӡбахә уҳәаз рышҟа анеира, рацәажәара аҭахӡам. 
– Ибзиоуп. Уеилахазар акәхап. Ус анакәха, дад, утеатр (ус азиҳәон аспектакль азыҳәан) иалақәоу зегьы, иудгыло уҩызцәагьы, уаҵәыҵәҟьа аҩныҟа, Аҭараҟа исызнаг, усырԥхашьом, – иҳәан, иҵегьы сгәы зырӷәӷәаша ажәақәак насаҳәаны, қьырала сахьыҩназ аҩны аанда акәыршан, агәашә хәыҷы ҿан. Агәашә аартны, даахьаҳәын: иажәақәа агәамч рылаҵаны, – уаб дукәхшоуп, узнылаз амҩа уанымҵын. Уҩызцәа умырӡын. 
Ишысҳәаз еиԥш, аспектакль апремиера раԥхьатәи амш адырҩаҽны ирацәаны абилеҭқәа рҭихьан. Убасҵәҟьа, араионқәа рҟынгьы, афишақәа кыдҵаны, ахәаԥшцәа ирырҭахьан абилеҭқәа. 
Ҳәарада, адырҩауха атеатр аԥхьа еизеит, абилеҭқәа аазхәаз раҵкьыс акырӡа еиҳаны ауаа. Еиҳараӡак еиднакылон, акыр жәашықәсала ихәаҽыз амилаҭ цәанырра уажәы иаҳа амч аиуа иахьалагаз.
Аҵх агәы еиҩнашаанӡа атеатр аԥхьа игылан еиҳараӡак аҿарацәа, џьоукы атеатр иҩналон, иаашәырты, аспектакль ҳшәырба ҳәа.
Уаҳа ԥысхәа анамоу, адырхаҽны ауха, Аԥсны аиҳабыра зегьы неит аспектакль иахәаԥшны аԥеиԥш рыӡбарц. Ҳәарада, ахәаԥшцәа намышьҭкәа.
Азал аҟны иԥшны итәоуп аиҳабыра зегьы. Аамҭа ааит. Аԥарда аатуам. Сара саҵкьысгьы дгәамҵ-хамҵуеит Хәта Џьопуа. Иҟалазеи? Аспектакль ароль хадақәа руак назыгӡоз актиор Нурбеи Камкиа, ихьыз иахьагьы исыздыруам, иаалырҟьаны дычмазаҩхеит. 
Аҭара, ҳаҩны ашҭаҿы сани саби иахьа ачеиџьыка аныҟарҵоз уаҟа дыҟан, аха ихьзеи ҳәа инеизҵаа–ааизҵаауан. Уахагьы уаҵәгьы атеатр ашҟа дзааиуа дыҟам ҳәа ҳаларҳәеит асцена аҟнытә. 
Аиҳабыра иҟарҵо рзымдыруа ианеилаха:
– Камкиа инаигӡоз ароль сара инасыгӡоит, – сҳәан, инацысҵеит, – шәара еиҳарак ишәаҳарц ишәҭаху, иахьынӡаздыруала, атекст ауп. Уи ҿырҳәала издыруеит, џьарак исхашҭыр, дыҟами асуфлиор, исыҵалҳәап.
Артистк иаҳасабала, ԥышәа хәыҷыкгьы сыман. Москва аинститут санҭаз, уажәы еицырдыруа артист Виачеслав Лапшини сареи кинок аҟны ҳаицыхәмархьан. Акинофильм иахьӡын «Если ты прав». Роль хәыҷык насыгӡон. 
Усҟан Аԥсны аобком актәи амаӡаныҟәгаҩыс дыҟан Валериан Кобахьиа, ахԥатәи амаӡаныҟәгаҩыс даман, аидеологиа знапы ианыз, Мџьыҭ Хәарцкиа, Аԥсны апреизидиум еиҳабыс даман Баграт Шьынқәба. Абарҭ зегьы рақәшаҳаҭрала инасыгӡеит Нурбеи Камкиа ироль. Аспектакль нагӡаны ҳаналга, асцена аҟнытә санылбаа:
– Ушышәҟәыҩҩыз здыруан, аха исыздыруамызт ушартистыз, – иҳәеит иажәақәа қьиарыла иҭәны, Валериан Осман-иԥа. Ицәажәашьала еилыскааит, артистцәеи аспектакльи шигәаԥхаз. Алаф аниҳәа ашьҭахь, аиҳабыра ихы нарықәкны, – аспектакль цәгьара ҳәа акгьы адсымбалеит, – аниҳәа, артистцәа зегьы еигәырӷьаны рнапы еинырҟьеит. Актәи амаӡаныҟәгаҩ ииҳәаз иамазкуадаз, – ахәаԥшцәа идшәырбала, – аниҳәа, деигәырӷьаны:
– Варериан Осман-иԥа, Аԥсны араионқәа зегьы рҟны афишақәа кнарҳахьеит. Ахәаԥшцәа абилеҭқәа рырҭахьеит, иаҳзыԥшуп, иҳәеит Хәта Џьопуа. 
– Шәцала, идшәырбала!
 Ажәакала, Аԥсны аиҳабыра рызегьы еиқәшаҳаҭны азин ҟарҵеит аспектакль «Аҳақ ашәара» ахәаԥшцәа иддырбаларц. Саргьы агәра згеит Аԥсны салҵны иахьысҭаху сцартә азин соуит ҳәа. Ишысҳәахьоу еиԥш, Валериан Осман-иԥеи сареи ицәгьамкәа ҳаибадыруан Лыхны ашкол санҭаз аахыс, насгьы Москва апартиатә школ данҭаз акырынтә ҳаиқәшәахьан, саҳәшьаду Ушьа Аҳә-ԥҳа лчеиџьыка еицаҳфахьан. Убарҭқәа схы иархәаны, иасҳәар ҟалон, Москва, схатәы уск азыҳәан сымцар ԥсыхәа сымам, КГБ сыршьҭуам, усыцхраа ҳәа. Аха еиҳагьы еицәастәыр ҟалап сҳәан, иасымҳәаӡеит. 
Уаанӡагьы ицәгьамкәан издыруан, Аԥсны аиҳабыра рнапқәа шҿаҳәаз, ражәа амч шмаҷыз. Уи ауха аргамаду иааԥшит Аԥсны аиҳабыра акьанџьақәа раҟара ишыладырҟәхьаз. Даҽакала иуҳәозар, аспектакль «Аҳақ ашәара» аадыртырц ирыӡбаз, ирҳәақәаз аӡҭахысра иаҩызахеит.
Идыру усуп, жәытәнатәаахыс Аԥсны еиқәырханы еиҳараӡак иаазго анхацәа роуп. Аԥсадгьыл аиқәырхара мацара акәындаз. Аԥсышәала ашәҟәы ҳаԥхьартә иҟазҵаз анхаҩы иҷкәын Дырмит Гәлиа иоуп. 
1955 шықәсазы, ачын дуқәа ракәӡам изыбзоуроу иахьҳауз ажурнал «Алашара». Уигьы ҟаиҵеит Дырмит ду, раԥхьаӡатәи аԥсуа газеҭ ҭзыжьыз. Ус шаҟа!
Арҭқәа изысҳәо, аспектакль «Аҳақ ашәара» Аҟәа, атеатр аҟны ирмышьҭызар, уи аиҳабыра ирусуп, аха ҳаргьы ҳуаауп, анхацәа ҳахьынхо, иааганы иаҳшәырба ҳәа, анаҟа-араҟа ақыҭақәа аизарақәа рымҩаԥгара иалагеит.
Афишақәа ахькыдырҵақәаз, абилеҭқәа ахьроухьаз акәындаз. Милаҭ цәаныррала згәаҵа ҭәыз аҿарацәа аизарақәа рҟны иаԥхьо иалагеит аспектакль «Аҳақ ашәара». Апремиера ҟалаанӡа, аӡыргара аҳасабала ианырҵахьан аобласттә газеҭ «Советская Абхазия». 
Атекст ианаԥхьалак, ижәбома, аиҳабыра ргазеҭ ианырҵеит ирҽхәаны, арахь ҳара иаҳдырбаӡом ҳәа аҳәара иалагеит. Ҳамч ақәхом ҳәа аҳәара, ҳәарада, иԥхаршьозар акәхарын. Ԥсыхәа анамоу даарԥхьеит Қырҭтәыла ацентр комитет аидеологиа знапы ианыз ахԥатәи амаӡаныҟәгаҩ Д. Г. Стуруа.
Дшааиҵәҟьаз Аԥсны аобком ашҟа снарԥхьеит спиеса мыжда наганы исҭарц. Хар амамкәан еиҭаган, аԥсшәа ззымдыруа атеатр аҟны ахәаԥшцәа арадио хәыҷқәа рыла ираҳартә. 
Аиаша ҳәатәуп, апиеса уаҩрала дазныҟәеит. Иаарласны даԥхьеит. Ирацәамкәа згәаҭақәак ҟаиҵеит. Карандашьла инаҵшьны, абарҭ ажәақәа, урызхәыц, егьирахь иааизакны аҩымҭа сара исгәаԥхеит, иудысныҳәалоит иҳәеит. Ажәала акәымкәа, актәи адаҟьа аҟны аспектакль ашьҭра дшақәшаҳаҭу анҵаны, инапы аҵаиҩит  Деви Георги-иԥа. Иҟалап, апиеса зигәаԥхаз, иара иабгьы харада-барада дҭакны дахьыршьхьаз, насгьы шьҭрала Аԥснытәин, ақырҭуа шовенизм зыцәтәымыз уаҩын. 
Аԥсны анапхгарагьы ирасҳәоит аспектакль аурышьҭырц, – иҳәан, Қарҭҟа дхынҳәны дцеит. 
Сгәырӷьаҵәа аҽныҵәҟьа аҭел сылзасит Москваҟа, уаҵәы бысзыԥшыз снеиуеит ҳәа Бзиа избоз аԥҳәызба.
Иҵегьы изыхҟьақәаз неицылан, ҳамҩақәа наӡаӡа хазы-хаз ҳананыла, исалҳәон, аҵыхәтәан аҭел санылзас, илзааигәаз лҩызцәақәаки лҭынхацәақәаки ачеиџьыка рхианы дшысзыԥшыз.
Агәра ганы сыҟан, Д. Г. Стуруеи сареи ҳаиқәшәара ашьҭахь, ахәылԥаз атеатр аҟны идырбан «Аҳақ ашәара». Еиҭах ахәаԥшцәа иҭәны игылан. Атеатр ашә маатит. Сыԥхыӡ иаламшәацызт Қарҭаагьы рымч шмаҷыз. Иабаздыруаз, СССР аидеологиа зегьы аӡәы, аӡәы заҵәык М.А. Суслов иара имазҵаакәа акгьы шырымӡбуаз.
Атеатр ашә аадыртуеит, аспектакль ҳахәаԥшуеит ҳәа иԥшыз ҳәсақәаки, хацәақәаки уҳацца, аобком ашҟа ҳнеиуеит анырҳәа, ишысҭахымыз срыццеит. 
Ԥсабарала иҟәыӷаз Валериан Осман-иԥа: 
– Шәгәы иалоу, шәзааиз еилыскаауеит. Ишәымбои, џьарагьы сымцакәа, абраҟа стәоуп, аа, асааҭ жәаба рахь аус ауеит. Иҟалаз зегьы здыруеит. Қарҭҟа сасын, Москва СССР акультура урацәажәа ҳәа сарҳәеит. Уаҵәы аҭел сасуеит, сақәгәыӷуеит акомиссиа аарышьҭуеит ҳәа, – ихы насықәкны, – уара, џьаргьы умцан, Аҟәа уҟаз, уаҳҭаххоит, – иҳәеит. Иаасцәымыӷхеит. 
Ишысҳәаз еиԥш, аспектакль иалахәыз артистцәеи арежиссиори, асахьаҭыхҩи уҳәа, Аҭара ҳаҩны ашҭан чара хпыҿк анырзиуз аамышьҭахь, есҽны Аҟәаҟа даалон саб. «Узнылаз амҩа даара ишәарҭоуп, аха иуҩыз мап ацәумкын,» – ҳәа сгәы арыӷәӷәара акәӡамызт еиҳараӡак дзаауаз, иара иаахтны иҳәаӡомызт аха, зыҟны аус ахьсоуз иара ихаҭа ихигахьан, ахлымӡаах изааргахьан.
Уахык аҩныҟа дымцакәа сахьыҩназ ауада аҟны даангылеит. Ҳашьҭалаанӡа, сеиқәа аашьҭихын, амаҟа иахьаҵарҵо инарҳәы аарҳәуа дахәаԥшуеит.
– Папа, узҿуи? Сеиқәа ушьауҵар уҭахума? – сҳәеит, лафны. 
– Уаангыли, дад, уаангыли, – иҳәан, имаҟа иадҿаҳәалаз иаҳәызба, аҭра иааҭиган, сеиқәа аҩнуҵҟатәи аҵҟьа аԥыртлара далагеит. Иҟаиҵозеи ҳәа иџьашьаны сихәаԥшуеит. Сеиқәа заҵәы ахы инаркны аҵыхәанӡа иааиртлеит. 
– Уара иабаугәалашәо, усабиӡан, агара угаран, сара санҭаркыз. Дырбаандаҩны дыргахьан сашьеиҳаб Қәыџьмахан, Аҳәбақәа ҳҟынтәи зегь реиҳа аҵара ду змаз. Нестор Лакоба аус ициуан Џьота, дицҭаркхьан, ашьра иқәырҵахьан ҳамаҳә Қьымсыс Ашәхәаҵаа, дызҿыц дшаҿу ажәабжьгьы аҳәара даҿуп, – уан, дад, дыԥҳәыс ҟәышуп. Абыржәы уеиқәа иазызуа, абас иҟалҵеит, – сеиқәа аҩнуҵҟа аҵҟьа, ахы инаркны аҵыхәанӡа иааиртлеит. Иҵырҟьа џьыба иааҭигеит, ацаха илаҳәаз агәырқәеи, арахәыц еиқәаҵәақәеи, ашкәакәақәеи. 
– Ашәи аԥенџьыри цқьа иаркы, аӡәгьы дааумышьҭын, – шәкы-шәкы ицақәоз аԥарақәа, асигара еиԥш ирҳәуа–ирҳәуа, аҩнуҵҟа иҭаҵаны иӡахит, – абас иҟалҵеит уан, сеиқәлырхеит. Нхандома ҳаргаанӡа шықәсыбжак Архангьель (Архангельск) ҳҭакын. Амла ҳагон. Сеиқәа амаҟа иҭаҵаны иӡахыз аԥарақәа цыра цырала иааҭыганы, ҳлагьер аҩнуҵҟа дәқьан хәыҷык ыҟан, ашьақар кыԥны иҟақәаз, иаахәаны сџьыба илҭаҵаны сҿы инҭасыршәуан. Амлашьра даараӡа иахәоит ашьақар. Уажәы уиаҟара амлакра ҟаларым, аха аԥара џьара иухәоит, – аԥҳәыс бзиа леиԥш, ишыҟаз иӡахит сеиқәа амаҟа. 
– Папа, умшәан, сара сҭаркӡом, – сҳәеит ажәала, аха изызӡарызеи, сҭаркуеит, агәра згахьан, сыблала избахьан апремиера аухаҵәҟьа КГБ ашҟа санырга, сҭызҵаауаз «аҟаԥшь» иқьаад ианиҵақәоз ажәақәа «антисоветчик, антипартииный» инаҵшь-наҵшьны ианиҵон. Сыбла нақәшәеит даҽа ажәақәак, «как говорит наш гений»… урҭ ажәақәа рышьҭахь сзакәу ҳәа схаҿсахьа ҭихуан. Сбиографиа аҩра даҿуп. 
«Наш гений»… Хымԥада ибзианы сыздыруа  атеатр аҩнуҵҟа аус зуаз аӡәы иоуп ҳәа сназхәыцуан. 
Ҳазыхынҳәып сыԥсҭазаара зҿаҟәаз аспкектакль «Аҳақ ашәара». 
Сара сгәы касыршәхьан асцена ашҟа инарышьҭӡом ҳәа. Аха А.О. Кобахьиа, ихьымӡӷишьазар акәхап, Қарҭтәи Д.Г. Стуруа данааига уигьы ианизымӡба, СССР акультура аҟнытә акомиссиа ааиртә иҟаиҵеит. Даарышьҭит СССР ареспублика амилаҭтә театырқәа реиҳабы В,И, Малашенко.
 Сажәа снаԥыҩланы исҳәар сҭахуп ажәақәак.
В,И, Малашенко данаауаз, дицны дааигеит 12-13 шықәса зхыҵуаз иҷкәын Алеқсеи. Дыззааз аус ӡбаны даналга, В,И, Малашенко иҷкәыни иареи Аҭараҟа, ҳаҩныҟа изгеит. Усҟан даара имаҷын акинокамера, аха иара иман. Ҳахьцоз иманы дцеит. Алеқсеи излеиҳәо ала, убасҟан иҭырхыз еиқәханы иҟоуп. Иааигәалаиршәеит ашьтәа саб ишишьуаз, икнаҳаны ацәа шахысхуаз, ирбеит усҟан еибгаз, ашьҭахь ақырҭуа мпыҵахалаҩцәа ирыблыз ҳаҩнқәа – акәасқьа, амаҵурҭа, аца, аказарма, уҳәа. Алеқсеи Малашенко, МГЕМО даналга ашьҭахь акыр шықәса аус иуан цҳаражәҳәаҩыс араб тәылақәа рҟны уажәы Кореиаа ако…?? еиҳабыс аус иуеит телехәаԥшрала, аԥсуаа дҳадгыланы изныкымкәа дцәажәахьеит. Иара иҟны аус иуеит аетнограф А. Крылов, Дыдрыԥшь-ныха азыҳәан аусумҭа ссир зҩыз. Даазышьҭло Алеқсеи Малашенко иоуп.
Ажәлари Анцәеи рымчала, Аԥсуа ҳәынҭқарра, ҳажәлар шәышықәсала, шьакаҭәарала иззықәԥоз наунагӡа, азхаҵара анаиоу ашьҭахьгьы, ҳаҭыр рықәҳҵалароуп иҳадгылаз, иҳацхраауаз ауаа. 
Ҳазыхынҳәып узеигәырӷьаша ажәабжь ашҟа. 
Зыԥсаҭа шкәакәахаша В. И. Малашенко  Аԥсны аобком аҟны, ажәала мацара акәым, иҩны, инапы аҵаҩны иаанижьит, аспектакль «Аҳақ ашәара» атеатр аҿы иддырбаларц дшақәшаҳаҭу, «антисоветчики, антипартийцы,» ҳәа акгьы шадимбалаз. Ҳаҩны днаганы, ауаа бзиақәа идыртәаланы ачеиџьыка еиҳарак изыҟаҳҵаз абарҭ ажәа мыждақәа  «антисоветчики, антипартийцы,» ҳәа аӡәгьы шадимбалаз азы иҩны иаанижьырц ауп. «Нан, утеатр ухаҵкы ицеит, ари ҳасыс иҳаиҳәаз ала, уихьчеит, зхаҵкы сцаша,» – лҳәагәышьеит убасҟак агәжәажәара ззазгахьаз сан. 
Уажәтәи ҳаамҭазтәи ауаҩы агәра игашам, СССР акультура аминистрра рымч ақәымхеит. Урҭ рыхьӡала ииҳәаз, ииҩыз уигьы ӡҭахысрахеит.
Раԥхьаӡа знызаҵәык «Аҳақ ашәара» апремиера аныҟаз, машәырла дақәшәоу, мамзаргьы аӡбахә лаҳаны дахәаԥшу сыздыруам, убри ашықәс анҵәамҭазы, Москватәи атеатрҭҵааҩы С. Бехметьева аспектакль иазкны астатиа лҩын агазеҭ «Советская Абхазия» ашҟа иаалышьҭит, агазеҭ ианырҵарц. Аредакциа аусзуҩцәагьы инеимда-ааимдо иаԥхьеит. Аредактор хадагьы дақәшаҳаҭны иркьыԥхьырц атипографиахь ирышьҭит. Сҩызцәақәак исарҳәеит, уааины астатиа уаԥхьа, џьаракыр гхақәак амазар унахәаԥш-аахәаԥш ҳәа. 
Асовет мчра хзырбгало аспектакль карыжьхьеит, аӡбахә аҳәара ҳаҟәыҵхьеит, изгәалашәада, насгьы изҭахыда, саргьы сгәы ианырҵаз ахәра артытра иабасҭаху сҳәагәышьеит, аха сгәы иамузт, аредакциаҿ снеины саԥхьеит. Аперсонажцәеи актиорцәеи рыхьыӡқәеи рыжәлақәеи рҟны сса-мыссақәак иамақәаз сыриашеит. Ицқьаӡа ианахырх, иааикәарҽны сџьыба инҭаҵаны аҩныҟа изгеит. 
Изызӡарызеи, сгәы хыҭ-хыҭуа, амш лашара сазыԥшын агазеҭқәа ахьырҭиуа акиоск аҟны сыԥшын, агазеҭ ааргоит, ишааргалакь, ԥыҭк аҟара аахәаны «Аҳақ ашәара» асцена аҟны ицартә аџьабаа адызбалаз, насгьы астатиа зҩыз, иҭабуп ҳәа нацҵаны илзысышьҭырц. 
Аобласт газеҭқәа «Аԥсны ҟаԥшьи» ақырҭуа газеҭ «Сабҷоҭа Аԥхазеҭии» ааргеит. Сыззыԥшыз агазеҭ «Советская Абхазия» зынӡак инарымгаӡеит. 
Уажәы урыстәылатәи ацҳаражәҳәаҩцәа ахыбра аргылара иахьаҿу аҭыԥаҿы игылан аибашьраан ихыбгалаз атипографиа ахыбра. Снеины сразҵааит: 
– «Советская Абхазия» иахьатәи аномер зҭымҵзеи, иҟалазеи? – ҳәа. Еилыскааит иҟалаз. Атираж шеибгаз икьыԥхьны иаалгахьаны, ашьыжьымҭан шаанӡа днеит КГБ аусзуҩы. «Адырра шәаҳҭаанӡа ишәкьыԥхьыз атираж зегьы шәаламкьысын,» – иҳәан, цырақәак иманы дцазаап. Уаҟа рыштаб аҟны иаԥхьазар акәхап, иаарласны ҩыџьа «апалачцәа» ицны даакылсын, атираж зегьы индәылганы аҩнуҵҟатәи агәарԥ аҟны, иҩеиқәыжьны, амца ацраҵаны ирыблит. Аредакциа аҟны сзыԥхьаз, иааикәарҽны сџьыба иҭаҵаны изгаз, убри ацыра заҵәык еиқәхеит. Сгәанала, аԥсуа театр аҭоурых зыҩуеи, насгьы атеатртә культура бзиа избо рзыҳәан имыцхәхарым ирыблыз астатиа даԥхьар. Абар иара астатиа, Москватәи атеатрҭҵааҩы илҩыз, ишаалҩыз иаазгоит: 
Первая встреча со зрителем
С. Бахметьева
Произведения, в которых решаются те или иные философские проблемы, поднимаются общечеловеческие вопросы добра и зла, – всегда злободневны, всегда волнуют. Драма молодого абхазского писателя Дж. Ахуба «Искупление», идущая на сцене Сухумского государственного драматического театра, смотрится с живым интересом. В основе пьесы – события из жизни абхазского народа недавних лет, на сцене действуют наши современники. Автор хорошо изучил материалы, придал своим героям черты достоверности. Зрительный зал активен, и взволнованность эта не исчезает вместе с концом спектакля. 
…Тархуна скрыл от своего приемного сына Аляса имя и судьбу его настоящего отца, молодого композитора Беслана Ацанба, ставшего жертвой несправедливых репрессий. Более того, по недомыслию, а может быть и душевной слабости, именно Тархуна стал косвенным пособником его гибели. Искупил ли свою вину Тархуна, отказавшись от личного счастья, от любимой девушки, женившись на вдове расстрелянного друга и посвятив свою жизнь воспитанию его сына? Права ли Гудихан, лишив Аляса имени его отца, выйдя замуж за Тархуна? И в чем смысл самого названия «Искупление»? Одиночество, презрение, постоянное чувство вины – может быть, искупление в этом? И можно ли вообще искупить предательство – пусть неосмысленное, пусть невольное? Можно ли «списать» вину на «те годы»?
Аляс уезжает. С чем? С прощением? С осуждением? С призрением? Прав ли он? Как должен он поступить?
Целый каскад вопросов у зрителя, выходящего из театра, поток догадок, сомнений, точка зрения. Нет равнодушных. Автор разбудоражил нас, заставил думать, спорить, решать.
Философичность проблематики пьесы подчеркивается ее формой. Кроме реальных действующих лиц, немалую роль играют в ней «голоса». Они не только комментируют и обобщают события, но иногда как бы вмешиваются в действие, беседуют с тем или иным героем.
Однако в спектакле их роль во многом урезана, некоторые реплики и диалоги переданы героям. Это не только нарушает общую акцентировку пьесы, но подчас делает некоторые сцены не совсем понятными. 
Форма философской пьесы с «голосами», наподобие греческого хора, в какой то степени оправдывает некоторую медлительность действия. Это, как во всякой не острофабульной, разговорной пьесе, выдвинуло на первый план сценическое мастерство, потребовало от актёров искусства раскрывать образы. И надо сказать, что старшее поколение – народный артист Грузинской ССР Р. Агрба /Тархуна/, народная артистка Грузинской ССР М. Зухба /Гудихан/ и, в особенности, народный артист Грузинской ССР Л. Касландзиа /Дауд/ справились с этой задачей успешнее молодёжи. Излишне суетлив Аляс – Н. Камкиа, невыразителен Р. Джопуа – Джамфер. Хотя здесь вина скорее падает на автора пьесы, который не наделил друга Аляса достаточно яркими индивидуальными чертами. поскупился он на краски для его невесты – Химры. Если Хучина выигрывает за счёт удачных авторских и режиссерских находок и яркой, запоминающейся песни композитора М. Берикашвили, прекрасно спетой заслуженной артисткой Абхазской АССР В. Маан, то актрисе Е. Когониа «отпущено» всего несколько общих фраз.
Я уже говорила о музыке. Удачно решен спектакль и художником Г. Жвания. Вот почему, несмотря на некоторые просчеты, общее впечатление от спектакля приятно, его вполне можно назвать удачей абхазской труппы театра, которая не так уж часто балует зрителя оригинальными пьесами местных драмматургов. 
«Советская Абхазия» 
23.12.1966г.

1966 шықәса анҵәамҭазы, ҽнак снеит Аԥсны аобком амаӡаныҟәгаҩ В,О, Кобахьиа иҟны. 
– Валери Осман-иԥа, – ҳәа ҿаасҭит, – ишәгәаласыршәар сҭахуп, 1954 шықәсазы, Лыхны ашкол сҭан. Шәара аус жәуан Гәдоуҭа араионтә комҿареидгыла актәи амаӡаныҟәгаҩыс. Иҩызцәа иманы ауахәамахь дныҟәоит ҳәа, ишәгәалашәоит, Қарҭ агазеҭ санырҵеит. Азҵаара ықәгылеит акомҿарра салцаны, ашколгьы сҭырцарц.
– Ибзиаӡаны исгәалашәоит. Исылшоз ҟасҵеит. Акомҿарра аҟны уаансыжьит, аха Лыхны ашкол уҭымҵыр амуит, – иааигәалаиршәеит Валериан Осман-иԥа.
– Аешьара сзыжәуит. Ахаан исхашҭуам, – ҿаасҭит сыблақәа аҳәыркьира рхыҳәҳәыла, – даҽазнык шәсыцхраа, шәсырԥхашьом. Аҟәатәи адраматә театр аҟны исгәаԥхо усурҭак иҭацәны иҟоуп ҭыԥк убрахь шәсыцхраа, сиажәга.
Дааԥышәырччан:
– Ани, успектакль «Аҳақ ашәара» ҳанахәаԥшуаз, артистк иҭыԥ аҟны уара ухәмарит. Иугәаԥхазар артистра? 
– Мап, Валериан Осман-иԥа, алитература аҟәша аҭыԥ ҭацәуп. Адиректор дагыруоуп дсыздыруам…
– Аус ахьууа уӡбахә бзианы исаҳауеит. Иааныжьны уцарц зуҭаххазеи? 
– Уаҟа, аурыс газеҭ «Советская Абхазия» аҟны раԥхьа срыдыркылеит, аԥсуа бызшәа аҟынтә аурыс бызшәа ашҟа еиҭагаҩыс. Ицәгьамкәа схы аасырԥшызар акәхап, еиӷьыз аҭыԥ сырҭеит, акультура аҟәша аиҳабы ихаҭыԥуаҩыс. Акырӡа иацлеит суалафахәгьы.
– Нас иҟоузеи? Артисткак дугәаԥхазар? – ҿааиҭит лафны. Уи алаф аниҳәа иаҳгәалаҳаршәеит Москва апартиа ашкол данҭаз, ҭыԥҳацәак ҳрыцны, афатә ажәтә ҳаманы саҳәшьаду Ушьа Аҳә-ԥҳа, Москва ацентр аҟны инхоз лышҟа ҳашнеиз, аурыс ҭыԥҳацәа аԥсуа ҟәыди абысҭеи рыфашьа шыдҳарҵоз. Ҳгәалашәарақәа рышьҭахь: 
– Валери Осман-иԥа, иаҳа-иаҳа саланагало салагеит аурыс бызшәала аҩра. Сара ишаанӡа сгылоит. Аԥсышәала акы сыҩқәоит, нас аусурахь сцоит. Уаҟа аусура амш зегьы аурыс бызшәала иҩуа… Исзеилагӡом. Руак аансыжьроуп. Атеатр аҟны ауалафахәы иаҳа еиҵоуп, акы, уаҟа аасҭагьы иаҳа соуеит.
– Уаҟа аус ахьууа, уаԥхьаҟа иҵегь еиӷьу аҭыԥ… Исмаҳацызт, еиӷьу амаҵура ааныжьны еиҳа еиҵоу ашҟа диасуа. Аха еилыскааит изуҭаххаз. Ибзиоуп, иузыҟасҵоит. Успектакль аиқәырхара сылымшеит. Араҟа сымч ақәхоит, – иҳәан аҭел аашьҭихын акультура аминистр дизасит. Идуӡӡаны иҭабуп ҳәа наиаҳәаны, ашә аҟынӡа санынаскьеигоз, зыԥсаҭа шкәакәахаша, Валериан Осман-иԥа, иашьа еиҳабык иаҳасабала, гәрагарала слымҳа инҭеиҳәеит: «Даараӡа угәы уҽаныз уаҟа, атеатр аҟны иҟоуп ацәгьаҳәацәа. Уажәақәа иаразнак еиҭарҳәоит. Аӷацәа умырҳан. Уаԥхьаҟа иуԥырхагахоит. Уара уус уаҿыз. Аамҭа ус иҟоуп». 
Аҽны даҽазнык агәра згеит В.О. Кобахьиа ԥсабарала дышҟәышыз, аҿарацәа ҳаҭыр шрықәиҵоз. Арҭ ажәа рҽхәагақәа зысҳәаз, иаазгоит даҽа ҿырԥштәык.
Уажәы Инал-иԥа ихьӡ зху амҩаду ԥшьбаны иахьеихагылоу, актәи аихагыла аҟны «Аԥсныргылара» ахьыҟоу, аҭаацәара саламлацкәа, аҩбатәи аихагыла аҟны, ҩ-ҿык змаз ауада сиҭеит. Иара, Валериан Осман-иԥа дыҩналеит аԥшьбатәи аихагыла аҟны. Лафны: «Уақәшаҳаҭзар, ҳаигәылацәаз,» – иҳәеит.
Ари аҩыза анасыԥ иақәгәыӷуадаз, сгәырӷьаҵәа суадақәа срыҩнеижьҭеи мчыбжьык ҵаанӡа хацәақәак неит. 
– Ишәҭахузеи?
– Хыхь, аԥшьбатәи аетаж аҟны инхо думдыруеи?
– Дышԥасымдыруеи 
– Иара иҟны иқәҳаргылеит ателефон. «Сыҵаҟа, аҩбатәи аихагыла аҟны дынхоит ашәҟәыҩҩы қәыԥш, ателефон изықәшәыргыл,»– ҳәа иҳадиҵеит.
Усҟан ауадақәеи ателефони риура даара иуадаҩын. Хыхь џьара исҳәахьеит, амаҵура дуқәа ирхагылаз аԥсуаа ирылшо ала, аԥсуа ҿарацәа ирыцхраауан. Ацхыраара мацара акәым, аполитикатә харадҵара ҳадҵаны, ҿарацәақәак абахҭа ҳҭакра ианалагалак, аӡәык – ҩыџьак рыда, ҳарҭ, еиҳараӡак ҳаиқәдырхон. Иҭаркқәозгьы ҿҳәара кьаҿла иоурышьҭыртә иҟарҵон. 
Хырҽхәарамкәа, ҳаԥсуа жәлар ргәаҟра бааԥсқәеи, ргәырӷьара дуқәеи срылаԥшхьеит. Сыблала избахьеит. Лакҩакрада еилыскааит акы схазы. Ҳарҭ, аԥсуаа, адәахьтәи аӷа, аҭаҷкәым еиԥш ҳаидикылоит. Даҽакала иуҳәозар, иаҳзеиԥшу агәырҩа еиҭа ҳзеиԥшхоит. Иаҳзеиԥшу агәырҩа ду анҳаулакь, иџьоушьаша, ҳазегь хаз-хазы ҳаихоит, ҳаимпуеит, аихац иҭыԥрааз ажәҵарақәа реиԥш.
Ажәакала, В.О. Кобахьиеи сареи ҳаицәажәара ашьҭахь, спиеса «Аҳақ ашәара» ԥсышьацәгьа ахьарҭаз, убри ашықәсан 1966 шықәса анҵәамҭазы, аусура салагеит Аҟәатәи адраматә театр алитературатә ҟәша еиҳабыс. 
Ҳәарада, Валериан Осман-иԥа иасымҳәаӡеит схатәы ҩымҭақәа раҵкьысгьы инарҵауланы имаӡаны, ԥшьҩык ауаа, реиҳа зыгәра еибагоз СССР анапхгара дуқәа рышҟа ашәҟә ду аҩра ҳшаҿыз. Аҩра ҳаицалагеит ишысҳәаз еиԥш ԥшьҩык. Екатеринеи, Ҭамареи ахԥатәи ихьӡ сҳәар сҭахым, аԥшьбатәи сара сакәын. Ахҩыктәи ашәҟә ду абжаракгьы ҳамнеицкәа, изыхҟьақәаз аҳәара аҭахым, ҳахьеиқәшәоз анеира зынӡаск даҟәыҵит. Бзиарас иҟаиҵаз, ҳазҿыз аӡәымзар аӡәгьы иеимҳәеит, маӡа дуны иҵәахит. Уигьы маҷӡам.
Спиеса «Аҳақ ашәара» ишысҳәаз еиԥш, ԥсышьацәгьа ахьарҭаз ахыбра мацара акәындаз априказ сџьыба иҭаҵаны, «уа мшыбзиа» ҳәа ашә аартны, еиҳараӡак иазашшуаз, «аҟаԥшьқәа» рахь сыцәгьа зҳәоз, икабинет сныҩналан, астол снахатәеит. Иара, «астукач» занааҭла дартистын, саргьы ауаатәыҩса зегьы реиԥш, сартистын ԥсабарала. Ҳҩыџьегьы ҳаҩнуҵҟала шаҟа ҳаибаҭахымыз, убасҟак хаарак алаӡамкәа, шьыжьла ҳанааиқәшәалакь, абга бызшәак еибаҳҳәалон. Шаҟа имаҷны снеиуаз еиҳагьы еиӷьыршьон адиректоргьы иаргьы. Уаҟа ибзиаӡаны ҳаилибакаауан.
Исҭахыз, сзыргәаҟуаз соуит – ашәҟәҩҩра азыҳәан шаҟа сҭахыз аамҭа. 
Акабинет хәыҷы аҟны еидтәалаз, аамҭак наскьацыԥхьаӡа аҳәара уадаҩуп, аха уаҩ-гәаӡак, уаҩ рыцҳак, аамҭа хьанҭа иафаз аӡәык иеиш срыхәаԥшуа салагеит.  Снаихәаԥшуа ҽнак исҳәеит схазы: «Иалшагәышьои аҽыҩ, акәадыр ацымхәрас акьахь ақәырҵазар?! Аӷәра ацымхәрас, ашаха аҿарҵазар?» Исаҳахьан ауаа бзиақәа рыцәгьа ҳәаны иҭаркхьан ҳәа. Урҭқәа иашазар гәаҟ рыцҳа, ԥсым-бзам адәы дықәуп. Аха схы сзазымиааит даҽаџьарак.
Истол хәыҷы дахатәаны, ихы даамҩахо иҩуаз анцәа идырып, «фырҭ-фырҭ» ҳәа дааҟәымҵӡакәа акы иҩуан. Санааихәаԥшлак, сыбла иаахгылон, ахьаԥарч иеиԥшха ацәыслымпыр. Ихахәы, унапала иузымкыртә, иркьаҿны ирҟәдуан. Ашәарҭара ианҭагылалакь, ахәы зегьы шеилагыло еиԥш, ихахәы еснагь ихахаӡа ихы иқәгылан, иалиааны акәымкәа, цыра-цырала, напыла аӡәы иқәиргылазшәа. Қәрала акырӡа деиҳабызҭгьы, дахьтәоу снеихагыланы, иаасҭаххалон зны-зынла ихьаԥарч-хахәқәа снапқәа налысшьырц. 
Ус ҿааиҭит ҽнак:
– Ишәҳәаз сара ишәасҳәар сҭахын, аха ишәаҭәасымшьеит. Идуӡӡаны иҭабуп. Аа, абраҟа сыстол аиашьчик исызҭашәҵала, – сҳәеит. Ҳаилибакааит. Шаҟа имаҷны ҳаибабоз ҳҩыџьегьы иаҳзеиӷьын. Аха иамуит. Имаҷӡаны аусурахь сахьнеиуаз, уигьы изымчҳазар акәхап (еиҳараӡак дацәшәазар ҟалап ииҩқәоз срыԥхьар) ҽнак адиректор снаиԥхьан: Уахьтәалаша даҽа уадак узаҳаԥшаап. Уаҟа итәоу ҳаҭыр дуӡӡа зқәу уаҩуп, аԥсуа театр ашьаҭыркҩцәа дыруаӡәкуп, зыда ԥсыхәа ҳамам уаҩуп. Дызҿқәоу даара ирацәоуп, апартиа аусқәа, азанааҭеидгыла, иааркьаҿны, ҳатеатр иара ихагылоуп, – иҵегьы аҳәатәқәа имазар акәхарын, аха: Еилыскааит, ажәа рацәа заҭахузеи?!  Аҩбагьы иара имазааит, – сҳәан, истол инықәсҵеит акабинет хәыҷы ацаԥха. 
Иааркьаҿны иуҳәозар, ацәыслампыр – ахыхьаԥарч иҭыҩра хәыҷы, иаархааны сдәылицеит. Атәарҭа, агыларҭа ҳәа акгьы сымаӡамкәа, атеатр ахыбра дуӡӡа аҟны снеи-ҩеиуа акоридор сыбжьагәышьан. Изулакгьы уада хәыҷык сыԥшааит, аԥсуа гәыԥи, ақырҭуа гәыԥи аӡәгьы итәымкәа, ибжьахашәа иҟан. Ашә бзиан, ацаԥха акӡомызт. Сныҩнаԥшын, еикәарҽны ишьҭан ауарҳалқәеи, имаҷымкәа акафельқәеи. Убарҭ зегьы, атеатр амаҭәақәеи, адекарациеи ахьыҩназ ауадақәа рахь ииазгеит. Ацаԥха наҿаҵаны, стол хәыҷык насыргылан сахьтәалаша еиқәсыршәеит. Иҟасҵақәаз, ҳәарада, адиректор иасҳәеит. Абзиа ҟасҵаз џьысшьон. Изыхҟьаз сзымдырӡо даара дсыцәгәааит адиректор, ашьҭахьоуп ианеилыскаа дзыргәааз. 
Хахь ишысҳәахьоу еиԥш, уажәтәи С. Ҷанба ихьӡ зху аԥсуа театр ахыбра аҟны аус еицыруан аԥсуа драматә гәыԥи, ақырҭуа драматә гәыԥи. Аӡәи аӡәи еиԥырхаган. Аҩ-гәыԥкгьы алацәажәалон аиҿыҵра азҵаара. Хазы-хазы ахыбрақәа рыԥшаара. Уи азҵаара аҟны ҳгәаанагарақәа еиқәшәон ақырҭуа гәыԥ арежиссиори, алитературатә гәыԥ аиҳаби сареи. Ҳаиқәшаҳаҭны иӡбаны иҳаман ари азҵаара ықәҳаргыларц акультура аминистрра аҟны. 
Иахәҭақәаз адокументқәа аиқәыршәара ҳшаҿыз, иааит 1967 шықәса, апрель мза алагамҭа. Ажәлар еизан, афилармониа ааныркылеит, иазымкуаз зықьҩыла адәахьы игылан. 
Атеатр аԥсуа гәыԥ, рызегьы ааизан азҵаара ықәдыргылеит дааины дҳацәажәааит ҳәа аминистр В. Џь. Кәарҷелиа.
Аҽныҵәҟьа днеины драцәажәеит. Аԥсуаа дрыдгыланы, акультура аминистр В. Кәарҷелиа иааиҳәоз зегьы амагнитафон ианҵаны, Аԥсны аобком  актәи амаӡаныҟәгаҩ В. О. Кобахиа истол инықәырҵеит. Даараӡа ҳаҭыр зқәиҵоз В. Кәарҷелиа дамимхыр ада ԥсыхәа имоуит. (Иаҳа инеиҵыхны, аурыс бызшәала иҩны сышәҟәы «От родных корний»). Иануп. Уахә. Ад. 325. Астатиа иахьӡуп «Возвращаясь к напечатанному»). Уаҟа салацәажәеит В. Џь. Кәарҷелиа иамхра еиҿызкааз ҩыџьа аԥсуа артистцәа шракәыз. Дара убарҭ аҩыџьегьы, нас адиректор Иасон Дарсаниеи рнапы аҵаҩны, исзашшит самхра азыҳәан. Сзыхдырҟьазеи, 1967 шықәса, апрель мзазы, жәлар реизара афилармониа аҟны сықәгылара. Инацырҵеит даҽакгьы. Атеатр ақырҭуа гәыԥи аԥсуа гәыԥи ҳаиҿажьра даҿуп ҳәа. 
Акультура аминистр аколлегиа аилатәараҿы адиректор ихы сықәкны ҿааиҭит: Когда вы оставите свою националистическую пропаганду? Вы и режиссер грузинской драмы довели театр до того, что уже актеры перестали разговаривать между собой».  (уахә. Ад. 332). 
Қырҭтәыла ақьаҳиацәа, аколлегиа иалақәаз аԥсыуаацәак: «Аешьцәа ҳаиҿажьра иаҿуп,» – рҳәеит. Адиректор иҿы иҭаԥшуа, иазыҟаиҵақәаз. Схы сыхьчар акәын, Уаҳа ԥсыхәа анысмоу: 
– Ҳаҭыр зқәу адиректор, аԥсуа гәыԥи, ақырҭуа гәыԥи хазы-хазы ахыбрақәа рымазар рызегьы ирзеиӷьуп. Аныки абыки ирыхшаз аешьцәагьы еиҿыҵны хазы-хаз инхоит. Аԥсабара убас иҟоуп. Уи сара схатәы гәаанагароуп. Аха шәара, ишәхатәушәа, атеатр иатәыз ауарҳал ҿыцӡақәеи, аҳәаанырцәтәи иааганы ишьҭаз акафельқәа иӡаны аҩныҟа ижәгеит. Ишәымҳәеи: Когда вы оставите свою националистическую пропаганду? Ишәӷьычқәаз шәырхынҳә, нас саргьы саҟәыҵып сызҿу. Сара снаҭуп. Доуҳалагьы даара исзааигәоуп ауаҩы игхақәа ианажьра. Абиблиа иаҳәоит уаӷа қьиарала, чҳарала уииааи ҳәа. Аха узықәгылоу ацҳа зҿаҟәаз ишԥаизууеи? Уи аҭак ҟаҵоуп абиблиа аҟны «Зуб за зуб!»
Сара исыдиҵаз аполитикатә харадҵара уи сазхиан. Самхреи сҭакреи ус имариамхеит. Иара изыҳәан исҳәаз, иаарласны алыҵшәа бзиа аиуит. Дамырхит, апартиа далырцеит.
Ақырҭуа режиссиор аусурахь Қарҭҟа диаргеит, иаҳа иеиӷьыз аҭыԥ ирҭеит. Ирдыруан дызҿыз аус. Иаарласны Қарҭынтәи даарышьҭит Н.Р. Ешба, аԥсуа драматә гәыԥ режиссиорс. Иааизакны атеатр зегьы директорс. Аамҭақәак анҵы, сара сызҵаарагьы Қарҭаа ирыӡбеит. Аԥсны ашәҟәҩҩцәа реидгыла иазоурыжьит аналитик–консультантс. Аха уахь аусурахь  сиасаанӡа, самхра азыҳәан ашәҟәы еиқәаҵәа  аҵазҩыз, В.Џь. Кәарҷелиа иамхра еиҿызкаауаз раԥхьа игылаз ацәышлампыр– ахьаԥарч, сызшаз сирманшәалан, аргамаду исабрада иҿысхит. Зегь рыла ҳаилибакааны аус еицаауан Нелли Ражьден-иԥҳаи сареи. Иаахтны иласҳәеит В. Џь. Кәарҷелиа апровакациа изызуз, сара самхра азыҳәан ашәҟәы–еиқәаҵәа знапы аҵазҩыз дызусҭоу, ихьӡ–ижәла. Ларгьы иларҳәахьазаарын. Н. Р. Ешба ҩ-институтк далгахьан – диуристын, дрежиссиорын. 
Ҳазшаз дҳацхрааит. «Ахьаԥарч» дақәаҳкит Нелли Ражьден-иԥҳа лтелефон дазыӡырҩуан маӡала, нас иаалҳәаз «аҟаԥшьқәа» иреиҳәон, ажәакала длыҵатәаны лыцәгьаҳәара даҿын. Сыхьаԥарч дызҿыз гәынхәыҵысҭала ирацәаҩны ирдыруан, аха ирымамызт дызларкыша афактқәа. Ишысҳәаз еиԥш, даҿаԥызҽша афакт ианаҳԥыхьашәа, Нелли Ражьден-иԥҳа иамхра азыҳәан априказ убас иҟалҵеит, сыхьаԥарч атеатр ааигәара ахаан дзымнеиуа.
Атеатр адырҩцәа рызегьы иазгәарҭахьеит, ашәҟәқәа ирнырҵахьеит Н.Р. Ешба аԥсуа театр данахагылаз, Аԥсны аҩнуҵҟа мацара акәым, анҭыҵ инахараны ахьӡ-аԥша наҩыртә ишьҭылхит. Ҳкультура ахәшҭаара ду ацхрааразы илылшоз ҟалҵон. Илывагылаз, қәрала лара лаҵкыс еиҵбыз арежиссиорцәа Дмитрии Кәартааи, Михаил Мархолиеи сареи. Уаанӡа атеатр азыҳәан акгьы ҟазымҵацыз аԥсуа шәҟәыҩҩцәа иацхрааларц азыҳәан имҩахыҵуа иалагеит. Џьоукы инаргон рхатәы ҩымҭақәа, даҽа џьоукы аиҭагақәа ҳарҭон. 
Аԥсны анапхгара иақәшаҳаҭны, иӡбаны ишьҭырхит, аԥсуа профессионалтә театр ианадыртыз амзеи арыцхәи иақәыршәаны ишьақәдырӷәӷәеит февраль мза 17 аҽны есышықәса иазгәарҭаларц. Убас есышықәса иазгәарҭалон Аҟәа мацара акәым, араионқәа рҟынгьы. 1970 шықәса алагамҭазы Аԥсны ашәҟәҩҩцәа реидгыла Қарҭынтәи ироуит аконсультант иштат. Сара исыдыргалан, сақәшаҳаҭхеит. Аусураз уахь сиасит, аха атеатртә ҟазара даара бзиа избон. Иреиӷьқәаз артистцәа Виолетта Маан-ԥҳаи, Валери Ақаҩбеи ароль хадақәа ихәмарыртә изҩит апиеса «Ҳашьхақәа рышәшьыра». Апиеса хшыҩҵак хадас иагәылан, анырра дуӡӡа ҟазҵаз, ажәытәӡатәи индиатәи афилософиа џьанизм. Уи афилософиа амахәҭак, ахырхарҭак ахынсра ҳәа иашьҭоуп. Ажәа ахынсра ҵакыла даара иазааигәоуп аԥсуа ажәа ахькьымсра. Адгьыл иқәныҟәо ашышкамс инаркны, ажәҩан иаҵаԥыруа аԥсаатәи, ӡи-мшыни ирҭаӡсо инадыркны иарбанзаалак зыԥсы ҭоу зегьы ацәгьара рзымура. Ишысҳәаз еиԥш, спиеса «Ҳашьхақәа рышәшьыра», хшыҩҵак хадас иагәылоуп, хыхь зыӡбахә сҳәаз афилософиа ахынсра. 
Уи аспектакльгьы асценатә ԥсҭазаара даараӡа икьаҿхеит. Ҩынтә-хынтә рыда ахәаԥшцәа ирымбартә еиҿыркааит. «Аҳақ ашәара» ықәызгаз. Асовет мчы иаԥырхагоуп, аидеологиа иаҿагылоуп ҳәа иаахтны аҳәара уадаҩхеит. Ҳәарада, КГБ ашҟа ацәгьаҳәацәа ҳаҩнуҵҟагьы иҟан, иҟагәышьан аҟәыӷацәагьы. Урҭ еилыркааит асовет мчы, изықәгылаз ауасхыр шьаарҵәырала ишҭәыз. Ирмаанашәа иҳәан, ашьха аҳаракыра уанхало, амҩа уанану, рыцҳашьарада зегьы урықәԥало, ирҟьацуа ахықәцәан ухалар, узықәлаз ашьха ахаҭа ихыбгалоит, ухаҭагьы уаҵаҟьацуеит. Иҟан даҽакы – апиеса злоухьчаша. Бзиа еибабо арԥыси аԥҳәызбеи урԥырхагамхан. 
Аимак-аиҿак зҭахыдаз?! Ирыԥшааит зынӡаск имариаз амҩа. Ихаҭа игәаԥхартә дазыҟаҵаны, аспектакль «Ҳашьхақәа рышәшьыра» ароль хада назыгӡоз, иқәзыргылаз В.Ақаҩба, Москва, атеатр институт дҭалеит, арежиссиортә факультет. 
Сара ашәҟәыҩҩцәа реидгыла ашҟа аиасраз аусурахь санцаз ашьҭахь, Аԥсуа театр аҟны убасҟак ахҭыс бааԥсқәа мҩаԥысит, асцена аҟны иаҳдырбоз аспектакльқәа раҵкыс акырӡа еиҳаны, итҟәацыз асыԥса иаҩызаха, имҩаԥысуан атеатр аҩнуҵҟагьы, адәныҟагьы. 
Аԥсуа атеатртә ҟазара зҭахымыз, уимоу зынӡаскгьы изцәымӷыз ауаа ԥаршеицәа, еиужьӡаны рхы иадырхәеит аиҵашьыцра еиқәаҵәа. Зны еиҿарыжьит абиԥара еиҳабацәеи аиҵбацәеи, ашьҭахь еиӷацәас иҟарҵеит иреиӷьқәаз артистцәа. 
Аԥсны аҩнуҵҟа мацара акәым, анҭыҵ инахараны Аԥсуа театр ахьӡ-аԥша шьҭызхыз, абаҩхатәра ду злоу, ԥсабаралагьы иҟәыӷаз, гәыла-ԥсыла иаԥсыуаз апатриот Н.Р.Ешба, иаахтны иуҳәозар, Аԥсны дықәырцеит. Ҳәарада, иҳәатәуп, Нелли Ражьден-иԥҳа, уаҩԥсык иаҳасабала агхақәа лымагәышьан. Аха иҟамызт амч бзиақәа, лара дзыԥсаз гәаҭаны деиқәзырхашаз, зҽызшаз аԥсуа театр еидызкылашаз. Убри аганахьала иҟаиҵаз даара ирацәоуп, Н.Р.Ешба лышьҭахь, шықәсқәак режиссиор хадас иҟаз Д. Кәартаа. Збаҩхатәра ссири, зуаҩреи даара иҳаракыз, иҭәымҭа дышҭагылаз иаалырҟьаны игәы аангылан иԥсҭазаара далҵит. Иааизакны ҳкультура зегьы ааха ду аиуит. Аҵарагьы иманы, ԥсабаралагьы абаҩхатәра, ихала данаанха, ижәҩа иқәлаз аидара ашьҭыхра ицәыуадаҩхеит М. К. Мархолиа, ихаҭа иқәиргылаз аспектакльқәа ақәҿиара дуқәа шрымазгьы. Аамҭақәак директрос дыҟан, актиор ду, адрамматург, аԥсуа театр ашьаҭыркҩцәа руаӡәк Шә. А. Ԥачалиа.
Москва аҵара дахьҭаз далган, Аԥсныҟа дхынҳәын, аԥсуа театр аҟны аусура далагеит В. Ақаҩба. Атеатр аусқәа рҟны мацара адагьы егьырҭ ирҿиамҭақәа рҟынгьы исылшоз ала сицхраауан, избанзар аргамаду избон, дызшаз илаиҵан, абаҩхатәра ду шилоу актиорк иаҳасабала. 
Иаазгоит ҿырԥштәык сахьицхрааз. Киевтәи акиностудиа иҭнахуан аԥсуа телефильм «Арҿиара». Ахы инаркны аҵыхәанӡа акиносценариа сара изҩит, ароль хадақәа руак сара инасыгӡон.
Арежиссиор М. Машенкои сареи аиҩызара–аилибакаара бзиаӡа ахьҳабжьаз аамышьҭахьгы, иара усгьы, сара сақәшаҳаҭымхар ҳкино аҟны ароль бзиаӡа изиҭаӡомызт. Иԥырхагахара акәым, иаҳагьы сицхрааит. Уи зысҳәо ҳаԥхьаҟа еилышәкаап. Иаҳагьы дшысҭахызгьы, зегьрыла ишилшозгьы, атеатр аҩнуҵаҟа усқәак еиҿкаан, имаҵура ааныжьны дымцар амуит Шә. Ԥачалиа. Директорсгьы режиссиор хадасгьы дҟалеит В. Ақаҩба.
Сазыхынҳәып аспектакль «Ҳашьхақәа рышәшьыра» ахшыҩҵак хада ашҟа – зыԥсы ҭоу акгьы уаӷрамԥалан, ашьха ҳаракыра уанхало. Уи аныҟаумҵа, ашьха ашәшьыраҿы уаанхоит.
Аҵара.
Москва аҵара дахьынӡаҭаз, иҵара–дырра аныҭбааха, идунеихәаԥшра иаҳа ианҵаулаха, ҳәарада, аԥсҭазаара даҽакала еиликаауа далагеит. Афилософиа Џьанизм – ахьысра, ахькьымсра). Ароль хада назыгӡоз В. Ақаҩба аԥсҭазаараҿ иаҳа ихәоит ҳәа иӡбазар акәхап, убри аҟынтә зынӡаск даҽа мҩак данылеит, идеалс еиҳа ишьҭихзар акәхап Раскольников ифилософиа, зымч рықәхо рыӷраԥалара. Раԥхьаӡа дигәҭасит Шә Ԥачлиа, СССР жәлар рартист, Тҟәарчалтәи аҳәынҭқарратә театр ашьапы иқәзыргылаз. Уи даниԥырига, иаанханы иҟан иҵегьы иԥырхагақәаз. Урҭ даараӡа иԥырхаган, избанзар урҭ артистцәа рыхьӡ-рыԥша ҳаракын, рԥышәагьы даара иҭбаан, дара рзыҳәан мацарагьы инеиуаз ахәаԥшцәа рацәаҩын. Урҭ рышәшьыра иҵамхарц, аӡәаӡәала рықәцара далагеит. 
Ахьаԥарч азыҳәан ирымҳәахьеи: изхылҵыз иахәлаӷӷуан ҳәа, рыҩны гәакьа – ҳахәышҭаара ду аԥсуа театр ааҵра иныҵагылеит Софа Агәмаа, Шьалуа Гыцба, Нурбеи Камкиа уҳәа, ишырҳәо –«цвет театра».
Еиҭах ҳазыхынҳәып аспектакль «Аҳақ ашәара». Ишәгәаласыршәап. Раԥхьаӡа атеатр аҟны иқәыргылан 1966 шықәсазы. Иҵит иаарыцқьаны 23 шықәса. Аамҭа аҽаԥсахит, апиеса «Аҳақ ашәара» иаҿагылаз ауаа Анцәа иџьшьаны, иахьымаара ицеит, иаанхақәаз рымч маҷхахьеит иҳәагәышьан арежиссиор М.К. Мархолиа, еснагь игәы иҵхоз адрама зынӡаск ирҿыцны иқәиргылеит.
Ҳаамҭазы аԥсуа театр аҟны зынӡаск исхашҭхьеит асахьаркыратә хеилак (художественный свет). Иалахәын аҵарауаа, ашәҟәыҩҩцәа, акомпозиторцәа, асахьаҭыхҩцәа, ҳәарада, акультура аминистр далархәны, убарҭ ирӡбуан аспектакль аразҟы. 
Иҟалацыз еиҭах иҟалеит. Агазеҭқәа ирнырҵахьан иаарласны апремера ҟалоит ҳәа. Априемиера ашьҭахь, асезон иаркны атеатр амҩа иқәгылан Украинаҟа. Киевтәи ауаҩы дааны, уахь иргақәаз аспектакльқәа дрыхәаԥшит, иалкааны иазгәеиҭеит «Аҳақ ашәара» уеизгьы-уеизгьы инажәга ҳәа. 
Аԥсны анҭыҵ акәым, знызаҵәыкгьы Аҟәагьы ахәаԥшцәа идыдмырбаӡеит. Иаахжәаны иуҳәозар В. М. Ақаҩба иколлега М. К. Мархолиа «диӷрагылеит» ирҟьацит аспектакль «Аҳақ ашәара», ҳәарада, активла иацхраауан «аҟаԥшьқәа». 
Хыла-гәыла иаарҳәны аԥсуа театртә ԥсҭазаараҿы иҟалеит егьи аҩбатәи спиеса «Ҳашьхақәа рышәшьыра».
Ауаа ирыӷраԥалоз убасҟак ихнаԥааны иҟан, рымчра убас рыхшыҩ арлашәит, ирызгәамҭаӡакәа, ирыҵышьшь ацара иаҿын изықәгылаз ауасхыр – Асовет ҳәынҭқарра асистема.
Ҩажәак еихысҳәаалоит.
Москвеи Петербурги акыр шықәса раахыс аиҩызцәа дуқәа сымоуп аурыс ҵарауаа. Сразҵаауа салагеит Б. Н. Ельцен абасҟак изицәмыӷхазеи акоммунисттә партиа ҳәа. Еилыскааит акьыԥхь аҟны сызмыԥхьацыз. Сара саныхәыҷыз, акомҿарааи акоммунистцәеи ҳара ҳҭаацәа ирзыруз убри аҩызаҵәҟьа рзырухьазаарын Б. Н. Ельцен иҭаацәа. Иаарымаз зегьы иаарымхны аӷәыцәҳәы инықәдыртәеит, ирфо-иржәуа рымамкәа адәы иаақәхеит. 
Ауаҩы даныхәыҷыз изууа абзиарагьы ацәгьарагьы иԥсы ҭанаҵы ихашҭӡом рҳәоит, Аԥсҭазаараҿы исԥылахьеит убри ишиашаҵәҟьоу. 
Ҳҳабла Аҭара ахәы, ақырҭуа мпыҵахалаҩцәа хыбра заҵәык аанымхакәа ирблаанӡа, ҳаигәылацәан Бигәаа рҭаацәараки ҳареи. Рабду Алиас ихьӡын. Аколнхара иатәыз ашәыр баҳча ирахә нҭалан, аԥхасҭа ҟарҵеит. Убри дахырҟьаны, ажәлар раӷа ҳәа дҭаркит, дыршьит. Иҷкәын Нури иарԥысра данҭагыла аҭаацәара далалеит. «Аиба икәакәар былуам» – ҳәа ишырҳәо еиԥш, Нури дманшәалахеит. Хҩык аԥҳацәеи, хҩык аҷкәынцәеи рхылҵит.
Ибзианы дысгәалашәоит иара Нури, дыхәаахәҭҩын. Иазхашаз аҵарагьы иман. 
Ҽнак амыждараз, Очамчырантәи ааҵәала ачашыла ааигеит иҭиирц азыҳәан. Ааҵәа заҵәык иҭиаанӡа аревизиатә комиссиа неит, адәқьан ангәарҭа ааҵәак ачашыла азымхеит. Акт убасҟак еиқәаҵәаны ирҩит, ахарадҵара идырҵеит аҳәынҭқарра амал, ажәлар рмал иӷьычит ҳәа. Аус дарҭеит. Дызҭахымыз, иҵашьыцуаз ауҳәан-сҳәан гәарарҵеит ҳирҳәит, ҳахирҵәеит ҳәа. 
Аламыс ду злаз уаҩын Нури. Саб ажәлар раӷа ҳәа ахьӡ бааԥс ихырҵеит, саргьы ажәлар срыҵаӷьычит ҳәа сцәа ԥырҽит, исыхшаз схәыҷқәа ирыҽԥнырҳәалап иҳәан, ихала, инапала, мчыла зҭәымҭа иҭагылаз ахаҵа иԥсҭазаара далҵит. Иԥҳәыс Милиа лыхьӡын, Харчлаа-ԥҳан, Аӡҩыбжьатәын. Аҭаацәара мацара акәым, аԥсҭазаараҿгьы иҟәыӷаз ԥҳәысын. Иаалыхшааз зегьы убас илааӡеит џьабаала инхалартә. Исгәалашәоит, рыԥсаҭа шкәакәахааит, ибыхшаз аӡәк иаҵкыс аӡәк дыԥшӡоуп ҳәа аӡәы данирҽхәалак: «Ауаҩы дзырԥшӡо аусуроуп,» – лҳәон. Рыфҩыкгьы, аусуреи аҵареи еиларгӡон, аҵара дуқәа ирылгеит, рызегьы ршьапы иқәгылеит. Уажәы Аҟәа Леон ихьӡ зху амҩаду уаныланы ушнеиуа, аботаникатә баҳча аԥхьаҵәҟьа унадгылоит хԥаны еихагылоу, «Сухум-банк» зыхьӡу ахыбра ԥшӡа. Убри зыргылаз, изтәу Нури Бигәаа иҷкәын агәыбжьанытә Геннадии иоуп. Аибашьраан даара дацхрааит Аԥсны. Иашьеиҵыб Вадик командирс дыҟан, иӷәӷәаны дырхәит.
Сазыхынҳәып хыхь исҳәаз ажәаԥҟа: «Ауаҩы даныхәыҷу изууа ахаан ихашҭӡом» ҳәа. 
2000 шықәса сара сзыҳәан шықәсы еиқәаҵәахеит. Сыҷкәын аиҵбы, деибганы аибашьра иалҵыз, амыждараз, автомат ширыцқьоз машәырла иҭҟьаны дҭахеит. Сара адабла сысхьан, сҿы акны сышьҭан Москва ахәшәтәырҭаҿы. Ҽнак деидара-еиҵараха, схала сахьышьҭаз апалата дааҩналеит Гена. Москва аус иуазаарын, иаҳан днеизаап. 
Ҳанеицәажәа , ус ҿааиҭит: 
– Иԥсаҭа шкәакәахааит уаб Басариан. Иаҳзиухьоу абзиарақәа адунеихаан исхашҭуам. Иугәалашәома, уара, хыхь ауардын уқәтәаны, Басариан аԥхьа дгыланы, изныкымкәа, иҳазнажәгахьан амҿы. Сашьеиҳаб Едик аԥхьа дыргыланы, ҳамхқәа ицәаӷәон. Агәашә давсны дцомызт шәышԥаҟоу, акыр шәыгума ҳәа – сыхгьы долларқәак наҵаҵаны, сгәыдкыла-хыдкыланы дцеит, мышқәак рышьҭахь иԥшәмеи иҷкәыни  наишьҭит сырбарц. 
Акырӡа уазҳәо абри ахҭыс хәыҷы исгәаланаршәеит иахьа ашә ахьыкәкәо, ашә ыҵабырҟа иарку атеатр. Абаҩхатәра иагьа идузаргьы, ауаҩра анацымла, ахшара дызмоуа аԥҳәыс ԥшӡа илҩызахоит, адәы дықәзаауеит лхазы мацара. 
Санҵамҭақәа, ҳәарада, аԥхьаҩ иазгәеиҭашт, спиесақәа «Аҳақ ашәареи», «Ҳашьхақәа рышәшьыреи,» атеатр арепертуар иалызхыз асовет цензура, ацәгьаҳәацәеи ашьыцыҩцәеи амч рызҭоз «аҟаԥшьқәа» раԥхьа игылан.
Дара аҩымҭақәа рыҩбагьы, усҟанҵәҟьа хьаа дуны исхызгагәышьеит, аха раԥхьатәи адрама «Аҳақ ашәара», шықәсык анҵы исзымдырӡакәа, схатәы ԥсҭазаараҿы даараӡа исыхәеит. Бзиа избоз аԥҳәызба, ахаан еиԥымло, ҳамҩақәа хазы-хазы иахьцаз ҳҩыџьегьы иаҳзеиӷьхеит. 
Аҵыхәтәанӡатәи ҳаиԥылараан, гәаартыла ҳҩыџьагьы ҳҽаанкыланы, акыр шықәса ҳагәқәа зырԥхоз ҳаибаҭаххара  ҳаҭыр ақәҵаны, убас ҳаицәажәеит, иаҳзааигәаз ауаа ираҳҳәаларц иаархааны, ирҟәымшәышәны ҟазшьала ҳаиқәшәом ҳәа, ҳаиԥырҵра зыхҟьаҵәҟьаз, ахаан блакы иамбартә, амшын иалаҳаршәыз ахаҳә еиқәаҵәа еиԥш иаҳҵәахырц. Насгьы, мызкы, дасу инасыԥ аниоулак ашьҭахьгьы, ҳаҭыр еиқәаҳҵаларц. Сара ажәа лысҭеит: хаҵа дцаанӡа аҭаацәара сшаламло ҳәа.
Аиашаҵәҟьа иахьагьы исыздыруам, ҳанеиԥырҵ шықәсыбжак аҟара ааҵаанӡа, дманшәалахан, ҳаҭыр зқәыз хаҵарԥыск диццеит. Аҟәа абаӷәазаҿы аӷба иақәтәаны, аҵх иналаланы, амшын инхылаанӡа, сылабжышқәа сгәаҵа инҭаԥсо, ааигәаӡа аҟәара сықәгылан сыԥшуан. Схы саиааины, анасыԥ ԥшӡа Анцәа ибиҭааит сҳәон сгәаныла. Убри ашықәсан саргьы аҭаацәара салалеит. 
Адинхаҵара буддизм аҟны џьарамзар џьаргьы иӡбахә ҳәаӡам Анцәа, хыхь иқәтәоу, аԥсуаа ҳҳәашьа.  Аха иҟоуп даҽакы. Ажәҩан аҟны иҟоуп ҳәа мычқәак, убарҭ амчқәа еиқәшаҳаҭны ирыӡбуеит адгьыл аҟны имҩаԥысуа, акыр зҵазкуа ахҭысқәа зегьы. Иҟалап, уи адинхаҵара иизар, Анцәа ауаа дреиԥшны адәы дықәны, ашьҭахь ажәҩанахь дцаанӡа. 
Убри даара иазааигәоуп аԥсуа мифк. 
Ауаҩы данилак, дахьиз аҩны азааигәара аҵла инықәтәаны еицәажәоит ашацәа, ирыӡбуеит ииз асаби илахьынҵа. 
Доусы имоуп ихатәы нцәахәы. Шаҟантә исҳәахьоузеи сынцәахәы дсыхәеит ҳәа. Арахь Анцәа дыҟоу, дыҟаму ҳәа схы сазҵаар ишьақәырӷәӷәаны руак исызҳәаӡом.
Иҳәахьеит ҟәыӷак: Анцәа дубаанӡа, дыҟоуп уара узы, данубалак инаркны наӡаӡа дуцәыӡуеит. Ус анакәха, анцәахаҵара хатәы усуп, угәы-уԥсы аҿы иҵәахуп, аӡәгьы имаҳауа, аӡәгьы изымдыруа. Урҭқәа рыӡбашьа сымч ақәхом, аха сзықәшәахьоу, исхызгахьоу еихшьаланы саназхәыцлак, еснагь сазкылсуеит акаҿы. Хьаҳәа-ԥаҳәара амамкәа агәра згартә аԥсҭазаара иснарбеит ишыҟаҵәҟьоу алахьынҵа. Аԥсуаа иааркьаҿны ирҳәахьеит – улахь иану уақәшәоит, узахыԥом ҳәа. Аха убри уақәшәарц азыҳәан, иузымдыруа мчқәак амҩа уқәырҵоит, мамзаргьы иугәанарԥхоит, унапала иҟауҵартә. 
– Изхысҳәаауа, аԥсуа театр азыҳәан спиеса «Ҳашьхақәа рышәшьыра» наӡаӡа ашә шарку агәра анызга, уаанӡа апиеса ҩыџьа заҵәык иалазгьы, даҽа ҩыџьа аперсонажцәа налаҵаны, нбанҵакыла еиҭазган, СССР акультура аминистрра ашҟа исышьҭит. Аӡыкәт ахаҳә агәыдҵа, иаахар бзиоуп, иамаахар – ахаҳә ахаҳәқәа ирыцлоит, аӡыкәт – аҩызцәа ирыцлап. 
Абас сышхәыцуаз, иаалырҟьаны Москватәи аҭел исзасит, – Шәпиеса «Ҳашьхақәа рышәшьыра» ҳаԥхьеит, иаҳгәаԥхеит, еиҭазго ҳәа аӡәыр дшәымоума? – ҳәа
Сажәабжьқәа ибзианы еиҭазго дсымоуп, ихаҭа шәҟәыҩҩык иаҳасабалагьы абаҩхатәра бзиа илоуп, аха адраматә ҩымҭақәа, иахьынӡаздыруа ихаҭагьы имҩыцт, даҽаӡәгьы иҩымҭакгьы еиҭеимгацт анысҳәа:
– Шәақәшаҳаҭзар, ҳара дҳаԥшаауеит аиҭагаҩ бзиа, – рҳәеит. 
Иаалырҟьаны исоуз агәеизҳара, сгәаҵаҿ ирхәаҽхьаз атеатр абзиабара, анҿыха, акыр шықәса раахыс сзызхәыцуаз даҽа пиесак, слатәан, аҩра салагеит. 
Абаҩхатәра асаби иҩызоуп. Изқәуҵо амҩа ианылоит. Даҭахуп ан гәакьа. 
Иааркьаҿны иуҳәозар, изҩит даҽа пиесак, уаанӡа изҩыз зынӡаск иеиԥшӡамызт, ҵакылагьы, ианымҩаԥысуа аамҭагьы. Иахьӡуп иара «Ес-ииуа ирыциуа». Схы иасырхәеит ажәлар рҳәамҭа ду Нарҭаа ражәабжьқәа. Иаазыҩхьаз аҩымҭақәа зегь реиҳа аџьабаа адбаланы, иахьынӡасылшоз абырцкал икылхны, сгәалақәа наҟ исхаршҭны, спиеса ҿыц сыманы снеит, ԥшьышықәса аус ахьызухьаз аԥсуа театр ашҟа.
Атеатртә ҟазара уи акәиц сгәаҵа иҭашәеит, ибзиаӡаны исгәалашәоит, аԥшьбатәи акласс аҟны сантәаз, бзиа избоз аԥҳәызба раԥхьаӡа данызбаз ахаан дшысхамшҭуа еиԥш, убас исхамшҭуа наӡаӡа исзаанхеит раԥхьаӡа атеатр анызбаз, асцена аҟнытә аҿҿаҳәа аԥсышәала ицәажәо, насгьы шаҟа иԥшӡаны ицәажәоз!
Ҳара ҳҳабла, Аҭара ахәы, ақыҭа агәҭаҟынтәи хә-километрак иацәыхаран. Ахәыҷқәа ацара-аара рцәыуадаҩын. Убри азы  алагарҭатә классқәа рзыҳәан аҳабла аҟны иаартын ашкол, хатәы ҩнык аҟны. Амаҭәарқәа зегьы, ҳазегь ҳаилартәаны иаҳлырҵон, Аӡҩыбжьантәи инарышьҭыз арҵаҩы Лиубов Хәыршьыҭ-иԥҳа Делба. Амаҭәарқәа раамышьҭахьгьы, еиҿкааны илыман ашәаҳәаратә-акәашаратә хор. Ашәагьы сҳәон, сагьыкәашон. Ҳарҵаҩы дҳацәажәон атеатри акинои уҳәа ирызкны. 
Ҽнак, ҳаурокқәа инагӡаны ҳалымгакәа, ҳазегьы ҳлыманы дцеит ақыҭа агәҭахьы, аԥсуа театр ааны иҟоуп, ҳахәаԥшыроуп ҳәа.  
Уажәтәи ақырҭуа – аԥсуатә еибашьраан иҟәыбаса еиларыжьыз акультура аҩны, усҟан, сызлацәажәо ашықәсқәа раан, усҟак идумызт, амҿы иалхын, асценеи ахәаԥшцәа ахьтәашаз азал заҵәыки рыда уаҳа ауадақәа амаӡамызт. Атәарҭа анырзымха, игыланы иахәаԥшуан, избанзар ауаа рацәаҩны инеит. Ҳара ҳарҵаҩы ҳазегьы раԥхьатәи ариад аҟны ҳлыртәеит. 
Акыр шықәса ҵхьаны Аҟәатәи адраматә театр аҟны, алитература аҟәша еиҳабыс аус анызуаз, иԥшра-сахьагьы, уаҩралагьы, иҟазара уҳәа зегь рыла иуаҩ дуу Леуарса Касланӡиа, ҳшеицәажәоз ҽнак ус сиазҵааит:
– Леуарса Шьарадын-иԥа, аибашьра анцоз спектакльк шәыманы шәнеит Аҭара. Шәара инашәыгӡон ахьча ироль. Исхамшҭуа исзаанхеит, ихьӡ сгәалашәом, аха убраҟа сценак аҟны шәперсонаж, ахьча иҷкәын анемеццәа дрыцхраауазаап, Аԥсныҟа излацашаз амҩа дирбеит анемеццәа, ачарҳәра ҟаиҵеит. Иахьеиԥш сыбла ихгылоуп игәыҭшьаагоу аби аԥеи, аибарԥсра аҟынӡа иназгаз асцена, – анысҳәа: 
– Уоо, – ибжьы хаа ду ҩҭиган, – уи аспектакль даараӡа ақәҿиара аман, раион цыԥхьаӡа иганы идҳарбон. Уаҟа ихәмаруан, Минадора Зыхә-ԥҳа, ароль дуқәа нарыгӡон Аазиз Агрба, Шәарах Ԥачалиа, Миша Ақаҩба уҳәа.
– Леуарса Шьарадын-иԥа, иахьӡыз убри аспектакль? – снаиазҵааит.
– Уи апиеса иҩит Гьаргь Гәлиа, иахьӡын иара «Афырхаҵа ишьха» ҳәа. Аспектакль ықәиргылеит Шәарах Ԥачалиа.
Изхысҳәаауа, схәыҷаахыс бзиа избоит атеатртә ҟазара. Сара сакәым, сабиԥара ишагәҭыхоу ауп исҳәо ажәақәа. Аԥсуа театр, аԥсуа жәлар рзыҳәан иеиԥшын, иаҳҳәап, асакара иқәхаз, аха иаалырҟьаны аҵеиџь инахагылаз ауаҩы. Ҳәарада, еиҳараӡак изыхҟьоз аԥсуа бызшәа азыҳәан ашәқәа зегьы ыҵарбаҟа аркра иахьаҿыз ауп, ақырҭуа фашизм аԥашәқәа иӷәӷәаны иоунажьхьан, аҵыхәтәан, 1992 шықәсазы иахылҵит анацизм.
Хыхь ишысҳәаз еиԥш, аԥсуа театр аҟны сгәы-сгәаҵәа ахәра дуқәа шанҵазгьы, изыхҟьақәаз, атеатр анҭыҵ игылоу мчы еиқәаҵәақәак роуп иҟазҵаз ҳәа схы агәра асырган, изҩыз сыманы снеит аԥсуа театр ашҟа. Уаанӡатәи спиесақәа ҩба рразҟы аҵкыс акырӡа еицәахеит уажә инагӡаз адрама. Алитература аҟәша аиҳабгьы, арежиссиор хада, аҩыџьегьы зынӡаск иамыԥхьаӡакәа идырхынҳәит. 
Исҳәо мцызар, шәиазҵаа Баграт Шьынқәба, ҩынтә даԥхьеит. Раԥхьаӡа данаԥхьа, азгәаҭақәа ақьаад ианҵаны исиҭеит. Шықәсыбжак аус адуланы ианисҭа еиҭах даԥхьаны: «Уажәшьҭа, иахьаҵәҟьа иганы ирыҭ аԥсуа театр аҿы». – иҳәеит.
Ижәдыруазааит, уаҳа акгьы рамҳәакәа спиеса иаарымхны ирысҭеит, иагьанырҵеит ажурнал «Алашара». Аԥхьаҩцәа ишрыдыркылаз, асалам шәҟәқәа исоуаз, уажәы ааигәа афранцыз бызшәахь ишеиҭарго уҳәа, иҩны искьыԥхьит (Уахә. Сҩымҭақәа реизга аҩбатәи атом ад. 363 – 433).
Даҽазнык иҳәатәуп, хыхь исҳәаз ахшыҩҵак.
Асовет цензура изакәытә мчыз иамаз, спиесақәа рыла мацара акәым, егьырҭ сҩымҭақәа рзыҳәангьы исзырухьаз рҟынтәи, дарбанызаалак далкааны Аԥсуа театр анапхгара аӡәымзар аӡәгьы изы исымам ацәымӷра. Ԥсыхәа рымагәышьамызт. Ргәы иалымсааит, дара раҵкыс, акырӡа еиҳаны амчқәеи алшарақәеи змаз ауаа дуқәа рымч ақәхомызт, уи иаҩызан ауаҩы џьаҳаным дҭымҵырц азыҳәан агәашә илагылаз Царбер. Уи иаб дызусҭадаз? Ехидна. Асовет цензура изыхшада? Владимир Илиа-иԥа Ульианов (Ленин). 
Ҩ-ажәак еихысҳәаалоит. 
Н. В. Гоголь иҩымҭа ссирӡа «Тарас Бульба» иҟны аб иҷкәын, ачарҳәаҩ иеиҳәоит: Я тебя породил, я тебя убъю! Ҩыџьа ауаа – аби аԥеи рразҟы иӡбахеит абри ахшыҩҵак ҿаасҭа ала. 
Ихшаз инапала дишьит аб. Инарҭбааны уазхәыцыр, дугәаланаршәоит В. И. Ленин. Иара изыҳәан ибзианы иҳәеит Искандер Ф. А. : «Абзиара ҟаиҵар иҭахын, аха дахьымӡеит,» – ҳәа. Абри ахшыҩҵак  санаԥхьа, саҭаимҵааит, схы аҟара ҳаҭыр зқәысҵо Фазиль игәы иалымсааит, сааԥышәырччеит, инацысҵеит схазы: Владимир Ильич, ииашаҵәҟьаны абзиара ҟаиҵар иҭахын, аха аҟаҵашьа издыруамызт». Еиҿикааз аҳәынҭқарра, уаҩықәра бзиак аҟара ннамҵит, иҟаиҵаз аконституциагьы ицыԥсит, ишьҭеиҵеит итҟәацшаз акы (цензура 1922 ш). Убри ауп ихзырбгалаз СССР, асовет мчы ахаҭагьы. Убас ихьит, аԥсуаа рҵеи ду В. Г. Арӡынба. Аиааира дуӡӡа игеит. Аха ахьԥшымра, ахақәиҭра ажәлар ирыхәартә иҟаҵатәыз дацәыхарахеит. Иара инапхгарала иҟаҵаз аконституциа, ихаҭагьы иԥырхагахеит, иахьагьы ҳҳәынҭқарра иаԥырхагахо иааиуеит. Плутарх ду иҳәахьан: «Хорошо использовать победу важнее, чем победить». 
Зықьҩыла ҳаҷкәынцәа рыԥсҭазаара зыхҭнырҵаз аиааира, уаҩҵас ҳхы иахьаҳмырхәаз, даҽакала иуҳәозар, ахақәиҭра раԥхьаӡатәи амш инаркны ииашаз амҩа ҳахьанымлаз иахҟьаны, аибашьраан иҭахаз раҵкыс, ԥшьынтә – хәынтә еиҳаны Аԥсны иаԥхеит, ҳиааира зыхьчашаз ҳҵеицәа. Иаҳзыҟалеит амҳаџьырраҵәҟьа. Ашьыжь ишьацәхныслаз – шьыбжьаанӡа дшьацәхныслоит. Шьапҿаршә ҳзызуз аусқәа иахьагьы иаҳԥырхагахо ҳааиуеит. 
Иахьынӡаздыруала, ауаатәыҩса рҭоурых аҟны аӡәы заҵәык иоуп аибашьраангьы, аиааира ашьҭахьгьы, даҽа иааира дуӡӡак игеит. Аҩбагьы згаз – уи США ашьаҭаркҩы Џьорџь Вашингтон иоуп Иҟаиҵаз аконституциа (1787 ш.) иахьагьы амч ду амоуп. 
Ҳаиҭахынҳәып аԥсуа театр ашҟа. Спиесақәа «Аҳақ ашәареи», «Ҳашьхақәа рышәшьыреи» ирылхны иқәыргылаз аспектакльқәа рысценатә ԥсҭазаара ахькьаҿхаз азыҳәан далкааны аӡәгьы изыҳәан агәала сымам. Иара убасҵәҟьа аӡәгьы изыҳәан сгәаан сыҟам сыдрама «Ес-ииуа ирыциуа» зынӡаск иамыԥхьаӡакәа ирхынҳәны иахьсырҭаз. Ибзиаӡаны издыруеит изыхҟьақәаз, иахьагьы амчқәа змақәоу. Схазы ицәгьамкәа издыруеит иҳәатәуи иҳәатәыми. 
Ҩ-ажәак еихысҳәаалоит. 
Иԥсаҭа шкәакәахааит, апоет Шьалуа Ҵәыџьба ишдыру еиԥш, ажәлар раӷа ҳәа зежә шықәса дҭакын. 
– Шьалуа Леуарсан-иԥа, абасҟак шықәса шәахьҭакыз акыр шәыҩуазма? – ҳәа саниазҵаа, сызҵаара даара иџьашьаны даасҿаԥшит:
– Аҩра аума узҿу? Аҩра амацара акәым, ашәҟәы аԥхьашьа ҳхашҭуа аҟынӡа ҳнаргеит. Қьаадк сымԥыхьашәар, арацәа ала уахынла, аӡәгьы иахьимбоз сҽыҵәахны ажәеинраалақәа зыҩуан. Ҽынла избылуан, исыдырбалар – расстрел. Исылшаз акоуп – исылаз ашәҟәҩҩра акәиц зынӡаск имыцәартә еиқәсырхеит. 
Изхысҳәаауа, инеизакны ҩажәа шықәса раҟара Аԥсуа театр арепертуар иалоуп ҩба-хԥа спектакль. Ҳарҟәаҵып ахәаԥшыҩцәа. Ахадара, арежиссиор хада раԥхьа днаргыланы, рызегьы артистцәа рыбаҩхатәрақәа ацәыргара иаҿуп. Атеатртә ҟазара бзиа избоз ахәаԥшцәа урҭгьы иаҳа-иаҳа иаҳхашҭуа ҳаауеит изыхьӡу атеатр. 
Аӡы иашьуаз – «Анцәа! Анцәа,»–  аниҳәа, – «Анцәа уиҟәаҵны унапы ҟьа!» – ҳәа иеиҳәеит. Аҳәынҭқарра иалшоз аҟаҵара иаҿуп ҳтеатр азыҳәан, аха атеатр ахаҭагьы иҵегьы ахы иахәароуп. Уи аганахьала алшарақәа зегьы ыҟоуп.
Анцәа иџьшьаны, еиқәханы иҳамоуп акультуратә ханқәа ақалақьқәа рҟынгьы, қыҭақәак рҟынгьы. Ажәакала, аԥсуа театри ажәлари ирыбжьоу ацҳа арыӷәӷәашьа иазхәыцлароуп. 
Ишысҳәаз еиԥш, спиеса «Ҳашьхақәа рышәшьыра» СССР акультура ашҟа нбанҵакыла еиҭаганы ианысышьҭ, аиҭагаҩ Иули Едлис ианеиҭеига ашьҭахь, ааԥхьара сырҭеит СССР адрамматург ҿарацәа рзыҳәан Ермантәыла, ашьхатә курорттә санаториа Дилижан аҟны имҩаԥыргоз асеминар ахь.
Сара сзыҳәан уи ныҳәа духеит. Асеминар анапхгаҩыс дҳаман, ихатәы бызшәала адагьы, урыс бызшәалагьы иҩуа, амолдав шәҟәыҩҩы, адрамматург Иан Друце. Даара иҟәышыз уаҩын. Рыԥсҭазааратә мҩа даара иеиԥшын Фазиль Искандери иареи. Аҩыџьегьы иахьиз, иахьааӡаз рыԥсадгьыл маҷқәа рҟны, шәмыцхәуп шәаҳԥырхагоуп анырҳәа, инахараны ианықәырца, нхарҭас – нҵырҭас иалырхит Москва. Уаҟагьы ауадаҩрақәа ирықәшәеит, аха аҩыџьегьы алшара ду шрымамзгьы СССР кажьны иқәҵны имцеит. 
Рыԥсы шҭаз иахаанхеит ажәа ахақәиҭра анаиу аамҭа, атоталитартә режим ахыбгалара. Ауаҩ ҟәыӷа Иан Друце иҿцәажәара гәаԥхаран, ԥсабаралагьы даара дуаҩ ҟәыӷан. Спиеса «Ҳашьхақәа рышәшьыра» азыҳәан, хаҭала ҳанеицәажәоз, иаахтны исеиҳәеит иагәылоуҵаз ахшыҩҵак ду – ԥсы зхоу иарбанызаалак ацәгьара азымура, уи аԥсҭазаараҿы анагӡашьа амагәышьам. Изныкымкәа дазыхынҳәлон Будда ифилософиа ашҟа.
Иблала ибахьазаарын ахьы цқьа иалхны иҟаҵоу Будда ибаҟа. Конфуции иоума, Иисус Христос иоума Маҳамед инаиркны, рызегьы хыхь жәҩанахь иԥшуеит, зегьы зымчу хыхь дыҟоуп ҳәа, – абарҭқәа дрылацәажәо, асанаториа абаҳча аҟны ҳшылеиҩеиуаз, дааҭгылан, даанаԥшы-ааԥшын, амҩа аамҩахыҵ игылаз арымӡ днықәтәан, – иусырбап, ахьы цқьа иалху ибаҟа аҟны даарԥшуп абас, – иҳәан, ишдыру еиԥш, дарбан драмматургзаалак, иара ихаҭагьы гәаныла дартиступ, избанзар иперсонажцәа ррольқәа хыла-хшыҩла дыхәмарроуп, изхысҳәаауа, артист бзиак иеиԥш «инаигӡеит» ибаҟа аҟны дшаарԥшу Будда. – абас дтәоуп – иҳәан, иарма напы ишьапы иқәиҵеит, инацәкьарақәа даара иҭынчны, аха ирыдубаалоит инацәкьарақәа аусура шырҭаху. Еиҳарак акыр зҵазкуа, ифилософиа зегьы аазырԥшуа иарӷьа напы ауп  – хыхь, ажәҩан ахь акәым. Инапы  аартны ауаа идирбоит, уи наирԥшуеит адгьыл ашҟа. Араб бызшәала иуҳәозар, џьанаҭгьы џьаҳанымгьы зегьы ахьыҟоу, шәзықәныҟәо адгьыл аҟны ауп ҳәа.
Даҽазнык ҳанеицәажәоз, изхиҳәааз исгәалашәом, сыблақәа икылкааны дрыхәаԥшуа: 
– Уара ишԥауҩуеи напыла акәу, амашьынкала акәу? – аҭак ҟасҵаанӡа иара инациҵеит, – уи даара акры аҵанакуеит. 
– Иаҵанакуа сазымхәыцыцт, аха аҩра саалагазаргьы ақьаад ианысҵоит снапала – каламла, ашьҭахь ҩынтә-хынтә, еиҭах напыла иҩны, искьыԥхьуеит аҩыга машьынкала, – сҳәеит. 
Угәы-уԥсы иҭоу, ушьа-уда иалаланы, унацәкьарақәа рышҟа ииасны, унацәкьарақәа рыԥхарра, рцәанырра неиуеит акалам ашҟа, афбатәи нацәкьысны иузыҟалоит, еимнадоит ухшыҩи уцәанырреи. Убарҭ шаҟа «еилибакаауа» убасҟак дыбзиахоит «иухшо» усаби – уҩымҭа. 
Иузымдырӡо, рхала рыжәҩа еибыҭаны, унапала иудырҟаҵеит сзыԥхьаз упиеса «Ҳашьхақәа рышәшьыра». Иудыруазар акәхап Будда ифилософиа, аҵла џарџар иаҩызоуп, амахәҭақәа рацәаны иамоуп. Руак амахәҭақәа роуп изыхшаз упиеса, – иҳәеит.
– Ишәҳәаз даара ҳазааигәоуп, аԥсуаа ирҳәо ауаҩ бзиа изыҳәан, ашьац ирҟьыцуам, шышкамск даӷраԥалом ҳәа. 
Уи иаанагоит, шәара, аԥсуаа аԥсабара ахәҭак еиԥш шәаласоуп, шәзыхшаз аԥсабареи шәареи ани-аԥеи реиԥш шәеибабозаап, убри шәмырӡлан, – иҳәеит ҳсеминар анапхгаҩы. 
Спиеса «Ҳашьхақәа рышәшьыра» ԥхьаҟатәи аԥеиԥш азыҳәан ус иҳәеит:
Асовет театрқәа иқәдыргылом ҳәа агәра ганы сыҟам, аха апиеса ишаҳгәаԥхаз ҳәа ашәҟәы ианҵаны исышьҭуеит СССР аминистрра акультура аҟны иҟоу аӡыргарҭа аҟәша ашҟа. 
Убас иагьыҟалеит, хазы шәҟны иҭрыжьит Москва. Иҭрыжьит имаҷымкәа СССР атеатрқәа рышҟа ирышьҭит иқәдыргыларц. Џьара-џьара театрқәак, арежиссиорцәа иргәаԥхазар акәхап, аха ақәыргылара аҟынӡа ирызнамгеит арежиссиорцәа. 
Сахьаркыратә ҩымҭак аҳасабала, схаҭагьы иадызбалоит агхақәа. Уи аганахьала иԥсыҽуп рҳәар хьаас искуамызт, аха угәы иалсша зынӡаск даҽакын. Цензарк иаахтны иҩит абас: Езоп ибызшәала иҩуп. Асовет мчы шьакаҭәарала иааит, убри азыҳәан аԥеиԥш бзиа азыԥшым, анҵра ауам ҳәа ауп ахәаԥшцәа иреиҳәарц ииҭаху ҳәа автор «Ҳашьхақәа рышәшьыра». 
Ламысла исҳәап, Анцәа дшаҳаҭуп, апиеса шызыҩуаз зынӡаск сазымхәыцӡеит асовет мчы ааишьа сзызхәыцуаз зынӡаск даҽакын. Арԥыси аԥҳәызбеи рхатәы ԥсҭазаара арманшәалара, рынасыԥ, рыбзиабара ламысла иҭәу амҩа лаша анылара. Даҽакала иуҳәозар, исылшаз ахәыҷала изҩит аламыс ду арамкақәа ирҭакӡаны. Мап, изҩыз зынӡаск даҽакуп рҳәеит, ацензура ахьчаҩцәа, – ацерберцәа. 
Ҩ-ажәак еихысҳәаалоит. 
Дыҟан Қьамсыс ҳәа Аҳәбак. Иаабац нхаҩык. Иԥхӡашала ихы, иҭаацәа ныҟәигон. Дызларцәымӷыз – дбеиан, насгьы ибзианы , иԥшӡаны иҽеилеиҳәон. Убасҟак ибзианы ашәа иҳәалон, Константин Ковачи Кондрат Ӡиӡариеи иҭаахьан иашәаҳәара иазыӡырҩларц, анотақәа ианырҵарц.
Раԥхьа иааимаз зегьы имырхит, амцхә убеиоуп, укулакуп ҳәа, ашьҭахь зынӡаск дҭаркит.
«Тройка» абандитцәа – абольшевикцәа: 
– Аҭаҭын аԥашәқәа аҩада ирханы еиҭоуҳауеит, – ҳәа ахарадҵара идҵаны. 
– Аҭаҭын ахаан еиҭасымҳацт, – иҳәагәышьеит. 
– Ҳаужьоит. Еиҭоуҳауан, ахы ларханы еиҭоуҳауан. Ажәлар ураӷоуп! – рҳәан ашьра иқәырҵеит. Иуиааиуа аанда уалаишшуеит. Қьамсыс дкыдҵаны дыршьит. 
Асовет цензура спиесақәа «Аҳақ ашәареи», «Ҳашьхақәа рышәшьыреи» ԥсышьацәгьа ахьрырҭаз мацара акәым, ишалшоз ала рымҩа акит даҽа сҩымҭақәак. 
1968 шықәсазы изҩит, шәагаала идуцәам ажәабжь «Ахьча иҳаҭхәыжә». Ԥыҭраамҭак искьыԥхьуамызт. Сиеиԥшхеит аҵеи дзауз аб қәыԥш. Сиеиԥшхеит даҽакалагьы. Схәыҷы маҷк изҳаит, снаихәаԥшын дзакәхо шықәсқәак анҵы, даҽаӡәы иҩызшәа, ишырҳәо еиԥш, хшыҩ хьшәашәала санаԥхьа, ианызыҩуаз сыззымхәыцқәаз ракәымкәа, зынӡаск даҽакала «даасацәажәеит» «сысаби». 
– Спиесақәа ирзыруз еицәоу узыруеит, уаб дукәыхшоуп, макьана уҽыҵәахны уҟаз уахьиз аҩнаҭаҿы, – сҳәан, иҵегь инарҵауланы исҵәахит.
Хышықәса ааҵхьаны, иҭыҵуан сышәҟәык «Ашьхақәа рылԥха» ахьӡҵаны. Уи ианылаз егьырҭ «сыхшарақәа» инарылаҵаны искьыԥхьит. Ламысла иҳәатәуп, егьырҭ ареспубликақәа раҵкыс иаҳа «ауаҩра» алан аԥсуа цензура. Ирымбазшәа ҟаҵаны иркьыԥхьит.
Аԥсуа литературатә критикцәа, ажәабжь «Ахьча иҳаҭхәыжә» иаӷраз агәаҵәа џьоукы зынӡаск ирызгәамҭаӡеит, ма ирзеилымкааит, аха ибзиаҵәҟьаны еилызкааз ҿырымҭӡеит, ирҭахымхазар ҟалап ашәҟәыҩҩы дызқәыӡша астатиа – еиқәаҵәа – донос анымҵара. Ҳәарада, ирдыруан критикцәак ирзырухьаз Самсон Ҷанбеи  Леонти Лабахәуеи. Рхала, рнапала аԥсуа литература аҭоурых адаҟьа еиқәаҵәа иҿаҿаӡа, ахаан ианымҵуа ианылеит. Иџьоушьаша, Самсон Ҷанба, Дырмит ду диваргыланы зыӡбахә рҳәо, аԥсуа драмматургиа ашьаҭаркҩы, аҳәынҭқарратә усзуҩы, ԥсра зқәым асахьаркыратә усумҭақәа аԥызҵаз, иҩымҭақәа 1986 шықәса раахыс иҭымҵӡацт. Дкыдҵан дыршьыртә аизараҿы дықәгыланы ицәажәоз, уи дҭаркыртә аҟаҵара мацара акәым, иааилшоз ала Аԥсны аҭира иаҿыз, убри ацәгьаҳәаҩ – ашәҟәыҩҩы иҩымҭақәа иахӡыӡаауа том-томла иҭыҵуеит ҳаамҭазгьы. Уаҟагьы иааны мгылеит Самсон Ҷанба ду ҳаҭыр иқәымҵара. 120 шықәса анихыҵ зынӡаск дыҟамызшәа, изыхәҭақәаз дыргәаламшәаӡеит. Изыхҟьақәаз раԥхьа игылоуп ашәҟәыҩҩцәа ҳаиҩшаны ҳахьыҟоу. 
Аҵла аҩара иалагар, дарбану иззымдыруа, аԥашәқәа ишырхароу, аҵла аԥсы ҭаларц азыҳәан ихәышәтәтәуп аԥашәқәа. Ашәҟәыҩҩцәа зыԥсы ҭоугьы, иԥсхьоугьы, ҳлитература ԥхьаҟатәи аԥеиԥш знапы иану аҿарацәагьы, даҽакала иуҳәозар, ажәытәи ҳаамҭеи, ԥхьаҟатәигьы ирхаршҭны, ашәҟәыҩҩцәа ҳанеиҩыршоз, ҳкультура зегьы аныс – абыс иҟоу аԥсуа ҩыра, асахьаркыратә литература абӷашшара ԥырҵәеит. Иззеиӷьда? Уцнапык анацәкьарақәа раҟароуп иззеиӷьқәоу. Ирхашҭуеит ҳабацәа ирҳәахьоу: «Ажра зжуа иԥа дҭаҳауеит». Араҟа «аԥа» ҳәа сызҿу аҩымҭақәа роуп.
Изоуҳәода, изаҳауада?
– Аӡәгьы имаҳауазаргьы, зегьакоуп сашәа сҳәалоит, – аҳәеит аҟармаҵыс. Сазыхынҳәып зыӡбахә сымаз сажәабжь «Ахьча иҳаҭхәажә». 
Ишысҳәаз еиԥш, шықәсқәак иҵәахны, журналума, газеҭума џьарагьы ирыдымгалакәа, егьырҭ сажәабжьқәа инарылаҵаны, сышәҟәы иананыла ашьҭахь, уажәшьҭа ибжьаӡуам сҳәан, нбанҵакыла еиҭаганы Г. Ковалевич ианизысышьҭ, дацԥҳәны еиҭеигеит, апериадикатә кьыԥхь азҵаара даара ишуадаҩхоз шидыруазгьы. Ҳҩыџьегьы ҳаицны ҳцеит ажурнал «Дружба народов» апроза аҟәша еиҳабыз Инна Сергеева лышҟа. Прогрессла ԥхьаҟа ихәыцуаз ԥҳәысын. Аамҭа кьаҿк иалагӡаны даԥхьеит. Шәҩыџьегьы ибзиаӡаны ижәдыруеит ари аҩыза ажәабжь ҳжурнал аҟны кьыԥхьшьа шамам, – лҳәеит Инна, – ҳнеихәаԥшы – ааихәаԥшын ҳааԥышәарччеит. 
– Гелии, иумдыруеи убаҩхатәра шаҟа ҳаҭыр ақәысҵо, иумдыруеи ухатәы ҩымҭақәа, кьыԥхьшьа змақәамгьы иаасуҭахьоу зегьы сшаԥхьахьоу?! Ишәабжьызгоит маӡала, ҳаамҭазтәи ажурналқәа зегьы реиҳа агәаӷьра злоу ажурнал «Новый мир» ауп, ижәдыруеит изыбзоуроу Л. Т. Твардовски иоуп. Ижәымдыруеи, Александыр Солженицыни, Фазиль Искандери ӡырызгаз иара иоуп. Ихԥша даара иӷәӷәоуп. Ҳара ҳжурнал «Дружба народов» иаҳа иалкааны иашьклаԥшуеит, шьаҿацыԥхьаӡа шьапҿаршә ҳзыруеит, – лхы насықәкны, – шәара ҳаҭыр ду шәықәсҵоит, ҳредактор хада Баруздин ишәҭахызар даԥхьарц исҭап? Схатәы гәаанагара даҽазнык ишәасҳәап иааркьаҿны: сахьаркыратә ҩымҭак аҳасабала иреиӷьӡоу шәажәабжьқәа иреиуоуп, аха… Аха ишәымдыруеи кьыԥхьшьа змам – асовет чынуаагьы ажәытәтәи ҭауади – аамсҭеи зынӡаск иеиԥшуп, ахархь уаҩы иҭагылазаашьа еицәамхазар еиӷьымхеит, шәажәабжь «Ахьча иҳаҭхәажә» Н. В. Гоголь еицырдыруа иажәабжь «Шинель» аперсонаж хада Акаки Акаки-иԥа иашьа гәакьа иоуп, – инарҳәы-аарҳәуа дахәаԥшуеит сажәабжь  дахӡыӡаауа. 
– Адунеитә литература аҟны иреиӷьӡоу ажәабжьқәа иреиуоуп зыӡбахә шәҳәаз «Шинель». Изныкымкәа саԥхьахьеит, аха Анцәа дшаҳаҭуп, сажәақәагь ианызыҩуаз зынӡаск сазымхәыцӡеит «Шинель», аредактор хада иҭара аҭахым. Шәара шәгәаанагара сара исызхоит, – сҳәеит. 
– Сара издыруан ишышәымкьыԥхьуаз, аха еиҭазгеит, избанзар даара исгәаԥхеит, – иҳәеит ибласаркьа длаха-ҩахо Гелии Ковалевич. 
– Гелии, уара иумдыруеи, ухатәы ҩымҭақәа заҳамкьыԥхьуа? – агәшаҭареи ҳаҭырлеи иҭәыз лажәақәа ианиалҳәа ашьҭахь, сара сышҟа даахьаҳәын, – шәеиҭагаҩ Гелии Ковалевич, сыгәра жәга ҳаамҭазтәи аурыс шәҟәыҩҩцәа дыруаӡәкуп. Аӡәгьы иашәымҳәан, – даанаԥшы-ааԥшын, лыбжьы рхәыҷны, – сара агәра ганы сыҟоуп мышкызны Гелии иҩымҭақәа акьыԥхьра ишалаго Урыстәыла. Аҳәаанхыҵҟа ишьҭыр еимҵәаны иркьыԥхьуеит.
– Исарҳәахьеит, уажәабжьқәа ҳаҭ, шәҟә дук ҭҳажьуеит Лондон ҳәа. Аха ирысҭар, сара араҟа исзаарго бымдыруеи, Инна?  – иҳәеит, иажәақәа хьаала иҭәны, нас дгәамҵ-хамҵуа даалеиҩеин, – Инна, бара ибымдыруеи шаҟа ҳаҭыр бықәысҵо, иҭабуп есқьынагьы сгәы зырӷәӷәаша ажәақәа ахьсабҳәо, – нас ҩынтәгьы – хынтәгьы игәы дынҭасын, – Урыстәылада ԥсҭазаара сымам. 
– Инна Андреи-иԥҳа, сҩыза ду Гелии изыҳәан шәара ишәҳәаз, убасҵәҟьа сеиҳәахьеит Валерии Николаи-иԥа Ганичев, ажурнал «Молодая гвардия» аредактор хада. Уара уҩымҭақәа ибзианы еиҭеигоит, ихаҭагьы ажәабжь ссирқәа иҩуеит, аха даҳкьыԥхьӡом, – сҳәеит. 
– Ҳара ҳакәым, Михаил Александыр-иԥа Шолохов дуӡӡа илымшеит Гелии иҩымҭақәа ркьыԥхьра, – лҳәеит Инна Андреи-иԥҳа. 
– Сажәабжьқәа рысҭеит ажурнал «Москва» аредактор ихаҭа диҳәаны Шолохов ииҭеит даԥхьарц, акьыԥхьра азыҳәан ажәақәак иҩырц. Рызегьы дрыԥхьеит, «Хымԥада икьыԥхьтәуп», – ҳәа иҩны, инапы анҵаны ириҭеит, – инациҵеит игәгьы ԥыжәжәо Гелии, – атипографиахь ирышьҭит, аномер аҟны мқәдыргылеит. Аверсткақәа срыԥхьеит. Аномер ҭыҵит, сажәабжьқәа акы заҵәыкгьы анымлаӡеит. Маӡа дук сҳәозшәа хьаала иҭәны:
«Умом Россию не понять…» апоет ду иажәақәа инацылҵеит Инна Андреи-иԥҳа:
«У ней особенная стать
В Россию можно только верить»,
гәышьҭыхрыла арҭ ажәақәа анылҳәа ашьҭахь:
– Сҩызцәа бзиақәа, шәааи, абас ҟаҳҵап. Ари ажәабжь, – ишикыц икуп сажәабжь, –  арахь иаажәгазар, сара сшаԥхьаз ажәак мҳәакәа, инаганы ирышәҭ ажурнал «Новый мир». Аредактор хада Твардовски ихԥша даара иҳаракуп. Александр Трифон-иԥа СССР ашәҟәыҩҩцәа реидгыла амаӡаныҟәгаҩцәа дыруаӡәкуп, ЦК КПСС далахәылоуп, ԥшьынтә Иосиф Виссарион-иԥа ихьӡ зху апремиақәа ианаршьахьеит. Кремль ашҟа иара изыҳәан агәашә аартуп, – лхы насықәылкын, – шәара шәхаҭа шәнеины, ихаҭа ишәҭ, урыс бызшәала иҭымҵхьеи шәышәҟәык? 
– Ҩбагьы…
– Твардовски ҳамҭас иҭ ушәҟәы. Фазиль Искандер уара узыҳәан иҩыз зну, – иҳәеит Гелии.
– О, уи ибзиаӡаны иуҳәеит! – дааигәырӷьаны ҿаалҭит Инна. Ԥсабарала ус дыҟан лара, баҩхатәра бзиак здылбалаз, иаалылшоз зегьы ҟалҵон ицхраара азыҳәан, убас даараӡа дицхраауан, иҩымҭақәа ркьыԥхьраан Темур Пулатов, иареи сареи аиҩызарагьы ҳабжьазҵаз лара лоуп.
Ҩ-ажәак еихысҳәаалоит. 
Ақырҭуа мпыҵахалаҩцәа, ҳаибашьыҩцәа ахьгылаз Очамчыра араион Лабра ақыҭан снанагеит. Раԥхьа снеит Кама Лашәриа лкоманда ахьгылаз. Уи, алегендартә, аԥсуаа рҳәашьа ахаҵамԥҳәыс, алегендартә фырхацәа ирывагылаша аҭыԥҳа лкоманда далан сыҷкәын Дауҭ. Сааҭк аҟара ҳанеицәажәа, сцеит даҽа позициак  ахьгылаз ашҟа урҭ «апушкетиорцәа» – абзарбзан Лабра ахәы иқәыргыланы, ақырҭуа нацистцәа рыштаб ахьыҟаз Араду иалахысуан. Иҟан хә-ҩык. Командирс дыҟан Реваз Тапаӷәуа. Уи ихьӡ саҳахьан аибашьра ҟалаанӡагьы. Сан лаҳәшьа гәакьа Агрофена лмаҭа Алхас Шьаҟрыли иареи 1989 шықәсазы, ақырҭқәеи аԥсуааи анибарҵәара аҟынӡа ҳнеины ҳаныҟаз, Ревази Алхаси, зынӡаск иқәыԥшӡаз арԥарцәа убас рхы аадырԥшит, ажәлар ирзырҳәахьан афырхацәақәа ҳәа. Ирбаандаҩны зны Қырҭтәыла иҭакын, ашьҭахь Урыстәылаҟа ииаганы Краснодар абахҭа иахьҭакызынтәи, ибналан абна илалеит. Сызлацәажәо аибашьра аан аҩыџьегьы командирцәас иҟан.
Ишысҳәаз еиԥш, Реваз икоманда иахьгылаз саннеи, иаразнак дсазҵааит, деибгоума, дышԥаҟоу сашьа Шьаҟрыл ҳәа. Дара ииашаҵәҟьан еишьцәас иеибаҟаҵахьан. 
– Деибашьуеит, иӡбахә ибзианы исаҳауеит, – сҳәеит. Аиашаҵәҟьа ахьиасымҳәаз, саанызкылаз иахьагьы цқьа исзеилымкаацт. Алхас Шьаҟрыл дҭахахьан. 
Уаҩҵас аԥсшәа еибаҳҳәаанӡа ҳаӷацәа ааҳакәшеит. Ҩыџьа ршьит. Реваз Тапаӷәуеи абырг Алиоша Шьанааи даара иӷәӷәаны  ирхәит. Сара автомат ашьхәала схы иасны, сыԥсы маҷханы сырҳәазаны сыргеит. 
Ажәакала, сытҟәаны сыргеит. Уи зхысҳәаауа, сеиқәырхара азыҳәан, Темур Пулатов, усҟан адунеи аҟны еицырдыруа шәҟәыҩҩны иҟалахьаз, насгьы СНГ ашәҟәыҩҩцәа Реидгыла напхгаҩыс дыҟан. Даҽа шәҟәыҩҩцәақәак, иаҳҳәап, Леонид Леонов, Сергеи Михалков, Алим Кешеков, Владимир Солоухин, Азаҭ Абдулин, Мустан Карим, Иаков Козловски, Николаи Доризо, Михаил Алексеев уҳәа рнапы аҵаҩны ателеграмма рышьҭит Е.А. Шеварднаӡе ихьӡала соурышьҭырц азыҳәан. Убри сеиқәырхара лџьабаа адын, имаҷӡаҩны ауаа дыздыруаз, арахь аӡәырҩы ирыцхраахьаз Инна Андреи-иԥҳа Сергеева. Ус иҟаз ауаа хымԥада, ибзианы идыруан, убри азыҳәаноуп  анцәахшақәа, ажәҩан аҟынӡа ихагаланы ашәа зырзиҳәоз апоет ду Николаи Некрасов. Иара иоуп изҩыз еицырдыруа ацәаҳәақәа: «Урыстәыла рыжәҩа иқәуп аурыс ҳәсақәа».
Ҳазыхынҳәып уаанӡа ҳазлацәажәоз. Инна Андреи-иԥҳаи Гелии Ковалевичи ишсабжьыргаз убас иҟасҵеит. 
А. Т. Твардовски икабинет ҭбаа-ҭыцә аҟны санидикыла, аԥсшәақәа анааибаҳҳәа: 
– Шәаангыл… шәаангыл, – даахәыц-хәыцын, скылкааны дсыхәаԥшуа, – ус ҿааиҭит, – арԥыс, џьара узбахьоушәа?.. – сахьтәаша акресла ансирба, сыгәжәажәара снапаҿы иааганы, сҽаарҭынчны: 
– Александыр Трифон-иԥа, шәареи сареи ҳаибаирдырит Баграт Васили-иԥа Шьынқәба. Иԥсы ишьон, насгьы иҩымҭа ду «Ахра ашәа» аҩра даҿын Переделкино. Даабарц, ҳиацәажәарц ҳнеит сҩызаки сареи. Ҳара алитературатә институт ҳҭан. Иуадаҟны ҳтәаны ҳшеицәажәоз, шәара шәааҩналеит. Ажәа ҳаракқәа ҳзиҳәан ҳаибаирдырит. Шәара шәызнеиз, иашәҳәаз ажәак бжьамыжькәа исгәалашәоит, – анысҳәа, иааџьеишьан, дԥышәарччо: Бзамыҟәрак сҳәазар?.. Избанзар Баграти сареи алаф бзамыҟәқәагьы еибаҳҳәалоит, убасҟак ҳаҭыр еиқәаҳҵоит, исхамшҭыша ажәақәа, – шәара, аԥсуаа мацара шәакәым, ҳазегь даҳтәуп, дпоет дуӡӡоуп, нас, нас исашәҳәеи Баграт иуадаҟны саннеи исҳәаз?»
– Ишәҳәаз ажәақәа асовет литература аҭоурых ианылаша ажәақәоуп. Ишәгәаласыршәап. «Баграт Васильевич, уаҵәы асааҭ жәаба рзыҳәан, Пушкин ихьӡ зху ашҭа аганаҿы, игылоуп агазеҭ ҿыцқәеи ажурналқәеи ахьырҭиуа. Аҭира азыҳәан инаргоит ҳжурнал ҿыц «Новый мир». Уи акьыԥхьра азыҳәан аџьабаа иадызбалаз даҽазны иуасҳәап. Убри аномер ҿыц данысҵеит, шамахамзар, аӡәымзар аӡәгьы изымдыруа ашәҟәыҩҩы Александыр Солженицын. Уаҟа иануп иповест «Один день Ивана Денисовича». Иацны инаргоит агазеҭ «Известиа». Убраҟа иануп Солженицын иповест иазку Константин Симонов инеиҵыху истатиа. 
– Ииашоуп, ииашоуп, исгәалашәеит.
– Исгәаласыршәап Баграт ишшәеиҳәаз: «Симонов астатиа иҩыртә, ҳәарада, еиҿызкааз шәара шәоуп», – саҭашәымҵан сажәа ахьырацәоу. Ахшыҩҵак сымҳәар сгәы иауам. А. И. Солженицын иповест «Один день Ивана Денисовича» ианышәкьыԥхь инаркны, Александыр Трафим-иԥа, асоветтә литература зынӡаск даҽа мҩак ианылеит. Ианылеит аиашаҵәҟьа аҩра амҩа. 
– Константин Симонови сареи ҳнапы аҵаҩны иҳашьҭит ашәҟәы Солженицын Ленинтә премиа ианаршьарц. Иамуит, ирымҭеит. Сволочи!
– Саҭашәымҵан, аамҭа шәцәызгоит, аха даҽак шәасҳәар сҭахуп. Баграт Шьынқәба ианиашәҳәаз адырҩаҽны, акиоск аадыртаанӡа сҩызцәеи сареи ҳцеит ажурнали агазеҭи ааҳхәарацы. Ишәаҳахьазар акәхап, аха сыблала избаз шәасымҳәар сгәы иауам. Ҳара ҳаннеи, шәҩыла ауаа еизахьан. Агәаран ҳақәгылан сааҭк аиҳагьы. Ажурналгьы, Симонов истатиа зныз агазеҭ «Известиагьы» еидкыланы иааргон. Ианынҵәалакь иҵегь ааргон, – сҳәеит. 
Ихазы иҳәозшәа:  
– Ауаа ргәы ахшәахьеит ҳлитература, изыхҟьо амцҳәароуп, – иҳәеит. Исҭаз сышәҟәы хәыҷы «Белый огонь» днахәаԥш-аахәаԥшит, – шәышәҟәы ахьӡ очень оригинально, – аниҳәа, иасҳәеит уи ахьӡ сара ишысымӡбыз, нас изеиҭасҳәеит иахьынтәаауа. Ажәытәан, Аԥсны ахьа-ҵлақәа даара ианырацәаз, иԥҟаны еихаргыланы, агәараандақәа ҟарҵон. Ианажәлак ацәа ахабаауан. Ақәа, амра, аԥша еицхырааны идрыцқьон. Акыр жәашықәса ннаҵуан. Убри ала амца еиқәуҵар, иахылҵуа амца аԥштәы шкәакәахоит.
Даара дазҿлымҳаны дазыӡырҩуан. 
– Абыржәы, Аԥсны џьаракыр иаанханы иҟоу убасеиԥш агәараандақәа?
– Ашьха қыҭақәа рҿы уаҩы иԥшаауеит, ақыдқәа реиԥш еиқәҵаны аандақәа ахьыҟаҵоу. Аха еиҳарак иуԥылоит ахәархь ала ихны, арешиоткақәа алхны аандақәа ирчаԥоит. Францыз ныҟәаҩык азежәтәи ашәышықәсазы Аԥсны дыҟан. Когда он увидел, что из каштана абхазы делают заборы, он сказал: «Боже мой, до чего богатая страна. Из редчайшего дерева каштана мы не можем делать сигаретные коробки, а абхазы делают целые заборы». 
– Ҳара, аурысқәагьы, шәара, аԥсуаагьы ҳзаашьо удыруоу, молодой коллега? Аԥсабара ҳабжьнахит, амцхә ибеиоуп, – иҵегь ажәақәак ҳәауа, сышәҟәы хәыҷы иаартны дшахәаԥшуаз, илаԥш иныҵашәеит сышәҟәы азыҳәан Фазиль Искандер ииҩыз.
– Оҳо, шәара Фазиль бзиа шәибозаап! О, уи аума аҵанакуеит, – иҳәан, ашьҭахь, сажәабжь инарҳәа-аарҳәуа днахәаԥшит. Изаамҭанутәи аномерқәа ҩба заа атипографиахь иҳашьҭхьеит. Абыржәы, ….. , убас ҳгәы иҭоуп, иааиуа номерк ишеибгоу иазаҳкып ҳәа асовет шәҟәыҩҩцәа ражәабжьқәа. Фазиль Искандергьы иҳаиҭахьеит, шәахьынхо адреси аҭели ааншәыжь, апроза аиҳабы даԥхьоит, ишәзынаицҳауеит, – иҳәан, дҩагылан бзиала ҳәа ҳанеиԥырҵуаз, – Баграт асалам ду сызишәҭ, иашәҳәа, иҩымҭа ҿыцқәа ҳашрызԥшу.
Сгәырӷьара ду дахыччозаарын аҩысҭаа. Сажәабжь «Ахьча иҳаҭхәажә» адунеи аҿы еицырдыруа ажурнал «Новый мир» ишаныло, аверстка аредактор хада инапы шаҵаиҩхьоу ҳәа телефонла исаҳәаны, мшқәак ааҵхьаны, аԥошьҭала исзаарышьҭит агонорар. Сара сыдагьы, имаҷҩымкәа Аԥсны ашәҟәыҩҩцәа напаҵаҩрала ироуан ажурнал «Новый мир». Бзиарас иҟасҵаз, даара исзааигәаз дарбанызаалакь аӡәгьы иасымҳәаӡеит сажәабжь шыркьыԥхьуа. Аиҭагаҩ Гелии Ковалевич дааҟәымҵӡакәа иҳәон: «Умҩа дуӡӡа шаатша иаатит. Ари ажурнал адунеи зегьы иахыҵәоит!» – Игәырӷьара ҳәаа амамызт. Ҳҩыџьегьы ҳамҵәыжәҩақәа ҿнаблааит «ҳҩыза» ацензура, ахԥша иахшаз». 
Ажурнал ҭыҵит, сажәабжь анӡамызт.
– Иҟалазеи? – сиазҵааит Гелии.
– Твардовски ихаҭа даԥхьахьан. Инапы аҵаиҩхьан, – ҿааиҭит игәы каҳаны, ашьҭахь, ибжьы рдуны, ажәа џьбарақәа нацҵаны, – Твардовски дуӡӡа имч ақәымхеит.
– Угәы ԥымжәан. Иҳалшагәышьои?!
– Иуасҳәахьеит. Сықәҵны сцон, аха Урыстәылада ԥсыхәа сымаӡам. Иудыруеит, сара шьҭрала сбеларусуп. Сԥашәқәа Урыстәыла иаларсуп, – иҳәон игәы ԥыжәжәо Гелии.
Игәыжьжьагоу ажәақәак наиаҳәаны, сиазҵааит:
– Агонорар урҭама?
– Исырҭахьеит. Ибзиангьы исырҭеит.
– Саргьы исзаарышьҭит. Аԥсны уанааилак, ҳҩыџьегьы Твардовски дныҳәаны, аҵәыцақәак аанаҳкылап. 
– Ажәабжь рмышьҭит, аха шәара шәџьабаа азыҳәан авторгьы саргьы иҭабуп ҳәа шәаҳҳәоит ашәҟәы ҩны аредакциа аҟны снеины ирысҭеит. Уи еиҳау ҳаамҭазтәи аурыс поет, – ауаҩы дсыздыруам даҽаӡәы, – иҳәеит гәыкала Гелии.
– Иҟауҵаз даара иус бзиоуп. Зегьрыла уиашоуп. Иара изыҳәан иуҳәаз, – сҳәеит.
Усҟан зынӡак схы иҭамшәацызт, шықәсқәак ҵхьаны, сроман «Ахаҳә зыршәуа» аҩра саналага, епиграфк аҳасабала, А. Т. Твардовски иажәақәа шанысҵоз. Абар дара ажәақәа: 
«С тропы своей ни в чём отступая,
Не отступая быть самим собой,
Так со своей управиться судьбой,
Чтоб в ней себя нашла судьба любая
И чью-то душу… боль».
Хшыҩҵакыла даара иҵаулоу арҭ ацәаҳәақәа ананысҵоз, ирҿиамҭақәа ссирӡақәа рзыҳәан мацара акәым, уаҩԥсык иаҳасабала, доуҳатә ԥызас исымаз Александр Трафим-иԥа иԥсҭазаара далҵхьан. (1910 – 1971 ш.ш.).
Аԥхьаҩ игәеиҭазар акәхап, ԥшра-сахьалагьы, гәыла-ԥсылагьы адауаԥшь иҩызаз ахаҵа ду шаҟа имаҷӡаны ақәра ниҵыз – 61 шықәса. 
Адунеитәи алитературеи, амузыкеи, аҟзареи уҳәа зырбеиаз, иацрымҵуа иацу Урыстәыла арыцҳарақәа раԥхьа игылоуп, аҩсҭаа ичысхә мыжда – арыжәтә.
Изхысҳәаауа еилкаауп.
Схы иҭамшәацызт, сыԥхыӡгьы иаламшәацызт еиҭах, даҽазнык ҳшеиҿаҳауаз, шьапҿаршә дуӡӡа шизнауаз ахпаши, амыждараз «ихшаз» асовет цензура.
Акырынтә сазхәыцхьеит асовет мчи ацензуреи реизыҟазаашьа. Схаҿы иааилоит ҿырԥштәык. Дзыцәнымхаша ачымазара зыхьыз ан, лыхшара игәарҭеит илыхьыз изакә чымазараз. Ибзиаӡаны ирдыруеит ахәшә ран деиқәзырхо, аха ан дзыхӡыӡаауа бзиа илбоз лыхшара, иаарҳәоз зегьы иаарҳәны илаҳауан. А. Т. Твардовски изыҳәан уажәраанӡа исҳәаз «ауаҩ ду» ҳәа исзырҳәаз иаазгарц сҭахуп, ибзиаӡаны  издыруа фактк – хҭыск, схаҭагьы даара исԥырхагахеит, исыцрасит. 
А. Т. Твардовски, адунеи зегьы еицырдыруаз афизик П. Л. Капицеи, Фазиль Искандери ЦК КПСС ашҟа ашәҟәы рҩит ацензура иахҟьаны асовет наукеи, асовет литературеи даара иаԥырхагоуп, иаԥыргатәуп ҳәа. Иалшоз, ҳәарада, ирдыруан. А. Т. Твардовски дамырхит, А. П. Капица нхара диасит Великобританиа, Ф. А. Искандер зегьынџьара имҩақәа ркит, икьыԥхьра иаҟәыҵит. 
Саргьы исыцрасит зысҳәаз, ашәҟәҭыжьырҭа «Молодая гвардия» аҟны, 1968 шықәсазы иҭыҵраны иҟан сышәҟәы «Аибашьра еилгахьан». Аԥхьажәа азиҩит Фазиль Искандер. Уи сара сзыҳәан ԥсҭазааратә ҳамҭа дуӡӡан. Ашәҟәҭыжьырҭа аҟынгьы, даараӡа еигәырӷьаны, атипографиахь ирышьҭит. 
Усҟан ашәҟәы аҭыҵреи, аԥхьаҩи ирыбжьаз ацҳа зынӡаск даҽакын. Ашәҟәы ҳәынҭқарратә усуп ҳәа иахәаԥшуан. Ашәҟәы автори, аҳәынҭқарратә идиологиа хадеи еилибакаар, рызегьы ирзеиӷьхон. Аидеологиа аӡыргара, аларҵәара азыҳәан мацара акәӡам. Ҩ-жьак ршьуан. Асовет шәҟәы тираж рацәала иҭрыжьуан. Автор ирҭоз агонорар аҵкыс, акырӡа еиҳаны аҳәынҭқарра иаланагалон аԥара ду. Иҟан даҽа закәанк. Ашәҟәы иаланагалоз аԥара зегьы аҟнытә жәа-процентк алитературатә банк иҭалон. 
Убарҭ аԥарақәа рыла идыргылон арҿиаратә ҩнқәа. Иаҳҳәап, Латвиа, аҳабла Иурмала аҟны, Крым, Иалта аҟны, Москва амҵан Переделкино, Аԥсны, аҳабла, Д. Гәлиа ихьӡ зху арҿиаратә ҩны. 
Ишысҳәаз еиԥш, ашәҟәи аԥхьаҩи ирыбжьаз ацҳа иахьӡын «Книгаторг». Урҭ аиҿкаарақәа ареспубликақәа зегьы рҟны, ақалақь дуқәеи рыҟны иҟан. Иаҳҳәап, ҽааны иҭыҵраны иҟоу ашәҟәқәа, аплан рзырышьҭуан, насгьы аҳәара ҟарҵон ирзынарыцҳарц шаҟа цыра уҭаху.
Урҭқәа зысҳәо ԥхьаҟа еилышәкаап. 
Ишысҳәаз еиԥш, сышәҟәы «Аибашьра еилгахьан» Фазиль Искандер аԥхьажәа ахьиҩыз азыҳәан, сышәҟәы атираж халеит ҩышә нызқь инареиҳаны.
Ашәҟәы ҭыҵит Фазиль иаԥхьажәа зынӡаск ианӡамкәа, атиражгьы ҩынтә инареиҵаны. Изыхҟьаз хыхь исҳәеит. Аха асовет идеолог хада М. А. Суслов иҟаиҵақәоз ацәгьарақәа ихаҭа зны-зынла ириашалон.
Дырхынҳәны еиҭах ажурнал «Новый мир» редактор хадас дҟарҵеит А. Т. Твардовски, П. Л. Капица дхынҳәыртә иҟаиҵеит, Фазиль Искандергьы имҩақәа ааиртит убри иабзоураны, 1972 шықәсазы, убраҵәҟьа «Молодая гвардия» аҟны иҭыҵуан хыхь зыӡбахә сҳәахьоу, сышәҟәы «Белый огонь» («Акәаш-мца»). Раԥхьаӡатәи сышәҟәы азыҳәан Фазиль ииҩыз аԥхьажәа, ацензура ианырмышьҭ, иҭаршәны иҵәахны ирыман, уажәы Фазиль имҩа анаадырт, автор дақәыршаҳаҭны, иеигәырӷьаны «Белый огонь» ианырҵеит. 
Уи афакт еиҳарак иалацәажәо 1922 шықәсазы В. И. Ленин иаԥиҵаз, ажәа азыҳәан агәылшьап иаҩызахаз, амч аноу амш инаркны, ахақәиҭреи «абаандаҩреи» аргама, еиҳарак маӡала аиқәԥара иаҿын. Аҵыхәтәан, ишдыру еиԥш, иагеит ажәа ахақәиҭра. Уи апроцесс, ҳәарада, иахьцоз Урыстәылан акәын. Ҳара ҳҿы, Аԥсны ажәа ахақәиҭра аганахьала, аҭагылазаашьа зынӡаск даҽакын, мши ҵхи реиԥш еиԥшымызт. 
1931 шықәсазы Ефрем Ешба дықәԥаны иҟаиҵаз хазы ҳәынҭқарраны Аԥсны, иамхны, автономиа ашҟа иларҟәны Қырҭтәыла иалаиҵеит И. В. Сталин. Уи ацәгьара аҟаҵараз, иаҵкыс иеиҳау ауаатәыҩса рҭоурых даздыруам. Иишьуа ауаҩы, реиҳа изааигәоу ауаа рнапала иҟаиҵон. Убас азиуит Аԥсынгьы. Аԥсны Қырҭтәыла иалархәны еиҿикааит аԥсыуаақәак рнапала, аԥсуаа ишәҭахыз ҟасымҵеи иҳәартә. 
Уи 1931 шықәса, ашықәс еиқәаҵәа инаркны, аԥсуаа ражәа ҟәыӷа, ражәа ахақәиҭра еиҳарак изызкыз Қырҭтәыла аколониалтә политика иаҿагыланы ақәԥара акәын. Еиқәырхагас, бџьарс рхы иадырхәоз В. И. Ленин амилаҭтә политика азыҳәан ииҳәақәахьаз, аԥсҭазаараҿы зынӡаск даҽакала ишыҟазгьы. 
Аӡы иаанахәо аҭәыц дахьынҳалоит ҳәа, аԥсуаа ишрылшоз ала, рхы иадырхәон асовет цензура. Еиҳараӡак асахьаркыратә литература аҟны. Сара исыздыруам фактк, Аԥснытәи ацензура иҭмыжькәа иааннакылеит ҳәа аԥсуа шәҟәыҩҩык ишәҟәык, иҩымҭак. Аха Аԥсны иҟаз арыцҳара зынӡаск даҽакын. Аԥсуа кьыԥхь ишырҭахыз рхы иадырхәон ашәҟәыҩҩцәа реизыҟазаашьа, еиҳараӡак ҳаҭыреиқәымҵареи аиҵашьыцреи.
Иаазгоит ҿырԥштәык:
1980 – 1984 шш раан, шәагаала идуцәамызт, гәҭыхақәас исымақәаз нагәылаҵаны изҩит ароман «Ахаҳә зыршәуа» ахьӡҵаны. 
Раԥхьаӡа издызгалаз аредактор, ажәа бааԥсык иасҳәазшәа, иаразнак дахьынҳалеит аҩымҭа ахьӡ.
Иаарлафшәа, аха иажәақәа аӡы рылжжуа: 
– Усгьы ахаҳәқәа еигәыдҵо ҳаилоуп, уара иҳалаужьит ахаҳә аршәра!
Ахьӡ абиблиа аҟынтәи ишаазгаз иасҳәар сус иаҳагьы еицәастәуеит сҳәан сгәанала:
– Иумдыруеи, ахәыҷқәа анеихәмаруа ахаҳә ссақәа еигәыдырԥсалоит. Хәмарроуп, – сҳәеит, иагәылаҵаз ахшыҩҵак зынӡаск иацәыхараны. 
– Иааныжь. Џьара аӡәы даҳарԥхьап, – иҳәеит ихахәы бабақәа иҩнапык рнацәкьарақәа нарылишьит, аҳәҳәага еиԥшха. 
Изиҭаху ииҭааит, даԥхьааит, изҩыз излаумкьыԥхьша акгьы иалаҟам ҳәа сгәы рҭынчны сцеит «сысаби», исзымдырӡакәа анапы ҟьашь инаиҭаны. 
Даԥхьарц изиҭаз, ҳәарада, исеимҳәаӡеит. Акьыԥхьра иаԥсоу иаԥсаму. Иҩны ииҭар акәын аредактор. 
Еицәажәазар акәхарын ԥсыхәа ахьынӡамаз иргәагәон аԥхьара изиҭаз. Мышқәак ааҵхьаны, аредакциахь инеигеит арецензиа еиқәаҵәа. Иаахтны иҩит кьыԥхьшьа амам ҳәа. Иахьагьы исгәалашәоит иажәақәа: «Ароман аҟны иуԥылом ҵла заҵәыкгьы асовет мчра иатәу».
Арецензиа зҩыз, 1937 шықәсазы ауаа зырӡуаз дыруаӡәкуп. Убасҵәҟьа сызиаҳәа. Исызиаҳәа инацҵаны иҵегьы: Ииашоуп дҵарауаҩуп, Ажәлар рҳәамҭақәа аниҵоит, иҭиҵаауеит. Иус даҿызар изеиӷьуп. Асахьаркыратә литература ахы-аҵыхәа, иахьцо-иахьаауа иԥхыӡгьы иаламшәацт. Адунеи аҿы еицырдыруа ароман «Война и мир» ахьыӡҵәҟьа изеилымкааит уҵарауаҩ. Еиҭеигеит «Аибашьреи адунеи» ҳәа. Убасҵәҟьа иҩит, – сҳәеит сҟәымшәышәрақәа зынӡаск исхаршҭны. 
Сажәа снаԥыҩлан. Арецензиа зҩыз изыҳәан ирџьбарацәаны исҿыҵҟьақәаз ажәақәа, иаарласны, Аԥсны анҭыҵгьы даара исԥырхагахеит. 
– Еилыскааит иукьыԥхьыр шуҭахым. Арахь исыҭ, – иааимпыҵызжәеит, инарҳәы-аарҳәуа, цәаҳәак дамыԥхьо иикыз сроман. 
Уаҟа адагьы ацәгьа-мыцәгьарақәа сзызухьаз, анарцә гыларҭа роуааит, аҩыџьегьы иахьымааша ицахьеит, рыхьӡқәа сҳәарц сқьышә иаақәыххуеит, еиҳарак сқьышә изаақәыххуа, аԥсуа кьыԥхь аҟны сроман амҩа ахьыркыз хьаас искуамызт, аха рыхьӡқәа иҿаҿаӡа иаҵаҩын, Аԥсны анҭыҵгьы исзырҩыз ацәгьара. 
Ишыҟалаз абасоуп.
Сроман «Ахаҳә зыршәуа» нбанҵакыла еиҭаганы, машьынкала икьыԥхьны, уаанӡа сҩымҭақәак ахьыркьыԥхьхьаз ажурнал «Дружба народов» ашҟа исышьҭит. 
Анцәа ииныҳәаша илыдылмырхалакәа, мызкы аҩнуҵҟала даԥхьан, аиҭагаҩ Г. Е. Ковалевич илҭеит.
Шықәсыбжак аҟара ҵхьаны, атипографиахьтә аоттискқәа сзаарышьҭит. 
Ашәҟәыҩҩцәа реидгыла аиҳабы И. К. Ҭарбеи, амаӡаныҟәгаҩ К. Шь. Ломиеи ишсылшоз сҽаанкылан, ирҟәымшәышәны, ирасҳәеит сҩымҭа ажурнал «Алашара» анҵара уадаҩрақәак ҟалеит шәсыцхраа ҳәа, идсырбеит аоттискқәа ажурнал «Дружба народов» ишрыдыркылаз, иркьыԥхьраны ишыҟоу. 
– Уи сара аҭыԥ иқәсҵоит, – иҳәеит Кәмф.
Мшқәак ааҵхьаны: 
– Еиҳарак дахьынҳалеит уроман ахьӡ. Ичҳагәышьа, даҽа хьӡык азыԥшаа, иҳәеит, аҿарацәа есқьынагьы ирыцхраауаз, ашәҟәыҩҩцәа еимакык роур ирыбжьаҟазоз ауаҩ-қьиа Кәмф Шьрын-иԥа.
Сроман «Амҩасҩы» ахьӡҵаны 1986 шықәсазы ажурнал «Алашара» ианылеит. 
Аха анҭ, аҳарамқәа, шьыцрала иҭәыз, зынӡаск рхы аарыхнахит, ажурнал «Дружба народов» ианырҵеит ҳәа анраҳа.
Иҟарҵақәаз, ажәала акәу, шәҟәыла акәу исеимҳәеит ажурнал «Дружба народов» аредактор хада С. Баруздин, сроман шааныркылаз, аредактор хада уиацәажәар иҭахуп ҳәа иансзаарыцҳа, ҳәарада, иаарласны Москваҟа сцаны ҳанеицәажәоз, иара иахаҭа даԥхьахьазаарын. Уаҩԥсык иаҳасабалагьы даара ҳаҭыр зқәысҵоз шәҟәыҩҩын С. Баруздин.
Акраамҭа ҳанеицәажәоз, ирхаашәа иҿыҵҟьеит аԥсуа критикцәа даара иргәамԥхазаап ҳәа. 
– Шәиашоуп, иҟагәышьоуп изгәамԥхақәаз, аха ишәасҳәоит иаахтны, шәжурнал схы иархәаны, аԥсуа кьыԥхь ианылартә иҟасҵеит. Саҭашәымҵан, шәжурнал ахьӡ схы иахьасырхәаз, – сҳәеит.
– Уи ибзиаӡаны иҟауҵеит. Амилаҭ литература ашәҟәыҩҩцәа, уаҟа дара рҿы, рхатәы бызшәала ирымкьыԥхьқәо ҳара иаҳкьыԥхьуеит, иаҳҳәап Ҭимур Пулатов, – иҳәеит аредактор хада. Абасеиԥш ҳанеицәажәа ашьҭахь, – аԥсуа критикцәа ирҳәо сара сзыҳәан акгьы аҵанакӡом, аха саԥхьартә иҟарҵеит, уи цәгьам. Иудыруеит шаҟа ҳаҭыр уқәсҵо, уара узыҳәан араҟа еснагь умҩа аартуп. Уақәшаҳаҭхар, убас ҟаҳҵап уроман «Кто бросит камень» ианаҳҵоит «Журнальный вариант», – ҳәа.
Иара уигьы даараӡа иҭабуп, шәџьабаақәа  ахаан исхашҭуам, – сҳәан, иҵегьы ажәа ԥхақәак наиаҳәаны ҳаиԥырҵит. Ишиҳәаз еиԥш, 1990 шықәсазы, ахьӡҵәҟьа «Ахаҳә зыршәуа» азааныжьны, «журнальный вариант» ҳәа, ҵаҟа иаҵаҩны иркьыԥхьит. Г. Ковалевич иеиҭеигаз, иаргьы саргьы иҳамҵәахӡеит, зегьакоуп ашәҟәҭыжьырҭақәа рҟынгьы ирышьҭӡом ҳәа агәыӷра анаҳмоу, иаргьы ихатәы ҩымҭақәеи, саргьы иара изыҳәан сазхәыцыртә, сахылаԥшыртә сыҟамызт, насгьы сгәы еиқәҳәало ишаазҩыз аԥсуа кьыԥхь иахьанылаз, ирымҳәахьеи ацәгьеи абзиеи рышьхәа еивҵоуп ҳәа. 
Арҭ анҵамҭақәа, ҳаамҭазтәи ҳкультура аҭоурых иазҿлымҳау, даԥхьозар, ҳәарада, иҳәоит ацәгьарақәа изызухьаз рыхьӡқәа зимҳәозеи ҳәа. Уи аҭак ҟаиҵон доусы иара итәала.
АХԤАТӘИ АХЫ
1964 шықәсазы Москва Алитературатә институт сҭан. Алекциақәа рышьҭахь, атроллебус сақәтәаны, астудентцәа ҳахьынхоз ашҟа сцон. 
Даара зықәрахь инеихьаз ԥҳәыск, аанҿасырҭаҿы, атроллебус дышнақәтәаз:
– А Никита-та скинули! Сволочи! – лҳәеит, лгәы ԥыжәжәо, зегьы ираҳартә. Дахьтәашаз аҭыԥқәа шыҟазгьы ҳазегь дынҳалаԥш-ааҳалаԥшуа, лгәыԥжәара иҵегьы инацҵаны, – еилышәымкааӡеи исҳәаз? – аҳәса, ахацәа, қәрала еиԥшқәамыз апассаџьырцәа уаанӡа итәақәаз, ҳаибадыруазшәа, ҳнеихәаԥшы-ааихәаԥшит, – Никита! Никита Хрушьчов  дамырхит. Пицунда, игәы рҭынчны, амшын ҟәанда дышҭаз, абанда – Сталинистцәа иааизан, дықәырцеит, сволочи! – уаанӡагьы лылабжышқәа лрыцқьозар акәхарын, еиларҟәҷы илкыз ачабра лыблақәа аалалрыцқьеит. 
– Ибҿаҳалак бымҳәалан, ахшыҩцажә! – аӷьеҩ аалыхиргеит, дахьтәаз дааҵҟьаны хаҵа шәпа-жәпак. 
– Уиашоуп илоуҳәаз! – инацдырӷызит даҽа џьоукы. 
– Бара иабабдыруеи? – длалықәҵәҟьеит ахаҵа шәпа-жәпа.
– Иаарласны ишәаҳап! Никита Сергеи-иԥа иоуп изыбзоуроу, акгьы рхараӡамкәа, жәашықәсала, зықьҩыла абахҭақәа ирҭакыз. Иара ибзоуроуп схаҵа дахьоурыжьыз!
– Дҭакызар, цәгьарак ҟаиҵазар акәхап!
– Аа, дыжәбома? Абар дахьыҟоу Сталинист! Ибла дҭасыртә лнацәкьарақәа рхаханы, лажәақәа «неигәыдылҵеит» ахаҵа шәпа-жәпа. 
– Лыгәра шәымган! Абас иҟақәоу, ауҳәан-сҳәан бааԥсқәа игәаразҵо, ибзианы иҟаиҵон, икыдҵаны ианишьуаз Сталин! – иааҳалаижьын, атроллебус аанҿасырҭаҿы дналбааит ахаҵа шәпа-жәпа. 
– Уажәшьҭа  иҟалозеишь? Еиҭах ихынҳәуазар акәхап ҩажәи жәибжьтәи ашықәсқәа! – лыбжьы каҳаны, лхы дацәажәо иҭацәыз ҭыԥк аҟны днатәеит. 
– Акырӡа шықәса раԥхьа, атроллебус дшааҭалаз, аҳәашьа ззымдыруа шәаџьҳәаҩык  диеиԥшха аԥҳәыс бырг иҳалҳәоз ажәабжь, иахьеиԥш исаҳазшәа, ианысгәалашәа, ианысҵоз ацәаҳәақәа саарҟәаҵын аԥенџьыр аасыртын Аҟәа ажәҩан снаҵаԥшит иахьа, 2011 шықәса ииуль 2, асабшаҽны. Аԥхьаҩ иаԥхьаҟа еиликаап, иахьатәи ашықәси, амзеи арыцхәи занысҵаз. 
Схы здыруаахыс исгәалашәом, сынтәатәи ааԥыни, аԥхын алагамҭеи абасҟак ихьшәашәаны, Уи мацара акәындаз. Аԥҳәыс бааԥс леиԥш, мышкала ҩынтә-хынтә аҽаԥсахуеит аҳауа. Зны, ухы кылнаҵәо, амра аакылԥхоит, инашьҭарххны, амамиқәара иеиԥшха, анаҟа-араҟа ашәыта еиқәаҵәақәа алаԥсаны, ажәҩан аахнаҩоит, иаман иаауеит аԥша хьшәашәагьы. Икыдбганы ақәоура иалагоит. Уахгьы-ҽынгьы, мызкы инеиҳаны, убас аҽаԥсахуа иааиуеит аҵхқәа, амшқәа. Анхацәа макьанагьы аџьықәреи ларымҵацт. Икарыԥсаз ауҭраҭых адгьыл иахьылҳәҳәоз ирзымҳауа иаанхеит. Мчыла ирҿалаз апомидорқәа изакәзаалакь гьама рымаӡам, аӡы рылыжжуа. 
Инеицәажәо иааицәажәақәо еиҳараӡак ирҳәозеи? Ҳазшаз ҳаицәымыӷхеит, нас инацырҵеит, Аԥсны мацара акәындаз? Адунеи зегьы шьаҭанкыла  аҽыԥсахра иаҿуп. Ирацәаӡахеит аӡхыҵрақәа, изаҳахьадаз, февраль мзазы Сибир атерриториа дуӡӡа аҟны ирзаанымкыло, абнақәа иццышәхо ибылуа. Иаҳзымдыруа мчык «шәгәы шәҽаныз ауаатәыҩса ҳәа иҳанаҳәазар?!  Иҳанаҳәозар аамҭа бзиақәа наӡаӡа ицеит, ишәзааиуеит аамҭа хьамҭақәа ҳәа. 
Ҳазыхынҳәып, атроллеибус  дааҭаланы: «А Никита-та кинули!» – ҳәа иҳалалҳәаз аԥҳәыс бырг, изаҳақәоз, аҭакқәак ҟазҵақәоз раамышьҭахь, егьырҭ ишеилыркааз сара исыздыруам, убри ауха, сызмыцәо, инарҳәы-аарҳәуа сааҟәымҵӡакәа сазхәыцуан. Ииашаҵәҟьаны Никита Хрушьчов дамырхызар, ҳара, ажәлар раӷацәа рҵеицәа, даҽазнык ҳахаанхар ҟалоит ашықәс еиқәаҵәақәа. Жәашықәса раахыс, «оттепель» ҳәа ззырҳәоз, иниаӡааны, еиҭах ихынҳәызар Сталин иаамҭа?! Иаанханы иҟан спиеса ахҩаалара ашықәс еиқәаҵәақәа ирҿагыланы изҩыз адрама «Аҳақ ашәара». Уи, уаҳа сзаламкьысуа аҟынӡа инаганы, саналгалакь, аҩра салагар сҭахын Нестор Лакоба иара ихаҭеи, иаамҭеи иазку ароман згәы иаанагодаз ҳҳәынҭқарра ду еиҭах иахаԥоит ҳәа аԥҭа хьшәашәақәа.
Ԥаҵақьала инаур еиқәаҵәа, аԥсы ҭало ишалагоз, иаарыцқьаны ҩышықәса анҵлак, 1966 шықәсазы, раԥхьаӡатәи спиеса «Аҳақ ашәара» ашьапы ишықәнаҟьоз. Аҭынха гәакьа арыцҳара дақәшәазшәа лылабжышқәа анылрыцқьоз атроллебус аҟны аԥҳәыс бырг, ажәа лымазкызгьы, ҿымҭӡакәа иӡырҩуазгьы, аӡәгьы ҳхаҿы имааиӡеит, ҳазегьы ҳзықәтәаз «атроллебус», иҳазгәамҭаӡакәа, иаамҩахыҵны, зынӡаск даҽа мҩак ишанылаз. Аҵыхәтәан, даҽа шықәсқәак анҵлак, зынӡаск ишыбӷалоз, ҭаацәарак еиԥш еицыз апассаџьырцәа хазы-хаз ҳшеимпуаз. Аха макьаназ амч аман «оттепель» ззырҳәоз аамҭа. Исыӡбахьаз анагӡара саҿын. Спиеса «Аҳақ ашәара», иҵегьы снахәаԥш-аахәаԥшны, иаахҩааланы, машьынкала акьыԥхьра аанханы иҟан. Маҷкгьы сацәыхьшәашәан, хшыҩҵакыла инасыгӡап ҳәа инасҵәахын, 1964 шықәса, аканикәлқәа (аԥсшьарамшқәа)? ибзиаӡаны схы иасырхәеит, хыхь зыӡбахә сҳәаз ароман азыҳәан аԥсҭазааратә фактқәа реизгаразы.
Атәымуаа сызрышьҭаларызеи саб гәакьа аҩны дыҟами сталинизм «абзиарақәа» зегьы зхызгахьоу, разҟыла, деиқәханы ихынҳәыз саб. Иблала иибаз иарбану еиӷьу ԥсҭазааратә фактқәоу?
Аҵара имамызт, аха ԥсабарала ицәа иалан ԥхьаҟа ҳәа ҭоурыхла ахәыцра. Ихаҭа иҿыҵҟьахьан: «Сызлаԥшыз, исхызгаз анарцә сахьцо исыманы сцозар акәхап, џьара қьаадк ианҵазар, мышкызны аӡәгьы даԥхьап, ибап изакә аамҭаз ҳара ҳаамҭа,– инациҵон, – аҳра-тәра еицәаны ихынҳәит, – ҳәа.
Бзиа иаабалон еиқәлацәак, еиҩызцәак еицныҟәозшәа амш анҵәамҭахь ианынаскьалак, илабашьа, еиҳараӡак инаиҩыҵракны, ҳнеицәажәо лассы-ласс ҳаиццалон ҳаԥсаса рхылаԥшра. 
Убарҭ ҳаицәажәарақәа, акымзар акгьы ацымҵакәа, шықәсык анҵы ажәабжьқәа рылсхит. Ажәабжьк ҳәаны даналгалакь, исхашҭыр ҳәа дшәаны: «Дад, зыӡбахә уасҳәаз ауаа, рыхьӡқәа, рыжәлақәа анумҵан. Ухаҭа мацара уакәым, иухшо ирыхшо ирԥырхагахар ҟалоит» иҳәалон. 
Инасыгӡеит ииҳәаз даҽакгьы. 
– Хара узцарызеи! Аҽы унақәтәаны уизца Џьоџьо Кәыҵниа, сара сеиԥшҵәҟьа, атроцкист ҳәа дҭакын. Аумаӡа ихганы дхынҳәит. Ҳацәгьа зҳәазгьы ибзиаӡаны идыруеит. Уиазҵаа даҽакгьы. Самсон Ҷанба ду иаб, Кьагә дышҭаркыз, дырбаандаҩны даныргоз аусҳәарҭаҿы даннарга, имаҟеи иҟамеи, «уара усгьы арахь ахаан ухынҳәӡом» ҳәа иаҳәаны, имызхыз, иахьагьы иҵәахны измоу, ԥсышьацәгьа зауша.
Ишысҳәаз еиԥш, иҟалараны иҟаз, сцәа иалашәазшәа, уи аԥхын, сышәҟәыҩҩра хәыҷы аганахьала, ибзиаӡаны схы иасырхәеит. 
Аканикәылқәа (аԥсшьарамшқәа?) рынҵәамҭа азыҳәан, Аҟәа сааит ақыҭантә ҷыдала сиацәажәарц Аԥсны апрокурор хада Шамил Никәа-иԥа Лакоба.
1918 ш. рзы, ишдыру еиԥш, ақырҭуа меншевикцәа Аԥсны иахаԥаны иҟан, Ақыҭа хаҵарԥыск, ихатә усқәак рзыҳәа Аҟәа дахьнеиз, аполициацәа дааныркылан:
– Узмилаҭда? – инаиазҵааит.
– Саԥсыуоуп.
– Ақырҭшәа узымдырӡои?
– Исыздыруам, – иҳәан иҿанынеиха, инапқәа ааҿаҳәаны, Аҟәа абаа, абахҭа дҭаркит. Акамера иазымкуа иҭәуп. Рызегьы зҭакузеи? Изусҭацәада? Ақырҭшәа ахьырзымдыруа иахьаԥсыуаау азоуп. Уаҳа акгьы.
Ажәа иаҳҭап, зыӡбахә сымоу саб, усҟан 23 шықәса зхыҵуаз. 
– Иара, Нестор Лакоба даҽа камерак аҟны дҭакын, – уаанӡа дызлацәажәоз инациҵеит саб, – ашьамҭлаҳәқәа ишьаҵаны, аҳауа ифарц азыҳәан акәхарын, ҳкамера аԥхьа дааларга-ҩаргон, хырч-хырч ҳәа ишьамҭлаҳәқәа рыбжьы го, инапқәа еиқәҵаны, ишьҭахь ибӷа иадҵаны, ҳара дҳахәаԥшуа, – ибжьы мырдукәа ихала дцәажәозшәа: – Шәымшәан, шәыҽшәырӷәӷәа, ҳара ҳаамҭагьы иаарласны иааираны иҟоуп, иаашәычҳа, – иҳәон, анахь данцозгьы, арахь данаауазгьы. Уи иҳәон лассы-ласс. Ахышә ҳкылԥшны есқьынгьы ҳихәаԥшуан. Ҳаизыӡырҩуан. Ҳара ҳашҭакыз, дҭыганы дыргеит. Ашьҭахь, саргьы саноурыжь, исаҳаит Очамчыра аполициа еиҳабыс дшаарышьҭыз.
– Пыза (ус иаҳҳәон ҳаб, ҳҭаацәараҿы) – иҵегьы иудырқәои Нестор изыҳәан? – снаиазҵааит.
Иааркьаҿны ианысҵап ииҳәақәаз, насгьы Нестор Лакобеи Аҳәбақәеи ҳшеиуацәахаз.
Аҭара даарышьҭит рҵаҩыс Давид Нестор-иԥа Лакоба. Арҵаҩра аҵкысгьы, еиҳараӡак дызҿыз зынӡаск даҽакын. Анхацәа разыҟаҵара, бџьаршьҭыхрала ақырҭуа меншевикцәа рықәцара.  Уажәтәи ажәала иуҳәозар подпольнаиа агитациа даҿын ажәлар рыргыларазы. Днарацәажәа-аарацәажәон унеишь-уааишь ҳәа зарҳәақәоз, зажәа акыр аҵанакуаз анхацәа нагақәа. 
Дыҟан еишьарала иаҳзааигәаз Митра ҳәа Аҳәбак. Актәи адунеитәи аибашьра далахәын, ишырҳәо еиԥш, «Абхазская дикая дивизиа» – далан. Агәымшәара азыҳәан аџьазтә орден иаҭәашьан, насгьы аурыс император иашьа гәакьа ҳамҭас ииҭеит аҳәа. Иахьагьы еиқәханы иҟоуп, Аҟәа суадақәа рҿы, скабинет хәыҷы аҭӡамц аҟны икнаҳауп, амала аҭра амаӡам уи аҳәа. Убри акоуп иара, Митра иҭынхаз, амала еиқәханы иҟоуп даҽакгьы 
Габелиа иҭижьыз адокументалтә шәҟәы «Абхазские всадники» аҟны иагәылоуп гәыԥҩык аибашьцәа «добровольцы». Убраҟа дрылатәоуп Митра Аҳәба. 
Иара Аҟәа Ашьхаруаа рышкол далгахьан. Ибзиаӡаны акалам икуан. Ихааныз ирҳәо исаҳахьан, алаф иалаҵаны, иара изыҳәан ирҳәақәоз. «Апрошение» уҩырц уҭахызар, идуумкәа иҩырц уҭахызар изнагатәын арбаӷьк, идуны иуҩыр уҭахызар – ашәишәи – агәагәышь.
Анхара-анҵыраҿгьы, амаҵура аганахьгьы, ирҳәоит даашьаҩын, ихәы назгоз аҭаацәарақәа иман ҳәа. Бжеиҳарак ашәшьыраҿ дықәианы, иахьа хәлаанӡа ашәҟәқәа дрыԥхьон. 
Дҭаацәаран, ԥҳа заҵәык диман. Илыхьӡын Хьыкәыр. Аҭаратәи Аҳәбақәа ҳахьынхоз ақыҭа агәҭан, аусҳәарҭеи ашколи ахьыҟази иаарыцқьаны хә-километрак бжьан, ҳҳабла, ажәытәан, даараӡа идууз ҳаблан, Кәыдры ахықә аҟны акәын иахьыҟаз. 
Чагьам, Ахәҵа, Кәтол уҳәа, ҳара ҳҳабла иалсны акәын Аҟәаҟа ишцоз. Иара ҳҳаблагьы, ишысҳәаз еиԥш, ажәытәан Аӡҩыбжьа иадын. Мҩадус изыҟалаз, абжьыуаа раҳцәа Чачаа аҳҭрас иахьрымаз, ҳара ҳҳаблаҿы акәын. Иахьагьы иашьҭоуп Чачаа рашҭа ҳәа.
Аҳәбақәеи Чачаа раҳреи аиуара ду рыбжьан, ишырҳәо еиԥш, амца еимырдо еидынхалон, еиҳарак изыхҟьаз, ашәҟәы рыман иҭауадцәоуп, и-Кәыҿбақәоуп ҳәа. Сабду Кьаӷәса ихьыԥшын ԥшьба-хәба ажәлақәа, аҭаацәарақәа.
Абарҭқәа иаҳахьазар акәхарын арҵаҩы Давид Лакоба, диацәажәарц днеит Митра иҭаацәараҿы. Еибырҳәақәаз здыруада, аха ибзиаӡаны иаадыруа, арҵаҩ-қәыԥш, ибла дыҵашәан, длыцәнымхо бзиа дибеит ҳаҳәшьа Хьыкәыр.
Ибзиаӡаны сылхаануп. Лықәрахь дышнеихьазгьы, ашьабысҭа ашьапхыц ала иудыруеит ҳәа шырҳәо еиԥш, аилкаара мариан дшыԥшӡаз. Аҵара лымамызт, аха даараӡа ҳаҭыр ақәылҵон аҵара-дырра. Илыхшаз реиԥш, дрыхӡыӡаауа есқьынагьы лыԥсы цәгьан ашәҟәқәа рзыҳәан.
Давид данырҭаа, мышқәак ҵхьаны, Нестор Лакоба дрыцны, хацәақәак Митра иҭааит. Ирҭахыузеи? Аргамаду дырҳәеит, анапеимдахьгьы лыҭаны, даныргоз аҿҳәара ҟаҵаны рыҽқәа инарықәтәаны ицеит. 
Аҿҳәара анааи, Ҷлоутәи Аҳәбақәагьы, аҳәса, ахацәа, арԥарцәа, аҭыԥҳацәа уҳәа, ачара уны дныҳәа-ныԥхьаны ҳаҳәшьа Хьыкәр Давид Лакоба дирҭеит. 
Абри ачараҿы, аибадырра мацара акәым, рыԥсы ахьынӡаҭаз иаҳа-иаҳа еизҳауан Аҳәбақәа арԥарцәеи Нестори дареи раҳаҭыреиқәҵара, аицхыраара, аидгылара. Ажьра-цәара, аиуара ахьҳабжьалаз мацара акәмызт. Урҭ еиднакылон ирзеиԥшыз аӷацәа ақырҭуа меншевикцәа Аԥсны рықәцара.
Сажәа снаԥыҩланы исҳәап, Нестор Лакобеи Аҳәбақәеи раҳаҭыреиқәҵара, аибаҭахра анасыԥ дуқәагьы ахылҵит, аха иаҳзаанагеит арыцҳареи анасыԥдара дуқәагьы.
Ишысҳәаз еиԥш, саҳәшьа Хьыкәр аргама хаҵа данцоз, Аҳәбақәа ачара аныруаз, ҳәарада, унеишь-уааишь зарҳәоз, ахьӡ-аԥша змаз Ҷлоутәи Аҳәбақәа ааит. Раԥхьа дгылан аҵарауаҩ ду Шь. Д. Инал-иԥа ажәаҳәаҩцәа дахьрылацәажәо зыӡбахә иҳәо Аҳәба Џыр, зҭәымҭа иҭагылаз ахаҵарԥыс, шықәсқәак ҵхьаны, иӡбахә анраҳа, ажәлар рашәақәа ашәҟәы ианызҵоз К. Ковачи К. Ӡиӡариеи Аҟәантәи инеины Дырмит Гәлиа ироман «Камаҷыҷ» аҟны лыԥшӡара азыҳәан зыӡбахә иҳәо, ҳара ҳҭаца Ануа-ԥҳа Ҳауида, ирыцын заԥхьаҟа амаҵура дуқәа ирхагылоз арԥарцәа Кәасҭа Аҳәба, Чач Аҳәба, раԥхьаӡатәи аԥсуа философ Џьота Аҳәба уҳәа, ажәакала, ишаԥу еиԥш, ҳажәлантәқәа иреиӷьқәаз џьоукы иара ус ачара иалахәын, даҽа џьоукы рыҽқәа ирыцны, ҳаҳәшьа Хьыкәр ҭацаҩызас илыцны ицеит Лыхныҟа.
Изларҳәо уаҟа, Лыхны, Лакәараа ачара ҵаула ахьыруаз, ашәаҳәара, акәашара уҳәа, аиуара-аиҭынхара аамышьҭахьгьы, уаҩрак аҳасабала иргәаԥхазар акәхап, мчыбжьык ирмышьҭӡеит. Ҳара, Аҭаратәи Аҳәбақәа ҳҟынтәи ирыцын саб иашьеи ҳаб Қәыџьмахани.
Ажьра-цәара аамышьҭахьгьы, Қәыџьмахан еиҳарак драԥызгоз даҽакын. Ашәаҳәара мацара акәым, иара ихаҭа иӡбуан ашәақәа, насгьы дҽыбӷаҟазан. Ихааныз ауаа иахьагьы ирҳәоит аҽы иҩны ишцо, хыла акәадыр дықәгыланы аԥхьахәқәа игалон ҳәа. 
Ҳаҳәшьа Хьыкәри Давид Лакобеи ирыхшеит ԥшьҩык ахшара, ҷкәынаки хҩык аӡӷабцәеи. Рыҷкәын деиҳабын, аибашьра ду аан дҭахеит. Саҳәшьаду лыԥҳацәа ахҩыкгьы: Сониеи, Зоиеи, Нинеи рызегьы аҵара дуқәа ирылгеит. Рыхҩык рҟынтәи, арҭ ацәаҳәақәа анызыҩуа аамҭазы, рыԥсы ҭоуп Зоиеи Нинеи.
Ишысҳәаз еиԥш, Хьыкәри Давиди рыҷкәын аибашьраан данҭаха, Давид иашьа Никәа иҷкәын Шамил ԥас дҟаҵаны драаӡеит, насгьы дара Гәдоуҭа ақалақь, ашкол ааигәара инхон.
Саныхәыҷыз, саҳәшьаду лыԥҳацәа дрыцны даннеиуаз Шамил, Хьыкәр длыхшаз џьысшьон, избанзар иаргьы саб изы саншьа Басариан ҳәа акәын ишеиҳәоз.
1918 шықәсазы Аҳәбақәеи Лакәарааи аиуара анрыбжьарҵоз, аӡәгьы ихы изаанагомызт раԥхьаҟа, аԥсуа жәлар Нестор Лакоба изыҳәан ҳҵеи, ҳаб ҳәа иарҳәартә аҟара бзиа дырбартә дҟалоит ҳәа.
Сажәа снаԥыҩлан исҳәар сҭахуп хшыҩҵакык. Ҵара-дыррала еилкаашьа амоуӡацт иахьазы, аха уазхәыцыр, жәҩанаҿ мчқәак ыҟазар акәхап, мамзаргьы лахьынҵоума, ишакәхалак Аԥсуа ҳәынҭқарра аҩнуҵҟа политикатә хҭыс дук анымҩаԥысуаз, Аԥсны напхгаҩыс ауаҩ ҿыц даннеиуаз, жьрацәарала, аиуара-ҭынхара ҳабжьалон иареи Аҳәбақәеи. 
Иааркьаҿны.
Нестор Лакоба иҭаца Аҳә-ԥҳа Хьыкәр.
Михаил Бӷажәба, иаҳәшьа гәакьа Бабуца ҳҭаца лакәын. 
Владислав Арӡынба иашьа гәакьа иԥҳәыс Изольда Аҳә-ԥҳауп.
Иџьоушьаша, Аҳәбақәа рзыҳәан «аҳра» ашә ҟьаҟьаӡа ишаартызгьы жәынгьы-ҿангьы Аҳәбак ихы иаимырхәеит маҵура дук ахь анеиразы. Уимоу рзанааҭ ала маҵурак роузаргьы, рхатәы ԥсҭазаараҿы иаҳагьы ирԥырхагахон.
Еиҭах ҳазыхынҳәып 1918 шықәса ашҟа. Убри ашықәсан, Аҳәбақәа иреиӷьӡақәаз абыргцәа, аҿарацәа Нестор Лакобеи реибадырра, реизааигәара, рдунеихәаԥшра ахьеиқәшәақәоз иабзоураны, 1921 шықәсазы, Аԥсны Асовет мчы анышьақәгыла, аамҭақәак аниас, Нестор Аполлон-иԥа Аԥсны «аҳҵас» даныҟала, амҩа уадаҩ дананыз, иарӷьажәҩаха ивагылаз Аҳәбақәа «аҳра»  ауадаҩрақәа ашьҭыхразы, инаиваиртәеит ҳажәлантәқәас ЦИК Аԥсны аҟәша еиҳабыс дҟалеит Џьота (Платон) Аҳәба. Раԥхьаӡатәи аԥсуа философ иакәын. Нестор Лакоба иашьеиҳаб ҳәа, мацара акәым, доуҳатә абык иеиԥш дихәаԥшуан. Иара, Несторгьы «сарӷьажәҩа» ҳәа иеиҳәон. Ашьҭахь, аҩсҭаа-џьныш Ԥаҵақьала ихҟьаны Нестори Џьотеи реизыҟазаашьа зынӡаск даҽа мҩак ианылеит. Иахьынӡакылсқәаз ҳаԥхьаҟа, иааркьаҿны акәзаргьы ишәасҳәап. 
Аҳәбақәа Кәасҭеи Чачи Москва ауниверситет аиуристтә факультет иалганы Аԥсныҟа ианыхынҳәы, аамҭақәак маҵурақәак анныҟәырга, Нестор Аполлон-иԥа Кәасҭа Аҳәба прокурорс дҟаиҵеит Гәдоуҭатәи араион аҟны. Чач иакәзар, прокурорс дишьҭит Очамчыра араион ашҟа. 
Ҳаҳәшьаԥа Ардашьыл Ашәхәаҵаа Аԥсны акомҿар еидгыла еиҳабыс дҟалеит. 
Ҳамаҳә Нестор, иаб иашьа иԥа, Давид Иосиф-иԥа, ҩ-маҵура дуқәак – аиустициа Анаркоми адгьыл анаркоми дырхагылан.
Аԥсҭазаара мыжда, ҵхи-мши шеицу еиԥш, цәгьеи-бзиеи еицуп. Анцәа дызшаз, аџьнышгьы дихшеит. 
1928 шықәсазы, Л. Троцкии И. Сталини реиӷара ишырҳәо еиԥш, ақәибахра, ма уара, ма сара ҳәа аҟынӡа ианнеи, Асовет ҳәынҭқарра аҽеиҟәнашо иалагеит. Џьоукы идгылеит Л. Троцки, даҽа џьоукы И. Сталин.
Ҳазшаз иаамышьҭахь, агха змауа уаҩԥсык дмиӡацт, насгьы, аҩсҭаа «ичысхә» аполитика ду иаҿу ауаҩы изыҳәан. 
Ҳара, Аҳәбақәагьы, иара, Нестор Аполлон-иԥа изыҳәангьы аразҟы бааԥс ҳзаазгаз, ҳрыцҳара згаша, жәлар рҵеи ду Нестор Лакоба агха ду ихьит. Еибарԥсуаз «амаҭқәа» реиныршәаразы дидгылеит, зегьреиҳа В. И. Ленин изааигәаз Лев Троцки.
Иара иҿы ааихыхны, ажәак иҳәомызт еимаркыз ҳәа, ҳамаҳә, Нестор иашьа, Давид Иосиф-иԥа Лакоба имаҵура дуқәа ааныжьны дызцаз. Аҵыхәтәан иара ихаҭа, Давид деикәнаршеит. Абри аҩыза аҭагылазаашьа уадаҩ аан, афилософ қәыԥш, Џьота Аҳәба, игәаанагарақәа ақьаад ианҵаны, инапы иаиркит Нестор Аполлон-иԥа.
Ирымԥыхьашәазар акәхап, аха иахьа уажәраанӡагьы акьыԥхь ианымлацт Џьота ииҩыз Нестор изыҳәан. Уаҟа, уи ашәҟәы аҟны, Нестор изыҳәан ианиҵаз аҽхәаԥхьыӡ ажәақәа, иреиҳау, иҳараку, еиӷьқәоу иахьагьы ирымҳәацт. Анцәахша иаҟара дышьҭыхны дихцәажәоит, аха аҵыхәтәан ианиҵеит ишәҟәы изызкыз, шьаҭанкыла дышиашам, агха ду шиоуз Л. Троцки дахьидгылаз. Нестор игәы иалымсӡеит, угәаанагара сҿаҿы иахьсоуҳәаз иҭабуп ҳәа наиаҳәаны, реизыҟазаашьа еиҳагьы еиӷьхеит. 
Аха Нестор ианеимыжьит И. Сталин даҽа шьаҿак иҟаиҵаз. Иҟаиҵаз, ҳәарада, зегьрыла диашан, асовет уаа рыԥсҭазаара зегьы зынӡаск даҽа мҩак ианылон, акгьы зхараӡамыз, иреиӷьыз – иреиӷьӡақәаз икыдҵаны иреихсуамызт миллионла анхацәа, аҵарауаа, афилософцәа уҳәа… «ашьаҿа» ҳәа сызҿу, иҵыхәтәантәихаз акоммунисттә партиа аизара ду (1934 ш. азеижәтәи аизара ду.). Схаҭагьы ибзиаӡаны издыруеит амаӡаныҟәгаҩ хада, маӡала абжьыҭира аан Н. А. Лакоба ибжьы ииҭеит С. М. Киров. Жәохә процент заҵәык иоуит И. В. Сталин. Аизара иалахәыз иаахтны идырныҳәалеит С. М. Киров дахьаиааиз, апартиа амаӡаныҟәгаҩ хадас дшыҟалаз, аха иахьагьы ажәаԥҟак иаҩызаха ирҳәоит  И. В. Сталин ииҳәаз: «Абжьыҭира акәӡам аус злоу, ихадоу – абжьыҭираан изыԥхьаӡо роуп». Изыԥхьаӡоз ирыларҳәеит иҟалаҵәҟьаз иаарҳәны. Акырӡа еиҳаны абжьы иоуит И. В. Сталин, даҵахеит С. М. Киров.
Иалҵзеи?
Атрагедиа дуӡӡа. Адиктатор, аӡәаӡәала, ҩыџьа-ҩыџьала, зыбжьы изымҭазгьы, изыԥхьаӡазгьы, ирылазҳәазгьы, С. М. Киров раԥхьа днаргыланы инирҵәеит, хәдацәахьы ашьаарҵәыра инылатәеит СССР ауаатәыҩса. Ҳара, ҳабиԥара забацәа, занацәа, згәылацәа, зҭынхацәа нзырҵәоз аџьныш изыҳәан, убысҟак, убасҟан ҳхы ҭырҟьеит, ҳауадаҩра убасҟак иаадырҳәит џьанаҭи џьаҳаными ҳзеиҩымдраауа аҟынӡа. Ҳахьҭарыжьыз ауаҩымра иахьагьы изҭымҵит миллионла ауаа, аџьныш ипартреҭ кны имҵаныҳәоит Иаса Қьырса, иҟаиҵаз аҳәынҭқаррагьы, аӡхыҵ зҵалаз абахә еиԥш, ибгеит, шьаҭанкыла ихыбгаӡеит. 
Ҳазыхынҳәып 1934 шықәса. 
Ашьажәҩы, С. М. Киров данишь, ихаҭа Ленинград днеины, «даараӡа игәы иалсны» алабжыш еиқәаҵәақәа анкаиԥса, ленинградаа рус даналга, зықьҩыла ианынирҵәа ашьҭахь, итҟәацыз асыԥса ибылгьаны иалаҳаит Аԥсны. Иҩны гәакьаҿы, ҳәарада иара идҵала, ашҳам аҩы иалаҭәаны дишьит Нестор Лакоба. 
Лассы-ласс исаҳалоит, акьыԥхь аҟынгьы, ҳаԥхьалоит Нестор Лакоба дишьит ҳәа Бериа Л. П. Ҳашәҟәыҩҩы ду Миха Лакрба: «Абхазы никогда не простят за убийство Нестор Лакоба», – иҳәеит. Ҳәарада, саргьы уи агәра згон, асовет цензура ахьынӡаҟаз, избанзар аиашаҵәҟьа ҳәашьа, ҩышьа ыҟаӡамызт.
Ацензура анаԥырх, ҳаблақәа аныхты, адокументқәа акьыԥхьра ианалага, агәра зго салагеит Нестор иҭахара зхароу И. Сталин шиакәу. Ҳхы ҳазҵаап: Л. Бериа димазҵааӡакәа дишьуазма Нестор Лакоба? Иаҳҳәап, «Вождь народов» димазҵааӡакәа дишьит, ус ҟаиҵазар, Москваҟа диаганы, амаҵура дуӡӡа зииҭазеи Л. Бериа?! 
Ишысҳәаз еиԥш, 1934 шықәсазы Урыстәыла итҟәацыз асыԥса иаарццакны, 1937 шықәсазы Аԥсны иалаҳаит, аԥшатлакә иаҩызаха. Аԥшатлакә бааԥс ианааскьалак идыру усуп, абнара иаалыҳәҳәо аҵла дуқәа реиԥш ихыжәжәаны иҵҳәаны икарыжьуа. 
Ахьӡырҳәагақәа С. Ҷанба, Л. Лабахәа, А. Ҳашба, В. Кәыкәба уҳәа, шәҩыла зықьҩыла  икыдҵаны иршьит. Ашықәс еиқәаҵәа ҳашҭа иҭалеит Аҳәбақәагьы. Зегь раԥхьаӡа дҭаркит Џьота Аҳәба.
Ашьра иқәҵаны Қарҭ данҭакыз, камерак аҟны ицҭакыз, акыр шықәса ихганы ихынҳәыз, исеиҳәаз ажәак нацымҵакәа, иагмырхакәа ишәзаазгоит. 
– Мосе, шәанеицҭакыз дзыхдырҟьоз, ишәеиҳәоз? – днаиазҵааит. Мосе ҳәа сызҿу, ақырҭуа шәҟәыҩҩы, Аҟәа инхоз, ашәҟҭыжьырҭаҿы аус зуаз, – «Тройка» снарган, – иҳәон Џьота, – саԥхьа инықәырҵеит снапала изҩыз шәҟәык. «Араҟа, знапы аҵаҩу уара уоума?» «Ааи, сара соуп.» «Атроцкист, ажәлар раӷа, абыс, еишьас дубаҵәҟьозма?» «Ааи». Иреиҳәеит асалам шәҟәы аҭоурых. Нестор агха шихьыз, Л. Троцки дышидгылоз, аха ашьҭахь игха шириашаз. Ирҭахымыз раҳаӡомызт.
– Уи еилкаауп, ботоно Мосе. Уаҩык иаҳасаб ала дзеиԥшроузеи? – снаиазҵааит. 
– Камера хәыҷык аҟны ҳаицҭакын, уажәы еицырдыруа апоет Карло Калаӡе иаб Раждени Џьота Аҳәбеи сареи. Иԥшреи исахьеи дзеиԥшраз, уажәы иуасҳәо ала еилукаауеит. Аҵхабжьон ҩынтә акамера дҭыганы дыргеит дыршьырц. Абас  иԥшӡоу ауаҩы ишьышьас иҟоузеи ҳәа аҩыџьегьы дырхынҳәны дааргеит. Ахынтә раан даныргоз: – Уажәшьҭа иргәаӷьуеит, наӡаӡа абзиараз, – иҳәан, абыржәеиԥш сыбла ихгылоуп, инацәкьара ԥшӡақәа, иарӷьа напы инапсыргәыҵа иӷәӷәаны дацҳаит. Инацәкьарақәа зегьы ашьа нархьишьит. Иара усгьы акьалантар диҩызан. Аҭуан днаҵаԥшын, ҳкамера агәҭаҵәҟьа «сышәгәалашәалап» иҳәан, аҭуан иҟаԥшьӡа инаниҵеит инацәкьарақәа. Уаҟа ҳахьынӡаҭакыз, ҳааҟәымҵӡакәа ҳрыхәаԥшуан. Аҭуан убас ишаныз Сибраҟа ҳахыргеит.
– Агәра ганы уҟоума Қарҭ дшыршьыз? – снаиазҵааит Мосе….
– Ҳбахҭаҿы иахьеибырҳәоз иаҳмаҳауаз ирҳәоз, абасеиԥш иҟаз ауаҩы ҟәыш, ауаҩы ԥшӡа дышԥаҳшьуаз ҳәа. Қарҭ дыршьит, октиабр 30, 1937 шықәсазы. Аҟәа ирыӡбуан Лакәараа рус, убас егьахьӡын «Дело Лакобавцев» ҳәа. Иҭакын М. Лакоба, В. Лакоба, рымаҳә М. Чалмаз, рыуа К. Аҳәба. Аусӡбара ианалага, иалгаанӡа далахәын Л. Бериа.
Рус иахьӡын: «О контрреволюционной девирсионно – террористическо – повстанческой, шпионской организации», ҳәа. Иааркьаҿны иуҳәозар, ажәлар раӷацәа ҳәа ахарадҵара рыдҵаны икыдҵаны иршьит. Уи адокумент ашьҭахь, шәыххь згеит, аԥхьаҩцәа, ишәасҳәар сҭахуп, уи уажәтәи абызшәала иуҳәозар, атеатр-шоу зыблала избаз, злымҳала изаҳаз, усҟан зарԥысра иҭагылаз, асахьаҭыхҩы Виссариони, апоет, апатриот ду Родиони Ҵәыџьаа раб Акәын. 
Абар уи исеиҳәаз:
– Рус рыӡбуан Аҟәа атиатр аҟны. Егьырҭ зегьы ирҳәақәаз изуҭахузеи, иуасҳәап ашьра иқәырҵартә иҟаиҵаз уаб иашьа, Қьамсыс Аҳәба. «Аҭаҭын еиҭауҳауан аԥашәқәа аҩада ирханы!». «Ахы ларханы аиҭаҳара акәым, ахаан исымбацт аҭаҭын ахьеиҭарҳауа». «Амц уҳәоит ахы ларханы еиҭауҳауан». «Дудыруазма Нестор Лакоба?» «Ибзиаӡаны дыздыруан, ҳаҳәшьа лабхәында иакәын!» «Аа, шәагьеиуацәазаарын. Троцкист! Враг народа! Расстрел!»
Блаҵыхәала сихәаԥшуан, иҽыԥхьакны, азал аҟны итәаз Л. Бериа.
Асыԥса еиқәаҵәа ҳара ҳашҭагьы иҭаҳаит. Раԥхьа дырбаандаҩны дыргеит саб иашьа гәакьа Қәыџьмахан. 
Ԥсабарала иҟәышыз ԥҳәысын сан. Аԥсуа маҭәақәа лӡахуан. Ҽнак даалаган, сашьеиҳаби сареи ишаабоз, ҳаб иаԥсуа еиқәа амаҟа ԥыртланы, ақьаад ԥара, аҭаҭын асигарет шыҟарҵо еиԥш ирҳәны аҭаӡыхра даҿуп. 
– Бызҿузеи бара? Ҳԥарақәа бӷьычуама? Лафны дналазҵааит ҳан, иҟалҵоз џьашьаны.
– Аӡәгьы ибаӡом. Уаԥхьаҟа иухәоит.
– Иабасыхәо?
– Абахҭаҿы!
– Абахҭахь усс исымоузеи бара?
– Уҭаркуеит.
– Бхы бтәу бара?! Сышԥаҭаркуеи, цәгьарас иҟасҵеи?
– Цәгьарас иҟаиҵеи Џьота?! Цәгьарас иҟарҵеи Қьамсыс, уашьа гәакьа Қәыџьмахан, ихааныз изларҳәоз ала, цәала-жьыла убасҟак дыӷәӷәан, ацәкша, ибыҩуа тәыҩала анышә анажуа, ашьҭахь ала днеины, атәыҩақәа дрымҵасны, ахәда аарҵәины икаижьуан, аҽ-ура аҵыхәа дамҵасны, иаақәыргьежьны икаижьуан ҳәа. Анцәа илаиҵаз амч, ихаҭа дықәнахит, уи акәымзҭгьы издыруадаз деиқәхаргьы. «Тройка» расстрел унапы аҵаҩ анырҳәа, изыдтәалаз астол аашьҭԥааны, ашьапқәа кыдҟьаны иааԥиҵәҵәан, даарылалан дрысуа даналага, арезина лабақәа кны игылаз апалачцәа, ихы дамыхәо дырҟәаҟәеит. Ддәылганы амашьына дақәыжьны аухаҵәҟьа, излаадыруала, Аӡҩыбжьа иԥсы шҭаз дыржит. 
Сабгьы цәала-жьыла аӡәгьы ишьҭахь дымгыло дыӷәӷәан, аха Қәыџьмахан иаҵкыс иаҳа, иара иҳәашьала, дгызмалын.
– Ленини Троцкии дарбану иаҳа узыдгыло? – аҿаадырхеит апровакациатә зҵаара.
– Ҳаҭыр ду зқәу, шәара, аҵарауаа, ижәдыруазар акәхап Ленини Троцки ҳәа шәызҿу. Шәгәы иалымсын, аиаша сҳәап, аҩыџьегьы исыздырӡом, – иҳәеит иҽрыцҳатәны.
– Уҭаацәароума?
– Ҩыџьа аҷкәынцәа сымоуп. Аиҳабы ҿыц ныҟәаҩуп, аиҵбы хымз ихыҵуеит. 
Ишԥашәмаҳац, агәылшьап алабжышқәа ҳәа. Агәылшьапгьы агәы ԥшаауазаап.
– Дрыцҳауп. Расстрел ҳаԥсахып, – рҳәан, жәашықәса иқәырҵеит.
Мышқәак ҵхьаны, Дранда абахҭа ишҭакыз атроцкистцәа, ажәлар раӷацәа хырҵеит. Шықәсык аҟара иҭакын Архангельск ааигәара, ашьҭахь ирышьҭит Ниандоманҟа.
Ҳазыӡырҩып иара ихшара иҳаиҳәаз:
– Шәан сеиқәлырхеит. Архангел (ус иҳәон иара Архангельск азыҳәан) амла ҳандырҵәон. Ҳлагер ааигәара иҟан, дәқьан хәыҷык. Сеиқәа амаҟа иалаӡахны иҟалҵаз шәан маӡала иааԥыртланы, цыра-цырала, иааҭыганы, ашьақар кыԥқәа аасхәон. Иҩежьӡа, шьақар бзиақәак. Ниандоманҟа ҳанырга, уаҟагьы исыхәақәеит шәан лԥарақәа. Аҵаа убриаҟара иӷәӷәан, угыланы аӡы кауҭәар, ахьхьаҳәа аҵаа шьашьалха икаԥсон. Абна ԥаҳҟон.
– Иуцҭакқәадаз?
– Аԥснытәи, Нхыҵ Кавказтәи, аедыгьцәа, ашәуаа уҳәа, иаауҭаху. Архангел иҳацҭаркит аҵара дуӡӡақәа змаз аурысцәа, асудцәа, адукатцәа, зынӡаск ирацәан ачын дуқәа змаз аруаа, агенералцәа, амаиорцәа, шаҟа уҭаху зықьҩыла. 
Аибашьра ианалага, абанҭ, аруаа ашәҟә ду рҩит И. Сталин ихьӡала, ҳаԥсадгьыл ашәарҭа иҭагылоуп, аибашьрахь ҳашьҭы ҳәа. Саргьы снапы аҵазҩит, абна сылаԥсыр аҵкыс, ма уаҩҵас сҭахап, сыҷкәынцәа раԥхьаҟа ирыхәап ҳәа.
Ҳлагер аҩнуҵҟа, ӡҭатәа хәыҷык ыҟан. Ҳашьха ӡыхьқәа раҟара ицқьан. Ӡыржәтәыс иҳаман. Дадраа, ижәдыруазар сҭахуп, ҳаԥсадгьыл ҳхы ақәаҳҵоит аибашьра ҳашәшьҭы ҳәа Сталин ихьӡала ашәҟәы, Бериа импыҵашәеит. 
Ҽнак, шьыжьгьы, шьыбжьонгьы, ахәылԥазгьы иаҳҿарҵеит аԥсыӡрҩа. Аԥсыӡырҩа зфаз, кружкала еимакны ҳӡыхь ҳжәит. Ашамҭазы аӡкаҭәара сандәылҵ, ашьа сҟәыҵит. Сыхлахаҵ гьежьны, изулак аказарма сҽыҩнасыжьит, сыхдырра зынӡаск исцәыӡит. Аԥсцәа ахьеилажьыз аморг сыҩнарыжьит. Нас сшеиқәхаз…
Иажәабжь гәыҭшьаага, инацысҵап сара, ииҳәақәахьаз инеидҳәаланы.
Уара иушьуа, анцәа дишьуам ҳәа, иԥсы ҭалан, дҳәазаны аказарма длыҩналан иҽиҵәахит. Уахык иалагӡаны зықьҩыла ауаа, аӡы аҳәанаԥшьыга аҭаны индырҵәеит. 
 Дыԥсит ҳәа аморг иҩнарыжьуаз, рдокументқәа зегьы рбылуан. Иҵит шықәсак аҟара. Убри аамҭаз, алагер аначальник  ҿыц даарышьҭит. Днаганы, узусҭада, узҭакузеи ҳәа даниазҵаа: 
– Исыхьгәышьеит, аҽы зӷьычит, – иҳәеит. Аначальник астраж дааиԥхьан идиҵеит, даҽа лагерк ашҟа дигарц, уаҟа дахьнаргаз изусҭацәада абаандацәа? Аџьыбаҭалаҩцәа, аԥсуаа рҳәашьа, акәытӷьычцәа. 
Алагер аначальник:
– Узусҭада? – еиҭах азҵаара араҟагьы, – Узҭакузеи?
Имилаҭра, дахьатәиз аниҳәа, – иара, зыԥсы сакәыхшахаша саб, ихаҭа ииҳәаз шәасҳәап:
– Начальник, я лошадь украл, – иҳәеит.
Ԥаса дахьҭакыз алагер аҟны идокументқәа шыҟам, ишырблыз уҳәа, ихы-иҵыхәқәак анеиликаа, дзызҭакыз ҳәа акгьы анымҵаӡакәа, иҿҳәара нҵәан, доушьҭуп ҳәа документшәа акы наиҭан, «ухы уахә, наҟ усԥырҵ!» – ҳәа доуишьҭит.
Ниандомантәи Аԥсныҟа амҩа дықәын хымз раҟара. Дәыӷбак дақәтәаны ԥыҭк данцалак, дақәырцон. Уажәтәи бызшәала иуҳәозар, абомж, алаҟьала, ииулакгьы Москванӡа днеит.
– Дад, адәыӷба уанақәҵлак, уармарахь уахьаавало, ахарантә ихааӡа афҩы уаҳауа, ирҭиуеит ачабаба, – иҳәеит Москва санҭала, сныҳәа-ныԥхьаны амҩа санықәиҵоз.
Иахьеиԥш сыбла ихгылоуп, раԥхьаӡа иблақәа санырхыԥшылаз. Аиарҭа саалиган, ижакьа еиқәаҵәа иҿачы, исмаҳаӡацыз ажәа хаақәак насаҳәо, хаҵак инапқәа сыкәыршаны саагәыдикылеит. Ажәа хаақәеи, арахь зынӡаск зыбжьы смаҳацыз ахаҵа ибжьи анысзеилала, исҳәо сҿамшәо санаанха:
– Уаб иоуп, нан, уаб, – лҳәеит сан.
Сашьеи сареи ҳгәырӷьара изакәыз изеилкааӡом ҳара ҳҭагылазаашьа зеиԥшраз иақәымшәац.
Ҳара, Аҳәбақәа, бзиарас иҳамаз раԥхьа игылан ачеиџьыка. Иаармарианы акәым, асас дҳазнеир, ажьҵаа кнаҳазаргьы, ашьа камҭәакәа дрышьҭуамызт, амҩасҩы аӡы иҳаржәыр хьымӡӷыс ирыԥхьаӡон, ма ахырҵәышла, мамзар – ҵәыцак аҩы. 
Ҳахьынхоз, Кәыдры ахықәан, даараӡа иманшәалан арахә рзыҳәан. Кәыдры аԥшаҳәахьы излалбаауаз, Аҳәаа рылбаарҭа ҳәа иашьҭан, аӡиас аԥшаҳәахьы иноушьҭны, агәашә надыркуан. 
Жәытәнатә аахыс ҭаацәаратә ҵасс ирыман, 30-35 хы рыда аԥсаса анырҵаӡомызт. 
– Иреиҳахар, дара рымаҵ уулар акәхоит, – рҳәон. 
Ҳаб данҭарк, иааҳамаз зегьы иааҳамырхит. Кәыдры дылбааны акәын аӡы аагара азин лымамызт ҳан, адәқьан аҟны, еиҳарак дзыргәаҟуаз аџьыкеи асапыни лаадырхәаӡомызт. «Ажәлар раӷа» имааӡатәқәа наҟ аҵақәа ирфааит ҳәа. Ҳаԥсы маҷхо имлашьуаз џьара ҳнеир, алақәа ишрырҭоз еиԥш, абысҭахьқәа иршәны иҳазкарыжьуан.
Абасеиԥш иҟаз, аԥхыӡ еиқәаҵәак иаҩызаха, Анцәа иџьшьоуп, уажәшьҭа ҳалҵуеит, ҳҩызцәа хәыҷқәагьы уаҩҵас ҳрыцхәмарратә ҳҟалеит шаҳҳәоз, еиҭах дырбаандаҩны дыргеит. 
«Лошад украл» ҳәа игызмал хеиқәырхага, араҟа дахьааиз иабаихәоз. Дарбаныз иззымдыруаз «Сталин дишьырц игәы ишҭаз, Лев Троцки иҩыза гәакьа шиакәыз, иҟан статиак «порожение» ҳәа иахьӡын Кындыӷ амшын аԥшаҳәаҿы еизганы, аӷбақәа ирықәырҵон абна, иеиԥш зеиԥшыз абаандаҩцәа.
Ԥаса, ҳаб Урыстәылаҟа данҭакыз, ҳангьы ҳаргьы заа ҳашьҭаланы ҳара ҳтәала ҳҽаҳҵәахуан, нас ҳкылаӡырҩуан уахынла, аҵх лашьцара иҽалакны, џьара ҳҭынхак фатәык ҳзааигозар  ҳәа.  Аӡәы аҩныҟа ҳҭаацәа рахь дааир, азҩаҿкы ирхьны, Лев Троцки ифилософиа наиҳарҵар ҳәа иацәшәон. Ҳаб  иҭаацәа рахь ааимҩа имамызт, аха бнала, мҩахәасҭала, аҵхабжьон дҳазнеилон, ҩаха-хаха рахьтә знык, ашамҭа адәы иқәлаанӡа, ҳгәыдкыла-хыдкыла ҳагәқәа рӷәӷәаны дцалон. «Поражение» астатиа шимаз, диит сашьеиҵыб. 
Раԥхьаӡатәи аҿҳәара, жәашықәса анихига, дымшәо-дмырҳауа аҩныҟа дхынҳәит ҳаб. Иааркьаҿны иаҳҳәап ирлахьынҵахаз егьырҭ, Нестор Лакоба ивагылаз Аҳәбақәа хыхь зыӡбахә сҳәақәаз.
Гәдоуҭа араион прокурорс иҟаз К. Аҳәба, аамҭа кьаҿк дҭакын, дыздырқәоз иҩызцәак роума, цхыраарак иоун, ииулакгьы арратә маҵура ашҟа диасит Урыстәыла инахараны џьара. Уаҟа дшыҟаз аибашьра ианалага, аибашьра дцеит. Идокументқәа злабзиаз ала, адивизиа апрокурорс дҟарҵеит. Дҭахеит  Севастополь ааигәара. Ихьӡ ижәла анҵаны абаҟа гылоуп. 
Очамчыра араион аҟны прокурорс иҟаз Чач Аҳәба дышҭаркуаз, дшыршьуаз аниба, дыбналаны иҽиҵәахит. Аиуристтә факультет даналга, Москватәи ауниверситет даҽа факультетк дҭалеит. Ибзианы далгеит, аха имҩа кын Аԥсныҟа. Дабанеиуаз, ихаҭа иакәым, иԥсадгьыл хәыҷы ахаҭа баандаҩызҭгьы.
Сажәа снаԥыҩланы сналацәажәар сҭахуп, акыр шықәса раахыс сзызхәыцуа зҵаара дук. 
Германиеи СССР-и реибашьраан иаҵахеит Германиа. Аиааира дуӡӡа агеит СССР. Сыблала избахьеит изакәы ҳәынҭқаррахаз Германиа. Европатәи аҳәынҭқаррақәа иреиӷьӡақәоу раԥхьа игылеит. 
Аиааира дуӡӡа згаз СССР иаҳа-иаҳа иӷархо, ичычиахо, ахы изамыхәо аҟынӡа инеины, аҵыхәтәан зынӡаск ихыбгалеит.
Изыхҟьазеи?
Аҭак аҟаҵара сдырра аназымха, сҩызак социологк, профессорк сиазҵааит. 
Иааркьаҿны аҭак ҟаиҵеит:
– Германиа анаҵаха, иаразнак мап ацәнакит гитлеризм. Аиааира згаз СССР иаҳагьы ишьҭырхит Сталинизм. Сталинизм иахылҵыз убоит, зынӡаск ихыбгалеит СССР. Урыстәыла иҵегьы ихыбгалоит ленинизми сталинизми амч рыманаҵы. Даҽакала иуҳәозар, сҩыза, анемеццәа аргамаду ирбеит Христоси аџьныши еинышәашьа шрымам. Ҳара Сталин ипатреҭ ҳџьыба иҭаҵаны ауахәама ҳаҩналоит. Ҳахьнанаго ауахәамахь акәӡам, ҳнанагоит Голгофа. 
Ҳазыхынҳәып ҳцәажәара ҳазлалагаз Нестор Лакобеи изааигәаз ауааи ирызку аҭоурыхтә роман аҩра. 
Пыҷа, (саб) изныкымкәа дибахьан, диацәажәахьан, ицәажәашьа дазыӡырҩхьан, иухамышҭыртә иузаанхаз? 
– Ҽнак Нестор имашьына дақәтәаны дышнеиуаз, Кәыдры ацҳа днықәсуаны хаҵак имацара амҩа дшангылаз дибеит. Амашьына аанкылан дақәиртәеит. Еимҩалацәазаарын, ишьҭихыз ахаҵа, Нестор данидыр, ацәгьаҳәара далагеит, иидыруаз ауаа аӡәгьы аанмыжьуа. Тамшь инеиуаны, амашьына ааникылеит Нестор, ахаҵагьы дналбааит. Нестор Дӷамшь аӡаҿы инапқәа ааиӡәӡәан, унапы ахьыскыз, снапқәа уҟьашьит, иҳәан, инапқәа чабрала иааирбан, ахаҵа амашьына длақәцаны дцеит, – иҳәеит саб.
– Ажәлар дышԥарбоз, ишԥеизыҟаз?
– Иааҳалаҩит, Нестор Лакоба Кындыӷ даауеит, ауаа драцәажәоит ҳәа. Аколлективизациа ианалагоз акәын. Иара уаҩ кьаҿын. Ауардын ҳаԥшаан, асаԥыџьи аҵаргылаки ҳармазеит. Данааи, даашьҭыхны, ауардын дақәҳаргылеит. Амхы ахьылашәҵо амхырҭа аанда ҟашәымҵо? Коллективизациа убри аанда ишәзаҩызахоит, шәара шәахьчоит, шәеиқәнархоит», – ҳәа иҳәан данаалга, аҟәыӷа ду Мамсыр Киут, аа абраҟа дгылоуп. Иҳауҳәозеи Мамсыр?
– Абас дахьнеилак, ауаа дразҵааны дцәажәон. Ҟазшьас убас иман, иҟаиҵарц ииҭахыз абзиарақәа, уара унапала иҟаиҵон. Уаҳа ԥсыхәа имамызҭгьы акәхарын, иара анхацәа дшаҳзыҟаз ала, ахаан иҟаломызт, акулак ҳахьӡҵаны, арахә анҳамырхуаз. Убасҵәҟьа уаҳа ԥсыхәа имамзар акәхарын Қырҭтәыла ада ԥсыхәа ҳамам аниҳәозгьы.
Саб иаамышьҭахьгьы, ибзианы дыздырқәоз санрацәажәа ашьҭахь, хықәкыс исымаз, ишысҳәаз еиԥш, Нестор Лакоба изааигәаз ауааи ирызкыз адокументалтә роман аҩра ӡбаны ишсымоу иасҳәеит Шамил Лакоба, Аԥсны апрокурор хада.
Исеиҳәаз наигӡеит.
Қарҭынтәи иааигеит апапкақәа ҿаҳәаны «Дело Н. А. Лакоба» ҳәа ақәҩны. Икабинет ҭбаа-ҭыцә, иавакны иман даҽа уадак.
Ашә ааиртын, астол насырбаны:
– Абраҟа утәаны урыԥхьала. Иахьа узхьымӡо, уаҵәы урыԥхьоит. Амала заа иуасҳәоит, араҟа идәылганы аҩныҟа агара ҟалаӡом. Иаарласны, иахьынтәаазгаз Қарҭҟа иганы ирысҭароуп, – иҳәан, астол инықәиҵеит. 
Иаабжьамыжькәа зегьы срыԥхьеит сҳәар, имцуп, аха еиҳараӡак срыԥхьеит знапы аҵаҩыз адокументқәа. Ҩ-хәҭакны ишон – иԥсҭазаара далҵаанӡеи уи ашьҭахьи. Ирацәаӡан маӡала ицәгьаҳәақәоз ирҳәақәоз, абас иҳәеит иажәақәа ааго. 
Имаҷымкәа исԥылеит, усҟангьы, иахьагьы ирдырқәо ауаа нагақәа Н. А. Лакоба изыҳәан ирыҩқәоз, ирҳәақәоз. 
Шамил Николаи-иԥа ианиҳәоз аамҭазы снеиуан, «акабинет» сныҩналон, аус зуан амш аанҵәаанӡа, иаарыцқьаны хымш рыԥхьара, рыҭҵаара саҿын «Дело Н. А. Лакоба».
Шамил ихаҭа иахьсеиҳәаз адагьы, схаҭа агәра згеит аиашаҵәҟьа ҩышьа шыҟамыз, еиҳараӡак ҳәашьа амамызт аԥсыуаақәак ртәы. Схатәы ԥсҭазаара ашәарҭа иахьҭасыргылоз мацара акәмызт, еиҳараӡак ҳәашьа змам, дара ауаа рацәаҩны аиӷара рыбжьанаҵон. Ҳазхыҽхәо уаақәак рсабрадақәа рыҿнахуан.
Адрама «Аҳақ ашәара» аҟны, иналкааны аӡәгьы ихьӡ, ижәла шысымҳәазгьы, асаркьа ианыԥшылозшәа рхаҿсахьа анырба, убри иахдырҟьаноуп аспектакль зааныркылаз, зегь зымчыз «аҟаԥшьқәа». Урҭқәа хыхь еиҳа инеиҵыхны салацәажәахьеит. 
Ароман даҟьақәак ишызыҩхьазгьы, сыԥхыӡ иаламшәацыз афактқәа анеилыскаа, аиаша ҳәашьа амаӡам, амц саԥхьаҟагьы сарԥхашьоит сҳәан, изыҩхьаз ақьаадқәа ԥыжәжәаны инкасыԥсеит. 
Акыр шықәса ҵхьаны, СССР анхыбгала, ақырҭуатә мпыҵахалаҩцәа иаҳшьуаз шьны, иаанхаз анықәаҳца, Аԥсны хазы ҳәынҭқарраны ианыҟала, ишдыру еиԥш, ашәҟәыҩҩра дац ԥашәс иамоу аиаша аҳәара ауп. Убри аамҭа ааит. «Дело Н. А. Лакоба» сзыԥхьаз, сгәырҵҟәыл аҿы иаанхақәаз схы иархәаны изҩит статиак. Иахьӡын «Аинтеллигенциа – ум, разум народа» ҳәа. Хшыҩҵак хадас иаман – Аԥсны Қырҭтәыла иаламларц азыҳәан изҭахқәаз, усҟантәи Аԥсны анапхгаҩцәа ирҳәақәоз, акьыԥхь аҟынгьы ианылақәаз уҳәа, абасеиԥш иҟақәоу ҳҭоурыхтә фактқәа мап ацәыктәуп, ҳаԥхьаҟагьы иаҳԥырхагахар ҟалоит ҳәа. Сыстатиа даараӡа ргәы иалсит џьоукы. В. Г. Арӡынба дахьизааигәаз ихы иархәаны, аҳәынҭқарратә аурыстә газеҭ аҟны ҿҭыӡәӡәала дсыхцәажәеит. Ицәанырра аиааира аганы, ихшыҩ аныцәа, ибз убасҟак импыҵҟьеит, ахарадҵара сыдырҵеит, Қырҭтәыла рыгәҭыха сҳәеит ҳәа, аҽакала иуҳәозар, агент ҳәа.
Исычҳаит, ҿысымҭӡеит. Иаргьы, иеиԥш зеиԥшызгьы иаанымгылаӡо, ԥсыхәа ахьынӡамаз аҵәгьы мбылуа, акәацгьы ӡуа, ахшыҩҵак ду сықәныҟәаны иааркьаҿӡаны аҭак рысҭеит кьыԥхьла.
Хыхь-хыхьла абри афакт сзалацәажәо, ҳазхәыцырц азыҳәаноуп. Иахьагьы, ҳаԥхьаҟа ишԥаҟаҳҵо? Ҳҭоурых аиашаҵәҟьа ҳҳәару, мамзаргьы аиаша ҵәахны, еиҵагыло абиԥара ҳжьалару? Убри азҵаара ду ахьыӡбам иахҟьаны, арҵага шәҟәы «Аԥсны аҭоурых», схатәы гәаанагарала ҳҳәынҭқарра иамыхәо усумҭоуп, ҳзықәгылоу амахә аԥҟара ҳаҿуп ҳәа. 
Ҳазыхынҳәып, азҵаара ықәыргыланы, арҭ анҵамҭақәа «Иҳәатәуи иҳәатәыми» захьӡысҵаз, избанзар схаҭа сзыҳәангьы исзыҟаҵом аҭак. Ӡбышьа сзыҟамҵо хымз раахыс сзызхәыцуа фактк.
2009 шықәса, ианвар (ажьырныҳәа?) фба рзы, разҟыс исоуит, инеиҵамкәа х-сааҭк иҿцәажәара, зыԥсы сакәхшаша Сергеи Уасил-иԥа Багаԥшь.
Ҳаиҿцәажәара зызкыз ҳаԥсуа ҵас-қьабызқәа ракәын, еиҳараӡак аԥсы ирҽеира. Иҟаҵатәқәоу аниҳәа, ҳаилибакаан, ҳаналга аамҭа ахьицәызго азыҳәан аҭамзаара шьҭаҵаны: 
– Сергеи Уасил-иԥа, ишԥаҟалеи Кәыдры аиҩхаа шьакаҭәарада ҳиааира ду агара? Сара сзыҳәан уи аиааира адскылоит 1993 шықәса, сентиабр (цәыббра) 30. Уи акы, ҩбагьы, ишԥаҳауи азхаҵара? Абарҭ аҩ-хҭыс дуӡӡақәа, ҳҭоурых хьтәы нбанла ианылоит. Урҭ ахҭыс дуӡӡақәа ишыҟалаҵәҟьаз здыруа шәара шәоуп. Ҳәынҭқарратә маӡазар, ишәымҳәар сгәы ишԥалсуеи. 
– Зегьыҵәҟьа уажәазы ҳәашьа амам, аха уажәазы иуасҳәо акоуп, абрахь сааижьҭеи ақәԥара ду цон Кәыдры аҩхааи, азхаҵареи рзыҳәан, аимак дуқәа ҳаман, азҵаарақәа аҩбагьы рзыҳәан. Зегьыҵәҟьа акәым, ԥыҭк-чыҭк уасҳәоит, иудыруазааит, аха суҳәоит, акьыԥхь ианумҵан аамҭақәак ҳәа сызҿу?. Аҽаԥсахқәап, – иҳәеит, – иажәақәа қьиарала, ҳаҭырқәҵарала иҭәны.
Истол хада аҟны акәымкәа, икабинет ҭбаа ду акәакьахь ҳнаскьаны, наҟ-ааҟ ҩыџьа заҵәык ҳаидтәаланы ҳаицәажәон. Иасҳәеит сыхшыҩҵакык, ҳаибашьра шалагаҵәҟьази, аиааира дуӡӡа шаҳгазгьы, аҩбагьы аиашаҵәҟьа здыруа аӡәы заҵәык иоуп – Арӡынба, исаҳауеит игәалашәарақәа иҩуеит ҳәа. 
Ҳзыҩнатәаз Аԥсны акабинет хада аԥшәма дныҩнаԥшы-ааҩнаԥшын, астол бзиаӡа ашҟа инапы нақәкны: 
– Абни ааныжьны санцалак, Џьгьарда сыҩны снатәаны, сгәы ҭынчны, аӡәгьы дысԥырхагамхо… – иҳәашьа убасшәақәа иҟан, ауаҩы даныхәыҷыз, дзыхшаз иан даалымхны, даҽаџьара дганы, тәым ԥҳәыск длааӡеит, аха есқьынагьы дыгәхьааигоит дзыхшаз иан. – Иааҟалаҵәҟьаз зегьы зыҩуеит. Ирдыруазааит ԥхьаҟатәи абиԥара изакәтә џьабаа дуу иацыз. Аџьабаа ду ауп дзырчмазаҩыз Арӡынба. 
Шәажәа хьыла иԥысҟоит, саҭашәымҵан. Аибашьра анеилга ашьҭахь, Гагра, аресторан «Гагрыԥшь» аҟны ачара иуан Нури Хышба, иҷкәын ԥҳәыс дааигеит. Данқәыԥшыз аахыс аиҩызара ду ҳабжьоуп В. Г. Арӡынбеи иареи ранацәа еиҳәшьцәоуп. Ижәдыруеит, Сергеи Васили-иԥа, аибашьра ҟалаанӡа, еиҳараӡак аибашьра аан анцәахәы еиԥш, ҳаҭыр иқәсҵон, сытҟәаны санрымаз «ҳашьцәа», ақырҭуа телехәаԥшрала иқәгылан: «Воина произошла по вине Ардзынба», – ҳәа сҳәарц азыҳәан, амикрафон сқьышә ианадыркыла иҟасҵаз аҭак иахырҟьаны, автомат ашьхәала схы иасны скажьны, амагә аԥынҵала сцацха иахьҭасыз сӷәаӷәа ԥыржәеит, сымгәа ҿаҳәаны салҵит аибашьра, ашьҭахь сԥырҟеит. Изхысҳәаауа, ламысла азин сыман иаахтны ацәажәара. Ачареишәаҿ ҳахьтәаз, аԥшәма тамадас сҟаиҵеит еидтәалаз сныҳәарц. Арӡынба саԥхьаҵәҟьа дтәан. Иныҳәаҿа анааныскыла: сажәа иналаҵаны, Дедал иҷкәын ихьыз умыхьааит. Ахақәиҭра дыхнаԥаан амрахь дԥыруа, дԥыруа мацара, имҵәыжәҩақәа ӡҭын, амшын далаҳаит, дҭахеит. Игәы иалымсӡеит. Ачымазара мыжда, ицәа иалашәахьан, аха иԥырхагахаратә дыҟамызт. Анцәа дшаҳаҭуп, ибзиаӡаны издыруан ичымазара изакәы чымазараз, иаԥхьаҟа иаҳа-иаҳа аҽшырӷәӷәоз. Уи аҩыза ажәа сҳәартә сара исаҭәамызт, аха иасҳәеит даҽакала, аныҳәаҿа ижәны саналга: «Владислав Григори-иԥа, уххь згеит, ианамуӡах мызкы аҟара Аԥсны уналҵны, инахараны, ихара-хараӡаны џьара уԥсы шьа. Уеидара даара ихьанҭоуп». 
–  Иахьуҳәаз иҭабуп. Аибашьраан аҵкыс еиҳамзар еиҵаӡам Аԥсны ашәарҭара. «Ҳашьцәа» рҿаархар…»
– Еилыскааит, исықәкны ишуҳәаз, иҭабуп. Сара хәшәыс исымоу Џьгьардоуп», – иҳәеит.
Усҟан 2009 шықәса алагамҭаз сыԥхыӡгьы иаламшәацызт иҿҳәара шкьаҿыз, наӡаӡа «аԥсшьарахь» дышцоз.
Ҩ-ажәак еихысҳәаалоит.
Сергеи Васили-иԥа аҵыхәтәантәи амҩахь данынаскьаҳга ашьҭахь мызкы аҟара ҵхьаны, иашьа Рудики сареи ҳшеицәажәоз: 
– Ҳаиҳабыра уажәшьҭа ирыӡбар акәын Сергеи Васили-иԥа ихьӡ-иԥша наӡаӡа иаанхартә иҟарҵар рыхәҭоуп, – сҳәеит.
Даахәыц-хәыцын, ус ҿааиҭит:
– Иахьуҳәаз иҭабуп. Даанӡа умнеиааит! Сашьа иқәырԥсаз ажәлар рылабжыш еиҳау баҟа ҟаҵашьа амаӡам!
Иуҳәо Анцәа иуциҳәароуп.
Ишысҳәаз еиԥш, 2009 шықәса, ианвар (ажьырныҳәа) 6 рзы Сергеи Уасил-иԥа Багаԥшь, сзыԥсам аҟара ҳаҭыр сықәҵаны, гәрагара дула исеиҳәақәаз ирацәаны ишыҟазгьы, лак-ҩакрада агәра ганы ҳаиԥырҵит, мышкызны, ихаҭа изласеиҳәаз ала, иҩуеит ҳәа игәаларшәарақәа. Исҳәон сгәанала: «Шьыцра бзиала срыҵашьыцуеит, ԥхьаҟатәи еиҵагыло абиԥара ишеилыркаауа изакәытә аамҭаз ҳара ҳазхаанхаз. Срыҵашьыцуеит, ҳара иаҳзымҳәаз дара иаахтны иахьырҳәо. Аԥсабара аҽшаԥсахуа еиԥшҵәҟьа аҽаԥсахуеит аамҭагьы. Аха, ауаатәыҩса ыҟанаҵ ԥсахшьа амоуа иаанхароуп ауаҩы дуаҩызтәуаз – иара ахаҵкы АЖӘА.








Аԥшьбатәи ахы
Уаҩ ҟәыӷак иҳәахьеит, аҭоурых иаҳнарҵо акы заҵәыкоуп, акымзар акгьы шаҳнамырҵо ҳәа.
Егьырҭ зегьы абаздыруеи, аха ибзиаӡаны издыруеит, ҳарҭ, ҳаԥсуа шәҟәыҩҩцәақәак иаҳхаагахьоу, иҳахьхьоу, ахьымӡӷ бааԥсқәа акымзар акгьы шаҳнамырҵаз, насгьы, далкааны аӡәы, ихаҭа, иҭәымҭа данҭагылаз иҟаиҵахьаз ахьымӡӷ бааԥс, иқәрахь даннеи, даҽазнык иҟаиҵеит. Иҟаиҵеит, аха ишԥаҟаиҵеи! Иҵегь еицәаны.
Ииль 2, 1937 шықәса. Аҽны имҩаԥысуан аԥсуа сектор аилатәара. Иқәгылан зҵаара заҵәык: Ажурнал «Аԥсны ҟаԥшь» ахԥатәи аномер аилыргара. 
Ажәахә ҟаиҵеит М. Ҳашба. Еиҳараӡак иазкын ажурнал ианыз Л. Лабахәуа иажәеинраала «Ақырҭқәа рпоетцәа рахь».
Ажәахә хада ҟазҵаз иаҵшьны иазгәеиҭеит ажурнал зегьы «испорчен политически вредным  стихотворением Л. Лабахуа («Поэтам Грузии»), и неудачным в смысловом отношении, стихотворением того же автора «Хороший колхоз». 
Уаҟа даанымгылеит. Иаб дишьызшәа аҟара дизгәааны инациҵеит «враждебное», «политически вредное».
Апоет қәыԥш, ҩажәихәба шықәса ирҭагылаз, уа ашьауӷа аниқәиҵа, дкыдҵаны дыршьыртә иҟаҵаны даналга, напы идикылеит, ашәҟәыҩҩцәа реидгыла анапхгаҩы, ажурнал «Аԥсны ҟаԥшь» аредактор С. Ҷанба, Иара иаҵкыс акыр еиҳабыз. Ииҳәазеи иара изыҳәан; «автор и редактор, пропустивших стихи «Поэтам Грузии» в печать должны ответить за допущенные ошибки. Иажәахә хада хиркәшеит абас: «Слаба работа абхазской секции союза писателей с молодыми авторами». 
Уи амш еиқәаҵәа аҽны, аԥсуа шәҟәыҩҩцәақәак еиқәырҽаҽаз аус еиқәаҵәа рзымхазаап. Адырхаҽны (Ииуль 4) еиҭах иалацәажәеит Леонти Лабахәуа иажәеинраала, хыхь зыӡбахә сҳәаз. «Троика» ирзымхозар акәхарын, ажәахә хада иҟаиҵахьаз, уажәы иаҳа иаахтны иҳәеит: 
«Я уже не раз сигнализировал».
Даҽакала иуҳәозар, иаахтны иҳәеит изныкымкәа ицәгьа шиҳәахьаз.
Џьаҳаным ицаша, ачарҳәаҩ, амаҳагьа, Самсон Ҷанбеи Леонти Лабахәуеи икыдҵаны иршьыртә адокументқәа зегьы ҟазҵаз, шьаҿацыԥхьаӡа иахьааилшоз зегьынџьара Аԥсны зҭиуаз, иҭынхацәа – анархистцәа ҳанрымпыҵыҵ, шәышықәсала аԥсуаа иззықәԥоз – ахатәы ҳәынҭқарра аҟаҵара, уи аамҭа анааи, даара иџьоушьаша, ачарҳәаҩ инаур аԥсы ҭалан, иҩымҭақәа том – томла аҭыҵра иалагеит. Дырмит ду ишьҭахь раԥхьаӡа зыхьӡ рҳәо, Аԥсны зхы ақәызҵаз Самсон Ҷанба иҩымҭақәа аҵыхәтәан иҭыҵит 1986 шықәсазы. 
Аҳәынҭқарра ахыбгалашьа аформақәа раԥхьаӡа игылоуп, зегь зыӡбуа ацәаҩа, нравственность (ауаҩра)??. Хыхь зыӡбахә сҳәаз ачарҳәаҩ иааиваҟәылаша иахьагьы иҳамоуп, маӡала ҳаӷацәа ирыцхраауа. Уахгьы ҽынгьы аиқәԥара иаҿуп Аԥсны зҭиуеи изыхьчои.
Ҳазыхынҳәып, ашәҟәыҩҩцәа реидгыла аҭоурых даҟьа еиқәаҵәаны ианылаз, хыхь зыӡбахә сҳәаз ииуль 2 – 4, 1937 ш. Убри амш еиқәаҵәа аԥсы ҭалеит Март 11, 1978 шықәсазы. 
Аԥсы ҭалеит, аха ишԥаҭалеи! Ҩынтәны, хынтәны, иаҳагьы амч аманы, иаҳа иаахтны, аҳәаццышә иеицәаха. Ихәаҽыз агәамрақәа хыжжит.
Аҽны сабшан. Иахаану ибзианы иргәалашәоит амш каххаа еилган. Иацааиуаз амшқәа раан ақалақьқәа, ақыҭақәа рҿы имҩаԥысуаз ажәлар рықәгыларақәа иаанкылан иҟан, иаҳа иҭынчран. Уи аҽынкылара рхы иадырхәарц  рыӡбеит, Аԥсны аиқәырхаразы иқәԥоз рҭыԥ рықәҵаразы, даҽакала иуҳәозар, абахҭақәа рышҟа амҩақәа рыԥшааразы. 
Иџьоушьаша, ииуль 1937 шықәсеи, март 1978 шықәсеи еиԥшхеит даҽакалагьы. Усҟан, Сталин ихаан рус рыӡбуан ҩыџьа ашәҟәыҩҩцәа, уажәгьы рус рыӡбуан ҩыџьа ашәҟәыҩҩцәа. 
Даараӡа еиԥшхеит даҽаџьарагьы, усҟан далахәын қырҭуак, Н. Микава. Уажәы далахәын ақырҭуа поет Г. Каландиа. Усҟангьы, уажәгьы аҩыџьегьы аԥсуа шәҟәыҩҩцәа рзыҳәан бааԥсык рымҳәаӡеит. Абааԥсы зырҳәоз, аҭоурых ибааԥсны изаныларыз, ҳара аԥсуаа, ҳара-ҳара ҳаибарԥсуазҭгьы. 
Ҩ-ажәак еихысҳәаалоит.
Еиҳараӡак аҭоурыхҭҵааҩцәа, дара ишырҭаху ҳҭоурых назырҳәы – аазырҳәуа, аиаша зынӡаск иззымдырӡо, иааҟәымҵӡакәа ирҳәоит, ирыҩуеит Аԥсны мчыла Қырҭтәыла иалеиҵеит ҳәа И. В. Сталин. Уи ҟаиҵеит ҳара ҳнапала. Жәашықәса ақәԥара иаҿын аԥсуаақәак Аԥсны Қырҭтәыла иалаларц азыҳәан. 
Инацаҳҵап даҽакгьы. Иҳамҳәалои,  иҳамаз анбан ааҳамхны, ақырҭуа нбан мчыла иҳадыргалеит ҳәа. Ақырҭуа нбан еиҳа иаҳзеиӷьуп ҳәа раԥхьаӡа изҳәада, акьыԥхь аҟны иқәгылада? Аԥсуа лингвист, апатриот дуӡӡа ҳәа зыӡбахә рҳәо.
Ишысҳәаз еиԥш, март 11, 1978 шықәсазы, иуқәшәира иқәшәааит уи амш сара сшаԥылаз Изҭахыда абахҭа аҭашәара! – насгьы уаӷацәа рбахҭаҿы.
Аҽны ҳԥеиԥш рыӡбуан Никәала Ҳашыги сареи. Аԥсны ашәҟәыҩҩцәа реидгыла апартиатә еизараҿы. Уи иалан 21-ҩык ашәҟәыҩҩцәа. 
Азҵаара ықәгылан, апартиеи Ашәҟәыҩҩцәа Реидгылеи ҳалцара. Убриала икаххаа амҩа аатуан ҳазҿагылаз рбахҭа ашҟа. 
Шаанӡа санааԥш, азхәыцра салагеит, дарбанушь зегь реиҳа ишәарҭоу ашәҟәыҩҩы ҳәа. Инықәсҵеит, иаақәсҵеит, ианысзымыӡба асиа ҟасҵеит, ианысҵеит 21-ҩык. Аӡәаӡәала сааҭгыло саԥхьеит. Сеиҭаԥхьеит асиа. Уиала доусы дзакәу еилкаашьа амаӡам, сызҿу башоуп ҳәа сышхәыцуаз, иаасгәалашәеит апротоколқәа, ииуль 2 – 4, 1937 шықәсазтәи.
Иахьаныз иаасыԥшаан саԥхьеит, аусӡбара иалахәқәаз. Аа, абар дахьану зегь реиҳа ишәарҭоу, ииҳәазеи усҟан: «Надо чаще собирать, такие собрания, глубже критиковать работу писателей. Абхазский сектор действительно плохо работает». 
Иқәрахь днеихьеит, анарцә ашәхымс дықәгылоуп, аԥсҭазаара акырӡа инарҵахьеит, ацәгьа абзиа ибахьеит. Насгьы Никәала Ҳашыги сареи иара изыҳәан бзиарамзар цәгьарак ҟаҳамҵацт. Аизара иалагаанӡа сиацәажәап сҳәан, сааҭк аԥхьа аҩны сыҩдәылҵын дахьынхоз ааигәара сизыԥшит. 
Машәыршәа ҳаиқәшәазшәа, ҳахьцо аизарагьы зынӡаск исзымдыруашәа сҽыҟаҵаны, абжьааԥны аҵкысгьы ирхааны аԥсшәа наиасҳәеит. Ашәҟәы саԥхьартә саныҟала, раԥхьаӡа сзыԥхьаз иара иповест шакәыз, ашьҭахь, шықәсык анҵы, ирҭбааны, еиҳагьы ирҵауланы ароман аналих, даҽазнык сшаԥхьаз. 
Иблақәа ирхубаалон, сажәақәа иҟәандаӡа игәы иԥсы ишҭалоз, аха игәоуҭартә иҟан гәнамӡарак шимаз. Слак-ҩакра иара ихаҭа аҭыԥ иқәиҵеит. 
Уажәы Аиааира ашҭа зыхьӡу, усҟан В. И. Ленин иашҭа ҳәа ахьӡын. Зхы хырҵәаз акамбашь иаҩызаха игылоу абаҟа ашьаҭа дықәгылан Владимир Илиа-иԥа. Ашҭа ҳшьапқәа анықәҳаргыло дазыԥшызшәа: 
– Аб-аб-ни! – инапы нақәикит Владимир Илиа-иԥа ибаҟа, дҿаҳа-ҿагәо, – аб-аб-ни, ҳазқәиҵаз амҩа ла-лаша шәа-шәаныҵит Никәала Ҳашыги  уар-уар-реи! Исарҳәахьеит ҳаизара зызку. Шәҩыџьагьы ҳшәырԥхашьеит, – иҳәеит Аԥсны жәлар рышәҟәыҩҩы, Аԥсны адепутат. Аҵыхәтәантәи иажәа, аҵәымӷ жьакца еиԥш, сгәаҵа иасит, аха сгәамч еизганы, иаасычҳан исыриашарц:
– Гхақәак ҳахьзаргьы, шәара, абык иеиԥш ҳшәыхәаԥшуеит, ишәарҳәазаап иахьа, ҳпартеизараҿы апроект ҟарҵахьеит апартиеи Ашәҟәыҩҩцәа Реидгылеи ҳалырцарц, – ихы кны дӡырҩуан. Аԥсны аԥеиԥш зегьы иара иӡбуазшәа, икьаҿ аџьыба дынҭаԥшын, иааҭигеит аҭесԥыҳә. Инеихаԥса-ааихаԥсо ҿааиҭит:
– Моск-Москва ишә-ишәышьҭыз ашшыԥхьыӡ шаҟа-ҟаҩы рнапы аҵаҩыда?
– Шәи ҩажәи жәаба.
– Иара, иар-ра ам-мыжда изҩыда?
– Изҩызгьы, знапы аҵазҩызгьы азакәан аҿаԥхьа еицаҳзеиԥшуп, – сҳәеит. В. И. Ленин ибаҟа ахьықәгылаз, амардуан ҳанхалоны, ааигәара ҳаннеи, иара еиԥш, авожд снапы наиқәыскын: – Шәара уажәы ишәҳәеит, ҳазқәиҵаз амҩа лаша ҳаныҵит ҳәа Никәала Ҳашыги сареи. Ҳара агәра ганы ҳаҟоуп Владимир Илиа-иԥа иҟаиҵаз амилаҭтә политика ииашамкәан имҩаԥыргоит Қырҭтәыла анапхгара ҳәа. Убри ариашара ауп еиҳараӡак изызку ҳара ҳашәҟәы. 
– Шә-шә-шәиашам! Ақырҭқәеи ҳареи ҳаишьцәоуп, шәара шәаҿуп ҳаи-ҳаичырчара. 
В. И. Ленин ибаҟа ашьҭахь ҳгылоуп. Уажәазы авожд изқәа снапы ақәкны:
– Абри иҟаиҵаз, ашьҭахь ҳавахеит, – сҳәеит, амыждараз.
– Шәа-шәара изқәа шәеирхазар, ииашаны иҟа-и-иҟаиҵеит. Иҟаи-ҟаиҵаз аҳәын-ҳәынҭқарра ахыр-хырбгалара шәа-шәаҿуп, – иаҳа-иаҳа деилашәон, аха макьаназ агәыӷра сыман ацәгьа бааԥс иҳәаргьы, ианамуӡах, ма зынӡа дцәажәарым, иҽааникылап ҳәа, аха сиԥыланы иацәажәара иаԥшьызгаз, еиҳагьы еицәастәзаап. Сажәа хаақәа аӡыхәашь ишҭахысыз агәра анызга, дзакәыҵәҟьаз еилыскаартә игәаҵа санҭаԥшы, ишсылшоз сҽаанкыланы: 
– Шәара, Анцәахша иеиԥш шәиҵаԥшуеит Владимир Илиа-иԥа Ленин. Ҳаргьы ҳаззықәԥо ихшыҩҵак дуқәа рынагӡара ауп. Уи акы, ҩбагьы, саҭашәымҵан, шәара хымԥада ижәдыруеит авожд ииҳәахьоу?
– Из-за-закәузеи ииҳәа? – исааҭ днахәаԥшит, – аамҭа ҳамоуп сааҭы-ҭыб-бжак, из-за-кәузеи ииҳәаз, исгәалар-лар-шәеи?
 – Ишиҳәаҵәҟьаз урыс бызшәала ишәасҳәоит: «Умен не тот, кто не делает ошибок. Умен тот, кто умеет легко и быстро исправить их». 
– Иш-иш-ԥа, ишԥеи-ҳәеи?
Аҵакы хада мырӡкәа, аԥсышәала еиҭаганы иасҳәеит, ашьҭахь сҵырҟьа џьыба иааҭызгеит аблокнот. 
– Абык иаҟара ҳаҭыр шәықәсҵоит, аха аиаша ҵәахышьа амаӡам. Ишәгәаласыршәар сҭахуп 1937 шықәса, ииль 2-4 рзы Ашәҟәыҩҩцәа реидгылаҿы ашьауӷа рықәырҵеит Леонти Лабахәуеи, Самсон Ҷанбеи. Ишәгәаласыршәап усҟан ишәҳәаз: «Надо чаще собирать, такие собрания, глубже критиковать». Шәазхәыц Владимир Илиа-иԥа хыхь иҳаиҳәаз: «Агха змыхьуа иакәӡам иҟәыӷоу. Дҟәыӷоуп ирласны зыгхақәа зыриашо,» – сҳәеит гәшаҭарада, нас аӡәы сизыԥшуазшәа, сҽааныскылеит ихала дцарц.
Ашәҟәыҩҩцәа реидгыла ҭыӡҭыԥс ирыман, уажәы ибылны игылоу аиҳабыра рыҩны, ахԥатәи аихагыла аҟны.
Ԥсыхәа амоукәа иасҳәаз ажәа хьанҭақәа, мап рцәымккәа, аха хьаас исыманы, снаишьҭалеит. Аестакада данаҵысуаз иаасгәалашәеит Данте ипоема «Божественная комедиа», актәи ашәҟәы. Иахьӡуп «Џьаҳаным». Аҩбатәи – «Аҽрыцқьара», ахԥатәи «Џьанаҭ». Аџьабаа ду збахьоу аҭаҳмада – ҳашәҟәыҩҩы, џьаҳаным иеиԥшыз ашықәс еиқәаҵәақәа дрылсны, деибга-дызҩыда днықәгылеит аҽрыцқьара аҭыԥ-ԥшьа. Даҵсит аестакада. Уажә дахьнеиуа, ҳаизараҿы иҽирыцқьар иара изыҳәан иҟьаҟьаӡа, иаатуеит џьанаҭ-қәаҵа. Иара изыҳәан исылаз агәыблреи, арыцҳашьареи еилаӡҩаны, Ашәҟәыҩҩцәа Реидгыла аҭыӡҭыԥ амардуанқәа санхалоз, сықәгылара тезис ҳасабла – машьынкала икьыԥхьны сџьыба иҭаз, иааҭызган, инарҳәы-аарҳәуа снахәаԥш – аахәаԥшит, ашәарыцаҩ иабџьар данахәаԥшуа еиԥш. Иаасгәалашәеит зны сзыԥхьахьаз Данте ду иажәақәа: «Следуй своей дорогой, и пусть люди говорят, что угодно».
Ҳаамҭазы идырҿыцит, Урыстәылан ажәытәан иҟаз «Суд присяжных»: Аусӡбаҩцәа иахьеилатәо акәымкәа, «суд присяжных» – ҳус зыӡбуаз ашәҟәыҩҩцәа ахьеизоз азал сныҩналеит. Днаскьаны акәакь аҟны ихала дтәан Никәала Ҳашыг. Еиҳараӡак еизахьан. Дарбанзаалак аӡәгьы игәнигоит ҳәа рыблақәа ихызымбаалеит. Уи сгәы арыӷәӷәеит. Ашәҟәы ҳнапы аҵаҳамҩит, аха иаҵазҩыз шԥаҳмыхьчо рҳәозар акәхарын ргәанала. 
Салаԥшхьан ажәлар реизарақәа. Агәра згахьан ашәарҭа аамҭазы ажәлар шеидгыло, рыхгьы рыхьчон, рыԥсадгьылгьы еиқәдырхон. 
– Ҳаззыԥшыда? – снаразҵааит.
Аӡәгьы ҿимҭӡеит, ашьҭахь:
– Даараны дыҟоуп Лорик Маршьаниа, – иҳәеит Никәала Ҳашыг, – дицны даауеит даҽаӡәгьы, Борис Ҭарба.
Аобком, горком, ҳҭынхацәа зегьы аауазаап, – мчыла, лафшәа акы сҳәақәеит, ашьҭахь илымҳа сынҭахәыҭ-хәыҭын:            
	– Никәала, убас саҳаит, ЦК КПСС аҟнытә Бровиков даараны дыҟоуп ҳәа. Уи ҳара дҳадгылоит, – сҳәеит, ихаҭа ииҭахыз Никәала далаҟоуп ҳәа агәра ганы. 
– Уажәы, ҳус анырӡбуа, ҳаргьы ажәа ҳарҭароуп. Уҽазыҟаҵаны уҟоума? – снаиазҵааит. 
– Иаҳҳәарц иаҳҭаху ҳашәҟәы иаными. Иацҵаны иаҳҳәои?» – ииашаны иҳәеит Никәала. 
Аԥснытәи аобком ахԥатәи амаӡаныҟәгаҩ Л. В. Маршьаниеи Аҟәатәи ақалақьтә партиа аҩбатәи амаӡаныҟәгаҩ Б. И. Ҭарбеи анааи, аизара ааиртит Аԥсны ашәҟәыҩҩцәа реидгыла анапхгаҩы И. К. Ҭарба. Алагалажәаҿы иҳәеит – ари аизара гәыԥҩык аԥсуаа СССР анапхгара рышҟа ирҩыз ашәҟәы ақәыӡбара ишазку, ашьҭахь дааҭгылан далацәажәеит ашәҟәы ахаҭа. Иара излеиҳәаз ала, ҳаҭыр зқәу ауаа рнапы шаҵаҩугьы, ашәҟәы ҳажәлар ргәаанагара иацәыхароуп, рҿахәы азҳәом, ажәларқәа риешьара иаԥырхагоуп ҳәа ажәа џьбарақәа аниҳәа ашьҭахь, Никәала Ҳашыги сареи ҳаӡбахә далацәажәеит. Аҩыџьегьы шәҟәыҩҩцәоуп, аха араҟа агха дуӡӡа рыхьит ҳәа. Ҳашәҟәгьы, ҳхаҭақәагьы дҳахцәажәо дышнеиуаз, инаҵшьны сара сзыҳәан иҳәеит ашәҟәыҩҩцәа ҿарацәа даараӡа дырԥырхагоуп ҳәа. Апротокол ишануҵәҟьа «молодеж изврашьенец» ҳәоуп.
Сажәа снаԥыҩлан исҳәар сҭахуп ҳахшыҩҵак. Ауасҭа иаҟара издыруада шаҟа ихәарҭоу ашьалашьын. Ашәҟәыҩҩы иаҟара издыруада шаҟа амч амоу ажәа. Ажәак иаӡбар алшоит ауаҩы иԥеиԥш. 
Ҳаизара иалагаанӡа, ҳаизаны ауада ду аҟны ҳтәаны ҳарзыԥшын апартиа аусзуҩцәа рааира. Ҳанцәажәоз, сажәа иалаҵаны, ус ҿаасҭит: 
– Ҳқыҭаҿы, Аҭара иҟалахьоу шәасҳәап, нхаҩ бзиак: ацәқәа ҵаҳәаны, имхырҭаҿы дцәаӷәон. Ешьарала изааигәаз аӡәы дааидгылеит.
– Уа, бзиа ууит!
– Бзиара убааит!
– Амра шьыбжьонахь иҩхалахьеит. Уцәқәагьы уаргьы шәыԥсы ааивыжәгар!..
– Иахьа ҳалгароуп ацәаӷәара сыцәқәагьы саргьы. Уаҵәы аколхоз мыждахь ҳцароуп, – иҳәан, ацәқәа рыхәда иқәыз ауыӷә днаха-ааҩахан рыхәдақәа ааишьышьит анхаҩ-нага, – абарҭ сыцәқәа рыхәда ишықәу еиԥш, ауӷәқәа, абасҵәҟьа ҳахәда иқәтәоуп акомсомолаагьы, акоммунистцәагьы, – иҳәеит згәы кыдгылахьаз анхаҩ-нага.
Уи акәхеит. Дҭаркит. Дыршьит.
– Уи ззыруз саб иашьа иоуп, – иҳәеит ашәҟәыҩҩы Никәала Кәыҵниа днаскьаны дахьтәаз.
Иҟалаҵәҟьаз, уи ажәабжь зрасҳәаз аилкаара мариан. 
– Аҳәара мацара акәым, ахәыцрагьы цәгьоуп ҳәа иԥхьаӡан, – иҳәеит, дахьтәашаз аҭыԥқәа шыҟазгьы, иаагәоуҭаратә дгәамҵуа, илеиҩеиуаз, бахҭала аумаӡа зхызгахьаз апоет Шьалуа Ҵәыџьба. Ҳазегь дааҳалаԥшын, – Сара сҭазкыз, аинститут исыцҭақәаз роуп. 
– Аамҭа ус иҟан, – иҳәеит аӡәы.
– Уиала ацәгьоурақәа зегьы урыцқьар улшоит, – иҳәеит иааицәымыӷханы Шьалуа Ҵәыџьба.
Урҭ реицәажәара иҽналаирхәит, ауаҩы аамсҭашәа Шьалуа Басариа, ашәҟәҭыжьырҭа директорс иҟаз. 
– Ауаҩра аҿҳәара амаӡам. Агха змыхьуа аӡәгьы дыҟам. Игха имыриашар, иҟаиҵаз амҽеира иаҳагьы иацлоит. Убри аганахьала, ахаҵара ааирԥшит И. К. Ҭарба. Акьыԥхь ианиҵеит даараӡа дахьхәны, хьаас ишимаз Гьаргь Гәылиа иҭоурыхтә роман «Асас еиқәаҵәа» азыҳәан имыцхәцәаны акритика ахьазиуз. Иҽирыцқьеит.
Ах, шьыри, убас ҟарҵозҭгьы Леонти Лабахәуеи Самсон Ҷанбеи ашьра рықәырҵартә ицәажәаз ашәҟәыҩҩцәа!
Ицәажәаз рыдагьы, аизара иалатәаз, ажәак зымҳәаз, рҿымҭрала ачарҳәра ҟазҵаз. 
Идыру усуп, ашәҟәыҩҩы аԥсҭазаара идикылоит еиҳараӡак цәаныррала. Игәы иҵаххыз иаахтны аҳәара – иара изыҳәа игәыԥсыршьагоуп. Сгәанала, убас лыхьит апоет, ашәҟәыҩҩы Н. З. Ҭарба, сара сзыҳәан иҽеимкәа иҩны илкьыԥхьыз астатиа аҭак ҟасымҵеит. Ҿысымҭӡеит. Иламхаҳәеит сҳәеит. Илдыруан еҳәшьак лаҟара ҳаҭыр шлықәысҵоз. Раԥхьаӡатәи сышәҟәы редакторс даман. «Схәыҷы ианаӡӡеи боуп» ҳәа ласҳәалоит иахьагьы. Иҳабжьалаз ахьшәашәара лара лхаҭа гәыла-ԥсыла илырԥхеит. Изныкымкәа исалҳәеит лгәы ишалоу, даараӡа дахьхәны дшыҟоу. 
Убри ахшыҩҵак ду, ҷыдала ауаа реизыҟазаашьа днахыҳәҳәаны, ажәлари аԥсадгьыли рԥеиԥш ашҟа ииаганы уазхәыцыр ианаамҭаз зыжәлар ирыдымгылаз, уимоу, рыԥсҭазаара иамеигӡо, ахьԥшымра азыҳәан иқәԥоз рзыҳәан « люди второго ешалона» ҳәа зҳәақәоз, иаартны иаҳҿагылаз, уажәы, ҳаамҭазы, ахақәиҭреи, ахьыԥшымреи, азхаҵареи анҳау, агха сыхьит рҳәазҭгьы, рҽыдрыцқьон. 
Амч ду замоузеи ақьырсиан динхаҵара? Ауаҩы агәнаҳа ихьыр, ауахәамаҿы днеины, дныҳәа-ныԥхьаны, игәнаҳара ихихуеит, аҿақәшаҳаҭхара ала. Абри саназхәыцлак, сыбла даахгылоит чынуаҩык. Иахьа, уаҵәы абахҭа ҳҭаркуеит, ҳус реиҳа ианшәарҭаз аамҭазы, «навозные жуки» ҳәа ҳара ҳзыҳәан изҳәаз, ишә-игәашә ыҵарбаҟа иакит. Асеиԥш иҟоу аҿырԥштәқәа анысгәалашәалак, даҽазнык агәра згоит ҳныхақәа шракәу ҳаиқәырханы ҳазмоу. 
Сажәа снаԥыҩланы исҳәар сҭахуп, сара сзыҳәан акыр зҵазкуа хшыҩҵакык.
Ишәгәаласыршәап. Акьыԥхь ианылахьеит Л. Лабахәуеи, С. Ҷанбеи икыдҵаны иршьырц ирыдыркылаз апротокол. Схы сазҵаауеит, акьыԥхь ианҵатәу ианҵатәыму март 11, 1978 ш. рзы ирыдыркылаз апротокол. Аха авсшьа амам даҽакы.
Ишысҳәаз еиԥш, урыс бызшәала иуҳәозар, ҩыџьа ашәҟәыҩҩцәа судилишьче анаҳзыруы, иааиуаз асабшаҽны, март 18, 1978 шықәсазы, Аҟәа имҩаԥган Аԥснытәи аобластә акомпартиа активистцәа реизара. 
Убраҟа дықәгыланы дцәажәеит Аԥсны ашәҟәыҩҩцәа реидгыла амаӡаныҟәгаҩ. Иқәгылара аҵакы хада, иааиҳәаз ажәак мԥсахкәа, агазеҭ ианырҵеит: «На днях у нас состоялась партииное собрание, на котором было обсуждено клеветническое письмо. Все коммунисты одобрили ту оценку, которую дало его авторам бюро абхазского обкома партии. Рождение такого письма свидетельствует о том, что и самому Союзу, и другим творческим организациям необходимо усилить политическо – воспитательную рабору в своих коллективах (шәахәаԥш агазеҭ «Советская Абхазия», №56 март 22, 1978 г.). 
Акыр шықәса раахыс ашәҟәыҩҩцәа рзыҳәан иибахьаз аџьабаа ажәа бааԥсык ала, иааҟаиҵахьаз абзиарақәа зегьы аҵәы ахьишьит. Инықәырԥшшәа акәзаргьы, иқәгылара ианымԥшит ашәҟәыҩҩцәа рыхьчара. Ажәа «клеветническое» азакәан аганахь иаҵанакуаз ибзиаӡаны идыруан. Ашәҟәы авторцәа, 130-ҩык аԥсуаа, рзыҳәан иҟьаҟьаӡа ашә аатуан «ҳашьцәа «рбахҭа.
«Все коммунисты» ҳәа ииҳәаз иашаӡам. Иаҳҳәап, акоммунист Шьалуа Ҵәыџьба, ҳашәҟәы ақәыӡбра акәым, ҳашәҟәаҿы иҳәақәамыз аформақәа иҵегь иааганы, ҳашәҟәы дадгыланы дцәажәеит. Абжьыҭираан, дҩагылан иҳәеит апартиеи ашәҟәыҩҩцәа реидгылеи ҳалцара дшақәшаҳаҭым. Убасҵәҟьа ихы мҩаԥигеит Шьалуа Басариагьы. 
Ламысла ҳцәажәозар, аиаша ҳәатәуп ихы шымҩаԥигаз ақырҭуа поет Гено Каландиа. «Ҳазлацәажәо ашәҟәы сара самыԥхьаӡацт. Убри аҟынтә схатәы гәаанагара сымаӡам,» – иҳәан, ашьҭахь дааҭгыланы дсыхцәажәеит ҳаҭыр сықәҵаны. Апартиеи ашәҟәыҩҩцәа реидгылеи Никәала Ҳашыги сареи ҳалцара азыҳәан анапҩахара аан, иаахтны иҳәеит дшақәшаҳаҭым, инапы дшымҩахо.
Акырынтә сазхәыцхьеит убри аизара, судилишьче аҟны аԥсыуак ихымҩаԥгашьа. Зыӡбахә сымоу Аԥсны аобласттә партиа ахԥатәи амаӡаныҟәгаҩ, аидеологиа знапы ианыз Лорик Маршьаниа иоуп. Ҳашәҟәы дахьақәшаҳаҭым афактқәа ааганы дахцәажәан, ашьҭахь, иара иҟнытә сыззыԥшӡамыз проблемак алацәажәара далагеит – уи адемографиа апроблема акәын. Аԥсуаа ҳзыҳәан.
Иџьасшьеит даҽакгьы. 
Ҳашәҟәы аҟны иануп, аԥсуа бызшәа ззымдыруа Лорик Маршьаниа иахьиду.
Игәы иалсны акәымкәа, ихаҭагьы игәы ишалоу, ихатәы бызшәа ахьизымдыруа. Ибзианы издыруан, убасҵәҟьа хьаас ишимаз аԥсуа бызшәа ахьизымдыруа, Аԥсны аобком актәи амаӡаныҟәгаҩ В. М. Хынҭәба. 
Инарҭбааны уазхәыцыр, арҭ афактқәа иуарҳәоит Қарҭаа ҳаҭыр шақәрымҵоз аԥсуа бызшәа, тәамбашақә ишазныҟәоз. Убри, ақырҭуатә традициа, иахьагьы амчқәа амоур. Даара иугәаланаршәоит, Аԥсны аидгылатә республика ашьаҭаркҩы Е. А. Ешба аԥсуа бызшәа  азыҳәан ииҳәаз.
Анапхгараҿ азҵаара ықәгылан, аԥсуа бызшәа азҵаара. Ҳәынҭқарратә бызшәас иҟаҵатәу иҟаҵатәыму. Убасҟан Е. Ешба ииҳәаз еиқәханы иҟоуп. Абар уи ахшыҩҵак ду – Аԥсуа бызшәа ҳәынҭқарратә бызшәаны иҟаҳамҵозар, нас изаҳҭахыз ареволиуциа.
Аешба ихшыҩҵак ду иахьа иҳәатәуп даҽакала маҷк иԥсахны. Изаҳҭахыз ҳиааира дуӡӡа, изаҳҭахузеи ахьыԥшымра, азхаҵара иаҳзеиқәмырхозар ҳажәлар?! Адәахьтәи ҳаӷа иаҵкыс еицәоуп ҳаҩнуҵҟатәи ҳаӷацәа. Аҵла ду ахәаҷақәа аӷралар иқәҩаауеит. Раԥхьа игылоуп аԥсымҭәра, доусы дзакәу аиаша иаҳәара.
Ҳазыхынҳәып Аԥсны ашәҟәыҩҩцәа Реидгыла амш еиқәаҵәа – март 11, 1978 шықәса ашҟа.
Қәрала адагьы, Аԥсны адепутатс дахьыҟаз, Аԥсны жәлар рышәҟәыҩҩы ҳәа ахьӡ-аԥша ахьихыз, насгьы еиҳараӡак, акоммунисттә партиа агәашә зыхьчоз раԥхьа дгылоуп ҳәа ирԥхьаӡоз, ҳәарада, раԥхьа ажәа иара ирҭеит. Апартиа ачынуаа ргәыӷра даҵамхакәа, иажәа шҳамқәа, раԥхьаӡа сара исзикит: 
И-эт-тот, молодой пи-пи-сатель, ни-ни-чего  хо-хорошего ни-ни-чего не видеть , – ҿааиҭит урыс бызшәала, апротокол зыҩуаз ихы наиқәкны, – напишите, что я говорю, – ашьҭахь сара сышҟа даахьаҳәын, – ты скажи, молодой писатель, что-что тебе плохого сделала советская власть, что ты так ненавидишь, – цқьа изымҳәаз џьишьазар акәхарын, урыс бызшәала, – цәгьарас иҟанаҵахьоу,  напишите протокол, этот молодой писатель ничего хорошего не видит советской власи, иануҵама? – еиҭах днаиазҵааит апротокол зыҩуаз, иажәақәа аҭоурых ианыларц. Игәҭыха уажәы инасыгӡеит. Сызлаҭаркша иажәақәа иахызҩаалеит иахьану апротокол аҟнытә. Апротокол цәарӡга, ишеибгоу макьаназ џьарамзара џьарагьы икьыԥхьӡам. 
Аҳәынҭқарратә ахарадҵаҩы, «апрокурор – ашәҟәыҩҩы, ашьыжьымҭан сизыԥшын, схы ларҟәны, аҳәыркьиҩы сиеиԥшха, уаҩыс дыԥхьаӡаны сахьиацәажәоз схы исзаныжьуам, Иацәажәатәын ишихәҭаҵәҟьаз. Иаахтны иаҳәатәын, Леонтии Лабахәуеи Самсон Ҷанбеи иҭаркыртә, ашьра рықәырҵартә иҟазҵақәаз дшыруаӡәку, уи еиԥш зеиԥшу иҟашәҵахьоу, ламыс ҳәа акыр шәзаанхазар, уаҳа иҟашәымҵан ҳәа. Шәеиԥш зеиԥшу раҵкысгьы, ҳара ашәҟәы зҩыз асовет мчы иаҳа иҳахьчоит, шәара шәызҿу, шәхаҭақәа ишәзымдырӡо, аҵарбгара ауп.  Иҟалашаз ҟалахьеит. 
Абжьыҭирахь ииасаанӡа, абаандаҩгьы аҵыхәтәантәи ажәа ширҭало еиԥш, аҵыхәтәантәи ажәа ҳарҭеит Никәала Ҳашыги сареи.
Қәрала деиҳабуп, убри азыҳәан раԥхьа ажәа ирҭеит Никәала. Дҩагылан, ҩбаҟа хԥаҟа ажәақәак иҳәахьаны, иаалырҟьаны иҿы акит. Даанаԥшы-ааԥшит, ацхыраара даҳәозшәа. Астол иқәгыламызт аӡи аҵәцақәеи. Сындәылҵын, адкыларҭа аҟынтә аҵәца азна аӡы ааганы инаисаркит. Дцәышӡа, ашьшьыҳәа адиван днықәтәеит. Ихьыз аилкаара мариан. Акыр шықәса раахыс, ихы-иԥсы дамеигӡо, уахгьы-ҽынгьы, гәыкала, ашәҟәыҩҩцәа еилымхкәа, асҟак шықәса зымаҵ иуаз, ихы аҟара зыгәра игоз, абсолиутно еиҳараҩӡак, чарҳәаҩык иеиԥш, ианизныҟәа, ражәақәа рыԥшышьа еицәаха ианизеилала, Анцәа иџьшьоуп, зынӡа дымԥсыкәа дахьеиқәхаз. 
Никәала ихьыз саргьы исыхьыр ҳәа сшәан, сара сзыҳәан аҵәца аӡы нҭасҭәан, ишсымаз сҽаанкыланы, сҵырҟьа џьыба иааҭызгеит, тезиск аҳасабала иҩны, машьынкала икьыԥхьны исырмазеихьаз сықәгылара, сааҭгыла-ааҭгыло аҳәара санналагоз; аамҭа сырҭеит сцәажәаразы жәабаҟа минуҭ. 
– Шәара азин шәымаӡам аамҭа сымхра. Ашьра зқәырҵогьы аҵыхәтәантәи иажәа азыҳәан шаҟа иҭаху аамҭа ирҭоит. Ҩбагьы, сҩыза Никәала Ҳашыг иаамҭагьы сара схы иасырхәоит, – ҳәа сналаган, аграфин иҭаз аӡы анынҵәа иҵегьы ааргар акәхеит. Исҳәоз сажәақәа рхы иаламӡозар акәхарын, Лорик Маршьаниа ҩынтә-хынтә иҽазишәеит сааникыларц. Аха иаҳагьы еицәеитәуан. 
Иҵит сааҭк, ҩ-сааҭк. Стезисқәа ҩажәижәабатәи апункт аҟны снеихьаны: инапыхьараџь ихы иқәкны, егьи инапы ицламҳәа иаҵаргәаны, сыхьӡ наҳәаны: 
– Иҵегьы аамҭа шаҟа уҭаххари, аа, уажәшьҭа х-сааҭк иреиҳауп уцәажәоижьҭеи, схы… схы… – сажәақәа ихаҳәха ихы иаахозшәа, инаҵҟьа-ааҵҟьан, иблақәа аҳәыркьира рхыҳәҳәала ҿааиҭит Лорик Виссарион-иԥа.
– Иаанаханы иҟоуп даҽа хә-пунктк, сааҭк ала салгоит, – сҳәеит. Иахьынтәаазгаз сзымдыруа ирыцҳашьара аасызцәырҵит. Ашьҭахь еилыскааит изыхҟьаз. Иаргьы саргьы, аамҭак аҵара ҳҵон Москва. Акырынтә ҳаиқәшәахьан, иахьагьы еиқәханы исымоуп, иаргьы, гәыԥҩык аԥсуа студентцәеи аспирантцәеи еицҭаҳхыз афото. Инацлазар акәхап, ажьра шә-жьра ицоит. Сан ланду Маршьан-ԥҳан, Аҭаратәын. 
Ҩажәак еихысҳәаалоит. 
Аӡыхәашь иҳабжьалаз, иара Егры нырцәҟа дызгаз, сара сахьиз, сахьааӡаз, ҳиааира ду ашьҭахь аамҭақәак ҵхьаны, иҭынхацәа гәакьақәа рҿы Қарҭ дахьыҟаз иҩит игәаларшәарақәа.
Аибашьраан аинтеллигенциа рхымҩаԥгашьа аҭоурыхдырҩцәа аӡәыр иҭиҵаауазар, сгәанала, ихы иаирхәап Лорик Маршьаниа ииҩыз сара сзыҳәан:
…Кстати, не могу здесь не упомянуть и о судьбе известного абхазского писателя Джумы Ахуба.
Я и один из сотрудников Совета Министров Абхазии находились в штабе у Джабы Иоселиани (один из тогдашних руководителей Госсовета Грузии) с протестом по поводу задержания по непонятным нам причинам одного из сотрудников министерства культуры Абхазии. Пока мы обосновывали свои требования в дверь вошел человек в военной форме и обратившись к Д. Иоселиани, сказал: «Ботоно Джаба, а что нам делать с тем арестованным, которого мы взяли у огневой точки с поличным?» и добавил: «Может быть расстрелять?» Джаба спросил. «А кто он такой?» Ему ответили, что фамилия его Ахуба и говорят, что он писатель. Я тут же вмешался и сказал: «Ботоно Джаба, видимо этот человек есть Джума Ахуба – известный абхазский писатель, который учился в Тбилиси, прекрасно знает грузинский, перевел на абхазский язык многие произведения известных грузинских писателей, поэтов, прозаиков, истинный певец дружбы и братства наших народов. Видимо случилось недоразумение, просьба наша – отпустить его». Тут же Джаба обратился к военному: «Ты слышал, что сказал господин? Маршания?», тот кивнул головой и сказал: «Ки ботоно (да господин)» «Отпустите его, видимо бес попутал», – добавил Джаба. 
Надеюсь Джума жив, здоров, «строит Абхазское государство» и, не подозревая моего участия в своей судьбе, готовит очередной пасквиль в мой адрес, как это он делал не раз.
Иаргьы саргьы, Аԥсны зегьы амахә ҩа ҳанықәгылаз, иҟалап, игәаҵаҿ иҿыхазар уаанӡатәи ҳаиҩызареи ажәытәтәи ҳаиуареи. Даԥсам, сҳәан ииҩыз аҭак ҟасымҵаӡеит. Иара иҩит сара исҳәашаз: «Бог нам свидетель и судья». 
Сгәы иалоуп машәырла дахьҭахаз. Аԥсны азхаҵара дахаанхазҭгьы, хымԥада, игәы ԥжәаны дахыԥсаауан, даҽазнык агәра игарын, иԥсы шҭаз ихала иҽшишьыз. 
Сытҟәаны аӷацәа санрымаз, соуижьҭырц ииҳәақәаз агәрагара даара иуадаҩуп. Хынтә ҳаицәажәеит Џьабо Иоселиани сареи. Раԥхьа ҳаицәажәон х-сааҭк инареиҳаны, аҩынтә раан сааҭки бжаки раҟара. 
Амц сҳәозар, Дыдрыԥшь аныха схы иасааит: «Дзышәҭахузеи Арӡынба, ҳара ҳақәицоит, ашьҭахь шәара шәықәихуеит. Шәара ишәымоуп ишәыхәо апатриотцәа иашаҵәҟьақәа», ҳәа аниҳәа ашьҭахь еиқәиԥхьаӡеит еицырдырқәоз аԥсуаа аҳәынҭқарратә усзуҩцәа. Урҭ шеиқәиԥхьаӡоз машәырлагьы ихьӡ иҿамшәеит Л. В. Маршьаниа. Иаахтны дара дышрыдгылазгьы.
Ахԥатәи аиԥылара аан Џь. К. Иоселиани иҟны снаргеит декабр 31, 1992 ш. Дахьтәаз (уажәы Очамчыра администрациа ахада икабинет аҟны) сныҩнаргалан:
– Инапқәа ԥшәыртла! – инарыдиҵеит ибанда иалаз – абандитцәа, – ухы уақәиҭуп. Абыржәы аҭел дасуан уҩыза Лаша Табукашвили. Уаха иҭаацәараҿы ашықәс ҿыц даԥымлар, ақырҭуа шәҟәыҩҩцәа хҩыки сареи ҳнеиуеит Очымчыра дахьҭаку акамера аҟны иареи ҳареи ҳаицаԥылоит ашықәс ҿыц. Урҭ раамҭа ҳамам, – ашьҭахь иҳәақәеит соушьҭразы исыцхраақәоз. Иҿамшәаӡеит Л. В. Маршьаниа ихьӡ-ижәла. Иҳәазҭгьы изӡаӡомызт аибашьра аангьы, ашьҭахьгьы. Аибашьраангьы исҳәеит ақырҭқәа рганахьала исыцхрааз.
«Завели в кабинет. После этого, как поздаровились, Джаба Иоселиани спросил, знаю ли я грузинского драмматурга, Лашу Табукашвили. Оказывается, Лаша очень просил за меня у Джабы, с которым он находился в родственных отношениях». (Уахәаԥш агаз. «Республика Абхазия» 4 февраля. 1993 г.). 
Агазеҭ иаԥхьақәаз ԥыҭҩык исаҽԥнырҳәеит, ақырҭуа шәҟәыҩҩы дуцхрааит ҳәа. 
Шаҟа аиаша уҳәо, убасҟак угәра ргоит ажәлар. Изызӡарыз ақырҭуа шәҟәыҩҩы соужьҭра дахьацхрааз? Исаҽԥнырҳәақәоз рҟны иаанымгылеит.
Гәдоуҭа аус руан КГБ. Русзуҩцәа сзаарышьҭит ақырҭқәа дрымадоуп, дытҟәаны данрымаз, дара рахь диасит ҳәа. Снаган ҩба-хԥа сааҭ исацәажәеит. 
Иашшызгьы, сназгазгьы «уҳәан-сҳәан патриотцәан». Абзамыҟә иблақәа раҵкьыс, илымҳақәа иаҳа рыгәра игоит. Сытҟәаны санрымаз, дара рахь сиасызҭгьы, ма ажәала, мамзаргьы шәҟәы-быӷьшәыла, џьаракыр агәаҳәара ҟасҵазҭгьы, убри иаахтны исҳәон. Аҳәарҭа сыман. Саныхынҳә, Гәдоуҭа акультура ахан аҟны сԥылара еиҿкаан. Уаҟагьы иаархааны исазҵааит уи азҵаара ду. 
Атҟәа убасҟак днаргар ҟалоит, иаӷацәа иаарҭаху адокумент инапы аҵаҩыртә. Убас акы сзырузҭгьы, уигьы аахтны исҳәон аиԥылараан. 
Саноурыжь аухаҵәҟьа, Тҟәарчалнтәи Гәҭоуҭаҟа аҭел сасит аштаб ашҟа. «Исызиашәҳәа Арӡынба сшоурышьҭыз. Тҟәарчал ԥыҭрак саангылоит, акыр сыдиҵозар, смазеиуп», ҳәа.
Акьыԥхь, арадио, ателехәаԥшра, Аԥсны аҩнуҵҟа мацара акәымкәа, Москва, Ленинград, Урыстәыла анҭыҵ сықәгыларақәа, уҳәа, џьаракыр ачарҳәара сыхьызҭгьы, ишырҳәо еиԥш, сылахь ада ԥҵәаны,  сыԥшәма лан лшәишәиқәа сыхьчалон, мамзаргьы арахәқәа рборақәа срыцқьалон, сҿы аӡы ҭаҭәаны. 
Аинтеллигенциа аус ахьыруа аиҿкаарақәа рҟынтәи, ҳрыцҳара агартә, аизашшра азыҳәан раԥхьатәи аҭыԥқәа аанаҳкылоит ашәҟәыҩҩцәа, еиҳараӡак аизашшра ишәҭы-какаҷит ҳаибашьраан. 
Аҟаԥшьқәа рҟны исзашшыз, сыцәгьа зҳәаз, ихаҭа иаахтны исеиҳәеит ихьыз агәнаҳара. Иԥсаҭа сакәыхшоуп, абаҩхатәралагьы ауаҩралагьы, зегьрыла уаҩы-ламысын. «Саҭоумҵан исанажь. Схы ҭиҟьеит, сижьеит ҳҩыза шәҟәыҩҩык. Аибашьра ашьҭахь еизарак ишԥаҳмоури, убраҟа исҳәоит исыхьыз, исҳәоит ихьӡ, схы ҭызҟьаз,» – иҳәан ҿааиҭит Владимир Ахьиба. 
– Вова, хьаас иҟаумҵан. Уара уназышьҭыз, ани, ахбаба – аҵыхәабаба, зны ацәгьаҳәара азыҳәан ашьа иҿырххьан. Убас ҳаицәажәап. Аибашьра ашьҭахь, ҳахҩык ҳаиқәшәаны, уара иумҳәан ушишьҭыз, сара даҽазнык ашьаҟәада иҿысхуеит.
 Ҳахьымӡеит. Ахбаба – аҵыхәабаба, идача аҟны афымца высоковольтнаиа абыҟә дықәлан, афымца иӷьычырц дшаҿыз, дышьны дканажьит. 
Ҳазыхынҳәып Ашәҟәыҩҩцәа реидгыла апартиаеизара ашҟа. 
Ишысҳәаз еиԥш, строгий выговор с внесением в учётную карточку ҳәа иӡбаны, ҳанеилга, ари аус уаҟа иаанымгылеит. Аӡхыҵ амҩа амоуп, иарбан дамбазаалак иазаанкылом. 
Аинтеллигенциа иашаҵәҟьа, ауаа нагақәа изныкымкәа еиқәдырхахьеит анхацәа, аусуцәа, рыхгьы рыхьчон, ҳаргьы ҳрыхьчон.
Уҳәан-сҳәанла исаҳахьаз ииашахеит. ЦК КПСС аҟнытә дааит аҭакԥхықәра ду знапы ианыз В. И. Бровиков. Шәи ҩажәи-жәабаҩык рнапы зҵаҩыз ашәҟәы изыҩқәаз, насгьы еиҳарак икҿарцалақәаз, рмаҵурақәа рҟнытә иамырхқәази, «строгий выговор» зырҭақәаз уҳәа, активистцәа, ҳнеицәажәа-ааицәажәан, Аԥсны аобком ашҟа ҳнеит. Актәи амаӡаныҟәгаҩ В. М. Хынҭәба, ҩ-мцак ирыбжьахаз ахаҵарԥыс ззысҳәоз, Аԥсны актәи амаӡаныҟәгаҩс Қарҭаа дҟарҵеит ҩажәи ааба шықәса анихыҵуаз. Иқәра ахьмаҷыз мацара акәым. Ибзиаӡаны издыруеит Аԥсны аобласттә комитет актәи амаӡаныҟәгаҩс дсышьҭуеит ҳәа аниеиҳәа Е. А. Шеварднаӡе иаҿаршәны мап икит аԥсуа бызшәа ахьизымдыруа азыҳәан, иқәра ахьмаҷыз адагьы. Аха апартиа иаҳәаз дақәшаҳаҭхеит, ҳаҭырла ҳидикылеит.  
Ҳара ҳнеит зҵаарак азыҳәан, В. И. Бровиков ҳидикыларц, хаала иҟашәымҵар, абыржәы, ҵаҟа ҳналбааны, шәахьтәоу ахыбра ду аԥхьа, ҳазегьы ҳнеины ҳтәоит, араионқәа рахь ауаа ҳашьҭуеит ҳрыхьчаларц, ҳааигәара аорганаа аӡәгьы мнеирц. Ари  иахьӡын – ультиматум.   
Иара ихаҭа ииҭахыз аилкаара мариан, аха агәылшьап асаса дҭакын. 
Шаҟа аамҭа шәидикыло иара иӡбап, аха ԥыҭҩык шәидикылартә иаасылшо зегьы ҟасҵап, – иҳәеит Валери Михаил-иԥа. 
Идыру усуп – даараӡа акыр аҵанакуеит раԥхьа ажәа зҳәо. Убри азҵаара ду акраамҭа ҳалацәажәеит. 
Ҳашәҟәы ду, акалам кны, еиҳараӡак ақьаад ианызҵоз аҵарауаҩ Артур Аншба иакәын. Убри аҟнытә зегь рыла иара ихәҭан аԥхьа ацәажәара. Аҵара-дырра мацарагьы ишәа-изаны, иааиҳәоз уназавымло, фактла ишьақәырӷәӷәо акәын есқьынагьы дышцәажәоз. Ачҳара дуӡӡагьы илан. Данцәажәо, иаадыруан, ицәанырра даиааины, ахшыҩ хьшәашәа аԥыжәара аиҭон. Абарҭқәа рҟнытә, ҳазегь ҳақәшаҳаҭны ҳиҳәеит раԥхьа иара дцәажәарц, аха инаҿаршәны мап ацәикит игәабзиара иахьыуашәшәыраз азыҳәан. Дагьиашан. Агәыхь иман. Иҟан иҵегьы раԥхьа ацәажәара зыхәҭақәаз, иаҳҳәап, Анатоли Зыхәба, аҵарауаҩ.
Аҵыхәтәан, дысгәалашәом, ҳуаӡәк ажәа алеигалеит раԥхьа сара сцәажәарц, избанзар ираҳахьан Ашәҟәыҩҩцәа реидгыла апартиа еизара аҟны тезис ҳасабла сышцәажәоз. Убарҭ атезисқәа ҳнахәаԥш-аахәаԥшны дцәажәааит рҳәеит еиҳараҩӡак.
Убас егьыҟаҳҵеит. 
Ахәылԥаз, асааҭ быжьба рзыҳәан ҳидикылеит В. И. Бровиков. Ҳназышьҭуаз иҳарҳәеит иацәажәара азин шҳамоу жәохә минуҭ иреиҳамкәа. 
– Ишәҳәарц ишәҭаху шәҳәа иааркьаҿны,  ҿааиҭит Владимир Игнат-иԥа. Убас дҳахәаԥшуан, асовет ҳәынҭқарра аӷацәа ҳакәушәа, уаҩҵас дҳахәамԥшӡо, истол иқәыз қьаадқәак инарҳәы-аарҳәуа, – аамҭа жәохә минуҭ шәымоуп.
– Иҳарҳәахьеит, – сҳәан, снапы иахаз асааҭ иаахысхит снахәаԥшларц.
– Иҳашәҭаз арегламент иаҵанамкуазар, шәацәажәара азыҳәан иааз, аа, абарҭ ауаа, – сҩызцәа снапы нарықәкны ҿаасҭит,  – изусҭацәоу. 
– Исарҳәахьеит шәызусҭацәоу, – иаахиҵәеит .  –                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                              В. И. Сталин ихаантәи акомҿар иааӡаз. 
– Ҳара ибзиаӡаны иаадыруеит, ҳара ҳзыҳәан ижәдырқәо шьаҭанкыла ишиашам. Ҳара ҳзыҳәан мацара акәым, ЦК КПСС аштаб аҟны аԥсуаа зегьы ҳзыҳәан аиашаҵәҟьа зынӡаск ирыздырӡом. Ҳаӡбахә рарҳәоит ҳазҭахым ауаа. Азин сышәҭ, ишәыдышәкылаз ауаа изусҭацәоу, – иахьынӡалшо сҽынкыланы, сганаҿ итәаз снапы иқәкны, еицу ҳҟынтәи қәрала деиҳабуп, убри аҟнытә иара ила салагоит. Москва аспирантура далгахьеит, аҵара-дырратә наукақәа дыркандидатуп, доцентуп, длекторуп, ихьӡуп Анатоли Шьыгә-иԥа Зыхәба. Иватәоу анаукақәа акандидат, уигьы Москва аспирантура далгахьеит, иаарласны ихьчоит адокторра, инаҩс дтәоуп А. М. Горкьи ихьӡ зху Адунеитәи алитературатә институт аспирантура иалгахьоу, анемец бызшәахьтә аиҭагаҩ, Вдадимир Ҵнариа… 
– Уаангыл! Уаангыл!! – Ҳаныҩналоз иаҳхамҵгылаз, ЦК КПСС аусзуҩы, сажәақәа џьашьо дҩагылан, даҽа блала дааҳалаԥшит. Инапы насықәкны, – уара ухаҭа занааҭс иумоузеи? Узҿузеи?
– Саҭашәымҵан, аҭак сара иҟасҵоит. СССР Ашәҟәыҩҩцәа Реидгыла далоуп. Москва алитературатә институт далгахьеит ибзиаӡаны. Ишәҟәқәа ҭыҵхьеит акыр бызшәала. Иреиӷьӡоу аповест актәи апремиа ианаршьахьеит ажурнал «Дружба народов», – иҳәеит игәы ԥыжәжәо Владимир Аҵнариа. 
– Шәаангыл! Шәаангыл! Еилкаашьа змам акы ҟалеит! – ҿааиҭит апартиа ачынуаҩ ду, ҳара излаадыруала, араҟа, Аԥсны аӡы зырхәашьуа абуфетчикцәа, абжьахәаахәҭцәа, аџьыбаҭалаҩцәа, – иҿынеихеит еиқәыԥхьаӡо реиҳа ҳаҭыр зқәым ауаа, нас ихы насықәкны, – уара, (ишиҳәаҵәҟьаз, ҳәарада, «шәара» ҳәа ауп, аха иманшәалам азыҳәан ианысҵеит «уара» ҳәа) уара ухаҭа аус абаууеи?
– Аԥсны Ашәҟәыҩҩцәа Реидгыла аконсультантс. Снапы иануп ашәҟәыҩҩцәа ҿарацәа рыцхраареи, аҳәаанхыҵтәи иаауа асасцәа рԥылара, рымҩаԥгара, – сҳәан, снапаҿы искыз ссааҭ снахәаԥшын, – аамҭа иҳашәҭаз нҵәеит, ишәаҳҳәарц иаҳҭахыз ажәак мҳәаӡакәа ҳцар акәхеит.
Аамҭа шәысҭоит шаҟа шәҭаху. «Клеветническое» ҳәа ззырҳәаз шәышәҟәы изҩыда?
– Абарҭ ижәбақәо, даҽа ԥыҭҩык сара сыквартира аҟны иаҳҩит, – ҿааиҭит иажәақәа ишәаны-изаны Артур Аншба, инациҵеит, – ҳаицәажәаны, ҳаиқәшаҳаҭны. Тезис ҳасабла иҩны имоуп ҳашәҟәыҩҩы, – инапы насықәикит. 
– Сышәзыӡырҩуеит, иҳәан, гәҭахәыцрала, ихазы, – ашәҟәы зҩыз аинтеллигенциа ракәзаап, – иҳәеит. 
– Ҳашәҟәы шәаԥхьахьазар, уаҟа ианқәоу зегь рыла ииашоуп. Аха имаҷым иҳәамкәа иҟақәоу, – сҳәан атезисқәа снықәныҟәо, сҩызцәа  исыдырҵаз аҳәара сналагеит. 
Аамҭа наскьацыԥхьаӡа, ма сааҭыбжак, мамзаргьы сааҭк анҵлак, акоридор аҟны инеиҩеиуаз аҷаԥшьаҩцәа руаӡәк дааҩнаԥшын, исааҭ инапы нақәкны «инаиирбон» аамҭа цеит наҟ идәылца ҳәа аанарго. Иаргьы инапы наиҟьон «уаҳԥырхагамхан» ҳәа аанаго. Арахь сҩызцәа рыбжьы ныҵакны исыҵарҳәон умццакын, иҳәала, иҳәала ҳәа. 
Асааҭ жәаҩа иахысхьаны, аурыс шәпа-жәпак, чынла иполковникыз, ашә дамыскәа, ашырҳәа дааҩнашылан, Владимир Игнат-иԥа илымҳа акы нҭеиҳәеит. Ашырҳәа дҩаҵҟьан: «Ребята, не уходите, я скоро приду», – иҳәан, дыццакны дындәылҵны дцеит. Асовет ҳәынҭқарреи акоммунисттә партиеи ираӷацәоу, иҵазырбго ауаа реиԥш иаҳԥылаз ачынуаҩ ииҳәаз иажәа «ребята» ҳара, ҳазҭахқәаз, аха ишәаны ҳааигәара имааиқәаз, ргәы убысҟак ишьҭнахит, «друзья» иҳәазшәа аҟара. Ҳхала ҳанаанха:
– Исымҳәақәаз шәара иацышәҵа, – сҳәеит.
Владимир Игнат-иԥа дхынҳәны данааҩнала.   
– Вам повезло. Аҭел дасуан, иасҳәеит шәара шәызусҭцәоу. Уаҵәы даауеит ЦК КПСС амаӡаныҟәгаҩ Иван Васили-иԥа Капитонов. Шәызегьы иауам, ҩыџьа хҩык шәидикылоит.
– Идуӡӡаны иҭабуп, – ҳҳәеит ҳазегьы.
– Аԥсуаа ҳҭагылазаашьа аиашаҵәҟьа аҵыхәтәан ишәаҳаит, – иҳәеит, зыԥсаҭа шкәакәахаша Владимир Аҵнариа.
– Сшәыҳәоит, исышәҭ ҩ-минуҭк, – сҳәан, дызхагылаз астол ашҟа саанаскьан, спартбилеҭ аартны, В. И. Ленин ипатреҭ снапы ақәкны:
– В. И. Ленин иԥсадгьыл Урыстәыла бзиа иахьаҳбо азыҳәан, иара ипартиа гәыкала ҳахьазыҟоу азыҳәан, аклеветникцәа ҳәа ҳзырҳәеит, строгий выговорқәа ҳарҭеит, џьоукы зынӡа апартиа иалырцеит, амаҵурақәа иамырхит. Нас оклеветали!
– За ложные сведения в ЦК КПСС будут строго наказаны. А ваши выговоры будут сняты. Завтра же дам указание, – ҳнапқәа ааникылан, иҵегь ажәа ԥхақәак наҳәаны, дандәылҵуаз, даҽазнык иҳәеит, – Капитонов шәидикылоит ҩыџьа, хҩык, шәҽазыҟашәҵа. 
Х-сааҭки бжаки ҳанеицәажәоз, Аԥсны Аобком Актәи амаӡаныҟәгаҩ икабинет аҟны абиуро иалақәаз рызегь еилатәан.
Ҵаҟа, адәныҟа шәҩыла ауаа ҳзыԥшын Аԥсны аиқәырхаҩцәа. 
Вл. И. Бровиков иҳаиҳәақәаз наигӡеит. Адырҩаҽны Аҟәа дааит И. В. Капитонов. Ашәҟә ду знапы аҵаҩқәаз рҟнытә, идуцәамыз гәыԥк ҳидикылеит. Уаҟа даараӡа ибзианы дцәажәеит аҵарауаҩ, апатриот – иашаҵәҟьа О. Н. Дамениа. Сара уаҟа исҳәақәаз даҽаӡәы иҳәап.
Иван Васили-иԥа Аԥсны акырџьара имҩаԥигеит аиԥыларақәа, аџьатә уааи (аџьажәлари), апартиатә активқәеи, аинтеллигенциеи уҳәа ирацәаны излахәыз. Уаҟа аргамаду иааԥшит аԥсуа чынуаа изакә уааҵәҟьаз. Рхаҿыҵәҟьа аадырԥшит. Џьоукы наӡаӡа ҳаамҭазтәи аԥсуаа рҭоурых адаҟьа еиқәаҵәақәа ианылеит. Усҟан мчыла ҳаиднакылон Ленини-Сталини рпартиа.
Ҩажәак еихысҳәаалоит. 
Лассы-ласс иуаҳауеит, ҳара, аԥсуаа ҳмаҷуп, ҳаидгылароуп ҳәа. Идуугьы, имаҷугьы ажәларқәа еидызкыло адәахьтәи аӷацәа роуп. Ашәарҭа аныҟам, ажәларқәа рыҩнуҵҟа рҽыдрыцқьалароуп. Ҳиааира ду ашьҭахь, иҳахьыз агхақәа раԥхьа игылоуп, хыхь исҳәаз иҽеим атеориа – ҳара ҳмаҷуп, ҳаидгылароуп ҳәа. Аԥсреи абзареи ҳанҭагылаз, иҳадымгылаз, ҳиааира ашьҭахь, ҳазегь ҳаиҟараны, ҳаидкылара иалагаз ажәлар рыгәбылра ицәыӡит. Рхы ада хәыцырҭа змамыз, зхатәы интересқәа ирышьҭаз аԥсымҭәқәа рымҩақәа анаат, Аԥсны иахаԥеит аԥҭа еиқәаҵәақәа. Ҳаҩнуҵҟатәи ҳаӷацәа рыла иаҳзыҟалеит амҳаџьырраҵәҟьа. 
Аԥсны зхы ақәызҵаз раҵкыс ԥшьынтә-хәынтә еиҳаны рыԥсадгьыл кажьны иқәҵны ицеит. Ҳаҷкәынцәа баша иҭахеит рҳәо аҟынӡа инанагеит анацәа, абацәа. 
Изыхҟьазеи?
Даҽазнык сазхәыцыр сҭахуп атеориа:
«Ҳара ҳмаҷуп, ҳаидгылароуп». Ацәгьеи абзиеи еилымхкәа, аԥсҭазаараҿ анагӡара ҳаналага, ауаа цәгьақәа рҽеидыркылеит, убасҟак рхы иадырхәеит, ҳаӷацәа иаҳзыҟарҵаз ацәгьара аҵкыс акырӡа еиҳаны ацәгьарақәа ҟарҵеит. Ишәҭыкакаҷит акырӡа злаз ауаа нагақәа иргәыдҵаны рышьра, ауаа беиақәа рӷьычра, амҳаџьыраа рхылҵшьҭрақәа ихынҳәхьаз рықәцара…
Аԥсреи абзареи ҳанҭагылаз аамҭазы иҳадгылаз атәым уаа ргәы ҳахшәеит, рызқәа ҳаидырхеит. 
Иаазгоит ҿырԥштәқәак:
Европатәи арадиостанциа «Немецкая волна» аҟны, сааҭк аҟара дҳадгыланы дцәажәеит, адунеи аҟны еицырдыруа А. Битов. Ицәажәара мацара акәым, аԥсуа мелодиақәа агәылаҵаны имҩаԥигеит. Акьыԥхь аҟынгьы астатиақәа икьыԥхьит. Абасҟак иҳадгылаз ауаҩы иаартны иҳәеит аԥсуаа ҳзыҳәан игәы иаланы иҳәеит:
«Ижәгаз аиааира дуӡӡа шәақә. ––––– ит», ҳәа. 
Аҭыԥантәи аурыс поет Лев Лиубченко, аибашьра ианалга, арадио аҟны дықәгылеит, акьыԥхьгьы ианиҵеит ажәеинраала «Аԥсуаа аибашьцәа шәахь» ҳәа ахьӡҵаны. Иаазгоит цәаҳәақәак: 
«Абхазы, абхазы, вы правы,
Не вы начали войну,
Не вы ради кресла и славы,
Вторглись в чужую страну».
Абасеиԥш иҟоу ацәаҳәақәа зҳәаз, игәы ҳахшәаны, еибашьрада Аԥсны аҭархара иаҿыз ихы рықәкны, 1995 шықәсазы иҩит, икьыԥхьит абарҭ ацәаҳәақәа:
«Абхазы, абхазы, вы не правы,
Хоть вы победили в войну,
Ни подвигов вам и ни славы,
Вы предали нашу страну».
Ацә-хага ахьҭоу агәарԥ асас дҭалаӡом. Нхыҵ Кавказ, ҳаиқәырхара азыҳәан зыҷкәынцәа ирмеигӡаз Нхыҵаа ҳашьцәа рызқәа ҳаидырхеит. Ҳзықәтәаз аӷба ҳнапала аҵа акылжәжәара ҳалагеит. 
Уажәы акьыԥхь аҟны, иҳараку атрибунақәа рҿы, еиҳараӡак аполитикцәа лассы-ласс ирҳәалоит Урыстәыла иҳазнауз аблокада ҳәа. Убри иахҟьаны иҟалеит аӷарра, амлакра, аҵеицәа бзиақәа иқәҵны ицеит ҳәа. 
Ҳәарада, усҟантәи Урыстәыла аԥыза ихарақәаз шԥарацәам, ишԥаҳәатәым, аха аиашаҵәҟьа инагӡаны иуҳәозар, иҳәалатәуп Аԥсны аганахьалагьы агха дуӡӡақәа шыҟаиҵаз.
Иаҳҳәап, иҟәышразма Кремль ачынуаа дуқәа Аԥсны ианааилак ҳаҭыр рықәымҵара?! Ҳиааира ду ҳахнаԥаан, хәы змам ацхыраара ҳазҭаз, ҳааҳәны ҳарҿагыло, тәамбашақә ҳанрызныҟәа, иҳабжьаз агәашә адыркит. Ҳаӷацәа ргәырԥса ҳақәшәеит. Узыхшаз уани, ма уаби рхы еивҟьар, ма рыжәҩа ҭҟьар, ишԥарзууеи?! Убри аҩыза аамҭа еиқәаҵәа ҳзыҟалеит аибашьра ашьҭахь. Иахьеиԥш слымҳа иҭаҩуеит, атрибуна аҟнытәи ажәлар ирылаҳәаз ахырҵәага: «Ицалааит Урыстәылаҟа, аусушьа рҵалааит,» – ҳәа. Абасеиԥш иҟаз ажәа цәахыхгақәа заҳаз ажәлар, анцәахәы иеиԥш изҿаԥшуаз, даалбаарган еиликаартә иарҳәеит ҳамҩа уаԥырҵ ҳәа. 
Аламыс знык изцәыӡыз дунеиахаан изырхынҳәӡом. Ҳаӷба аҵа кылзжәаз, иахьагьы рхы кыдҟьо ақәԥара иаҿуп еиҭах Аԥсны рнапахьы иааргарц. Анцәа иџьшьаны, макьана амч рымоуп ауаа ҟәыӷақәа, рхатәы интересқәа ириааины, рыԥсадгьыл аиқәырхаразы иқәԥо. Ҳазыхынҳәып ЦК КПСС амаӡаныҟәгаҩ И. В. Капитонов Аԥсны данаа амшқәа рахь.
Акырџьара имҩаԥигеит аиԥыларақәа. Зегьреиҳа акыр аҵанакуеит маи (лаҵара) 22, 1978 шықәсазы, Аҟәа, В. И. Ленин ихьӡ зху ашҭаҿы имҩаԥгаз аизара дуӡӡа. 
Абарҭқәа рышьҭахь, И. В. Капитонов Москваҟа дхынҳәны данцоз аҽны ашәҟә ду знапы аҵазҩыз, еиҳарак изацәажәатәу ҳәа ииԥхьаӡаз, ԥыҭҩык ҳнаԥхьаны, иааркьаҿны иҳаиҳәеит абас:
– Қырҭтәыла алҵра азҵаара ықәшәх. Егьирахь иқәшәыргыло азҵаарақәа рызегьы ӡбахоит! – ииҳәаз инациҵеит убас агәаанагара шрымоу ЦК КПСС Амаӡаныҟәгаҩ хада Л. И. Брежневи аполитбиуро алахәылацәеи. Ашьҭахь, Л. В. Маршьаниа инапы наиқәикын, – ишәыӡбуа иҩны ишәҭ. Схаҭа дсыдыскылоит, – ҳәарада, аилкаара мариан, аԥсуа жәлар иззықәԥоз азҵаара хада – Қырҭтәыла алҵра азҵаара акәын. Уи мап анацәаҳк, ҳаԥсадгьылгьы, ҳажәларгьы ачарҳәра рзаҳуан. Иаҳҳәагәышьеит иааркьаҿны Аԥсны Аидгыларатә Республика шҳамаз жәашықәса, ашьҭахь, 1931 ш. рзы ажәлар ирмазҵааӡакәа, мчыла Қырҭтәыла ишалаиҵаз И. В. Сталин. Убриаахыс Қырҭтәыла имҩаԥнаго аколониалтә политика иаҿагыланы ишықәԥахьоу, ҳаизарақәа рыла. 
Иагәылҩааны, машьынкала икьыԥхьны, сџьыба иҭан, апрель (мшаԥы) 7-11, 1967 шықәсазы Аҟәа имҩаԥгаз аԥсуа жәлар Реизараҿы ирыӡбаз:
«Абхазиа не может более остоваться на автономных началах, в составе Грузинской ССР,» инапы инасыркит И. В. Капитонов. Азныказ иаармарианы ибла нахигеит, ашьҭахь, аҵак ду анеиликаа ибжьы ҭыганы даԥхьеит. Атекст хәыҷы, ацитата ашьҭахь иаҵаҩын ажәлар ишырыӡбыз. 
Инеимда – ааимдо аҳәара ҳалагеит Қырҭтәыла алҵра иаҳагьы ишарӷәӷәо ҳаиҩызара, ҳаиашьара. Уаҩы ибартә иҟан ҳара иаҳҳәақәоз шигәаԥхоз, аха зегь акакәын, уаанӡа ииҳәахьаз даҽазнык иҳәеит:
– Ҳаҭыр зқәу аҩызыцәа! Қырҭтәыла алҵра азҵаара ықәшәх, егьирахь иқәшәыргыло азҵаарақәа рызегьы нагӡахоит. Ари – аполитбиуро агәаанагароуп, – иаахиҵәеит.
Ахы заахаз ҳаиҩызаха ахыбра хада ҳандәылҵит аҵх наскьахьаны, ишысҳәаз еиԥш, ҵаҟа иаҳзыԥшыз аиқәырхаҩцәа ираҳҳәагәышьеит иҳаиҳәаз. Шьҭыхшьа змамыз аидара ҳаҵаланы ҳнеиԥырҵгәышьеит, аха еибаҳҳәеит адырҩаҽны ҳаиқәшәарц, иаҳҳәо аӡәгьы иаҳзымдырӡо. Аргамаду ҳҭагылеит ҳабацәа ирҳәахьаз: «Амшә иакыз, баба-баба» – иҳәеит. Акыр ахшыҩҵак ду, инарҳәа-аарҳәуа, инықәҵа-аақәҵо, ишәо-изо даараӡа акыр сазхәыцит схазы. Бзиарас иҳамақәаз раԥхьа игылан, ҳаизхәыцра, аизҵаара. Исыздыруам, еиқәхоу, еиқәымхоу, идумызт ҳгәыԥ аилацәажәаразы ҳанеиқәшәалакь, ҳгәаанагарақәа ақьаад ианаҳҵон, ашьҭахь ахшыҩҵак ишьалашьынны, абырцкал икылхны ианаҳҵон, аха абарҭқәа рахь ҳаиасаанӡа иаахтны иҳәатәуп, И. В. Капитонов иажәақәа акырынтә еимаҳкит. 
Қырҭтәыла алҵра мап ацәаҳкуазар, уи ирымуазар, егьирахь иааҳарҭақәо акымзар акгьы ҳҭахӡам ҳәа иаахҵәаны ирҳәеит џьоукы. Уимоу, ҳахьеиқәшәалоз, – зынӡаск анеира иаҟәыҵит. Ԥыҭҩык аицәыхьшәашәара ҳабжьалеит. Арахь «аҟаԥшьқәа». Аԥсны аԥеиԥш алацәажәаразы И. В. Капитонов маҵурала ивагылаша Аԥсны ахаан аӡәымзар аӡәгьы дмаацызт. Даарышьҭит СССР знапаҿы иҟаз. Ииҳәаз ажәақәа ҳанаҿагыла зыда ԥсыхәа ҳамам ӷацәас иҟаҳҵар, ҳзыхьчода? Ргәырԥса ҳақәшәоит ҳазҭахым. 
Ахаан исымҳәацт, сыгәгьы иҭамшәацт сара исҳәо ажәлар иҟарҵоит ҳәа. Схы здыруазар аахыс, гәынхәыҵысҭала еилыскаауан ажәлар еиҳараӡак изыргәаҟуаз, ишсылшоз исҳәон, изыҩуан дара ирҭахыз. Уи азҵаара саԥхьа ианықәгылалак, еснагь исыман сзызҵаашаз ауаа нагақәа, қәрала еиҳабацәаз. Аха уажәазы, схазы исыӡбыртә сзызҵаашаз дысзымԥшааит. Усеиԥш аҭагылазаашьа аӡәыр дақәшәозар, иабжьызгоит зегь реиҳа ихәаша – ижәлар знысхьоу аҭоурых мҩа. 
Еиҳараӡак азхәыцра салагеит, Аԥсны абӷашшара ԥызҵәоз амҳаџьырра. Аимпериақәа аҩбагьы – аосманцәеи аурысқәеи – рхықәкы акакәын – Аԥсны аԥсуаа рыда иаанхарц Кавказ, аублаа ишрыхьыз еиԥш. 
Аԥсны аҩнуҵҟа еиҿаҳаит афеодалцәа ринтересқәеи, ихьыԥшымыз анхацәа ззықәԥози. Аамҭала аиааира ргеит афеодалцәа. Инареиҵамкәа ԥшьынҩажәа процент аԥсуаа наӡаӡа рыԥсадгьыл иацәыӡит. 
Абзиара ацаҟьа ҳақәгылеит, хыхь сызлацәажәоз аамҭа. Зашхәа уҭоу иашәа уҳәагәышьароуп. Исзааигәаз сҩызцәеи сареи араҟа ҳгәаанагара анеиқәшәа, иҳаӡбеит, уажәазы Кремль иҳарҳәо ирцәаҳгап, ԥхьаҟатәи абиԥарақәа инарыгӡалааит ҳаззықәԥоз.
Иҟарҵац иаҿын, ҳаичырчара, агәреибамгара ҳабжьаҵара.
«Аҟаԥшьқәа» анысҳәа Вл. Бровиков, хыхь сызлацәажәоз, ҳаилацәажәараан, иныбжьаршәны дҳазҵааит: шәара, ашәҟәы зҩыз, иабажәыҩуаз, шаҟаҩы шәеиқәшәоз?,»– ҳәа. 
– Ҳара иҳаҩуаз ашәҟәы маӡаӡамызт. Иҳаҩӡомызт анонимка. Иҩтәын ЦК КПСС аштаб хада иазкны, ҷыдала Амаӡаныҟәгаҩ хада Леонид Илиа-иԥа Брежнев изыҳәан, – анаҳҳәа, еиҭах дҵааит шаҟаҩы шәыҟадаз ҳәа.
Ашәҟәы знапы аҵаҩу рызегьы авторцәа роуп. Иахьаҳаҩуаз, зны гәыԥ маҷын, даҽазны ирацәаҩны инеиуан. Иаҳдыруаз КГБ иалақәаз дара рзыҳәангьы иахьаҳаҩуаз ауада ашә аартын. 
Ҳара иҳарҳәаз даҽакуп, – иҳәеит Владимир Игнат-иԥа.
– Абасҟак ауаа, уахынлеи ҽынлеи, ақалақь агәҭаҿы иахьеиқәшәоз зизымдыруаз, Аԥсны КГБ аиҳабы Л. В. Галустов, – ҳҳәеит. Ҳара ҳҟынтәи иззымдыруаз, аԥсышәала иуҳәозар, ҳшьа зжәуаз. Милаҭла дерманын, аха гәы-гәаҵәала дақырҭуан, Қырҭтәыла аколониалтә политика, иреицәоу ақырҭуа иҟаимҵаша иара иҟаиҵон аԥсуаа ҳзыҳәан. 
Инабжьаршәшәа иҳаиҭаз азҵаареи, иаҳҳәаз аҭаки, агәра ганы сыҟоуп, Аԥсны мацара акәым СССР аҩнуҵҟа акәымкәа, аҳәаанхыҵтәи ҳәынҭқаррак ахь дашьҭит. 
Ҳазыхынҳәып, даараӡа акыр зҵазкуа азҵаара – Қырҭтәыла азҵаара, уи алҵра азҵаара, аамҭала иаанкыланы, егьирахь Аԥсны зыргәаҟуаз азҵаарақәа рыӡбара.
Арҭ амш хьанҭақәа раан. Ҳажәлар ихьанҭаӡаз ԥышәара дуӡӡак хьыӡла ҳалҵит, иаадырԥшит ахшыҩи амчи, ҭаҷкәымк еиԥш ишеидгылоу ианшәарҭоу. Ҳажәлар ҳагәра ргеит.Аиҳараӡак, ҳаиқәшаҳаҭны, иҩны, икьыԥхьны, инапы иаҳаркит Л. В. Маршьаниа.
Иқәҳаргылаз азҵаарақәа, сгәанала, раԥхьаӡа иқәургылаша иреиуоуп, абна ахшьаара, атрубала Аԥсныҟа агаз аагара, Аԥсуа телехәаԥшра аҟаҵара, Аԥсуа университет аартра, ашәҟәҭыжьра акьыԥхь бӷьыцқәа рыцҵара, ажурнал ҿыцқәа, аҵара-дырреи акультуреи ирызку уҳәа уб. иҵегьы.
Лорик Виссарион-иԥа ианиаҳҭа адырҩаҽныҵәҟьа иманы дцеит Москваҟа.
Иззымдыруада Л. В. Маршьаниа дызлыҵыз ажәлар ачарҳәара шырзиуз ҳаибашьраан. Иаахтны ҳаӷацәа дрыдгылеит. Бзиарақәак ҟаиҵахьазҭгьы, ихаҭа анышә иаиҭеит. 
Москвантәи ихынҳәра ҳгәы хыҭ-хыҭуа ҳазыԥшын. Дшааизҵәҟьа дҳаԥхьеит. 
– Исиҭаз аҭел аномерқәа рыла санизас, И. В. Капитонов, иара ихаҭа ишьҭихит. Ииҳәаз икабинет ашҟа снеирц, – ҿааиҭит Маршьаниа, акоридор сыбжьаланы сышнеиуаз, ишьҭахь хаҵак дицны даасԥылеит. Ишәасҳәоит ииҳәаҵәҟьаз ажәақәа: «Молодцы абхазцы! Вы проявили большую мудрость. Вы завоевали большое уважение ЦК КПСС». Абарҭ ажәақәа рышьҭахь, инеисыркит исышәҭаз ашәҟәы. Убраҟа, акоридор аҟны даԥхьеит: «Все ваши вопросы будут решены,» – иҳәеит ЦК КПСС амаӡаныҟәгаҩ. Л. В. Маршьан иҳәеит, акыр зҵазкуа даҽа ажәак. Ҳарзаҳал хыхь иақәиҩит «Удовлетворить». 
Аԥсуа жәлар рыхьӡала шәи-ҩажәижәабаҩык знапы аҵаҩыз ашәҟәы иахылҵыз аҭоурых аадыруеит. Иҳауқәаз зегьы-зегь раԥхьа игылоуп реиҳа ихадоу – аԥсуа жәлар агәра ахьыргаз, ианеидгыла, рхы шеиқәдырхо.
							                       27. 08. 2011 ш.


                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                              
