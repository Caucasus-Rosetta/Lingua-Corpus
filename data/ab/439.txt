Харантәи иаауа иоуп хара ицо

Аԥсуа жәлар ирыхҭыргаз аибашьра хамшҭыхә ашьҭахь, ҳџьынџь адоуҳадаратә аарҩара иқәнакны ианыҟаз, аха уи иаиааины уаҵәтәи амшахь ианԥштәыз аамҭазы, ҳагәқәа дырԥсаҳәон баҩхатәрала еиҵаҭәы иҭыҵуаз асахьаркыратә ҩымҭақәа. Иагьа мыҟәмабареи џьахаџьафареи рӡыблара ҳмилаҭ алашәозаргьы, зегьы акоуп, ҳпоет ду ишиҳәаз еиԥш, «Ажәа амалқәа зегьы ирмалуп», наунагӡа убас иагьыҟалоит. Убри – иԥшьоу, агәбылреи аԥхарреи зҵоу Ажәа – ахацыркымҭақәа ирыцызҵо ируакуп Сергеи Агындиа ирҿиара.
Имариамызт апоезиа ашҭахь уи иҭалара. Кырџьара илакьылакьуаз иԥсҭазааратә мҩа деикәнаршон, акырынтә дыбжьажьо дықәнархон, аха иахьцалакгьы, Ԥақәашь ақыҭа иалиааз арԥыс данқәыԥшӡаз инаркны идыруан хырхарҭа хадас ишьҭихшаз, игәы-иԥсы змеидашаз. Ианакәызаалак Аԥсны иҟало ахынҭаҩынҭарақәа, ахҭыс хьанҭақәа иҽырҟәыҭханы дымгылацт. Аԥхьаҩ рыгәра имгарц залшом апоет гәҭыӷьӷьала ииҳәо абарҭ ажәақәа:

Сыԥсадгьыл, улахьынҵа азхәыцра
Алу еиԥш сеикәнаршоит.

Сергеи Агындиа аԥсыуак, зыԥсадгьыл иапатриоту уаҩԥсык иаҳасабала ихаҿсахьа гәылҭәааны иааԥшит Аԥсны иаалырҟьаны аӷа хәымга данақәла, уи аҟазаареи аҟамзаареи рҳәааҿы инеины ианхықәгыла. Апоет дыҟан Мрагыларатәи афронт аҿы, аибашьра аԥхьатәи ацәаҳәақәа рахь днеиуан, шьапыла мацара апозициақәа еимидон, акьыԥхь лассы-лассы ианиҵон калам цҳафырла ииҩуаз астатиақәеи акорреспонденциақәеи. Агәаӷьра ду зҭахыз ижурналисттә усура азгәаҭаны ианашьоуп Аԥсны ажурналистцәа Реидгыла апремиа.
Иџьоушьартә иҟоуп акырынтә аԥсра абла иҭаԥшхьаз апоет иажәеинраалақәа рҿы имаҷны иахьуԥыло аибашьра атемала иаԥҵоу аҩымҭақәа. Уи иҳәаӡом, иҳәарангьы дыҟаӡам аибашьраан исхызгаз-исылсыршаз жәдыруама ҳәа. Абри аҟазшьа мацара заҵәык аибашьраан атәыла ҳарбгеит ҳәа иамхаҽхәало рзы иҿырԥшыгоуп.
Ажәакала, аамҭа аҭахуп абарҭ ахҭысқәа зегьы ахраӡага ркылхразы, зхәыцра ҵаулала ҿыц алаԥшҳәаа рыҵгаразы, даҽаӡәы изгәамҭаз ухатәы абаразы, «рҿиаҩцәак» «ҳаӷа дҟәыбаса дықәаҳҵеит», «ҳҵеицәа ԥсра зқәым ахьӡ рчаԥеит», «аиааира абираҟ ҳхашәыршәыруеит» ҳәа зны-зынла ишырыҩло акәымкәа.
«Аибашьра аҟныҵәҟьагьы ашәҭқәа канӡома?» - дҵаауеит апоет. Азныказ, ари иқьыԥшу зҵаароушәа аԥхьаҩ игәы инаҭар ҟалоит, аха цқьаҵәҟьа дазхәыцыр, игәаҿынӡа имнеирц залшом арҭ ацәаҳәақәа шаҟа трагедиа рыҵбаатәу: рыцҳарас иҟалаз, аибашьра еилнахуам ашәҭи амыркыџьи, зегьы азеиԥшуп, ашәҭҵәҟьагьы хнашьаауеит, аибашьра ԥсабарала аԥшӡара иаӷоуп.
Илахьынҵа дақәмыӡбыкәа, ижәҩахырқәа дыдреиџьыртә аԥсҭазаара дызҵанаҵо аидара ҿымҭ агара зылшо усҟакҵәҟьа ирацәаҩым. Анцәа иџьшьаны, абри ацәаҩа ҷыда далхәыдаам Сергеи Агындиа. «Сразҟы сеисом џьара акала, Исзалнахыз мҩак сануп», - иҳәоит иара иажәеинраалақәа руак аҿы.
Ишьҭыбжь мыргацәакәа, амцхә дмыҳәҳәацәакәа ауп аԥсуаа ҳдац-ԥашә ыҵырхырц, бӷеиҵыхрак ҳмоуа ҳҟаларц иашьҭалаз ихы нарықәкны, абас зиҳәо:

Изалшом ус, анцәа дсымаӡамкәа,
Урҭ дара рыда, саргьы симшаӡеит.
Схақәиҭра сзымхьчо, снапы нарымҵакуа,
Сшьамхнышла сшымгыло уаҳа ирмаҳаӡеит.

Ари ажәҩан ҟьаҟьа ду ургәыбзыӷыр, ҳаргьҵас агәы узырҟәандо иҟаӡам. Дасу иара изшоу ала дцоит рҳәоит, аха усҵәҟьа иҟамзар ҟалап. Иҟоуп аҩнуҵҟатә гәжәажәарақәа, избан, иззы, ҳзыргәаҟуа уи Анцәа ду иоуп избарҭоу.
Баша иауиҳәах апоет «Сыԥсадгьыл улахьынҵа азхәыцра, Алу еиԥш сеикәнаршоит». Ааи, деикәнаршон, деикәнаршоит, аринахысгьы деикәнаршараны дыҟоуп. Ҳарҿиаҩцәа рбиографиаҿы ҳара ҳзышьцылахьоу атрафореттә цәаҳәақәа – «диит абригьы-абригьы ақыҭан», «Аҟәатәи арҵаҩратә институт далгеит», «агазеҭ «Аԥсны ҟаԥшь» аҿы, ма даҽа редакциак аҿы аусура далагеит» ҳәа аҳәара мацара Сергеи Агындиа иԥсҭазааратә мҩахәасҭақәа ирынӡалом. 
Иреиҳау аҵара имоуп, занааҭла дфилологуп, аус иухьеит Аԥсны арҿиаратә еидгылақәа рҟны, ҳџьынџьтәылатә еибашьраан – агазеҭ «Аԥсны» арратә корреспондентс, ианашьоуп «Ахьӡ-аԥша» аорден ахԥатәи аҩаӡареи Аԥсны ажурналистцәа Реидгыла апремиеи. Абарҭқәа зегьы иргәылубаауеит шамахамзар аԥсуа шәҟәыҩҩцәа рбиографиақәа рҿы иуԥымло даҽа ҟазшьак, даҽа ҷыдарак: Сергеи Агындиа – дыԥхӡашауаҩуп, иџьабаа – кыр шықәса инеиԥынкыланы аус  иухьеит Аҟәатәи абасырҭатә фабрикаҿы ацех аиҳабыс, иахьагьы аҳасабеилыргаратә усқәа инапы рылакуп. Арҿиаҩи Аҳасабреи ааирбышьак рымоума? Ари азҵаара уаназхәыцлак, аԥышәырчча уанаркуеит. Аурыс милаҭ дуӡӡа ргәадура Пушкин ихаҭаҵәҟьагьы аҳасабраҿы даараӡа дыӷәӷәамызт, аха иаҳаҭыр зларбашаз рацәаӡаны имамзи…
Иааҳгап аԥсуа поезиа ашҭахь дҭазгалаз, илацәа аныхты инаркны игәаҿы еизоз ацәаҳәақәа:

Апҟақәа еишьҭаланы ицоит,
Ажәҩан ду баша ишанхоит.
Иԥшуп, убригь агәра згоит,
Ԥсҭҳәаҵас еикәшоит, зегь еикәшоит.

Аҵыхәтәан иациҵоит:

Сызхьымӡаз сахьҵәыуом схазы,
Уи сышьҭахьҟа иааиуа ирзыԥшуп.

Ҽырбашақә акәымкәа, апоет гәҭыӷьӷьала ииҳәо иажәақәа угәаҵаҟынӡа инеиуеит, иахьатәии, иацтәии, уаҵәтәии рҳәаақәа еиԥшьуп, бжьындак рымоуп.
Цәаҳәақәак аԥхьаҩ идҳамгалар  ҳгәы иауам «Аԥсҭазаареи ахызаҵәқәеи» захьӡу ажәеинраала аҟнытәи:

Ахызаҵәқәа аҵх лашьца дырлашоит,
Иҵәааҵәаауеит сганахьшәа аԥша.
Аимара аганахь ажәҩан ҭалашьцоит,
Исыҳәоит: «Уаӷа ицасгьы уацәца».

Избеит усҟан ажәҩан хәаҽызшәа,
Адгьыл агәы ӡыӡо еисуан аҭҳара,
Ашәак сгәы  иқәыҩуан сан илыбжьушәа,
Мҩак сықәлан сцон усҟан хара.

Иаҳҳәеит ҳәа, абасҵәҟьа алеишәа зыцәгьоузеи аԥсҭазаара – зны ушьаҳаиҭха, узеиҭамҵуа уҟанаҵо, даҽазных, «зыԥсы ззеивымго ажәҩан ду уахәаҽуа, уан илыбжьушәа зеилкаара уадаҩу бжьык угәы иқәыҩуеит, убри абжьы умҵәаанӡа мҩа харак уқәланы уцо? Абарҭқәа ҳара зеилкаара ҳахьымӡо маӡак рыҵаҵәахызар ҟалап.
Иааҳгап «Уҭынчым, сара сыԥсадгьыл» захьӡу ажәеинраала аҟнытәи цәаҳәақәак:

Уҭынчым Сыԥсадгьыл, – 
уара иумаӡам амаӡа,
Уара акгьы уаҳәаӡом – 
урҩашқәа шәаҳәоит.
Иҭынчым сара схьаагьы – 
исԥырҵуам маӡа-маӡа,
Улахьынҵа азхәыцра -  
алу еиԥш сеикәнаршоит.

Аԥсадгьыл ҭынчым, уи иахылҵыз аҵеигьы дҭынчым, Амра гылоит, иҭашәоит, Адунеиаҿ зегь еикәшоит, зегь еикәшоит, еилаҩеиласуеит, избан, иззы абри адунеиаҿ ҵыхәаԥҵәара змам абарҭ ахынҭаҩынҭарақәа ахьынтәаауа, изызку Анцәа заҵәык иоуп издыруа.
Иҟазар ҟалап апоет ихаҭа изгәамҭо, ҩнуҵҟала амца еилашыра далазгало, аха имцаԥшь былраны адәахьы дцәырызго аамҭацк.
Ауаҩы игага дышзахымԥо аиԥшҵәҟьа ауп иџьынџь иақәлаз аӷагьы дивсны дышзымцо. Даараӡа аԥхьаҩ дархәыцыртә иҟоуп ақырҭқәеи аԥсуааи реибашьра алагара шықәсқәак шыбжьаз шеварднаӡераа «арепитициа хада» ианаҿыз аамҭазы, 1989 шықәсазы, Сергеи Агындиа иаԥиҵаз ажәеинраала:

Ажәҩан еилгамызт, ихәашьын алакҭа,
Абга еиԥш сыԥхарсны исышьҭан еиҭа!
Срылахеит, изури, сырфоит уажә рацәа,
Аԥсырҭ сара сами, - сишазар Анцәа.

Абгақәа  схьымӡарц сшьамхы сҽасыргоит,
Рыламыс ыӡхьеит – ргәазхара иччоит.
Ҿыцны ахьаақәа цәырҵуеит иахьа,
Сыдгьыл ахәрақәа мжьыжькуеит ҩаԥхьа.

Исыхьзеи, сышьҭыхны сагомашь аԥша?
Жәҩанаҿ иабаҟоу зегь збарҭоу ихыԥша?
Аԥсадгьыл сзишеит сҭәыцны сахым,
Ақәԥароуп иҟоу, издыруеит, саӡәым.

Ажәҩан арӡыӡоит адыд абжьы,
Учҳара хыҵма, сыԥсадгьыл, уажәы?
Ажәҩан еилгамызт, ихәашьын алакҭа,
Абга еиԥш сыԥхарсны исышьҭан еиҭа.

Абри ажәеинраала иаҵбаатәуп иџьоушьаша акы: апоет  дыԥхарсны дкарцоит, аха ишьҭахьҟа дхьаԥшӡом иарбан бгоу исыцҳарыда ҳәа. Дцоит уи имҩа даныланы дхьамԥшӡакәа, дымӡыӡымкуа, абгыӡқәа рыбжьы илымҳа ишҭаҩуа. Уи хаҵароуп.
Сергеи Агындиа ирҿиаратә ԥсҭазаараҿы иалкаау аҭыԥ ааннакылоит  илирикатә поезиа. Уи цқьа инҭкааны уанаԥхьо агәра угоит иахьагьы иқәыԥшымҭатә гәаҭеира дышҭагылоу, гәыла дшымеиҵажәуа:
«Сыбхашҭзар ҟалоит» захьӡу иажәеинраалаҿы иаҳԥылоит иҿыхаау ацәаҳәақәа:

Сгәы амаӡа еиԥш, сыблақәа рымаӡа сҵәахӡом,
Агәнаҳа ыҟазар, идыр, ибызгаӡом.
Иахатәи сыԥхыӡ еиԥш, наҟ бысхасыршҭырц сҭахуп,
Ҭагалан аҭаазшәа, сгәаҵа ҭацәуп…

Аҵыхәтәаны иациҵоит ауаҩра ду зҵубаауа абарҭ ацәаҳәақәа:

Ибдырырц сҭахӡам зны сара исыԥсышьахо,
Уи амаӡа сцәызгода, иҟаз са схазы.
Аха мышкызны – бахьыҟам са сацәыԥхашьо,
Иаразнак инасхыҵып наҟ сыԥсы.
Наӡаӡа.

Уаԥхьа дцахьеит, наӡаӡатәи адунеибаркыра датәнатәхьеит анкьа зны узыхӡыӡоз, ларгьы иагьа хамаԥагьарала дыҟазаргьы згәаҵа уҭаршәыз аԥҳәызба, ухаҭагьы угәашаханы, уи нас улықәшәоит «улаӷырӡқәа ашәа рҳәо».
Анасыԥ бжатара зҭахым апоет, иара ихаҭа ҭыԥкаҿ ишиҳәо даараӡа иԥшӡоуп. Зыхьӡ еигәдырҵо, аха иахьцалакгьы ипоет дуу аԥсуа-ақырҭуа еибашьаҿы зынӡа даҽакала изҳәоз Евгени Евтушенко иакәызҭгьы зынӡа даҽакала иҳәон: Инықәырԥшны исҳәоит: «Сыхчы аӡәгьы ибыцеиҩысшарц сҭахым» ҳәа.
Издыруада, маӡас ирыҵоу сеидру апоет Сергеи Агындиа иажәақәа «анасыԥ бжата». Уи закәу иара ихаҭа изеилкаауазар – насыԥуп.
Дыҟоуп апоет ихаҭа, дыҟоуп Зана лхаҭа. Урҭ иахьцалакгьы, излеилибакааша мчык еидкыланы иамоуп. Алирика – лирикоуп,. иара аҭыԥ-ҭышә амоуп, иамчугьы еиҭаҳәашьа амам.
Иахьа Сергеи Агындиа аԥхьаҩ идигало, ирҿиамҭақәа рӷьырак еидызкыло ашәҟәы «Иалкаау», хымԥада, аԥсуа литературатә ԥсҭазаараҿы ахатә ҭыԥ ааннакылараны иҟоуп. Харантәи иаауа хара дцароуп. Ус ауп ишахәҭоу.

Рауль Лашәриа.
