   


***
Иԥшын, ҳара ҳақалақь аблақәа ҭраа,
Аԥсуаа ирхашҭыр ҳәа ишәозшәа…
Ахаҵа ишьапышьҭыбжь ангаҵәҟьа ара,
Ибеит ҳаӷа имрагь ҭашәозшәа!..

Аԥсуа ихәышҭаара еиқәуп иахьагьы,
Ихааӡа уарыԥхоит ара амца…
Ахаангьы Аҟәа изымгацт аӡәгьы,
Раџьал ааргоит ауп аранӡа!


***	
Сыгәҭыха сзымҳәеит иахьагьы,
Аҩныҟа саҵалан изгароуп…
Ара сырзеилкааӡом аӡәгьы,
Араҟа шәарҭароуп, ибгарроуп…

Сгәала змаздаша дызбом,
Аӡәгьы имаӡам са саха…
Сцәырымҵӡаргьы атәыла бгом,
Исыкәыршан иркым ашаха…

Сҭаԥшит аиашаҵәҟьа алакҭа,
Аха ибналан исыцәхьаҵуеит…
Сыгәҭыха абазгауеи уажәшьҭа,
Уи лаӷәымҵас сгәы иҭатҟәацуеит…


***
Ихьчатәуп рҳәоит ҳбызшәа,
Уи зегь раҵкыс иаламцәажәо!..
Иҟарҵарц анырҭаху аҭыӡшәа,
Иаҳдырбарц анырҭаху ишыгәжәажәо!..

Дара  рыҩнаҿ сасра ауеит,
Рхәыҷқәеи рмаҭацәеи ирыздырӡом…
Аха адәахьы икакауеит,
Рылахь шҷышәу аӡәгьы инырӡом!..

Ҳаргьы ҳхы нарҵыс-ҵысуа,
Ирҿаԥымххаакәа ҳнарԥырҵуеит…
Иҳамҳәар, ҳбызшәакәӡам, џьым, иԥсуа,
Иҳамҳәар, ҳаԥсуара аԥсы ахыҵуеит…


***
Акыр ҳаиқәнархозар ҳара,
Ҳқьиара ауп ҳаиқәзырхо…
Ҳнанагоу сеидру хара,
Иаҳцәиӡоит Анцәа ҳанҭахо…

Ишҳашьҭоугьы ҳаџьал блаҟьо,
Ҳашьҭа зынӡа иазмырхар…
Иарбан бахәаԥшьу изынҟьо?..
Ҭынчрак ҟалон иҭахар!..

Ҳгәыҵәҟьа ҳазкаршәуам ара,
Агәҽанызаара ҳацзарц ҳахәҭоуп…
Ҳхьаақәа рыбжьара џьара,
Ҵларкәыкәҵас  аԥсра рыбжьатәоуп!..


***		
Иреиӷьу аамҭақәа ҳаԥхьаҟа ишьҭоу,
Мамзаргь  ҳархысхьоу?!
Шьҭа иҳазҳәарымашь ажәа иҳахәҭоу,
Уи ақәрагьы ҳҭысхьоу?!

Аамҭа анҳазнымкыла ҽа шьоукы иртәхоит,
Знык аӷәра аҿҟьахьазар!..
Ажәагь аԥсаатәеиш ааира агәаԥхоит,
Ҳгәаҿ аҭра ҟанаҵазар!..

Аамҭа еиларҩнтны шьоукы идырхәашьуеит,
Шьоук ԥшуп изаанӡа…
Ашәҭыц иаҩызоуп, ршьапы иадыршьуеит,
Ибыбышӡа ишәҭаанӡа!..

Дасу иара ииаша, дасу иҿаҵахуп,
Илбааидоит,  дагозаргь…
Иреиӷьу аамҭақәа шьҭа иааир рҭахуп,
Ҳара иаҳмыршәозар…


***
Нас иахьаҵкыс ишԥеиӷьымхари џьым уаҵәы,
Ҳабанӡахо, мшәан, абас  есымша аҵәы?..
Иаҳҭахуп шьҭа, иаҳнырыртә амрагь ааҳхаԥхар,
Иаҳҭахуп шьҭа, ҳшьапы ааиҵаҳхырц иааҳгәаԥхар!..

Шаҟа абиԥара ргәы еиҵажәны иҳацәцахьо,
Бзиак рбаанӡа ишлаӷәаӷәаӡа урҭ ажәхьо…
Шаҟа абиԥара ҳаԥсадгьыл ршьала иркәабахьо,
Ргәыӷра ишеижьо,  аӡ хышхыҵәа ирцәагахьо…

Нас иахьаҵкыс уаҵәы шԥеиӷьымхари шьҭа,
Издыруада, ҳҭаԥшыр мшыхаак алакҭа…
Аха ҳазхәыцуеит, аԥсабараҵәҟьагь џьашьауа,
Заа иааиуа, аԥхарра ашәырқәа шажьауа…


***
Сашәақәа сԥырҵуеит рцәаара сахьырԥшны,
Рымҵәыжәҩақәа шкәадахо збоит есҽны,
Ҳахьынӡеицыз бзиоуп, убригьы сызхоит…

Анкьеиԥш сцәаныррақәа рхы сҭарԥаны,
Иреиӷьӡоу анасыԥ шыԥшу сырбаны,
Уажәгьы зны-зынла иаацәырҵны сыржьоит!..

Иазхоуп!  Сахьнанаго здыруеит сшьамхы,
Баша изсыргәаҟран сзыҟоузеи схы,
Ахақәиҭра рымоуп,  исԥырҵны ицааит!..

Сашәақәа, иԥыжәымжәан шьҭа сыԥсахы,
Исҳәеит, исҳәаран иҟаз сҿахәы,
Шьҭа шәымра хааӡа ҽаӡә иашҭа иҭаԥхааит!..



***
Шьҭа иабаҟоу сара сышықәсқәа исыцәцаз,
Гәырҩеи хьааи амыҟәмабарақәеи зҵаз,
Сааныжьны исԥырҵит…

Сызрыхьӡама, уахгьы-ҽынгьы сгәы иҭаз,
Сзынаӡама, снаӡаҵәҟьарцгьы иахьсыхәҭаз,
Сымра хыҵит…

Шьҭа иабаҟоу анкьа сҩызцәагьы сызцыз,
Исымагәышьоуп уаҩ изышьҭымхша ацәыӡ,
Сынхама схала?

Аӡәыр  ихәома сааҟәымҵӡакәа сызҿыз,
Баша иааԥсама сара исыбжьаз аҽыз,
Ицоу ҽрыххала?..

Шьҭа иабаҟоу ихааӡа амра исзыԥхоз,
Рылаԥш сыцым ашьабсҭақәагь сызгәаԥхоз,
Ӡыжәра ицазшәа!..

Ах, уи аԥшӡара, иааҭаххаргьы сҭазырхоз,
Ах, уи аԥшӡара, иааҭаххаргьы сеиқәзырхоз,
Иӡт, ишәазшәа!..


***
Схы ахьынахо инықәыршәны сцап,
Иахьыҟам ҟыҟ-ҿыҟи ҭыӡшәеи…
Исыхьи, исыхьзеи сзыцәшәеи,
Аиаша сахьгылогь исҳәап…

Ҳаԥсҭазаара ахыцеиԥш иххоуп,
Унацәхасыр, иҭҟьоит ҳаӷеиҭа…
Ҳазхысыз, ҳазхьаԥшрым еиҭа,
Аха араҟа аиаша иаӷоуп…

Схы ахьынахо инықәыршә сцалап,
Аха уахьгьы исыцрыҵшам схьаақәа,
Ус сныҟәалап ԥшьаала имырхьаакәа,
Сшьап амаӷыш шалоу зӡалап!..


***
Ахаан сымгылаӡацт зымҩа,
Иумбаз арбан, сара сышьҭоу?..
Сазымфаӡакәан сааит сгәырҩа,
Алацәгьеиш ахухуҳәа ишсышьҭоу…

Уара иахьа даара уццакцәоит,
Иубо акәу џьушьоит иҟоу…
Зны аиаша ушадгылогь инҵәоит,
Уиԥырҵны уцоит уи ахәда ԥызҟоу…

Абри сшьа рҭаныҟәонаҵ сдақәа,
Аҵәы сахазаауеит, сгәаҭеиуеит…
Са сиаша иаҵоуп сцәаҳәақәа,
Ианырзышьҭымх, саргьы слеиуеит!..


Аԥсҭазаара-усгәаԥхоит!..

Еиҭах аамҭа ԥыҭк анца,
Сқьышә иҭасит слахьынҵа!..
Сымҩашьарц,  аныҟәашьа сырҵа,
Ишагәыладыршәуа еиԥш, ашәҟә агәлаҵа…
Иааган схьаақәа сыцраҵа!

Сызқәу ацҳа ҵысҵысуеит,
Избоит, сгәыӷрақәа сцәыԥсуеит…
Ажәҩан хыхьынтә исзыԥшуеит,
Бамбоушәа аԥҭақәа асуеит,
Сгәырҩа сԥырҵуам, сҭанасуеит…

Зных шәахәакгьы насҿаԥхоит,
Нас иаразнак иҭадырхоит…
Уи анызбо, сҿаҳәатәхоит…
Схьаақәа абазго, ирыххатәхоит,
Аха аԥсҭазаара усгәаԥхоит!..




***

Шьҭа деилыскааит ҳәа сыштәоу,
Избац лакәымкәа даацәырҵуеит!..
Мшәан ла лакәӡами сгәы иҭоу,
Схы агәра мгакәа сеиҭаахәыцуеит…

Убас деиҭашәауеит лара,
Лҽылыԥсахуеит убас ҟазшьала…
Хьаасгьы илымаӡам сбылра,
Ак ҟамлазшәа лҿыналхауеит ԥшьаала!..





Са сзызхәыцуаз, сыгәҭакқәа,
Абӷьыжәеиԥш дрылагылан днеиуеит!..
Ицазар саамҭа нҭакәкәа?..
Арахь сықәрагь саргәаҭеиуеит!..

Зегьы дырҿаччауеит лара,
Зегьы ирзылшоит  лгәаԥхара…
Аха аӡә илымҭо агәбылра,
Исзаалышьҭуеит иссиру аԥхарра…

Еилкаашьа лымаҵәҟьам лара,
Иахьа зқьынтә лҽылыԥсахуеит!..
Зны лыччаԥшь саларшәуп сара,
Зны лылаԥш амаӷышеиԥш сахәуеит!..


***
Исхарои, сгәы уаҳа бсызҭымгеит, иауам,
Иаҳа-иаҳа амца сыцрабҵоит…
Ибдыруаз, ибдыруаз, ус баша сбылуам,
Быблақәа ирҳәо зегь хасҵоит…

Исхарои, сшьапқәа аҩныҟа ицауам,
Маӡала бабахь имҩахыҵуеит…
Урҭ ирҭаху сҳәароуп, шьҭа исызӡауам,
Бмардуан иаҿалаанӡа еиԥхьхәыцуеит…

Уинахыс нас исзынкылом зынӡа,
Сыргоит иаразнак сышьҭыԥаан…
Бгәаҟынӡа шаҟа шьаҿаҟоу ԥхьаӡа,
Схынҳәырц рҭахушәа сыбхықәаан…

Иаазган, ихынҳәит, исцәыӡит, ицеит,
Иаасҳәацәо, алымҳа кагь ҭалом!..
Исхарои,џьым, сгәы абналашьа аҵеит,
Ихымԥраартә аҭра исызхыртәалом!..


***
Акгьы ҳзеилам, акгьы ҳзеилам, сыгәра жәга,
Уи лыблақәа санрхыԥшыло сыԥхашьоит!..
Ишәҭахызар, ишәсырбом зынӡа схәынга,
Згьы зхароу сара сакәушәа схы сшьоит…

Уи лынасыԥ сшаԥырхагам лдырааит шьҭа,
Са сыгәҭыхақәа зегь мчыла исҵәахуеит…
Сҭашәмырԥшын нас, илҵәахааит нас, ллакҭа,
Саагәанаҭеит, уи сымҵарсны сагауеит!..

ԤԤԤ
Уи ииаша ҳара ҳҟынӡа ашәахәа ааиуеит,
Ҳа ҳашәшьыра наҟ иԥхьанацоит, иаиааиуеит…
Мчык наҳаҭан иаҳмырбаӡакәа инаҳԥырҵуеит,
Мшәан ҳаԥсҭазаара закәызеи, ҳазнархәыцуеит…

Аха акыраамҭа ианымхынҳәлак, ҳгәаҭеиуеит,
Уи ашәахәа ҳа ҳахьыҟам илеиҩеиуеит…
Уи ииаша имшәа-имырҳа ҳгәаҿы инхарцаз,
Акоуп изыҳәо…Ҳацәымшәакәа аиаша ҳҳәарцаз!..

ԤԤԤ
Зынзыҵәыкгьы ҿыбымҭит ҳацҳақәа анхысхуаз,
Уаҳа инасҿабмырԥхеит быччаԥшьгьы схызхуаз…
Ашәгьы нкыдыбҟьеит абзеиразҵәҟьа мҳәакәа,
Бцеит…Аха бышԥацеи, сгәыӷрақәа мгакәа…

Уиижьҭеи ҳанеибабо былаԥшгьы сҟәыбгоит,
Сҭынчрагь абаҟаху, бамеигӡакәа исцәыбгоит…
Схы сықәыжьны снеиуеит, сеидру сзызхәыцуа,
Банызбо ауп иаразнак сгәы бансыцәҭыҵуа!..



ԤԤԤ
Избан ҳәа бысмазҵаан, ҳагәқәа зуазыруа,
Бареи сареи ҳшеиԥырҵыз дара роуп издыруа…
Ҳҩыџьагь  урҭ мчыла иҳарҟәышуан ҳааҟәымҵкәа,
Ҳалаԥш рхын урҭ зынӡак иаарыцрымҵкәа…

Урҭ аӷәра шырныамалоз уажәшьҭа агәра бгама,
Ҳашиашамыз еилыкка иҳамбеи нас, аргама?!
Изаҳԥырҵи ҳа ҳҿара, убасҵәҟьа иццакӡозма?!
Знык абна инылашәкәаз ашьабсҭа узахьӡозма?!

ԤԤԤ
Урҭ аамҭоуп араҟа зегьы-зегь зықәрыжьуа,
Дара акгьы рхарам, хыхь иқәтәоу ибоит!..
Аха аамҭагь усҵәҟьа иҟоума иузыжуа,
Ахы уҭанарԥар, иахьаҭаху уагоит!..

Уажә урҭ гызмалрыла аамҭа иаиааиит,
Аҽнышьыбжьон рышьҭа дырӡит ишцоз!..
Аҭшәарра ианыбжьала, амч мхакәа ирзааиит,
Уи нахыс ашьапқәа ааԥсеит ишныҟәырцоз!..

Аҽкәар иаҩызаз, уа иузаарцазеи рыцҳа,
Урҭ рнапы уаныԥшылоит, улақәа ҭраа..
Сгәы иауа-иамуа сықәлоит уа уыцҳа,
Сызнеир – абзиа, сумбар- ҽаӡә дыԥшаа…


ԤԤԤ
Хаҵа бца нас, ибҭахызар,
Са бысхасрышҭуеит, бымшәан…
Уахгьы ҽынгьы уи дыбхызар,
Зны  машәыршәа бгәы дҭашәан…

Са  зегь схызгоит, имариаӡамзаргь,
Изызӡарызеи, ичмазароуп…
Егьаурым нас, сагаӡаргьы,
Уи угәырӷьо узԥылаша- ԥсроуп!..






ԤԤԤ
 Аламыс аныҟәгара даара ихьанҭазаап,
Уи азоуп инышьҭаҵан изаԥырҵуа аӡәырҩы…
Уи аидара иаҵам зынӡа имҩа ласӡазаап,
Аха уи излаизуҳәои, абри иоуп ауаҩы?!

 Рыцҳарас иҟалаз, урҭ рҩызцәа маҷым,
Араҟагь иааҳакәыршан  рыҽмырҵысыкәа итәацәоуп…
Сажәагь ззеилагаз иахьссзымдыруаз акәым,
Ирацәаҩуп  сымҳәеит, исҳәеит, ирацәоуп!..


ԤԤԤ
Цәашьык хааӡа иҭаԥхон са сгәы,
Аӡәгьы исырбомзт, иҵәахын…
Исыцын, сахьчон уи такәы,
Сымҩа арлашон, саҭахын…

Иахьынтәааз сеидру, ԥшак ҵысит,
Ишызбоз иарцәеит са сцәашьы…
Мцак захылмҵуа иԥсасит,
Шьҭа исхаԥаҵәҟьоит сара ашәшьы…

Ԥхаррак ыҟамшәа џьаргьы,
Адунеи ҵаазшәа збауеит…
Сгәы ихааӡа иҭаԥхоз сцәашьгьы,
Лабжышк иацны икаҭәауеит…

ԤԤԤ	
 Шьҭа иазхоуп, ҳаиԥырҵып ԥшьаала,
Уи са шсакәугьы  еиҳа иззыцәгьо…
Акагь ҟамлазшәа ба бҟазшьала,
Ихәаҽгәышьа акәиц ихәыҵҟьо…

Шьҭа иазхоуп, еиқәаҳхып ҳамца,
Санылом бымҩагьы сҽырхахан!..
Исыцрымшәо быччаԥшь, аҳәатәхамҵа,
Сажәра иҭазгалоит хьҟәырҷахан






АГАЗЕҬ АЗЫ
АНАТОЛИ  ЛАГӘЛАА


Ажәҩан дуӡӡа зегь абоит…
Хьаа змам шьоук еидтәаланы еицәажәауеит,
Дара рзы адунеи ааҳәыргьы зегь акоуп…
Ауаҩ гәыраз, мышкы шәынтә деиҭашәауеит,
Уи иԥсҭазаара ахыц еиԥш, ирыххоуп…

Ажәҩан дуӡӡа зегь абоит, иахьынтәааԥшуа
Уи иадыруеит рлахьынҵагьы ахьынҵәо…
Урҭ зегь хыхьынтә Анцәа иоуп ирхылаԥшуа,
Дмиӡацт макьана уи Иаҳракыра дызжьо!..


Аха аамҭала, ара зегь рхы анырхашҭуа,
Ари адунеи иззықәугь хьаас имкуа,
Ажәҩан хыхьынтә аныҳәаԥхьыӡқәа анашьҭуа,
Урҭ ажәҵар реиԥш ирхаԥыруеит игәыкуа…

Убасҟан шәымҭак рхы иазхәыцроуп даара,
Ацәгьеи абзиеи рмахәар ҭарсны иркуеит…
Рҿаԥхьа ицәырҵуеит имыԥсӡо азҵаара,
Аҭак абаанӡа ирыцрыҵуам, ихҭанакуеит…

Хьаа змамзгьы ацәажәара иааҟәыҵуеит,
Урҭ зырҭынчуа, измырқәацо ак рыхьӡоит…
Ауаҩ гәыразгьы, мышкызны имра хыҵуеит,
Аха аџь ҵлеиԥш, кыршықәсаӡа дцоит!..

