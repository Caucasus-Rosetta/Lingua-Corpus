
Лагажәык дыҟан. Уаҩ димаӡамызт, рыцҳа. Ҽнак џьара усурҭак сауазар ҳәа мҩакы дықәланы дышцоз, ӡ-дук аҟны днеит. Аӡы ахықә дықәгыланы дшынаԥш-ааԥшуаз, адауы абна даалҵит. Абна ӷәӷәаны иаман аӡы ахықәан.
– Еи, аԥсуа, уабацо? – иҳәеит адауы.
– Абри аӡы нырцәҟа сырыр сҭахуп, – иҳәеит ари аԥсуа лыгажә.
– Узмыруеи? – иҳәеит адауы.
– Сҭалар, аӡы ҭасырбоит, убри азы сҭалом, – иҳәеит аԥсуа.
– Уааи ара, сыхәда уқәтәа! – иҳәан, адауы ихәда дҩықәиртәеит.
– Уыу, уыу, аԥсуа ччиа! Шаҟа уласузеи? – иҳәеит адауы.
– Али, аллаҳ, сласы акәым, ажәҩан скуп мамзар, абра уӡаасырҟәрылон, – иҳәеит адауы.
– Да иаушьҭи маҷк, – иҳәеит адауы.
Ари аԥсуа рыцҳа аӡаӡ иџьыба иҭазаарын. Иааҭиган, адауы ихәда иналаиршьшьит.
– Ыы, аллаҳ, аллаҳ! Икы уара, икы, ажәҩан кы, ажәҩан, – иҳәан адауы азаақь ааҭиргеит.
Аԥсуа иӡаӡ аалихын, иџьыба инҭеиҵеит. Аӡ нырцә инырит.
– Уашьҭа да, уареи сареи ҳхаҵара, еиҳа иӷәӷәоу деилаҳкаароуп, – иҳәеит адауы.
Адауы длышьҭасын, ахаҳә аашьҭихын, инапала иааилаирӷәӷәан аҵәҵәаҳәа аӡы алхны инкаиҭәеит.
Ари алыгажә рыцҳа џьара амла дакыр ҳәа мҩаныфа ҳасабла шәсак иџьыба иҭазаарын, иашәса иџьыба иааҭиган инапала иааирӷәӷәан, аҵәҵәаҳәа аӡы аалихын, ирҟәыҷны икаиԥсеит.
– Аа, маладец! Ӷәӷәак уакәзаап уара, – иҳәеит адауы.
Арҭ шьҭа иԥибашәеит, егьит. Шьҭа иеицны рҿынархеит. Ишнеиуаз ари адауы бажәк аашьҭихын, иааирҟәыҷын инкаиԥсеит. Аԥсуа ччиа ча хәыҷык иџьыба иҭазаарын, иааҭиган, ирхәаш-хәашаны инкаиԥсеит.
– Оо, маладец! Уара ӷәӷәак уакәзаап, – иҳәеит адауы. – Ҳаиҩызцәоуп уашьҭа иахьарнахыс, – иҳәан афырҳәа диманы иҿынеихеит. Ицоит уажәы адауи алыгажәи еиманы. Ишнеиуаз, адауы дааҭгылан ҿааиҭит:
– Сара абнахь сцоит, сшәарыцоит, уара санааиуазы амгьал ӡны инсыриа.
Абас иҳәан амажә леиган аԥлакь ианҵаны амца иақәижьит. Иара абнахь шәарыцара дцеит. Ари алыгажә рыцҳа амгьал шьҭа иӡызар гәасҭап ҳәа дахьнеиз, аԥлакь ақәсхуеит ҳәа дшаҿыз, даҵахеит. Адауы дахьцаз акы ишьын, иманы дааит, иеидара акәац иманы дааит. Имгьал ӡуп шьҭа ҳәа дгәыӷуеит. Дыԥшын, алыгажә аԥлакь даҵажьуп.
– Иҟауҵазеи? – иҳәеит адауы.
– Аа, абааԥсы, ахьҭа сылалт ҳәа сыҟоуп, сыбӷа акы аалакьакьан, абри ршны иадысҵар иазеиӷьуп сҳәан, иадысҵеит, – иҳәеит. (Усҟан дцәыббылны дыҟоуп, аха ани адауы иҿы иҳәом, умбои!)
– Ааи, – иҳәан, адауы днеин, алыгажә иқәыз аԥлакь ааиқәихын, илаглан еиҭах амца илақәижьын, иҿыцны иршны, амгьал иӡот.
– Уареи сареи реиҳа иӷәӷәоу уажәы акрыфараҿы даабароуп, – иҳәеит адауы.
– Ааи, дад, сара аҩны аҩнуҵҟа акрысфаӡом, абрахь марда хықәк аҟны стәазар, гьамала акрысфоит, – иҳәеит аҭаҳмада.
– Ибзиоуп нас, уаала! – иҳәан адауы игәабалаа ду азна акәаци амгьали иманы марда хықәк аҟны илеин илатәан акрыфара иалагеит.
Алыгажә акәац маха дуқәа акакала иаақәхны, даарыцҳаны, ифазшәа ҟаҵаны, нас адауы имырбаӡакәа ирббаӡа иршәны наҟ амардахь икаижьуеит. Ани адауы иакәзар, ажәжәа-ажәжәаҳәа даханы акәац афара даҿуп. Абасала ари акрыфараҿгьы аԥсуа чычиа диааит. Ари ариаҟара акәац анифа, егьи адауы иԥсишьарц дахьнықәиаз машәыр ихьит. Алыгажә даршәын, алыӷәра дықәнажьит.
– Иҟауҵои уа? – иҳәан.
– Иҟасҵозеи, егьи акәым даҽазны ус умун акәымзар, абри ахәыблы илалбааганы уаҳә икыласыршьшьып, – иҳәан дмақарит алыгажә. Уа дахьнанагаз ҟама жьақца дук ықәжьызаарын, умбо!
– Ҟаҳ, ҟаҳ, абааԥсы, ари нахыс уаҳа ҟасҵаӡом, улбаа, – иҳәан, дзылбаауа дыҟоума, инапы наигӡан адауы, алыгажә длалбааигеит.
– Уажәышьҭа уаала шәарыцара. Уара амҩа ҭшәараҟны угылаз, сара иаазбо зегьы илцаны иаасцоит, абра иумышьҭын, – иҳәеит адауы
Ани алыгажә рыцҳа ани адауажә иааицо ашәарах хырзаманқәа изынкыло дыҟоума! Ара ҵла дук гылоуп, аҟәақ ҳәа деихан аҵла ахыцәқәа
дықәлеит. Алыгажә дҩеин аҵла ахыцәқәа дықәтәоуп. Ари адауы иибаз зегьы абна илицан, иеиԥхарс иааиуеит. Ари агәгәаҳәа зегьы иҵыҩрны ицоит, акры изынкыло дыҟоума!
– Аа, уанаџьалбеит, иҟоуҵо закәузеи? Арҭ знумкылазеи? – иҳәеит адауы данааи.
– Аа, уанаџьалбеит, арҭ акакала искуеит ҳәа саҿуп, абри аҵла ылхны ирылажьны, зныкҟьарала инсырҵәоит ҳәа акәын сызҿыз, аха исыцәцеит ишубо, – иҳәеит аԥсуа ччиа.
– Улбаа, улбаа арахь, – иҳәан адауы, дылбааиган, уи нахысгьы уахь диман дгәаран.
Абри ахәыҷы илсырҵан абра илҳәон. (Алакә зҳәаз лмаҭа хәыҷы фбаҟа шықәса зхыҵуа лзоуп изылҳәо – С.З.) Амагнитофон аума ианылҵан, абра зегь адеизаланы иазыӡырҩуан, аҟырҟырҳәа иччон.
Ҭачкәым захьзыз лыгажәык дыҟан. Даараза дажәхьан, уи анаҩсгьы даара уаҩ шәаҩын иҭакәажә дицымкәа, инапы лкымкәа ашәхымс дызхыҵуамызт, ӡкаҭәарагьы дызцомызт.
Зны, ӡынрацәгьак азы, уахык аҵаа ианарӷьеҩуаз, асы шьамханынза ианышьхаз, ажәакала «уцгәыԥсы адәны идәылганы икауршәшам» анырҳәоз аамҭазы, аҭакәажә ллыгажә инапы данкны ддәылылгеит адәахьы ӡкаҭәара ҳәа. Алыгажә ажәҩан дҩаҵаԥшын аеҵәакәа кыдрӷӷала икәалыкәаџьо ибеит. «Ех! Уаха Аисырра ахәы амҩа зкызаалакь заҟаҩ қәылацәа, ӷьычцәа уҳәа рҳәаҭҳа рхихрызеи» хәа ҿааиҭит.
Аҭакәажә абри еиԥш ажәа ллыгажә шәаргәында иахьтә ианлаҳа, аҩны дныҩналгалан, ԥха днеилаҳәаны, имҩаныфа аалырхиан, шәырак инҭаҵаны ихәда инхылшьын, ашәаӡа хәыҷыкгьы, нас шыла ԥыҭки, ӡаӡыки убраҟа инаизҭалҵан, дындәылганы, агәашә дынҭганы амҩаду днанлыргылан, акакеиҳәа дыниҵаҟьеит, «иахьуҭаху уца, арахь усымбааит, сгәахы ааԥуҵәаӡеит, уажәа ҭлапҟаӡа!» – лҳәан агәашә аӷьеҩҳәа иныдыжьланы дааин аҩны длатәеит. Аҭаҳмада дшәеит, дӡыӡеит, аха иикызи, аҩныҟа дхынхәыр аҭакәажә дшыналмышьҭаз идыруан, ихы шхаз амҩаду днанылт.
Дцо, дцо дышнеиуаз ӡ-дук дныҽԥнгылт. Данынаԥш нырцә даук дыҽԥынгылан. Уаҟа иԥс абзиара ааихыҵт аҭаҳмада рыцҳа, аха иҟаиҵахуази.
Адау ус ибжьы ааиргеит: «алыгажә ччиа, абӷьаахәа уааины усыҵаланы уахь нырцәҟа сырга!» хәа.
– Закәызеи узлажьу, адауажә? Сара уахь нырцәҟа сыррацы сҭахуп, уажәыҵәҟьа уаарҩырны аӡы сырга, уаҳагьы иулоузеи уара баа! – ихәеит алыгажә рыцҳагьы, сзашьҭоузеи ҳәа, дқыџьқыџьуа дахьгылаз.
Адау длышьҭасын аҟәараҿы хахә дук аашьҭихын ишилшоз иааирӷәӷәан, аӡы аҵәҵәаҳәа иаалихт.
– Абас урҩаны аӡы улсхып уара алыгажә рыцҳа! – иҳәеит адау, нырцә аӡы дахьхықәгылаз.
Алыгажәгьы днышьҭасшәа ааҟаиҵан ишәыра иҭаз ашәаӡа ааҭыхны иааирҩан, аӡы аҵәҵәаҳәа иаалихт.
– Абас урҩаны уӡы зегьы улсхып, адауажә рыцҳа, абыржәыҵәҟьа уаарҩырны аӡы сырумгар! – иҳәан ибжьы наиқәиргеит алыгажә.
Абӷьааҳәа адау длышьҭасын хаҳә дук аашьҭиԥаан иааирҟәыҷын ихәаш-хәаша иԥслымӡха илкеиԥсеит.
– Уаргьы абас ухәаш-хәаша укасыԥсап, алыгажә ччиа, ирласны уааины ужәҩа сықәыртәаны смырбааӡакәа аӡы сырумгар! – иҳәан ҿааиҭит адау.
Алыгажә абӷьааҳәа ишәыра дылҭасын, ахаҳә шьҭихызшәа ныҟаиҵан, шыла напык ааҭиган ихәаш-хәаша абӷьыжәҳәа наҟ инкеиԥсеит.
– Еи уара, адауажә рыцҳа, ирласны уааины аӡы сырга акәмзар ухәашхәаша уқәысҵап! – иҳәан ӷәӷәала ибжьы наиргеит алыгажәгьы.
Адау дшәан, аӡы даарын, алыгажә иҟәаҟәа длықәртәаны, диманы аӡы дынҭалт.
Адау аӡы, агәҭаны даннеи даацәажәан: «заҟа уласузеи уара алыгажә рыцҳа!» – иҳәеит иаазџьашьашәа.
– Уара иубаӡом сара ажәҩан сахьынҳаланы ишыску, иааусыжьыр суцәыхьанҭахаргьы ҟалап – иҳәеит алыгажә.
– Хәыҷӡак аҟара иааушьҭишь ажәҩан иҳәеит адау.
Алыгажә иӡаӡ ишәыра иааҭиԥаан аҟыҵәыҳәа адау ихәда иналаиршьшьит.
– Ажәҩан уахьынҳал, ажәҩан уахьынҳал! – ҳәа дҟааит адауажә.
Ҭаҷкәым иӡаӡ аалихын ишәыра инҭеиршәт, адаугьы дааҭынчхеит. Алыгажә аӡы днырганы нырцәҟа днаиргылт.
– Абна унылаланы ашәарахқәа аалцаны сара сшыҟоу рҿаарха, сара урҭ зегь неидыҳәҳәаланы араҟа иааныскылап, нас ишьны какалк ҳкып – иҳәеит адау.
Алыгажә рыцҳа изы ари даара иусхьанҭан, илшоз ак акәмызт, еиҳаракгьы даараӡа дшәон, аха уеизгьы абна днылалеит. Абнаҿы алыгажә ицәшәаз шәарахқәак рҳаны адау дшыҟаз индәықәлеит. Урҭ адау илышьҭагәа икын, ишьны рцәақәа нархихын, еиҿыҟьҟьа аҵлаҿы инкнеиҳаит. Ԥыҭк анаабжьыс алыгажәгьы даакылст.
– Иҵегь зылумцазеи ашәарахқәа, ари ҳара излаҳазхозеи, иҳәеит адау. Алыгажә ашәарахқәа еиҿыҟьҟьа ишыкнаҳаз аниба, уамашәа ибеит, аха уеизгьы деиҵамхакәа:
– Уажәы абнаҿы уаҳа сымбеит акәымзар илсымцози – иҳәеит алыгажә.
Адау дааҵҟьан – уара абраҟа уаагыл, сара абна илоу ашәарахқәа зегь абрахь илсцап, уара абраҟа урҭ аанкыл, – иҳәан адау абна длылабга дцеит. Уаҟа џьдук ныҵжәаны дгьежьуа – дхынҳәуа абна днылалан, уахьынтә шәарахс иҟаз зегьы рырҳаны алыгажә идицалт. Алыгажә днаԥшызар ашәарахқәа ҵыхәаԥҵәарак рымаӡамкәа ишизаауаз ибеит, еиҳарак бнаҳәа дук ахы иқәкны аҿаанахеит. Дшәан аҵла амахә дҩахьынҳалан, аарлаҳәа иԥсы ацәигеит. Абнаҳәа ӷьны ишааиуаз, ахы аазнымкылакәа алыгажә сицрасны деихысҵәап ҳәа иууаӡа иԥаны, ахы анаҟьа, ахаԥыц дуқәа аҵла ашьапы иналашьшьы ицеит. Икәалкәало иаакынхалт уаҟа.
Алыгажә аҵла дахьықәтәаз ҷынҷа хәҷык аҵлагәаҩара ишҭатәаз ибан икны иманы аҵла дылбааит. Адау абна дылҩырны данааи бнаҳәак амыдара шәарах анимба:
– Иабаҟоу, сара иудысцалаз ашәарахқәа зегьы? – ҳәа дизҵааит адау.
– Абар уара абна илуцаз ашәарахқәа абри аҳәеи, абри аҵыси роуп, уаҳа сара акгьы сымбеит. Абнаҳәа абан иахькнаҳау, аҵыс абар иахьыску иҳәан, инаиирбеит адау. Адау дгәаан:
– Ари аҵыс иукыз уара уеиԥш иччиоу акы ауп. Изхәарҭоузи ари иҳәан, дбарбаруа далагеит.
Ҭаҷкәым аҵыс иикыз наирԥрын адау ибжьы наиқәиргеит:
– Абри аҵыс абыржәыҵәҟьа унашьҭаланы иумкыр аҵыс еиԥшу уара уоуп иҳәеит алыгажә, гәаныла адау дихыччо.
Адау ари аахьымӡӷишьан аҵыс днашьҭалт, аха иауизкыхуаз. Нас ркәац зегьы адауажә иҟәаҟәа инықәижьын еиманы адау иҩныҟа ицеит.
Адау абӷьааҳәа акәац аиҿыҟьҟьара, архиара далагеит; алыгажә абнахь дишьҭит еиха дук иҭаны мҿы аагараҳәа. Алыгажә аиха ду аарла
ирҳәазон. Насгьы абнахь дахьцоз даараӡа дшәон. Аҵлақәа уи изԥҟомызт, нас даалаган аҟарма ылихын еидиҳәалт, ирацәаӡаны аҟарма аҵлақәа ирыкәиршеит, аха алыгажә данымааӡа, дцеит абнахь.
– Араҟа узҿузеи ҭаҷкәым? Даара акрааҵуеит сара сузыԥш-уижьҭеи аниҳәа, сара аҵлақәа рацәаны еидысҳәалт абарҭ зегьы ыҵжәаны уахь аҩныҟа иназгарацы сҭахын иҳәеит ҭаҷкәым.
Уара арҭ аҵлақәа зегь ноугаанӡа ҳәа сара сыԥшума, – иҳәан ҵла дуӡӡак ааҵжәаны аҩны инеиган, амца агәгәаҳәа инеиқәиҵан, акәац нақәжьны иӡит.
Акрыфара аамҭахь ианнеи адәны краҳфап иҳәан, алыгажә днеины амӡырхаҿы атыша ахықәан дтәеит. Адау бнацә дук ӡны инаганы имҵаижьт.
– Акрыф! Узхара ыф! – иҳәеит адау. Алыгажә абна, абра днамцклас-аамцкласшәа иуит, аха иауизыфахуаз. Адау имырбакәа акәац днагәҭасын зегь наҟ атыша иҭаижьт. Адауажә уи ибамоу иара ажәжәаҳәа акәац иҿҳәо афара даҿын.
Адау днаԥшын алыгажә кәац шимҵамыз аниба, дырҩагьых, кәац жьыхәҭа дук наимҵаижьт, убригьы маӡала наҟ атыша иҭаижьт.
Акранырфа аҩыџьагьы ашәшьыра иҵатәаны рыԥсы ршьон. Адау абри алыгажә дизеилымкааит, иҵабыргыҵәҟьаны амч змоу уаҩу, ус амала гьангьашк иакәу. Аха уеизгьы иӡбеит дишьрацы. Адау дааҟәындҟәындит, абри алыгажә даныцәалакь аӡыршы иқәҭәаны дибылразы. Ари адау иҟәынд-ҟәынд бжьы алыгажә иаҳан уи ауха дмыцәаӡеит. Ауха ҭаҷкәым дҩагылан иара дахьиаз қыдбажә дук нышьҭаҵаны иуапа нақәыршәны иара хара аҵла даватәаны дыԥшуан. Адау қәаб дуӡӡак ӡыршыла ирҭәны даҵақь днеин алыгажә дышьҭоуп ахьигәахәуаз агәырқьҳәа инақәиҭәеит. Дызблит иҳәан днахынҳәын иҩны дныҩналан, днышьҭаланы дыцәеит. Ашьжьымҭан ҭаҷкәым адау дахьышьҭаз днеин: – иаха даара ашоура сакит; иаха шаанӡа аԥхӡы сылҩры ицон, ԥхыӡ бааԥсқәакгьы збеит иҳәеит.
Адау абри уамашәа ибеит, аха акгьы имҳәеит. Иӡбеит адырҩауха аихаҵәы ршны илҳәаны дишьразы.
Алыгажә адырҩаухагьы дмыцәаӡакәа дҷаԥшьон, адау дырҩегьых ак шизиуаз дырны... Ауха адау аихаҵә ду ршны иманы днеин алыгажә дышьҭоуп ахьигәахәуаз, ақды ауапа ақәршәны иахьышьҭаз, аҽыҩҳәа иналаиршьшьит. Дысшьит иҳәан дцаны иҩны днышьҭаланы дыцәеит.
Адырҩаҽны шьыжьы ҭаҷкәым адауы дахьышьҭаз дныҩнашылан, – ааи иаха аӡ аасысын, сыдмырцәеит иҳәеит.
Адау дшәеит: ари ауаҩы аӡыршы иқәысҭәан, аԥхӡы сылҵит иҳәеит, аихаҵәы ршны илсҳәан, аӡ сыцҳаит иҳәеит. Агәырқьҳәа даақәԥсычҳаны, абри ҭархашьас исҭарызеи ҳәа дхәыцуа далагеит. Адау агәырқьҳәа данықәыԥсычҳа алыгажә убри ахԥша днышьҭнаԥаан ахәыблы даннакьеит, убраҟа ахәблы днахьынҳалт. Ари адау иџьеишьеит, абри алыгажә иҟаиҵози ҳәа.
– Иҟоуҵози уара, ахәблы узахьынҳалоузеи анихәа, – амла сынҵәоит, иахьа акгьы сымфаӡацт, араҟа схаԥыц хны, уара усфап ҳәа сгәы иҭоуп иҳәеит ҭаҷкәым. Адау дшәеит.
– Иууазеи уара, азаара узаама, уажәыҵәҟьа краҳфап иҳәеит адау.
Адау алыгажә дааргәыбзыӷны даалбааиган акрыфара иналагеит. Алыгажә абнацә ду имҵажьыз жьыхәҭа хәҷык аамаԥиҟан аарлаҳәа ифеит. Аҩны аҩнуҵҟа дтәан, иааигәа тыша ҳәа акгьы ыҟамызт иахьҭаижьшаз еиԥш, акәац зегь иаԥхьа иаақәхеит.
– Иууазеи, кырзумфозеи аниҳәа адау, ҭаҷкәым ус иҳәеит:
– Ашәарахжьы сгәы ԥнаҵәеит, дау-жьык сфандаз ҳәа сыҟоуп. Адау ари еиԥш ажәа аниаҳа дшәан хыла абна дласын дҩылабга, узцаларгьы уцала ҳәа дцеит. Иҩны, имазара уҳәа зегьы алыгажә иааизынхеит.
Ҭаҷкәым дымццакыкәа, ҭынч адау имазара зегьы ааизикын, аҽқәа инрықәжьны, ирахә гәарҭа ниаԥцаны дхынҳәны иҩны дааит. Ари збаз, изаҳаз зегьы мбатәшәа ирбеит. Ажәабжьны иҟалеит, ҭаҷкәым даара дуаҩҟәышуп, уаҩы гьангьашуп ҳәа. Убри аамҭазы убра ақыҭан ҭаҷкәым иҭыӡшәа акәмзар даҽа ҭыӡшәак рымамызт.
Алыгажәи аҭакәажәи уаа беиахеит уи нахыс, рыԥсы ҭанаҵы қьафла рхы ныҟәыргон.
Хаҵаки ԥҳәыски ыҟан. Ахаҵа Гьанаҽхәоу ихьӡын. Адәахьы дыздәылҵуамызт, иԥҳәыс ддәылылгон.
Уахык дандәылылга, «аҳауеи, Гагра амҩа зкызаалакгьы уоха мҩеба иоуан». Иԥҳәыс, «ҳаи, анасыԥ еиқәаҵәажә ҳкут ҵараҿы иааны абга хәҷы ҳкәтқәа агоит, уара ушәаны уздәылҵуам», – лҳәан, дыкажьны аҩны дыҩналан ашә алыркит. Акукууҳәа аҳәҳәара далагеит Гьанаҽхәа.
– Аи, банаџьалбеит, сынашьҭы, – ҳәа леиҳәан, аха илымуит. Амажәаӡа кәаҳаны, нас ашәаӡак илҭеит. Ҳаҭархух иҭаҵаны иманы дцеит.
Дцо, дцо дышнеиуаз, ӡык дыныҽԥынгылт. Нырцә адау дааҩԥынгылт. Дибеит.
– Иаҳауеи, адоу уааганы усымандаз, – иҳәан, имажәаӡа ааҭихын ахаҳә акәызшәа убас иирбеит. – Абас ухәашхәашаны усырбыҵын, – иҳәеит.
Адоужәгьы иреиҳоз хаҳәык аашьҭихын аӡаҿы ирпыҵпыҵны икаиԥсеит.
– Гьанаҽхәа, арахь уааи, – ҳәа еиҳәеит адоу.
– Иабаҟо скьаҿуп, аӡы схыҵәоит.
Адоу агәыз ҳәа иҽалаижьын аӡы дырны дааит.
– Уааи, сҟәаҟәа уқәтәа, урзгап, – иҳәеит.
Гьанаҽхуа адоу иҟәаҟәа дықәтәеит.
– Уара анасыԥда, рацәа уласуп, – иҳәеит адоу.
Сара сласӡам, хыхь сыбӷа ашаха аханы исыхоит, – иҳәеит Гьанаҽхәа.
– Адоу ус иҳәеит:
– Иоушәыжь ҳәа раҳәа – иҳәеит.
Гьанаҽхәа аӡаӡ иман, иҳазырҭра иааҭихын, дахьықәтәаз ибӷа ахәырч ҳәа иалеиҵеит. Адоу дыҳәҳәеит.
– Иоушәыжь ҳәа раҳә, – ҳәа еиҳәеит. – Ааи, аф усааит, иабахәа, ухьамҭазаапе, – иҳәеит.
Адоу иҩныҟа диманы дцеит. Гьанаҽхәа иоуп ииго.
Ауха акәац қәабк азна ижәит, ԥлакьк азна амгьал иӡит адоу.
– Гьанаҽхәа, ҳамгьалгьы ӡит, ҳкәацгьы жәит, аԥҳал аахәаны ҳаԥшьаҭрахь уцаны аҩы ҳзаага, – иҳәеит.
Гьанаҽхуа аҩы шаҟа иааимгара, аԥҳал ефергь ҳәа дақәҳауа игеит.
– Зымцахә ыцәаша исырҭәыр, исызгом, – иҳәан, аҵәы ааихуан аҳаԥшьа аҵхра далагеит.
Адоу «Гьанаҽхәа!» – ҳәа ҿиҭын, «иууази?» – иҳәеит.
– Аҩы ааг! – иҳәеит.
– Абаақ аԥҳалала излаҳазхози, аҳаԥшьа ыҵхны иназгап, – иҳәеит.
Адоу изымчҳаит, дынеин адоу аҳаԥшьа ахы кны дахан иҵихит. Гьанаҽхәагьы дыгәаан иԥҳал кажьны днеит. Адоу дыргәыбзыӷуа далагеит Гьанаҽхәа. Рхәы дырхиан крырфеит. Адоу имҟаҟаӡамкәа ифон, Гьанаҽхәа афергь ҳәа ҿахрак ифеит. Адырҩаҽны шәарацара ицеит. Адоу ус иҳәеит:
– Сара ахахьы сцоит, уара абра амҩа кны утәаз.
– Адоу дцан шәарахс иҟаз ишеибакәу зегьы ижәиҵеит арахь. Гьанаҽхәа дшәан, даԥырҵит. Дахьаԥырҵыз баажәк ыҟан, абаажә аҿы ишыбзаз ҷынҷак икит. Адоу ашәарах алапҟьа рылеиҵан, қәабк иазхашаз акәац иоут. Адоу дгәаан, уара, уанаџьалбеит, ушәаны узаԥырҵзеи ҳәа еиҳәеит.
– Ҳаи, уанаџьалбеит, уара ԥшь-шьапык зҵаз укит, сара жәҩала иԥыруаз сацԥырҵны искит.
Адоу иџьеишьеит. Еиманы ицеит аҩныҟа. Иахьнеиз, рыфатә ҟарҵеит ахәылбыҽха.
– Гьанаҽхәа! – иҳәеит адоу. – Уоха акранаҳфалак уара ухы ааганы саҳә иадкыл, – иҳәеит. Гьанаҽхәа рыцҳа ицәымыӷхеит, аха иааг. Ӷәцәмаҟьак ҟаиҵеит. Адоу дышьҭалеит, Гьанаҽхәа иҟаиҵаз аӷәцәмаҟьа ихы иадиҵеит. Адоу иаҳә икылҟьаз Ганаҩхәа ихы иасуан, адоу Гьанаҩхәа дыԥсит ҳәа дыҟан, данааԥшы, дышықәтәаз дибеит.
– Уԥсы ҭоума, Гьанаҽхәа? – ҳәа иҳәеит адоу.
– Уи азы «иҟ»-гьы сымҳәеит, – иҳәеит Гьанаҩхәа.
Адырҩауха крынырфа ашьҭахь ишьҭалеит. Гьанаҩхәа ус иҳәеит:
– Уахатәи уара аус умоп са сҿы.
– Ибзиоуп, – иҳәеит адоу, ихы адиҵеит Гьанаҽхәа иаҳә.Абаҩқәа иман Гьанаҽхәа. Акакала ҟәақ ҳәа ихы дасуа. Ихы бамба ақәчааны иҟалеит. Ус иҳәеит:
– Ишԥаумбо, адоу, уареи сареи еҳе ачҳара змада?
Уожәы Гьанаҽхәа диргәыбзыӷуа далагеит, дифар ҳәа дшәаны.
– Уаала сыҩныҟа, уожәраанӡа уара сусасын, уошьҭа уара усысасыз.
– Шьахуп, – иҳәеит адоу.
Еиманы аӡаҿы инеит. Еиманы ишнеиуаз аҩны ааигәара днеиуа даналага, «ара уаагыл, сара сцап, сыԥҳәыс асас даҳзаауоит, афатә ҟаҵа, быҩны еилырга ҳәа ласҳәап» – ҳәа.
– Шьахәуп, – иҳәеит адоу.
Дыцеит Гьанаҽхәа. Иԥҳәыс лҿы дахьнеиз, «аи, банаџьалбеит, абасгьы, абасгьы дыжьаны адоу даазгоит, бара быҳанџьар макьаҿы ихуа бтәаз, сара хыхь сықәлоит алаӷәра», – иҳәеит.
Ишиҳәаз еиԥш егьиуит. Дықәланы дықәтәаны дыԥшуеит, адоу даауазар ҳәа. Дышыԥшуаз адоу даауа далагеит. Аҩны амӡырхаҿы данаақәла, «ҳаи, Гьанаҽхәа, ухаҵкы сцааит, аакьыскьа доу жьык сымфацызт», – лҳәан, аҳанџьар кны адоу дизыҩит Гьанаҽхәа иԥҳәыс. Адау дшәан дыҩны шәаԥыџьаԥы хыжәжәо дышнеиуаз абга хәыҷы иԥылт.
– Аи, дауажә, уанаџьалбеит, иухьзи? – ҳәа изҵааит.
– Исыхьыз, Гьанаҽхәа иԥҳәыс сылфон, лҳанџьар кны дсышьҭалан, сыԥсы лцәызгеит.
– Абаакы, уара Гьанаҽхәа иԥҳәыс уара улыршәо данбаҟалеи? Сара снеины икәтқәа ҭыҳәҳәаны ианызгоз дшәаны дыздәылҵуамызт, дхаҵа ӷәӷәазар, уаала – аҳәеит абгахәыҷы.
Адоугьы аҵыхәа кны дышьҭалеит. Дышыԥшуаз дырҩагьых абга хәыҷы адоу дышаанагоз ибеит Гьанаҩхәа. Гьанаҽхәа иԥҳәыс ус лҳәеит:
– Абга хәыҷы, ухаҵкы сцааит, ҭынхас исымаз уара уакәын, – ҳәа дашьҭалт лыҳанџьар кны.
– Аи, сыжьаны саанагазаап абга хәыҷы, – иҳәан, аҵыхәа шикыз ирыҳәҳәа аҵла иананиҟьан иладцхәала ицеит.
Быжьҩык аишьцәа аҟан. Рашьа еиҳаб Шьаҵарԥеи ихьӡын. Абыжьҩыкгьы рҽеибыҭаны идәықәлеит ԥҳәысҳәара ҳәа. Амҩа ианыланы ишнеиуаз, адауы аҵла дықәланы ажь шҿихуаз (иԥҳәыс ҵаҟа даҵагылан) инаивалеит. Ус реиҳәеит:
– Шәара уа инеиуа абыжьҩыкгьы ԥҳәысҳәара ицо уаауп ҳәа сыҟоуп. Ҩыџьа сымоуп, егьырҭ ҟасҵаанӡа шәаангыл!
– Ҟаҳ, ҳара уаанӡа ҳазаангылом, – ҳәа амҩа дырҩагь инықәлеит.
Дырҩагьых ишнеиуаз адауы ара дықәланы иширшәоз, арҭ хәдаҟа иҩеихьнылеит. Иԥҳәыс ус лҳәеит:
– Хәҩык сымоуп, ҩыџьа ҟасҵаанӡа шәаагыл, – лҳәеит.
– Уаанӡа ҳзаагылом, ҳара ҳцоит, – ҳәа амҩа иқәлеит.
Ишнеиуаз дырҩегьых адауы акакан ширшәшәаз нарҩхьнылеит . Иԥҳәыс ус лҳәеит:
– Аӡӷабцәа сымоуп сара, – ҳәа ралҳәеит.
Абжьҩыкгьы ихынҳәны адауы иҩны инеит. Иахьнеиз, арҭ лҵәахит. Адауы аҵлашьапы аҵхны ашҭа иқәижьит. Дааины дыҩналеит.
– Бара, ԥсуа фҩык саҳауеит, – ҳәа леиҳәеит.
Адауы иԥҳәыс инаганы, еиҳабы-еиҵбыла риарҭақәа ҟаҵаны лыԥҳацәагьы рыхқәа еилаԥсаны ишьҭарҵеит. Нас адауы зегьы аныцәа ашьҭахь иеиха амца иҽҳәаҵаны иҟаԥшьӡа иршит. Ашә аартны данаалагыла, ус ибжьы иргеит, ицәада, ицәамда ҳәа.
Дцан имаҳә иҽқәа зегьы нирҵәеит, иаҭа ашә данаалагыла, ицәада, ицәамда ҳәа данразҵаа, умаҳә Шьаҵарԥел дыцәам ҳәа еиҳәеит. Дызмырцәазеи аниҳәа. Уҽқәа ахьҭакыз дыдмырцәеит.
Дыцеит адоу иҽқәа рҭархара. Нас арҭ аҽеибыҭара иалагеит.
Дырҩагьых ицәада, ицәамда ҳәа иаҭа ашә данылагыла, умаҳә Шьаҵарԥел дыцәам ҳәа иҳәеит. Дызмырцәазеи ҳәа аниҳәа, аҵла иқәыз укәтқәа ҿырҭуан, дыдмырцәеит…
Нас арҭ рҽеибыҭаны ицеит.
Иҟан быжь-ҩык аишьцәа. Рашьа еиҵбы Хәаччиа ихьӡын. Абарҭ аишьцәа рқыҭан дынхон аҳак. Ргәылараҿтәи аҳҭынраҿы адауы дынхон. Абри адауы аҳ иқыҭа дчычаны дыҟан, есымша уааԥсыралагьы, рахәлагьы, нхамҩалагьы аԥхасҭа риҭон.
Ақыҭантәи аҳ ԥҳак диман, аха леиԥш зеиԥшраз егьырҭ ақыҭақәа рҿгьы дузыԥшаауамызт, убасҟак дыбзиан, дыԥшӡан. Абри аҳ ҳәахьас иман адауы дыкны дизаазгаз иԥҳа дииҭон. Арҭ аишьцәа зегьы рҽаныршәеит адауы иаагара, аха ирылымшеит. Рашьа еиҵбы «Сара даазгар исышәҭауазеи?» – аниҳәа «Уара акыр улшома?!» – рҳәан дара ччархәс дҟарҵеит.
– Шәара шәыччоит, аха сара сыҽԥысшәар сҭахуп, – иҳәан, дҩықәлан аҳ иҟны днеит… Дахьнеиз аҳ ус иеиҳәеит, «Адауы дыкны иаагараҿы саргьы схы ԥысшәарц сҭахуп», – иҳәеит, – «Амала аҵәымӷи, ажьаҳәеи, аихеи сыҭ», – иҳәеит.
Аҵәымӷи, ажьаҳәеи, аихеи аҳ имоуа дыҟазма, закәыхи, инаииҭеит.
Хәаччиа дҩықәлан адауы иҟны днеит. Адауы имӡырхаҟны ҵла гәаҩак гылан. Хәаччиа уи аҵла днадгылан аԥҟара далагеит. Адауы даадәылыҩрын уаҩы ишимбац дҟааит.
– Аԥсуа ччиа сашҭа уҭыҵ, игәаӷьын ушԥаҭалеи? – ҳәа дхәааит.
– Уаагыл, иаасараӡа, амаланыҟәа ҟасҵар сҭахуп, – иҳәеит Хәаччиа.
– Уи амаланыҟәа ҳәа узҿу шԥаҟоу? – ҳәа адауы дҵааит.
– Ишԥаҟоу умои, аҵла гәаҩаны иҭысхуеит, абарбалқәа аҵасҵоит. Улҭартәаны ахҩа анахасҵалакь, нас амацара иныҟәоит, – иҳәеит Хәаччиа.
– Ҳоҳ, ус акәзар, сара сзынгьы ак ҟаҵеишь, – иҳәеит адауы.
Хәаччиа даалаган амаланыҟәа ҟаиҵеит.
– Уааи, адауы, уҭатәа шьҭа! – иҳәеит. Адауы длеин дыхәхәаӡа дылҭиеит. Нас Хәаччиа ахҩа леиҭан, ҵәымӷла ирыԥхны ичаԥеит, адауы дзыҵымҵуа.
– Уагәҭас, нас ахала идәықәлоит, – иҳәеит Хәаччиа.
Сагәҭасуеит ҳәа адауы даныҩеиха, аҵәымыӷқәа илалеит. Аӷу-ӷу ҳәа дхәааит аԥсуа ччиа сышԥоужьеи ҳәа.
– Иузызуз закәу еилукаарц уҭахызар, изакәу уи ауп, сара абжьҩы-еишьцәа рашьа еиҵбы Хәаччиа соуп, укны аҳ уизназгарц иҭаххеит исылшозу, исылымшозу гәеиҭон, – иҳәеит Хәаччиа.
Нас игәаргәалеи днагәыҵасуа мацара иманы аҳҭынраҿы дааит.
– Ари закәузеи иааугаз? – иҳәан аҳ иџьеишьеит.
– Ақыҭан иҟоу аҳцәа зегьы еизумгакәа ари закәу усырбаӡом, – иҳәеит Хәаччиа.
Аҳ даалаган, ааигәа-сигәа иҟаз аҳцәа зегьы еизигеит. Хәаччиа даалаган ус реиҳәеит:
– Шәаалаганы еихаҵәык иҳаракны иарсны иҟашәҵа. Са снеины хыхь сықәтәоит. Сыҵаҟа амца рацәаны еиқәшәҵа. Абӷьааҳәа ишиҳәаз иҟарҵеит. Иара днеин хыхь дықәтәеит.
– Уажәшьҭа зегь шәаԥхьа сашьцәа неины иаазгаз хдыртлааит, – иҳәеит.
Иашьцәа неин ани иааигаз хдыртлеит. Ианхдыртла, адауы дааҭыҩрын ажәлар нирҵәарц дрылагьыжьуа иҿааихеит.
Хәаччиа дахьықәтәаз ибжьы иргеит:
– Уаазгаз ара сыҟоуп, Хәаччиа соуп.
Адауы дыҳәҳәан аихаҵәы днахьынҳәазала, аихатәы шымзи, дыблын, ианаауижь амца агәҭа длалаҳан, длеиқәыблы дцеит.
Аихаҵәы аныхьшәашәа, Хәаччиа инапы аакәыршаны длалбаан, аҳ иԥҳагьы, ималгьы, иҳәынҭқаррагьы – зегьы иара игеит.
Хаҵак дыҟан, шәаргәындак иакәын. Иара дшәаны дыԥсуан. Ихала аӡкаҭәараҵәҟьа адәахьы дыздәылҵуамызт ианааилашәшәлакь нахыс. Иԥҳәыс лакәын ддәылызгоз. Хәалԥазык, иаалашьцоны, иԥҳәыс дицны дахьындәылҵыз ажәҩан кахаа иҟан, егьиуан. Ажәҩан дҩаҵаԥшын аеҵәақәа ианиба, ус иҳәеит:
– Ааҳ, анаџьалбеит Егри Гагреи амҩақәа кызар ишԥаҟаларыз, – иҳәеит.
– Уара, уанаџьалбеит, Егри Гагреи амҩа укуа уҟоума, ачхәра ҳәа уздәылҵуам, судгыланы усырчхәуеит, закәузеи иуҳәо! – лҳәан, иԥҳәыс даагәаан, аҩны дааҩналан, аҩнашә лалыркы дааин длатәеит. Ари куркуазын акәын, ашоура бааԥсы ыҟан. Ари иара адәахьы дынхеит, дыҩналмыжьлеит иԥҳәыс.
– Уаау, уау, уау!» – шиҳәаз, дшуазыруаз, дшыхазыруаз, арахь дшәаны дыԥсуеит, иԥҳәыс дналышьҭуам, Лара ашәқәа лхаркны, дышьҭалан дыцәеит.
Ари ауазырра даҿуп, агәаҟра даҿуп, дгәамҵуеит ахырзаман дақәшәеит. Ус ишеит, имшаӡо аҵх убахьоу! Ианша, дӷьазкын дыҟамзи, дамхацәеит. Егьи усҟан, уи аамҭазыҳәан, иара жә-заҵәык иман, иҿаԥараҟны иҿаҳәазаарын, амни ижә ргарц аӷьычцәа ааины итәазаарын. Арҭ ауха аӷьычцәагьы егьырзымгаӡеит ари иара уар-уар ҳәа аухантәарак ашә дадтәалан, до, ибжьы гон до, арҭ аӷьычцәагьы шәан ажә рзымгеит. Ианша арҭ аӷьычцәагьы илықәлан, абнахь ицеит. Аригьы, ианша, лабашьа дук иман, надаада днақәиан дыцәеит. Даныцәа, ани илеижьа икылыҩруаз агәақь ҳәа амҵ рацәаӡаны идтәалеит. Амҵ анидтәала, ианиқәтәа, атах ҳәа абас амҵ сҟәысцоит ҳәа илабашьа анааиҟьа, амҵ ишьит, ԥшьынҩажәи зежә мҵы ишьит зныкҟьарала.
– Ҟоҳ, са сфырхаҵоуп, – иҳәеит, – ԥшьынҩажәи зежәҩык ауаа сшьит, – иҳәеит, – иахьарнахыс са сықәҵит, сцоит, – иҳәеит.
Дықәҵит, дцеит. Ари дышнеиуаз, ани ауха ажә зӷьычырц иҩны инеиз абнаҟны иахьылатәаз, акрыфара ишаҿыз дларыхҭыгәлеит. Ари илаба надаада ианиҵеит «ԥшьынҩажәи зежәҩык напҟьарак ала изшьыз ауаҩ соуп! ҳәа.
Абра абри илабашьа абас анҵаны икуп, алаба ду лабашьа дук икыуп. Анҭ аӷьычцәа ари ас данырба, ари илабашьа ианыз анырба, «ҟоҳ, ари митәык иоуп, ҳанирҵәоит, умбои!» – рҳәан, рыхәгьы ымфаӡакәа
аҟәақ ҳәа иасны ирҳан, арҭ ықәҵны ицеит. Иара длатәан изхара ифеит, егьит, анҭ аӷьычцәа ирцәынхаз рхәы мачхәызма. Акрыфаны, егьины даагылан дышнеиуаз акәымкәа аҳак иашҭаҟны дҭанагалеит. Аҳ иашҭаҟны дахьнеиз арҭ ауаагьы (аӷьычцәа) уа инеины итәазаап, арҭ ирҳаны ицаз, ари ижә зӷьычырц ауха иашьҭаз. Урҭгьы уа итәан. Иахьтәаз нас иҟарҵоиз. Ари ԥшьынҩажәи зежәҩык зшьыз ҳәа илаба иануп, ари еиԥш ахаҵара зуз уа днеит. Ари еиԥш ахаҵа, ахаҵа бзиа даниҭаа, аҳ ихәы цәыригеит, егьит. Убра дара рааигәараҵәҟьа абжьас амазаап, абжьас, бааԥыск, ауаа ирԥырхаганы егьины, абжьас амазаап. Ари аҳ иҿы ҳаҭыр иқәрҵан, егьин ауха иарҳәеит, абас, абас, абас, абра уаҵәы азын уаҳҭахуп, уара уеиԥш ахаҵа ӷәӷәа данҳау, абри абжьас аҟны уара уаҳҭахыуп ҳәа иарҳәит аԥшәмацәа.
– Оуа, оуа, оуа! – иҳәо далагеит иара дшәан.
Ари ас иҳәо даналага, абжьас азы дмақаруаз џьыршьеит аԥшәмацәа.
– Аа, ари ҵабыргынгьы хаҵа ӷәӷәак иоуп, жәбама! – рҳәо иалагеит.
Ауха уа дыҟан. Адырҩаҽны ианааша, ала рыманы апҟаҩ ҳәа абна илалт. Абна илалан ишынабакәу зегьы анахь, арахь ала ҵырган ирулакь амни абжьас иааиуазаргьы иааиуеит ахьыргәахәуаз (ани хаҵа ӷәӷәан усгьы до!) ани уа днаган ддыртәеит. Ари уа днаган дандыртәа, дшәан хыхь ҵла хаԥачашәа акы ыҟан, хыхь амни аҵла хаԥача дхалан дықәтәеит. Уа дшықәтәаз ани абжьас ала илырцеит, агәақь ҳәа ирханы ишааиуаз, абри дзықәтәаз аҵла аҵаҟаҵәҟьа инеин итәеит. Ари данлахәаԥш, дшәан, иԥсы маҷхан, агәақь ҳәа далыҩрны абри абжьас дақәҳаит. Абжьас данақәҳа, аԥрыцәқәа ааилагуаны икын ишьапы адирӷәӷәалт. Аҟәақ ҳәа иаша ирҳан даманы идәықәлеит абри абжьас. Арҭ ажәларгьы хыҵны ари абжьас иашьҭамзи, еигәныҩын, иакәшеит. Ари ауаҩ дшәаны аҵла далыҩрны дақәҳаит рҳәаз џьушьома, абжьас икит рҳәеит. Ажәлар еизеит, ари хыхь ибжьас дақәтәоуп, ауаҩ аӡа ду даманы ицоит, аԥырцәқәа икыуп иҽырӷәӷәаны. Арҭ ажәлар ахьӡап лабала-ламсыла аҟәақ-чақ ҳәа иасуа иалагеит.
– Уара, ус ҟашәымҵан, зынӡа ишәымшьын, аԥсы шҭоу аҳ изысгароуп, – иҳәеит иара. Иԥсы анилала ииҳәо умбо!
Ирҳәынҷан ирыманы аҳ иҿы инеит. Илеизар, ари абжьас икит, уара! Анахь дшәыргәындоуп ҳәала шьҭа!
– Ҟоҳ, ари иеиԥш ахаҵа бзиа, – иҳәан аҳ иԥҳа дииҭеит. (Аҳ ԥҳа заҵәык диман). Иԥҳа дииҭан, егьин ус ишыҟаз аибашьра ҵысит. Усҟан
ус акәын ишыҟаз қыҭа қыҭала еибашьуан ауаа. Иаҳҳәап, абри Кәтол ақыҭа Тамшьаа ирабашьуан, Тамшьаа Џьгьардаа ирабашьуа, абас аибашьрақәа рыман.
Абри аамҭазыҳәан аибашьра ҳамоуп рҳәан аҳ ауаҩы дизаарышьҭит. Ари ахаҵагьы иӡбахә раҳахьан уаа шәҩык напҟьарак ала изшьыз, абжьас бааԥс зкыз ҳәа. Ари аҳ диԥхьеит.
– Баба, иахьазын ауп узысҭаху, – иҳәеит.
Ҽы-ӷәӷәа дук длаган длақәдыртәеит, деиқәыршәаны ар ицырҵеит. Еибашьра дцоит ари ауаҩ уажәы.
Ари аҽы-ӷәӷәа дақәтәан днеиуеит, аха аҽы атәы ҳәа акры идыруама?! Дышнеиуаз ҵла наак даднагалан, абас амахәҭагьы хижәеит. Иаразнак икыджәаны игеит. Уи амахәҭагьы ус икыуп, абас икамыжькәан икыуп. Ааи, до, ар агәақь ҳәа иман дцоит. Уаҳа еибашьра ҟамҵаӡакәа, аӡәгьы дҭамырхаӡакәа, даушла иршәаны мацара раӷацәа шынеибаку зегьы ԥхеиҵеит. Даргьы (аӷацәа) ари иӡбахә анраҳа, ишәан ицеит ирҳаны. Уахьынтәи дхынҳәны данааи, «саҳрагьы уара иумаз” ҳәа еиҳәеит аҳ. Иԥҳа диимҭахьаз, уажәы иаҳрагьы ииҭеит. Уи анаҩсан ари дшәаргәындоуп ҳәа аҩныҟа дназмышьҭыз ԥыхьатәи иԥҳәыс иӡбахә лаҳаит. Ари дахьыҟоу еилылкаан дааит. Иара дахьыҟоу снеироуп лҳәан, аха ус аламала дызнеиуама, аҟарулцәа ахагылоуп, ус аламала уаҩ днарышьҭӡом.
– Снашәышьҭ абааԥсы, – лҳәеит.
– Моумоу, иҟалом, – рҳәеит
Ари ианылмуӡа, аҟарулцәа ҩыџьаҟа иара иҟны ихалон адырра ирҭеит.
– Уара, абас ауп иҟоу, ԥҳәыск дӷьаҵәы-ӷьаҵәуеит, уара уҟны дааир лҭахуп, – ҳәа иарҳәеит.
– Даашәышьҭ! – иҳәеит.
Днарышьҭит.
– Уара аҵаццы, уара ашәаргәында, абра уабаанагеи? – лҳәеит.
– Бара ибгәаламшәаӡои Егри Гагреи рыбжьара амҩа кызар иахәҭаны ишыҟаз анбасҳәаз, ибгәаламшәаӡои? – иҳәеит.
Иџьыба абас дылҭаԥшын, инапы азна аԥара ааҭыхны, инаганы илиҭеит.
– Абри бара бхы аланыҟәыбгоит, наҟ бысԥырҵны бца! – ҳәа леиҳәеит.
Днеиԥырҵны уигьы наҟ лыҩныҟа дцеит. Иара аҳ иҭыԥ аниоу, усгьы уа даанхеит. Аҳ иеиԥш, иаргьы дынхо-дынҵуа, абас қьаф иманы, агәырӷьара иманы дҟалеит.
Ҭакәажәык дыҟан, ҷкәына заҵәык длыман. Амала ани аҷкәын дшәаны аҩны дыздәылҵӡомызт. Дшәон цәгьала иҳәеит. Иан умшәан лҳәеит, анс лҳәеит, арс лҳәеит, аха димыхәеит. Лкәытқәа, лыкәҷарақәа абгахәыҷқәа ирфон, аха иара дшәаны абгахәыҷқәа изшьуамызт. Иан лгәы ԥҵәаӡеит.
Ари иан ҽнак даалаган акәакәарқәа ҟалҵеит. Шыла хәыҷык амакәан илҭалыԥсеит, ашәаӡак ҟалҵеит. Иара дааин длыхәаԥшуеит. Илулакгьы абарҵахь дналыԥхьан, афырҳәа лара даагьыжьын ашә аркны, днеин дцеит. Иара дӷырт, дӷырт, дӷырт, аха иага иундазгьы дыҩналмыжьлеит. Илырхиаз имакәан аӡаӡгьы, ааҷагьы ҭан, абарҵаҿы аҭӡамц иадкнаҳалан. Аҩнуҵҟа данзыҩнашыла, амакәан аакнихын, иҟәаҟәа иҩықәиҵан ддәықәлеит. Дшәот, дӡыӡот, аха уаҳа царҭа анимо ддәықәлан, дцо, дцо ашарккараз ӡ-дук дынхықәгылт. Дахнықәгылаз нырцә данықәыԥш, адауы даахықәгылан дибеит.
– О, уара, аԥсуа ччиа, уааины аӡы сырга! – ҳәа иҳәеит ихәеит ани адауажә.
– Моумоу, сара узга сыздырам , аха адауажә, уара уааины сырча! – иҳәеит аԥсуа.
Убри аамҭазы адауы игәахы ааибакын, длышьҭасын, хаҳәык аашьҭихын, иааилаирӷәӷәан, аҵәҵәаҳәа аӡы алихит.
Ари уи аниба, длеиҳәҭҟәыҟәлан, имакәан ашәаӡа ааҭихын, ашәаӡа ааирҩан, аӡы лалихит.
Адауы длышьҭасын даҽа хаҳәык аашьҭихын, ашыла еиԥш ихәашхәаша илкеиԥсеит. Арии аԥсуа ҷкәынгьы имакәан дылҭалан, ашыла ааҭиган, хәаш-хәаша илкеиԥсеит.
– Ҟаҳ, арии аумак иакәзаап, – иҳәан адауы агәараҳәа аӡы иҽааҭаижьын, даарит. Аԥсуа иҟәаҟәа дҩықәиртәан, аӡы дыригарц иҿынеихеит.
– Ҳаи, уара, заҟа уласузеи! – иҳәеит адауы аӡы агәҭаны днеиуаны.
– Ажәҩан амаа скуп, сҽаусышьҭуам акәымзар убӷа ԥысҵәоит, – иҳәеит аԥсуа.
– Хәыҷӡак уҽааужь! – ҳәа иҳәан иҳәеит, аԥсуа имакәан аҿы инапы лҭеиҵан, иаӡаӡ ааҭихын, иааиган, адау иҟәаҟә иалеиҵеит.
Адау иҟәаҟә аӡаӡ аналала, имыхьуази.
– Ҟоҳ, ҟоҳ, уҽышьҭых, уҽышьҭы! – иҳәеит.
Аӡаӡ адауы иҟәаҟә иаалихын, иџьаба илҭеиҵеит. Ари аӡы дныриган, диманы адауы иҩны длеигт. Аҽны шьыжьымҭан шаанӡа «Аа, ацәа уалҵ, ацәа уалҵ!» – иҳәеит. Адау иоуп изхәо.
Адауы аԥсуа диманы иҿыҩеихан, аҩақәа ахьаауаз длеиган, «Абра утәаз, сара сцаны аҽақәа аасцоит, ианааилак, икы», – иҳәеит адауы. Адауы дцан аҽақәа абна илцаны иманы иҿанааиха, ари аԥсуа ҷкәын дахьтәаз дшәан ҵла гәаҩак дҭалт. Аҵла гәаҩа дахҭатәаз ҷынҷы хәыҷык ибан, амни аҷынҷа хәыҷы даамҵасны икит. Ус адауы дкылыҩры даакылст.
– Ҳаи, уара, анҭ иԥхаҵаны иаасышьҭыз аҽақәа умбаӡеи? – иҳәан аԥсуа диазҵааит.
– Урҭ ирылухузеи, жәҩан иқәу ахыскыз умбои! – иҳәеит аԥсуа ччиа.
– Ҳаи, ари ахәҷынӡа абаҳахәо?! – иҳәеит, аха ари иԥыруа икит, митәык иакәҵәҟьазаап игәахәын, уаҳа илаҿымҭкәа, длагьыжьын дцан, аҽақәа икын иман даакылсит.
– Уца анахь, мҿқәак аага, амца еиқәаҳҵап! – иҳәеит адауы.
Аԥсуа иҿынеихан, аҵла изыҵхузма, изышьҭыхуазма, еизааигәаз аҵлақәа ахгылаз днеин, руак дҩыхәнан, рыкәцәқәа еилаҿеиҳәан уаа дааԥшит. Дыҟаӡам, дыҟаӡам, дыҟаӡам. Ари дабаҟоу ҳәа адауы иҿааихан данааи, аԥсуа аҵла ақәцә дықәтәоуп.
– Узҿуи уара уа? – иҳәан адауы.
– Ак назгар иҳазхом, арҭ шеибаку иааидыскылар мчыбжьык аҟара иҳазхоит, есымша ҳаауама ҳәа сҳәан рықәцәқәа реидҿаҳәалара саҿуп, – иҳәеит.
– Ооҳҳ! – иҳәан, адауы днеин, аҵла ааҵхны иманы дааин, имажәа кәаҳаны иҽҳәеиҵеит амгьал иӡырц. Имгьал анӡы аамҭазы уцаны умгьал ааугароуп ҳәа иҳәан иҳәеит, ддәықәиҵеит иҳәеит. Аԥсуа днеин амгьал ширххоз акәымкәан, иааҳәын иқәҳаит. Дакит. Адауы дыԥшын, дыԥшын, димбеит. Ари дабаҟоу, иҟаиҵозешь анаџьалбеит ҳәа иҿааихан данааи, амгьал даҵажьуп.
– Узҿуи уара ара? – иҳәеит.
– Уара абра исыхьуа иалаган, аԥша иакызу сыздырам, иԥхоуп ҳәа амгьал ақәсҵеит, – иҳәеит.
Адауы длышьҭасын, амгьал аашьҭихын, иман длеин, егьигьы дхач-хачуа дишьҭалан длеит.
Адауы гәыгәымк иман, абни агәыгәым аԥсуа ччиа инаииркын, «Абри азна аӡы аага!» – ҳәа иеиҳәан, аԥсуа агәагәым аашьҭихын, иҿынеихан аҳаԥшьаҿы днеит. Аха ани агәыгәым азна аҩы изышьҭыхуазма? Дшамаҭәамыз аниба, жыгак иԥшаан анышә ажра далагеит. Уи иҽадирхалт.
Ани данимбаӡа, дишьҭалан даннеи, ани агәыгәым ииҭаз уа иҭагылоуп, иара анышә ажра даҿуп.
– Узҿузеи? – иҳәан адауы аԥсуа ччиа диазҵааит.
– Уара ари агәыгәым исуҭаз азна назгар, уара иузхаӡом, сеиҭаахроуп, сцо, саауа сыбжьазаауама? Уи аҵкысгьы аҳаԥшьа шеибгоу иҵхны иназгар, ҳахтәоу иааҭшьны иҳажәлап, – иҳәеит.
– Ҳаи, ас шԥаҟауҵеит?! – иҳәан, адауы днышьҭасын, игәыгәым аҳаԥшьа илҭшьны, азна аҩы ааҟаҵаны иҿааихеит.
Иааин, илатәан акрырфеит, акрыржәит, егьит. Ашьҭахь ари акры злоу уаҩызаап иҳәан, адауы аԥсуа ааҵәак азна ахьы наганы ииҭт.
– Абри ахьы усҭоит, аҩныҟа уца, ухы иархә, – ҳәа еиҳәеит.
Ани аԥсуа ччиа ааҵәак азна ахьы изышьҭыхуа дыҟазма. «Ҳа, ҳа, ҳа!» – ҳәа иҳәан иҳәеит, аҟыр-ҟырҳәа дааччеит иҳәеит.
– Иҟалазеи, узырччои? – иҳәан адауы аԥсуа диазҵааит.
– Ааҳ, анык дсымоуп, абыржә абри ахьы уманы унеины агәараҿ улбандаз дызбаукәхшарыз, ахырзаман, азаман лымшха улбарын, – иҳәеит аԥсуа ччиа.
Адауы ари аниаҳа, длышьҭасын ахьы зҭаз ааҵәа аашьҭиԥаахын, «Амҩа удыруоу?» – иҳәан, «Ишԥасзымдыруеи!» – иҳәан, еиманы рҿаархан аԥсуа иҩны ааигәара адәаҿы инеит. Рыԥсыршьарц иаангылт. Адауы иааҵәа лкаижьын длықәтәеит. Иԥшуа иаатәеит.
– Уажә ҳаицны ҳнеир дшәоит сан. Са сыӡт ҳәа дыҟоуп. Сыԥсы ҭоуп ҳәангьы дыҟам. Са сҩеины адырра лысҭоит, нас иҟоу зегьы ласҳәоит, – иҳәеит аԥсуа ччиа.
Адауы уа дтәоуп, егьи дықәлан дцеит иан лахь.
– Сан, абас ауп иҟоу, даук дсыцаауеит, данааилак, бикәша, бизӡатә, бнапы ыргьыжь, бшьапы ыргьыжь, ааҵәак азна ахьы даҵоуп, инаганы ишьҭеиҵан. Ԥыҭк анҵлак, нан, амла ҳакит, хәҷык ҳҿаҵа ҳәа сҳәоит. Ус анысҳәалак, нан, ишәҿасҵо исымоу уи ауп, жәаха уанцоз адауцәа иушьыз руаӡәы ивароуп исымоу, уаҳа егьсылшом ҳәа, абри ҳәа, – ҳәа иан илеиҳәеит. (Аԥсуа ччиа имч маҷын, аха ихы еиқәшәан, умбо!).
Дцан адауы дааигеит. Иан адауы дикәшо, дизӡатәуа, диеигәырӷьаны диԥылт. Дышьҭыԥоит, дытроԥуеит, азамана лымшха.
Ԥыҭк анааҵ, лыҷкәын даацәажәан, «Сан, амла ҳакит, ас ҳабзыԥшуа ҳтәазаауама, акы наҳзаҟабымҵӡои? – иҳәеит.
– Уан рыцҳа, ишәҿасҵари, жәаха уанцауаз адауцәа иушьыз руаӡәк избжак ауп инханы исымоу, асасцәа сыман, егьи изыбжак урҭ ирҿасҵеит, уи абашәызхо инхаз, уи ауп исымоу, – лҳәеит иан.
Ани анс анылҳәа, адауы дахьтәаз дшәан, «Уҳа!» – иҳәан, дҩаҵыҩрын, апҟаҩ ҳәа аӷьӷьа-аԥԥаҳәа дышҩеиуаз акәымкәа абгахәыҷқәа ҩба ааиԥылеит.
– Уабацо? – ҳәа адауы иазҵааит.
– Сабацауа аума, абас, абас, сызықәшәаз, адауцәа зфуаз сиқәшәан, сицәыбналаны саауеит, – иҳәеит.
– Аа, закәызеи иуҳәо, ани адауы дифуама, дшәаны чхәра дызцома?!. – рҳәеит. – Иан лкәыткәеи лыкәҷарақәеи ҳара инҳарҵәахьеит, аха дшәаны дҳалакьысуам, уара уфара ани изыгәыӷьуа дыҟоума?! – рҳәеит абгахәыҷқәа. – Арахь уаала! – рҳәан, адауы даадыргьыжьын, ишьҭалан рҿаархеит.
Адауы аԥсуа иҩны дазааигәахо даналага, аԥсуа днаԥшны даниба, аԥсуа ҿиҭит ибжьы неиҵыхны:
– Ҳаи, абак, сан уажәшьҭа ибыбаргәи, ҳкәац нҵәеит, шьыбжьон жәаха исшьыз адауцәа ирцәынхаз даауеит, – иҳәеит.
Ас адауы ианиаҳа, абгахәыҷқәа наҟ-ааҟ ивагыланы иааиуаз иааникылан, ишьны инкаԥсаны, еес, узцаргьы уцала ҳәа дыҵбыбны дылҭахәаша абнара дласны дцеит.
Абас иааилгеит.
Хәлатәа ҳәа дыҟан. Ахәа дылатәан иахьа хәлаанӡа, днаҵысны акы иуамызт, ашә аҟынӡа днеиуамызт. Иашьцәа уаа бзиақәан, уаа хандеицәан, анс рҳәеит, арс рҳәеит, аха ани ана ахәа дылартәаны иныҟәгара ргәы ԥнаҵәеит. Уаҳа хәарҭа анимоу, ашыла ԥыҭк имакәан. Иҭарԥсеит, ашәаӡак ирҭан, «Абри мыҩаныфас ига, уаҳԥырҵны ухахьынахоу уца, – ҳәа иарҳәеит. Дышнеиуаз аӡы дныҩҽԥынгылеит, аӡиас ду. Нырцәгьы убри аамҭазы адауы дааҽԥынгылт.
– Хәлатәа! Уааины аӡы сырга акәымзар, цәгьала уҟасҵоит! – иҳәан ҿааиҭит адауы нырцәынтәи.
– Адауы! Уааины уара сырга акәымзар, уара уҟасҵоит цәгьала иҳәеит, – Хәлатәа.
– Уааины сырга ҳәа уасымҳәеи уара! Акәымзар, абас уҟасҵоит!
– иҳәан адауы хаҳәык аашьҭихын, ирҟәыҷын ашылеиԥш ирхәаш-хәашаны икаиԥсеит.
– Уара уааины сырга акәымзар, абас уҟасҵоит, – иҳәан Хәлашәа имакәан инапы нҭишьын, ирҟәыҷны инкаиԥсеит.
– Адауы! Уааины уара сырга акәымзар, уара уҟасҵоит цәгьала иҳәеит, – Хәлатәа.
Уааины сырга ҳәа уасымҳәеи уара! Акәымзар, абас уҟасҵоит, – иҳәан Хәлатәа имакәан инапы нҭишьын, ирҟәыҷны инкаиԥсеит.
– Уааины сырга ҳәа уасымҳәеи, акәымзар, абас уҟасҵап, – иҳәан, адауы ахаҳә аашьҭихын, иааимларӷәӷәаны аҵәҵәаҳәа аӡы ҩалихит.
Хәлатәагьы имакәан ашәаӡа ааҭихын, иааимирӷәӷәан, аҵәҵәаҳәа аӡы ҩалихит. (Хаҳәушәа иирбоит, умбои?).
– Ҟоҳ ари уамак иакәзаап, – иҳәан, адауы аӡы иҽыҩҭаижьын, даан, Хәлатәа ибӷа днықәиртәан, диманы ддәықәлеит.
– Уара, иабахәа, укаамеҭыз џьысшьон, уласызаап асҟак узырласызеи? – ҳәа ус иҳәазаап адауы аӡы агәҭаны днеиуаны.
– Ажәҩан скыуп акәымзар, иаусышьҭыр, убӷа сырхәап, – иҳәеит Хәлатәа!
– Иаушьҭишь даба! – иҳәан адауы, Хәлатәа имакәан аӡаӡ изҭазаарын, иааҭихын, ишилшоз аҟаҵәыҳәа адауы ихәда дахьықәтәаз иалеиҵеит.
– Аа, икы, икы, икы! Ажәҩан кы! – ҳәа адауы даныҳәҳәа, Хәлатәа аӡаӡ аалихит арахь...
Ари адауы дыригеит аӡ нырцәҟа.
– Уаала, шәарыцара ҳцап, – иҳәеит адауы.
Ани дыӷәӷәамзи адауажә. Ари Хәлатәагьы дыӷәӷәоу џьишьоит. Шәарыцара ицан, џьара дганы Хәлатәа диртәеит. Иара абна дылалан, ашәарах ԥхеиҵан, аҳәақәа, амшәқәа уҳәа шеибакәу зегьы аддыҳәа еибарыҩны идәықәлеит. Анҭ аауашәа аниба, Хәлатәа дшәан, сырфоит иҳәан, аҵла дықәлеит. Аҵла дшықәтәаз акәымкәа, аҵыс ааины иқәтәазаарын до, инапы неиҟьан, аҵыс икын, аҵәы иахаркьакьаны ишикыз, адауы дааит. Ари ани адауы иԥхаиҵаз ашәарах, агыгшәыг икуа дыҟазма, зегьы ивеибаҳәа ицеит.
– Иҟауҵазеи, иукызеи? – иҳәан адауы данизҵаа, «Ашьапы зҵаз роума, сара иԥыруаз скит!» – иҳәеит Хәлатәа.
– Са саагылоит ара, уара уца, ашәарах ԥхаҵа! – иҳәан адауы, ари дцан длашьҭала-аашьҭалан, иԥыхьашәақәоз акык, ҩбак ԥхеиҵан, адауы ииркын, ирыманы адауы иҩны инеит. Акәац ржәит, егьит.
– Уцаны аҩы ааган! – иҳәан адауы, Хәлатәа аирыӡ иҭаны аҳаԥшьаҭрахь ддәықәиҵан, Хәлатәа аҳаԥшьаҟны днеит, аҩы стоит ҳәа даналага, дыхбыкьын аҳаԥшьа дҭаҳаит наҟ. Хәлатәа аҳаԥшьа дҭаҳан, дыӡсо аҩы дхыуп. Ари данимбаӡа, адауы днеит.
– Иҟауҵозеи уара, ара узҭоузеи? – ҳәа диазҵааит дыӡсо аҩы дышхыз аниба.
– Аҳаԥшьа аҩы заҟа узҭоу ззарц сҭалеит, – иҳәеит Хәлатәа
Дыҭихын, аҩны дааиган, акрырфеит, егьит. Еиҳа зфаз рҳәан, «Са исфеит еиҳаны», – иҳәеит адауы.
– Уара иеиҳаны иуфазар, ҳанышьҭало абаҩқәа еиҳаны изаҳәҿыҟьҟьо даабап, – иҳәеит Хәлатәа.
Ахшара дызмамыз аӡә дыҟан, Ҵәаҵәмаџь ихьӡын. Ҽнак Ҵәаҵәмаџь адауы диҭааит. (Дишьырц акәхап дзиҭааз). Адауы дааит ҳәа аниаҳа, Ҵәыҵәмаџь дшәан алыӷәра дықәлеит. Адауы днеин днаиҵагылт.
– О, уара Ҵәыҵәмаџь уоума уа иқәтәоу? Узлақәлазеи? – иҳәан адау дизҵааит.
– Ачанахқәа еихаргыла, еихаргыланы срықәланы схалеит, – иҳәеит Ҵәаҵәмаџь.
Адауы ачанахқәа еихаргыланы сықәлоит ҳәа далаган, иԥыххаа икаижьын, даманы ҵаҟа ахәараҳәа икаҳаит.
Ари ашьҭахьгьы адауы Ҵәаҵәмаџь диҟәамҵит. Еиҭа ҭаха иимҭеит, алыӷәра узлақәлаз соуҳәароуп ҳәа дыхҭеикит.
– Аирыӡқәа, аԥҳалқәа еихаргыла, еиҵаргыланы срылақәлеит, – иҳәеит Ҵәыҵәмаџь.
Адауы даалаган аирыӡқәа аԥҳалқәа еихаргыла, еиҵаргыланы срылақәлоит ҳәа далаган, аха иамуит, деиҭакаҳаит. Аирыӡқәеи аԥҳалқәеи еилаԥыххаа икаижьт.
Ани адауы Ҵәыҵәмаџь аԥсуа ччиа ҳәа диԥхьаӡеит. Аха иабаҟоу ари алыӷәра дшықәлаз изеилымкааит. Еиҭах диҟәамҵит, узлақәлаз сауҳәароуп ҳәа дыхҭаикит.
– Сызлақәлаз аиашаҵәҟьа уҭахызар абас ауп: аиха ҵәы амца илақәҵаны иршны, убри иҟаԥшьӡа ианшы слеи слахатәан сахаҵәиуа сықәлеит, – иҳәеит Ҵәаҵәмаџь.
Адауы дылкылсын амца агәақь ҳәа еиқәҵаны, аихаҵәы ду лақәҵаны иҟаԥшьӡа иршит. Нас иҽааилихын уи аиха ҵәы ршы сахаҵәины сықәлоит ҳәа дшаҿыз уа уи аихаҵәы длахаблы дцеит.
Ари ҟалеит ҳабиԥара, ԥшьбиԥара раԥхьа. Ҵәыҵәмаџь абас адауы диигеит. Ҵәаҵәмаџь адауы данишь ашьҭахь дылбааит. Усҟан ауаа маҷын Ҵәыҵәмаџь агәылацәа имамызт иааигәаз. Ҽнак иара х-ҩык ауаа иҭааит. Иҭааз руаӡә Хәыцхәымжә ихьӡын, егьи Хыкәҭаӷь ихьӡын, ахԥатәигьы ҭәыцшьахәар ихьӡын. Арҭ Ҵәыҵәмаџь џьара акы ихәарц рҭахыз имаз имырхырц рҭахызу седроу. Ари иара иҿы ишыҟаз ҽнак мҿык ааҳган, уск аауп рҳәан абна инылалеит. Ишнеиуаз ҭәыцшьахәар иҭәыцшьахәарқәа хиҵәеит. Хәыцхәымжәгьы акыр шифоз хәыцк ааихәлашәан дыԥсит. Ҳаит, исыхьзеи, арҭ сашьцәа шԥанҵәеи иҳәан сҵәуоит иҳәан Хыкәтаӷь ихы даасын ихы ԥҽны илкаижьит. Иаанӡа шәымнеиааит, саргьы дара абыржәы анышә иаҭаны саауеит.
Ажәытә дынхон ԥсуа шәарыцаҩ бзиак. Ари ашәарыцаҩ шьыжьымҭанк иҽааибиҭан шәарыцара дышцац еиԥш дцеит. Ари дшәарыцо абна дшылаз адауцәа дырбеит. Данырба, иааицәажәан ашәарыцаҩ дыркит. Дрыманы маҵуҩыс рыҩныҟа дыргеит. Ари аԥсуа шәарыцаҩ иҟаиҵагәышьоз, адауцәа данрымпыҵашәа, ирҳәоз ҟаиҵагәышьон.
Адауцәа ашьыжь игылан шәарыцара ицон. Ари аԥсуа дгылан мцак еиқәиҵон, мҿык ааигон, абри акәын ус дус имаз. Уаҳа ҟаҵатәы ҳәа акгьы идырҵомызт имч маҷуп егь илшом ҳәа. Арии ашәарыцаҩ игәы иҩнаԥҵәеит адауцәа рыҩнаҟны. Ус дыбналар ашәиҭышәи днарышьҭуамызт, дыркуан, дырмԥшаауази. Уи идыруан иаргьы. Арии хәмҽханк адауцәа шәарыцарахьынтәи рыҩны иааит. Иаиазар, рмаҵуҩы илахь еиқәышьшьы дтәоуп.
– Иухьзеи уара аччиа? – рҳәан еибарччеит адауцәа.
– Исыхьзеи шәымбои сыԥхыӡқәа бааԥсуп ҳаазқәылаз, акы сышәцәагоит, – иҳәеит.
– Изакәызеи уара аччиа узго, умшәан акгьы уагом, – рҳәеит адауцәа.
– Сзыцәшәагәышьои, сара сагаргьы егьаурым, аха сыԥхыӡқәа злаҟоу ала, шәаргьы шәсышьҭаргалар ҳәа сшәоит акәымзар, – иҳәеит аԥсуагьы.
Адауцәа ари ииҳәаз иааиҵанарӷәӷәеит, аха иҟарҵоит. Шьыжьык адауцәа шәарыцара ицеит. Дара шәарыцара ишцазҵәҟьа еиԥш ари аԥсуагьы дҩагылан иҟаҵан имаз ишәаҩақәа наишьаиҵан дҩықәҵны дцеит. Адауцәа рыҩны ааигәара ианааи, арҭ ашьҭақәа рбеит, иргәамԥхеит. Рыҩны ианааҩнала, дабаҟоу рмаҵуҩы, дыҟаӡам. Адауцәа иџьаршьеит. Нас инеидтәалан ус рхәыцт ҳақәҵроуп ҳаргьы, мамзар арии аччиа дызгаз аар ҳаргьы ҳақәнагоит рҳәеит. Абас рыӡбан иқәҵын, рхы ахьынхаз ицеит, иахьцаз седроу.
Абас аԥсуа шәарыцаҩ хшыҩла дыриааины адауцәа дрыцәцеит. Абри ашьҭахь ауп рҳәеит адауцәа рцарҭа ҳәа уаҩы изымдырӡо ианықәӡааз.
Аԥсуак дыҟан. Амни аԥсуа имҩаныфа: ашә, ашыла уҳәа иарҭмаҟ иҭаҵаны иаашьҭихын, ныҟәара ддәықәлеит. Дышнеиуаз адау диԥылеит. Ари адау даниԥыла, ицәымыӷхеит, аха диԥырҵып ҳәа уҟоу, адау адау иоуп.
– Узусҭада? – иҳәеит адау.
– Саԥсуоуп. – иҳәеит аԥсуа.
– Уабацо арахь?
– Сабацо умбо ахшыҩ аагара сцоит.
– Ахшыҩ абаҟоу, иабаауго?
– Дгьыли жәҩани ахьеивҵоу иҟоуп ахшыҩ заҟа уҭахыу, убра сцаны иаазгот, – иҳәеит.
– Ыы, дгьыли жәҩани ахьеивҵоу уара узнеиуама?
– Сышԥазымнеиуеи, уахь сцалоит, саалоит, уажәадагьы акырынтә сцахьеит, аха уара узусҭада? – иҳәеит аԥсуа.
– Сара адау соуп.
– Нас уабацо арахь?
– Ныҟәара сцоит.
– Уныҟәоит, аха уахныҟәо иааугозеи, узышьҭоузеи?
– Абри уара уеиԥш иҟоу ауаа ҿаҳәаны иаазгоит.
– Ус акәзар, ас ҳаацнеилап ҳаицны.
– Азамана! – иҳәеит адау.
Адаугьы аԥсуагьы еицны ишнеиуаз акәымкәа ӡ-дук инахықәныгылт. Ари аӡы ани адау дыруеит, аха ани аԥсуа дзырӡом.
– Аԥсуа, уара аӡы уҭал! – иҳәеит адау.
– Моумоу, сара аӡы сҭалаӡом, – иҳәеит аԥсуа.
– Узҭамлои?
– Сызҭамло умбо, абри аӡы сынҭалар, адауқәа зегьы раҵкыс сеиҳаны сдаухоит, сдаухар сҭахым, сшаԥсуоу сыҟазар еиӷьасшьоит.
– Ҟоҳ, ус акәзар, са урызгоит, – иҳәеит адау.
Длеин аԥсуа адау длаиқәтәан, адау аӡы дылҭалт.
Диқәтәан дышнеиуаз, «ҟоҳ, уара аԥсуа, акгьы уҟаӡамзаап уласӡопе?» – иҳәеит адау.
– Акгьы сыҟам, избан акәзар ажәҩан амаа скыуп, уи аусышьҭыр, сышьҭухуеит ҳәа уҟоу? – иҳәеит аԥсуа.
– Нас уеизгьы хәыҷык илоужьи, узеиԥшроу, ушыхьанҭоу збап, – иҳәеит адау.
Ани аԥсуа иеимааӡахыга иӡаӡ иџьаба иҭамзи, иҩҭихын, ани адау иҟәаҟәа иҩалеиҵан, адау дарыҳәҳәеит. «Аа, иахыукыз икы, иахыукыз икы!» – иҳәан дыббоит. Ани аԥсуагьы иӡаӡ ахалеиҵаз иаалихит. Ус аӡы инырын иаагылт. Иахылагылаз, ани адау хаҳәык лышьҭихын, иааимгәаирӷәӷәан хәаша-хәаша илкааиԥсеит.
– Аԥсуа, уара абас ахахә ааиларӷәӷәаны хәаша-хәаша иузкаԥсару, ас аҟаҵара улшару? – иҳәеит адау.
– Избасылымшо? – иҳәеит аԥсуа. Ҳлеилап ас иҳәан ишнеиуаз акәымкәа, адау имырбакәа аԥсуа ишыла цәыриган, инапы азна ааҟаиҵан, хаҳәык ҩышьҭихызшәа ааҟаиҵан, еимаирӷәӷәазшәа ааҟаиҵан, «иубоо?» иҳәан хәаш-хәаша илаиԥсеит.
– Аа, уи ҟауҵеит! – иҳәеит адау.
– Адырҩагь еицны ишнеихуаз, адау днышьҭасын, хаҳәык аашьҭихын, иааирыӷәӷәан, аӡы алихит.
– Ас улшо? – иҳәан аԥсуа диазҵааит.
– Ишԥасылымшо, исылымшакәа, ус ҳнеилап, – иҳәеит аԥсуа.
– Ишнеиуаз адау имырбакәа аԥсуа иашәаӡа аацәыриган, хаҳәык ҩышьҭихызшәа ааҟаиҵан, иааилаирыӷәӷәан аӡы ҩалихит. «Иубо, нас
уажәшьҭа, ахаҳә уара иуеицәамкәа аӡы шаласхыз?» – иҳәан аԥсуа, «Аа, избеит, уигьы ҟауҵеит, молодец!» – иҳәеит адау.
– Уажәшьҭа ак ҳагыуп – иҳәеит. (Ани адау иоуп изҳәо).
– Изакәызеи иҳагыу?
– Ҳаиқәԥап!
– Ҟоҳ, аиқәԥарахь ҳаиасаанӡа даҽакы ҳагыуп, убри ҟаҳамҵакәа ҳзеиқәԥом, – иҳәеит аԥсуа.
– Изакәузеи уи?
– Изакәу убри ауп, уажәы уареи сареи ҳабыжьқәа заҟароу злаилаҳкаара, уара абни инахьхьи ахәы аҟны уцаны акәу-кәу ҳәа ҿыҭы, сара арантәи ҿысҭуеит, нас убас ала еилаҳкаап уара уакәу сара сакәу еиҳа зыбжьы дуу, – иҳәеит аԥсуа.
– Ибзиоуп, – иҳәан адау ахә дахьыҩаҿалаз дҩалҟьан дԥыхаа дцеит. Аԥсуа адау диԥыригарц иҭахымзи, уи ала дааилгеит.
Лагажәык дыҟан. Уаҩ димаӡамызт, рыцҳа. Дзаҵәын. Ҽнак џьара усурҭак, хныҟәгарҭак сауазар ҳәа мҩакы дықәланы дышцоз, ӡ-дук аҟны днанагеит. Уи дызмыруа, сышԥарр ҳәа днаԥшы-ааԥшуа дышгылаз, абна ӷәӷәаны иаман аӡы ахықәан. Адауы абна даалҵит.
– О, уара, аԥсуа, уабақәнагалеи арахь, уабацо? – иҳәеит адауы ари алыгажә даниба.
– Сабацо умбои, абри аӡы нырцәҟа сырыр сҭахыуп, – иҳәеит аԥсуа ҭаҳмада.
– Нас узгылоузеи, узынаԥшы-ааԥшуазеи, узмыруеи? – иҳәеит адауы.
– Сҭалар аӡы ҭасырбоит, убри азы сҭалом, – иҳәеит аԥсуа.
– Ус акәзар, уааи ара, сызқәа уқәтәа. – иҳәан адауы ихәда дықәиртәеит.
– Уыу, уыу, аԥсуа чычиа! Шаҟа уласузеи? – иҳәеит адауы.
– Ааи, аллаҳ, сласы акәым, ажәҩан амаа скыуп мамзар, абра уӡаасырҟәрылон, – иҳәеит аԥсуа.
– Да иааушьҭи маҷк, – иҳәеит адауы.
– Ари аԥсуа рыцҳа аӡаӡ иџьыба иҭазаарын. Иааҭигон, адау ихәда аҟаҵәыҳәа иналаиршьшьит.
– Ыы, аллаҳ, аллаҳ! Икы уара, икы, ажәҩан кы, ажәҩан, – иҳәеит адауы.
Аԥсуа иӡаӡ аалихын, иџьыба инҭеиҵеит. Ус нырцәҟа инырит.
– Уашьҭа да, уареи сареи ҳхаҵара, еиҳа иӷәӷәоу деилаҳкаароуп, – иҳәеит адауы.
Адауы длышьҭасын, хаҳәык аашьҭихын, иааилаирӷәӷәан, аҵәҵәаҳәа аӡы алхны инкеиҭәеит.
– Ари алыгажә рыцҳа анс изыҟаҵо дыҟазма. Џьара амла дакыр, ҳәа мҩаныфас шә-сак иџьыба иҭазаарын, иашә-са ааҭиган, ахаҳә зшәышьҭихы ҟаҵаны, иааирӷәӷәан, аҵәҵәаҳәа аӡы аалихын, ирҟәыҷны илкаиԥсеит. Адаугьы изгәамҭаӡеит ашә шакәыз, ари иикыз хаҳәыз џьишьеит.
– Аа, маладец, маладец! Ӷәӷәак уакәзаап уара, – иҳәеит адауы.
Арҭ афырҳәа еицны рҿынархеит. Ишнеиуаз акәымкәа ари адауы бажәк аашьҭихын, иааирҟәыҷын, хәаш-хәаша иныҟаҵаны инкаиԥсеит. Аԥсуа ччиа ча ҩыҭк мҩаныфас иџьыба иҭазаарын, иааҭихын, ирхәаш-хәашаны инкаиԥсеит.
– Оо, маладец, маладец! – Уара ӷәӷәак уакәзаап, – иҳәеит еиҭах адауы. Иԥибашәоит, умбои! – Ҳаиҩызцәоуп уажәышьҭа, иахьарнахыс ҳаицныҟәалап, – иҳәан адауы ари аԥсуа лыгажәгьы иаргьы еманы рҿылархеит.
– Иҟоу удыруама? – иҳәеит адауы ԥыҭк ианынаскьа.
– Аа! – иҳәеит алыгажә.
– Сара абнахь сцоит, сшәарыцоит. Уара санааиуазы амгьал ӡны исныриа, – иҳәан аплакь наган амца илақәижьит. Ари адауш иԥлакь маҷ-саҷк акәхарымызт. Иара абнахь дцеит. Аԥлакь амца иахьықәиҵаз ианшы, алыгажә рыцҳа аԥлакь амца иақәсхуеит ҳәа даннеи, иааҳәын инаиқәҳан даҵахеит. Ани дзаҵыҵуа дыҟазма!
Адауы абнахь дахьцаз акы ишьын, иеидара акәац, иманы дааит, имгьал ӡуп шьҭа ҳәа дгәыӷуеит. Дыԥшын, амгьал абаҟоу, алыгажә рыцҳа аԥлакь даҵажьуп.
– Иҟоузеи, иухьзеи, уара? – иҳәеит адауы.
– Аа, бааԥсы, исыхьзеи ҳәа аума, ахьҭа сылалеит ҳәа сыҟауп, сыбӷа акы алакьакьан, абри ршны иадысҵар иазеиӷьуп сҳәан, иадысҵеит, – иҳәеит. (Усҟан дцәыббылны дыҟоуп, аха ани адауы иҿы иҳәом аԥлакь дшаҵахаз, умбои!).
– Уашьҭа иузхап, – иҳәан, иааиқәихын, ҿыц ииаган амца илақәижьын, иҿыцны иршын, амгьал иӡит. – Уареи сареи реиҳа иӷәӷәоу уажәы акрыфараҿы иаабароуп, – иҳәеит адауы.
– Ааи, дад, сара аҩны аҩныҟа стәаны акрысзыфаӡом, абрахь марда хықәк аҟны стәазар ауп гьамала акранысфо, – иҳәеит аҭаҳмада.
– Ибзиоуп нас, уаала, – иҳәан, адауы игәабалаа ду азна акәаци амгьали иманы марда хықәк аҟны илеин, илатәан акрыфара иалагеит.
Адау иаҟара алыгажә иабаифоз?
Акәац маха дуқәа акакала иааиқәхнт, даацҳа, аацҳаны, ифазшәа ааҟаҵаны, нас ирббаӡа иршәны амардахь икаижьуа далагеит. (Абаҩқәа ракәушәа ҟаиҵон). Ани адауш иакәзар ажәжәа-жәжәаҳәа даханы акәац фара даҿуп. Аха иалаухи, ара акрыфараҿгьы аԥсуа ччиа «диааит».
Ари ариаҟара акәац анифа, егьи, адауы иԥсишьарц дахьнықәиаз машәыр ихьт. Алыгажә даршәын, алыӷәра дықәнажьит.
Адауы дааҿыхан, «иҟоуҵои, уара, уа?» – иҳәеит.
– Иҟасҵозеи акәым, абри ахәыблы лалбааганы ухәлымшәы иҭасҵоит – иҳәеит аҭаҳмада.
– Ҟаҳ, абааԥсы, ари нахыс уаҳа ҟасҵаӡом, арахь улбаа, арахь, – иҳәеит.
Аха алыгажә ихала ана дзылбаауа дыҟазма, адауы инапы наргӡаны, алыгажә имахцә данкны длалбааигеит.
– Уажәышьҭа уаала шәарыцара. Уара амҩа ҭшәараҟны угылаз, сара абна сҩылаланы иаазбо зегьы илцаны иаасцоит, абра инкылала, иумышьҭын, – иҳәеит адауы.
Ани алыгажә рыцҳа ани адауажә иааицо ашәарах хырзаманқәа изынкло дыҟоума. Ара ҵла дук гылоуп. Аҟәқ ҳәа деихан, аҵла ахыцәқәа дықәлеит. Алыгажә аҵла ахыцәқәа дықәтәоуп. Ари адау иибаз зегьы абна илцаны дааиуеит. Ари агәгәаҳәа зегьы иҵыҩрны ицоит, акры изынкыло дыҟоума, дшәаҟьаны аҵла амахә ҳаракы дықәтәоуп.
– Аа, уанаџьалбеит, иҟауҵо закәызеи, арҭ зныумкылозеи? – иҳәеит адауы дқарамҽо данааи.
– Аа, уанаџьалбеит, арҭ акакала искуеит ҳәа саҿума, абри аҵла ыҵхны ирылажьны, зныкҟьарала инсырҵәоит ҳәа, – акәын сызҿыз, аха исыцәцеит ишубо, – иҳәеит аԥсуа ччиа.
– Улбаа, улбаа арахь, – иҳәан адауы, даалбааиган, уи нахысгьы уахь диман дгәаран.
Ари ахәҷы дҳамоуп, ахәҷы илсырҵан, абра илҳәон. «Агәла амагнитафон ианылҵон, абра зегьы адеизаланы иазыӡырҩуан, аҟырҟырҳәа иччон.
Аԥсыуак даара оҩ шәеҩны дыҟан. Аха ессы-оха дахтәоу ус иҳәуан:
– Еҳауои оха Еӷьаи Бзыԥи ахеилалуа иҟазаалагь закәытә рахәузишь шьеижьымҭан иааицарыз.
Ус ехьа акәым, ус уажә акәым, ус есымша иҳәуан. Адәахьы ..... дандәылҵуа иԥҳәыс дицымкәа ашә дызхыҵуамызт.
Знык ус луит иԥҳәыс: длалаган ашә аԥхьа ихылшьит ахьаҭры ашыла, амгьал, ашәаӡак ҭаҵаны. Ахьаҭры амҵан ихылшьит ишәақьи иҟанҭыруази. Ауха ашьҭалара аамҭа анааи, баалашь бара ҳандәылҵын иҳәит иԥҳәыс лзы.
Адәаны дахьгылаз адырҩагь ус иҳәеит:
– Ее, еҳауои, оха Агыртәытә амҩа зкызаалагь иоуӡарызишь.
– Ҳаи, аҳәа, ус уҟам, – лҳәан иԥҳәыс аҩны длыҩналаны ашә ҩалыркит.
– Нын, аҳәақәа аауоит бҳәама? – иҳәан ашә ахәеиҩҳа дласын, аха даузлеихуаз.
– Аҳәақәа аауот, бара, слашьҭы, – иҳәан, аха лара Агыртәыла амҩа укып уцар лҳәан ашә алмыртит. Акыр длыҳәан, аха длалмышьҭуашәа аниба, днапыршьышьуа даақәлан ашә амҵаны ахьаҭри ашәақьи уа ибит. Авырҳа иаашьҭихын ддәықәылт. Даара хара дцеит.
Амла данакы, ихьаҭры дылҭаԥшын анцәа ииҭаз ала хәҷык ифит.
Иԥсышьаны, агьины дыснеиуаз ӡ-дук дныҽԥынгылт. Рышьас ара иҟасҵарызи ҳа дысхәыцуаз даныԥшы, доук нырцә аҟәарала даваны длеиуан, илабы уи ашә ҟата акәын, иҵарсуа икын. Аԥсуа даниба, даагыланы ус иҳәит:
– Аччиа, арахь уабаанага? Уааины аӡы сырга мамзар, абри ахаҳә аиԥш аӡы улсхып.
– Уара уааины сырга, мамзар саргьы абри ахаҳә аиԥш усфап – иҳәан аԥсуа имгьал абжа длацҳаны ифит.
– Ҳаи, ари омак иоупеи, – иҳәан, адоуы дааины, аԥсуа аӡы дыригеит.
Нырцә ианыр, адоу ус иҳәит:
– Уара аранӡа умшәакәа ныҟәара узлаази, уагьыззаази?
Аԥсуа дарак дааиқәымхакәа ус иҳәит:
– Сыԥҳәыс аҽа ажьы лгәахы ԥнаҵәан, исымбац шәарахк ажьы ааугаанӡа арахь умаан лҳәан, сдәықәуп исубуа.
– Уигьы уашьҭан ҳашьҭалан, аха ожәы хәҷык хфан. Улалаганы, аҽақәа арахь икылца, сара искып, – иҳәит адоуы.
Аԥсуа дцан, аха акыр (ауибахуаз) ауааицахуаз. Дшәаны дааит.
– Арҭ аҽақәа ԥсылаӡамеи, – иҳәан, даӷьуа, дыԥсуа дылкылст.
– Сара иаасцуоит, уара икла, – иҳәан адоу даазазаны ддәықәылт.
Аӷьеҩ ҳа даныҟаа, ашәра ааилазазан, аҩақәагьы агәыр ҳа иандәықәла, аԥсуа даашәан ҵлак агәаҩара дылҭалт. Дахьынҭалаз ҷынҷак уа илҭа-гәаны икит. Адоу иҩыза ихабар анимбаӡа, аҽқәа даарышьҭалан, ҩбаҟа икит.
Адоу даауашәа аниба, аԥсуа ҵлак дықәлит. Адоу данааи, ани аҵла длылбааит аҷынҷа кны.
– Уабаҟаз уара, аԥсуа? – аниҳәа адоуы, аԥсуа ус иҳәит:
– Ҳаи, сахьыҟаз, агьиз акәмызт, ара уара макьана уааиуеит ҳа сыҟаӡамкәа абри аҵыс хәҷы збан, искында сгәахәын, сашьҭалан, аарлаҳа искит, дааргьы аџьа збит, аха…
– Ибзиоуп, – иҳәан адоуы, длагьагьан, аҽақәа акы ацәа ахихит.
Ирыманы адоу иҭыԥан ицеит.
Акәац лҭарҵан иржәит, ача лыҽҳәарҵан ирӡит.
– Уцаны аҩы аагы, – иҳәит адоу. Аҩ аагара аԥсуа иқәхит.
Аҩцара днеин, аха аҳаԥшьа ахҩы изахымхит.
Лассы данимба, адоут даннеи, аԥсуа аҳаԥшьа жыгак аварԥуа даҿуп. «Иауазеи?» – аниҳәа адоуы, аԥсуа ус иҳәит:
– Ҳхы! Ари исеибгоу иаагароуп, акәымзар, ари аирыӡ азна ҳазхома?
– Уи акәзар, ибзиоуп, – иҳәан адоуы, ера аҳаԥшь аҵхра далагеит, аԥсуа ача ҽҳәык ҳа ддәықәиҵит. Аԥсуа днеин ача данааха, длаҵаҳаит.
Адоуы данааи, иҟоуҵози аниҳәа, сҟәаҟәа сҟәиоит, ара аҵыс санашьҭаз хәҷык сыбӷа еивысшәа иҟалан азы иҳәит аԥсуа.
– Шьҭа угыл амарџьа! – иҳәан адоуы, ача ера иааҽҳәихт, аԥсуа деиҵакы, еиҵакуа дааҩгылт.
Ача ааԥырҟҟан, акәац ааҭырхын, илатәан акрыфара иалагеит, аха ирфуа еиҟараны ирфар акәын.
Аԥсуа длалаган изымфуаз, изымжәуаз ихьаҭры иҭеиҵуа далагеит. Адоуы иаԥхьа акрыфаны далгеит. Уик адоуы уамашәа ибит. Кранырфа, рҿынархан аԥсуа иҩныҟа идәықәылт усынхуа збаит ҳа иҳәеит адоу.
Аҩны иазааигәуа ианалага, аԥсуа ус иҳәит:
– Ожә сара аԥаса сцап, амла ҳакны ҳаҟоуп, фатәыкгьы сыԥшәма иааҟалҵан.
– Азамана, иҳәит адоуы.
Аԥсуа авырҳа длеин иԥҳәыс ус леиҳәит:
– Сара сцеи ожәи рыбжьара доук сиқәшәан сицуп, аха дыжьуа мацара сааот акәымзар, сифуоит. Ожә сара арахь дсыҵааоит, аха данааилагь, бара бымшәакәаны ус ҳәы: «Унын! Схаҵа, сымам ааигәа доу-жьы сымфацызт, идырны акәзаап дызаауга» Нас ора дыҩны дцуот, ҳаргьы ҳанишьҭалашәа ҟаҳҵап.
– Бзиоуп, – лҳәит.
Адоуы ааигәа дсааиз еиԥш аԥшәма ԥҳәыс ус лҳәит:
– Унан, схаҵа сызкәыхшоу, уара уцеи ожәи рыбжьара доу-жьык сымфацт, идырны акәзаап дсаауга, – лҳәан адоуы дагьынаихәаԥшт.
Адоуы «а-ҳ-ҳ!» – иҳәан аӷьеҩҳәа аҭӡамц дласын дындәықәылт.
– А-а, дцеит, – рҳәан, инишьҭалашәа ныҟарҵан, адоу рыцҳа есс, узцуазаргьы уцалаҳа дцеит. Уаҳа аԥсыуак дахьибуа џьеи дкылсрын.
Аԥсуа иԥҳәысгьы, иаргьы аԥас аҵкыс еиӷьны инхуа иалагеит, Ера шәарацара дыцуан, иԥҳәыс ахәажәқәа ҟалҵуан, ирықәшәуа чара рзыруан, чеиџьыкеи азы ибзианы иҟан.
Аԥсыуак зны ныҟәара дцеит. Хаҵа гәы иман иара, аха имч маҷын.
Дызнеиуаз ӡ-дук дынхықәгылт.
Убри аамҭазы нырцә даук даақәгылт. Адауы ус иҳәыт:
– Ԥшәу! Ԥсыуа фҩык гуоит!
Аԥсуагьы ус иҳәыт:
– Ффыу, дауы гьаргьашьк ифҩы гуоит.
Адауы дзыԥшуаз, аԥсуа аԥан дахықәгылаз дибоит. Илахь инапы надкыланы ус иҳәит адауы:
– Уабаҟаз уара аԥсуа ччиа?
– Уара гьаргьалашь уабаҟаз? – иҳәит аԥсуа.
– Сара сныҟәот, суаҩуп, аха уара узышьҭоуз? – иҳәыт адауы.
Саргьы сныҟәот, суаҩуп, – иҳәыт аԥсуа.
– А, анасыԥда, уара снапы ҟоуа сызнеиуа уаасымпыҵашәар, абас усарҩак, – иҳәан адауы ахаҳә дук аашьҭыхны аӡы аҵәҵәаҳа илалихт.
Аԥсуа мҩаныфс иман ашәаӡак, ишәыра иааҭихын, ус иҳәыт.
– Сара сгәааны сзыҟоу уара уаасԥыхьашәар, абас усыфаот, – ҳа иашәаӡа анааирыӷәӷәа, ахыз лалҵит.
Адауы уамашәа ибыт хаҳәыз џьышьа.
Нас аԥсуа ус иҳәыт:
– Уааины аӡы сырга уӷәӷәазар.
– Уара анасыԥда аӡы узбасзырмгуа, – иҳәан дааҭалан аԥсуа иҟәаҟә дықәыртәаны иҿааихт.
Адауы аӡы агәҭаны днеиуан еиԥш, аԥсуа иӡаӡ иџьаба иааҭыхны адауы иҟәаҟә иалиҵт. Адауы дыббын, аԥсуа днаганы аҟәры днықәиргылт.
– Сара сыргара мариам ҳа иуасҳәар ихауҵомызт, иубама?
Адауы аидара иҟәаҟә иалсыз џьышьа умашәа ибыт, иманы идәықәылт ныҟәара.
Адауы ахрақәа дырхырҩрны дахцуаз, аԥсуа икалҭ дахьынҳалан. Шьарда иныҟәеит. Адауы инхарҭахь инеиуа ианалага, ус иҳәыт:
– Уара шьыбжьон иаҳфаша азы шәарахқәак ҳшьыроуп, – ҳа.
Иара данаагыла, аԥсуа иаԥхьа дгылашәа аниба, уамашәа ибыт, аха аашьас иҟаиҵаз изымдырт.
– Ибзиоуп, сара абра ҭшәарак саԥыратәот, уара уцаны шәарахс иубуа изцаны идәықәҵ, ара иаасывалаз ак цап ҳа умшәан, – иҳәыт аԥсуа.
Адауы дцан шәарахс иҟаз зегьы иԥхаҵаны аԥсуа дыхтәаз ивицалт. Аԥсуа рыцҳа дшәан ҵла гәаҩак дҭалт. Дахҭатәаз ҳәынҵәарҟаԥшьк ааин атаз ҳа дласын, икыт.
Адауы умашәа ибон ашәарахқәа рцашьа. Адауы аԥсуа дахыҟаз данааи, иҟауҵази ҳа диазҵаат.
– Иҟасҵази шәарах иаусхны ак зымбыт, ҳәынҵәыраҟаԥшьык збан искыт.
– Анасыԥда, уара иуаиԥшыз акы умки, – иҳәыт адауы.
– Аҳы, уи сара исеиԥшзааит, аха уара иукозар ухаҵа бзиаҵәҟьоуп, – иҳәан аԥсуа иҳәынҵәраҟаԥшь ноуишьҭт. Адауы дыҩны длашьҭалт, аха аҳәынҵәрыҟаԥшь ажәҩа ианақәиҭха, иауизкыхуаз. Аҟәада иҿыҵашә даакылст адауы аԥсуа дахтәаз.
– Иубама акышьа зыцәгьаз? – иҳәыт аԥсуа.
– Сара ҭшәарак саԥыратәот, уара уцаны ашәарах аацы, иҳәыт адауы.
– Зеиԥшыҟам, – иҳәан аԥсуа адауы диманы иҿынеихан, ашәарах ивсыз абна иахылалаз аҵыхәан длартәаны, иара дыҳәҳәуа абна дылалт, аха адауы дахтәаз ахь иауизкацахуаз. Адауы акы ахы данықәыԥшгәышьа, аԥсуа акры – зсылоу исырбуоит ҳа дыҩн длашьҭалан ишьыт. Ишьҭабжь иацәшәаны игылақәазгьы ԥыҭк ишьыт. Адауы иишьқәаз ааизганы, аԥсуа дааиԥхьан ус иҳәыт:
– Арҭ уара иаахә, сара амҿы згап.
– Мап, уара иушьыз уара игы, сара амҿы згот, – иҳәыт аԥсуа.
Адауы дазыразхан, иишьыз иҟәаҟә иаакыдҵаны дцеит. Аԥсуа дшәышәуа аҵлақәа иреиҳабыз акы днадгылт. Адауы дахнеиз аԥсуа дзизыԥшыз шьарда ҵыт.
Адауы игәы аныԥҵәаӡа дааит аԥсуа иҟны, иҟуҵази ҳагьы диазҵааит.
– Иҟасҵази, аҵлақәа зегьы аӡахыт, мҿы бзиа злыҵшаз ҵла збуам, – иҳәыт аԥсуа. Аҵлақәа рацәан, аха иара изгуамызт.
Адауы ҵла ҩак ҩыҵжәаны, уаала ҳәаны ддәықәылт. Аԥсуа днеин аҵла амахә днықәтәеит. Агәарԥ аҟны иннеи, даақәҵт, адаугьы имҿы аӷьараҳа илкаижьт. Амца иқәҵаны акәац ҟәаҟәа иҭарҵт, ачашә ҽҳәарҵт.
Акәац жәны ианҭырга, адауы аԥҳал аԥсуа иниҭаны ҩы-аагара дишьҭит. Аԥсуа дахнеиз, акәапеи азна аҩы ҟаҵаны данҩаха, импыҵыҩрын аҳаԥшьа ицәҭаҳт. Иҟаиҵахозеи, аҳаԥшь ахы давагьежьуа даақәхт.
Адауы дахааԥшуаз дибуан, иҿааихан дааит, иухьзи ҳәагьы диазҵааит.
– Аԥҳал ала маҷ-маҷ игуа аҵкьыс, аҳаԥшьа ыҵхны иаагап, – иҳәыт аԥсуа.
– Иауази, аҳаԥшьа зыҵаҳхуаи, аԥҳал азна аагар иҳазхотеи, – иҳәыт адауы. Аԥсуа чашә ҽҳәыхра дишьҭит.
Аԥсуа дахнеиз ачашә ҽҳәысхуат ҳа дзаҿыз, даҵахт. Адауы аҩы иманы данааи, аԥсуа ишьапқәа аакылыҳәҳәуа ачашә дзаҵаршәыз ибыт.
– Иҟауҵуази, уара анцәа иишәиз? – иҳәыт адауы.
– Иҟасҵуази, хәҷык сааԥсарақәа сыхьӡан, ԥхӡы-ԥыҭк сылсхот, – иҳәыт аԥсуа.
Адауы дгәаан ачашә иҩиқәижәааит.
Аԥсуа рыцҳа дцәыхуа-жьыхуа аԥхӡы баа илҩыруа дҩагылт. Адауы ичашә анирыцқьа, бӷьы аагара дцеит, акәац зқәырҵашаз. Адауы даанӡа аԥсуа длалаган аҩны агәҭаны жрак ижт адауы изгәамҭаратәа. Адауы данааи, ус иҳәит:
– Ахәы еиҟраны иаҳфароуп, ҳаиҟараны ҳмааԥсеит, аха.
– Илатәан адауы ихәҭаа зеибакыу, бҩа-мыбҩа зегьы ифыт, аԥсуа изхара нифа, ицәаанхаз зегьы ажра иҭеиԥст.
Адауы изхара нифа, уф гәышьа ҳа даныҩгәаԥсычҳа, иԥсыԥ аԥсуа дҩышьҭнаԥаан ахәблары дҩаанырхт, аха иаргьы атаз ҳа даасны икыт. Адауы умашәа ибан иҟауҵуази ҳа диазҵааит.
– Иҟасҵахуази, исфаз сзымхазт абри ухаҵаны усфап ҳа сгәы иҭоуп, – иҳәыт аԥсуа.
Адауы иаша џьышьа дшәан, дыҭрысны дныҵаҳа дцеит.
Аԥсуа длыбаан димдуа иҿааихан, ахьи араӡни рацәаны иахьыҟаз дақәшәт. Изышьҭыхуаз иманы аҩныҟа дцеит.
Адауы иҩныҟа дшәаны дзымааиуа шьарда ҵыт.
Зны адауы дхырқәақәуа дызтәаз дәы-бгак ааидгылт.
– Иухьзеи? – ҳа изҵааит иара.
Адауы дзықәшәаз, дзыниаз зегьы иҳәыт. Адәыбга ччан, ус аҳәыт:
– Убри дхаҵан ҳа уахбаицәшәуаз, сара ӷьычра саннеиуазаалагь иԥҳәыс лоуп идәылҵуа, иара дшәаны заҟа ддәылымҵра. Уаала иуҭахыу изаауп.
Адауы игәаӷқәа зегьы ихасхып игәахәын, адәы-бга аԥсуа инхараҿы дагуазар, мызкы былҩашала ичахраны иқәиҵт.
Адәы-бга адауы даманы аҿынанахан, аԥсуа игәарԥ инҭалт. Урҭ ианааиуаз аԥсуа ибуан, ибжьы нарыӷәӷәаны ус иҳәыт:
– Аа, бласны сдыу шьыга ашәақь аагшь, дыу фҩык саҳаот.
Адауы дшәан. Адәы-бга аҵыхә ианкны сажьеит ҳа ирыҳәҳәа аԥыр ҳа иршәын, ицҟьа игыт. Иаргьы дхагахан дыҩны дцеит.
Убри нахыс уаҳа дауы ицкараны Аԥсны дкылымсыцт, ҳаԥсуагьы бзиа даанхеит, дахынӡаҟаз исас гәашә ҭбаан.
Адауы бааԥс абна дылан, ауаа дырԥырхаган; инирҵәон, икыдҟьан ишьуан, ржьы ифон, ауаҩ ижьы ишаҭаӡомызт.
Хәлаццы ҳәа дыҟан аӡәы, адәахьы дцаӡомызт, амни дишьыр ҳәа дшәаны. Игага дацәшәон, иԥҳәыс ддәылылгон ӡкаҭәара. Усҟан ус иҳәалон, ажәҩан даҵаԥшуа, дыҟәараамҭоуп ахаҵа изыҳәан, закәы ҵхузеи икаххаа иҟоу!..» Уи заҳауаз иԥҳәыс: – Уанаџьалбеит, ушәаны уздәылҵӡом, ныҟәара ицан хаҵара зуа уара уоума сара мыжда, абри адауы ҳанзырҵәо дԥырумхуеи уиаҟара уӷәӷәазар, – лҳәалон.
Ҽнак ус ҿааиҭит: – Ибуара бдыруоу, сымҩаныфа ҟаҵа, сцот ныҟәара. Дхаҵахазаргь аабап лҳәан, амгьал аӡыӡ, ашәаӡа ихәырџьан иҭалҵеит. Деиха ддәықәлеит, адау иахь дцот. Абри сииааип, хьӡуп, Хәлаццы ҳәа сыхьӡгьы схырхып ҳәа дхәыцуеит. (Джьаны дҭаирхароуп, егьыс мчыла дабаихәо!)
Хәлаццы дцо, дцо дышнеиуаз ӡ-дук дылхықәгылеит. Иааицәымыӷхеит, аӡы агәыргәырҳәа илеиуеит. Ихәырџьан аҟәара иаақәиҵеит. Даныԥшы, нырцә аҟәара даақәгылеит адауы.
– Хәлаццы уоума уара? – ҳәа ҿааиҭит адауы.
– Аиеи, са соуп Хәлаццы адауажә иуҭахузеи? – ҳәа ибжьы иргеит иҽырхаҵан, – уааи ара аӡы сырга, мамзар укыдҟьан усшьып…
Адауы длышьҭасын ахаҳә аашьҭихын, абас уԥыххаа уқәысҵап сара иҳәан, ахаҳә ԥыххаа аҟәара иқәиҵеит. Хәлаццы имгьал ааҭиган, абас-абас уҟасҵап сара иҳәан, ирхәашхәашеит. Адауы дырҩегь длышьҭасын ахаҳә аашьҭихын, ирҩаны аӡы алихит.
– Исҳәо уаҳауо, адауажә, – иҳәан ашәаӡа ҭигеит, аҵәҵәаҳәа аӡы алихит, – абас аӡы улысхуеит, уааи сырга!
Адауы дшәеит, амбатә сзыҟалеит иҳәан, аӡы дҭалан дааит. (Хәлаццы аӡы дҭалар, дагот)
– Уара, Хәлаццы, узыласуазеи? – ҳәа ҿааиҭит адауы.
– Ажәҩан амаа скуп.
– Иоужь да, исызнауа збап.
Иӡыӡ ааҭиган, ихәда аҽыҩҳәа илалеиҵеит, «аа, абааԥсы, икы-икы, – иҳәеит адауы, – икы, уахьынҳал, ухьанҭахеит…»
Аӡыӡ ааилихит. Дыригеит. Уаала, уаала иҳәан, иаԥхьа дқәаџуа ддәықәлеит адауы.
– Уара, Хәлаццы, абра ашәарах амоуп, уаха ҳахьнеиуа уаргьы усасуп, саргь амла сакуеит, иԥхаҵаны иааца, сара амҩа скуеит, инсырҵәот.
Ари Хәлаццы абна дылалар дшәаны дымԥсуеи, «сара мрагыларантәи саауеит, сааԥсаха сыҟоуп, абна сылалан ашәарах сзылцом, абра амҩа сыркы иааиуа ак заҵәык сышьҭуам», – иҳәеит.
Азамана. Адауажә дхәаан абахә дылкыдлеит. Ашәарах ибжьы анраҳа, агәыргәырҳәа рҿаархеит. Хәлаццы дшәан агәаҩараҿ иҽиӡеит. Убра аҷынҷа ҭатәазаарын, икит. Адауы дааит дхәаауа-дбыбуа. Данааи, Хәлаццгьы дыҟам ашәарахгьы ыҟам. Ааи, сжьаны дцеит убама иаргьы саргьхандаз иҳәан, аҿыҭра далагеит.
– Аа, ара сыҟоуп, – иҳәан ибжьы иргеит, дахьҭыҵыз ихы иимырбаӡеит. Аҵыс икуп, аҷыжьра иаҿуп.
– Ари закәызеи иукыу? – ҿааиҭит адауы.
– Уаҳа агь мааӡеит, абри ԥырны иаауан, сԥырны сашьҭалан искит.
– Аа, уи ушашьҭаз егьырҭ зегь цеит убама…
– Рыкра мариамзи, рыхәдақәа аарҵәины исшьуан ашәарах, аха ари аҵыс хара сарԥырит, – иҳәахит Хәлаццы.
– Усҵәҟьа акра цәгьоума аҵыс?
Иоусыжьуеит иукуазар иҳәан, аҵыс ауижьит. Адауы дашьҭалеит, аха аҵыс дзахьӡозма? Аа, ужәла аӡааит излоукызеи ҳәа иааџьеишьеит адауы, нас Хәлаццы иахь: – сеиҭацап абнахь, ак шыцәоу икыдҟьан ишьны иаазгот, иаҳзымхари? – иҳәеит. Мачхума, иҳәахит Хәлаццы, уашьҭа дгәырӷьаҵәа дҟалеит, иара ишьны иааигот.
Адауы дцан, бнацәк шьны ибӷа иқәжьны иааигеит. «Ацәа ахаҳхрыма?» – иҳәеит адауы. Ацәа ахихыр, ԥыҭк Хәлаццгьы даҵеицот, изгом. «Абааԥс, афҩы ҳагот, амҵ аахасуа ҳцома, уааԥсар са иумыздап», – иҳәеит Хәлаццы. Ари дааԥсо дыҟоума, иагьаџьара игап, даҽа бнацәк иқәуҵаргьы хьаас имаӡам.
Адауы иҭыԥаҿ инеит. Ақәаб иҭеиҵеит абнацә.
– Са сааԥсоуп сыцәот, гәбӷан сумҭан, акрыузыҟаҵар исфап, иузыҟамҵаргьы егьоурым, – иҳәеит Хәлаццы.
– Иҟалома, уара кыр усырҟаҵома, – иҳәан адауы, ар рымца еиқәиҵан акәац ижәит. Афатә ырмазеины ианыҟеиҵа, уҿых-уҿых имазеиуп, иҳәеит. (Ирфозеи, акәац мацароуп)
Хәлаццы ус иҳәеит: – Сара ҭоуба зухьеит, ацҳа сықәмтатакәа крысфаӡом, џьаракыр ацха аҟоума? Исфалакгьы сыхәда иллбааӡом…
– Аа, ара ихуп ацҳа, аха сара сықәлар ихжәот, – ҳәа наиаҭеикит адауы.
– Уара ара ҭынч крыфала, сара ацҳа сықәтәан крысфот, – иҳәеит Хәлаццы.
Днаскьан ацҳа агәҭаны дықәтәеит. Абнацә ажьыбжа изааигеит. Адауы апыҿыҳәа акрыфара далагеит, ари Хәлаццы акы-ҩба дацҳан, иаанхаз аӡы наиҭеит.
– Уалагама, адауы? – ҳәа изҿиҭит Хәлаццы.
– Сара салгеижьҭеи, ҿаԥ-ҿаԥ ҳәа уцлымҳәа абжьы саҳауеит узалымгеитеи! Кранырфа, адауы нырцә-аацә, аҭакар мца еиқәиҵан, иҽҳәаиеит.
– Адауы, аҭӡы ҳабжьамкәа сзышьҭалом, сҭоуба иалоуп, – ҳәа ҿааиҭит Хәлаццы.
– Уара иҟоу зегь уара иуқәуҵама, ужәла аӡаат, – иҳәан адауы, днеин аӷәы рыбжьеиҵеит. Адауы «амашәыр» иго далагеит. Аԥылгыдқәа итәарҭа шыҟоу икылҟьан апҟеиҳәа аӷәы иаахо иалагеит. Ари иҟаиҵари? Хәлаццы дҩагылан, хаҳә дук ааиган, аҟәеҩҳәа аӷәы дасуеит. Аи, ари са дсеиԥшызаап, игәахәит адауы.
Ашьыжь адауы даныҩагыла, иаҳәҭыбгоз абаҩқәа зегь ара икажьуп. Хәлаццы иахь дыԥшын акгьы ыҟаӡам.
– Уара иаха иуаҳәҭыбгоз абаҟоу?
– Исымфеи уара!
– Еиҭоуфама? Унҵәозма?
– Ишԥасымфоз, икасыжьуазма ирӷәцәны исфеит.
Адауы ҵабыргыз џьишьан, иҟьымыҟьқәа аашьҭихын ифеит. Нас Хәлаццы ихы ааиқәикын: – Абна сҳаԥшьа жуп, уцан аԥҳал азна аҩы сзаага, сгәы ннакылап хәҷык, уаргь агьама убап, – иҳәеит, Хәлаццы дцеит аҳаԥшьахьы. Дахеит, дахеит аха иақәыз ахаҳә изахымхит. Иҟаиҵои? Анышә авжаара далагеит аҳаԥшьа.
– Уаа, Хәлаццы, уаа, – ҳәа ҿиҭуеит адауы. «Снеиуеит снеи», – ҳәа аҭак ииҭот. Данымааӡа, дызҿу збапи иҳәан адауы уахь дцеит. Дахьнеиз, анышә авҵжаауа аҳаԥшьа аҵхра даҿуп.
– Иҟоуҵозеи, Хәлаццы?
– Аҳаԥшьа назгап сгәахәын, уара исыуҭаз аԥҳал азна зызхода, знык илбааздо ауп, сҟарҟгьы арбааӡом…
– Ҳаи ухәҵәаат, аԥҳал азна ҳазхот уаах, – иҳәеит адауы дџьашьаны.
– Уара ишуҭахыу, мап сызҳәом са ссасуп.
Хәлаццы аҩы изыжәуамызт аҟнытә, адауы днацәажәеит сыҩны ҳцаны иаҳжәып ҳәа аԥҳал азна. Иҩны ашҭаҿ дааигеит. Ҳаҭыр сықәиҵот ҳәоуп адауы дышгәыӷуа. Иҩны данааҩнала, ихәҷымзи иазымхеит, адауы иԥсыԥ, Хәлаццы аҩада дышьҭнахын алаӷәра дықәҳаит. Алаӷәра данықәҳа дҟааит «сдау шьыга ара иқәыз абажәгеи, шәара инҵәаз?» ҳәа.
Адауы иаҳаз акәыз џьишьан, дшәан ашҭа дыҭҟьеит. Дышнеиуаз, аҵла ду игылаз данҟьан, дадԥсылеит, убриаҟра даӷьны дцон.
Абас Хәлаццы даиааит, ихьӡгьы ихыихит.
Дыҟан аԥсыуа рыцҳак Адгьагә ҳәа.
Амазара имамызт, аха хшыҩлеи мааналеи дбеиан.
Ҽнак Адгьагә ныҟәара сцоит, ашәаӡақәак ахәырџьан иҭаҵаны исыҭ ҳәа иԥҳәыс илеиҳәеит.
Иԥҳәыс абырсаҳаҭ даалырхиан, имҩа днықәылҵеит.
Ԥхынран, цәгьа ишоуран, шьыбжь аахьан. Амра каццеиуа иԥхауан.
Адгьагә ихәырџьан ижәҩа ихшьны дышнеиуаз ӡ-дук дынҽԥынгылт.
Длаԥшы-ҩаԥшын, аха цҳа хӡамызт. Днаԥшын, аӡ нырцә даук дхықәгыланы дибеит.
– Еи уара! Уааины аӡы сыргеишь! – ҳәа ибжьы рдуны ҿиҭит.
Адауы дааԥшын Адгьагә даниба, ус иҳәеит:
– Ари аҟара узырхаҵазеи, аԥсуа ччиа? Уҽаанкылан уҟаз акәымзар, убома иузызуша? – Хаҳә дук ҩшьҭихын изнапык ала иааиырӷәӷәан ихәаш-хәашаны иршәны ахәашақәа каиԥсеит. – Абас ауп иузызуша!
Адгьагә дымшәакәа длышьҭасын, ихәырџьан иҭақәаз ашәқәа ҩҭихын, инапала иааирҟәыҷын, ашә хәашақәа аӡы алыжжуа икаиԥсан, «уара дук сумырхәакәа, улассны уааины, аӡы сырга акәымзар, абас ауп шухьша» ҳәа ҿиҭит.
Адауы ихаҳәыз џьишьан дара дшәеит.
Ҳаи уамаӡаки сареи ҳаидхалазаап», – ҳәа игәахәит.
Аӡы дырны днеин, Адгьагә дыригарцы иҟәаҟәа дықәиртәан, диманы аӡы дӡаалт (дҭалт).
Аӡы адураҿ иааиуан еиԥшны адауы дааҭгылан ус иҳәеит:
– Мчыла хәарҭак умамзаап, аха хьанҭара зхылаҳәоу уларшәымзаап!
– Мап, бзамыҟә-мдыр! Сузымдырт. Уҟәаҟәа сазышьҭымхыр ҳа сшәан сызнапык ала хыхь ажәҩан амаа скуп, акәымзар снапы ааусышьҭыр, уҟәаҟәа ԥҵәан, – ҳәа иҳәеит Адгьагу.
Адауы Адгьагә диҳәеит унапы знык иааужь ҳәа, ихьанҭара зеиԥшроу ибарцы.
Адгьагә абырсаҳаҭ икаламҭра иҭаз аӡаӡ ааҭихын, ишилшоз ала дызықәтәаз аҟьаҟьара ду аҟаҵәыҳәа илалеиҵеит.
Ахьаа ӷәӷәа адауы дарҳәҳәеит.
– Аа… икых, икых! – ҳәа инарҳәеит адауы.
Адгьагә имч илаз иаанхаз зегьы ааизиган, даханы аӡаӡ илалихын икаламҭра иҭаиҵеит.
Ус аӡы инырт. Адауы аҟәараҿы длаҟәын, Адгьагә хаҵашәа дылкаԥалт.
– Шәарыцаралагьы ҳамч ԥаҳшәароуп, – иҳәеит адауы.
Дук мырҵыкәа абна дураҿы ҳаиҳа шәарах зкуа ҳәа хаз-хазы илалт. Адауы арҵәаа ҳәа ишилшоз ала дхәаан дыҩны аддыҳәа абна дылалт. Аҵлақәа дызԥаҳалоз аҿҿаҳәа ихжәаны икаҳауан. Адгьыл абна зықәгылаз ааҵысит. Шәарахс абна илақәаз зегьы иаԥцаны дхәаауа адауы дыҩны дшааоз аниба, Адгьагә дшәан дӡыӡуа далагеит. Иааигәара ҵла дук икажьыз дҭалт. Уа дахьҭаз ҷынҷа хәҷык ҭаԥыруа ибан, дҳәазо
дашьҭалан, ииулакь икит. Дук мырҵыкәа адауы иааицауаз ашәарах илаиаҩсны ианца, аҵла гәаҩа дааҭыҵит.
Данынаԥшы, адауы дгыланы «аԥсуа!» – ҳәа ҿиҭуа дибеит.
– Аҳы, абар сахьыҟоу? – ҳәа дизнеит Адгьагә.
Адауы «шәарахс абна илаз зегьы аасцеит, уара уабаҟаз?» – ҳәа данҵаа, Адгьагә ус иҳәеит:
– Уара абна илаз ашәарах аауцазар, ус дуума? Сара ажәҩан ахь сԥырны сцан, аҷынҷа хәҷы кны иаазгеит, – иҳәан аҷынҷа иирбеит.
– Мап, арии сареи ҳаихәарҭамзаап, – ҳәа игәахәит адауы. – Шьҭа афаралагьы ҳԥибашәароуп, – иҳәеит иара.
Дцан жәа-бнацәк ишьын идиржәит. Нас хәба-хәба бнацә ишеибгаз раԥхьа ирымҵаҵаны, ҳаԥхьа иалго ҳәа афара иалагеит.
Адгьагә насыԥшәа иааигәара тыша дук ибан аҳаҳаи ҳәа дамеигӡакәа ажьыхәҭақәа ҭеиԥсо далагеит. Адауы Адгьагә дихәамԥшыкәа, иаԥхьа сзалгозар ҳәа аԥхӡы иҿашы афара даҿын. Адгьаг иҟаиҵоз ибаӡомызт. Ус адауы хы-бнацәк ыфаны даалганы, «аҳа, салгеит, уажәгьы уаҿума уара рыцҳа» – ҳәа иҽыршәшәо дҩагылт Адгьагу.
Адауы длышьҭаԥшын, аха баҩгьы имбеит.
– Абаҩ шамаз иуфама, унҵәааит! – иҳәеит иара. – Шьҭа уаала, аҩныҟа ҳцап, – иҳәеит адауы.
Дцан ҟәџьалк азна ахьы амҩаҿы исҭаххозар ҳәа иааихуеит. Ус ааибырҳәан амҩа инықәлеит Адгьагә иҩныҟа.
Уажәы Адгьагә дхәыцуа далагеит. Иҩны ааигәара ианааи, адауы уажәы сааиуеит, ара уаасзыԥшы ҳәа иаҳәаны. Адгьагә иҩны днаҿыххын, иԥҳәыс дшырԥылашаз цқьа длабжьан, деиҭааит.
Адауи Адгьагәи еицны Адгьагә иԥацха аԥхьа иааиуан еиԥшы, Адгьагә иԥҳәыс даадәылҵит.
– Ҳаи, сааукәхшоуп, – лҳәеит лара. Жәа-мышҟа ҵуан дау-жьы сымфеижьҭеи, дааугахма?...
Ус лҳәонаҵы, адауы ари заҳаз сара соума ҳәа иҟәџьал лкаижьын, дыҩны дызлааз амҩа дықәланы дцеит. Дук дымласкьакәа, аҟәҟәаҳәа дышлеиуаз бгахәыҷык ааиԥылт.
– Уаагыл, иухьзеи, арахь уабаҟаз? – аҳәан иазҵааит.
Адауы дахьыҟазгьы, ихьыӡгьы иҳәеит.
– Унан, исаҳауазеи! – аҳәеит абгахәыҷы. – Аԥсуа ччиа Адгьагә уара моу сара рыцҳагьы сицәшәомеи! Амра анылҭашәалакь нахыс иԥҳәысгьы иаргьы шәаны адәахьы идәылҵӡом, акакала ркәтқәа зегьы
срылгахьеит. Амра лаҟәуеит умбои, уажәы уахь сцоит, уаала арахь, – аҳәан даманы аҿыҩанахеит.
Аԥацха аԥхьа ианнеи, аԥшәма ԥҳәыс дыдәылҵын, сыхаара абгахәыҷы ҳәа дырԥылт. Адауы абгахәыҷы сажьазаап умбои, иҳәан иара аҵыхәа ианкны иҩышьҭихын, имч ааизиган, ишилшоз ала ахаҳә ду ианиҟьон, абгахәыҷы цҟьа игеит.
Нас схы ашьҭахь избараҳа арии атәыла сумырбан ҳәа ишьҭахьҟа дымхьаԥшыкәа дыҩны дышзахәз еиԥш иԥсы рцәигеит. Убас маанала Адгьагә адауы дииааиит.
Анцәеи аҩсҭааи еишьцәоуп. Ҽнак аҩсҭаа анцәа иҿы днеин ҳмал ҳшап ҳәа иеиҳәеит. Ари анцәа ҳазшаз даахәыц-хәыцын ибзиоуп ҳәа еиҳәеит.
– Ианбаҳшари?
– Иануҭахыу.
– Ианысҭаху акәзар ааԥын уааи, ааԥын иаҳшап, – иҳәеит анцәа.
Аҩсҭаа дықәҵны дцеит. Ус ишыҟаз ааԥынра анааи, адунеи апытра иалагеит, анахь, арахь ишәҭит зегьы.
– Аа,сааит, иаҳшозар иаҳшап ҳтәы ҳамаа, – иҳәеит аҩсҭаа.
– Аа ибзиоуп иаҳшап уажәы, – иҳәеит, ашара са истәуп, алаԥшра уара иутәыз, – иҳәеит анцәа.
Анцәа дыҩдәылҵын, днаԥшы-ааԥшын, егьин, «сшеит», – иҳәеит.
– Ишԥаушеи? – иҳәеит аҩсҭа.
– Ишысшаз уи ауп, ашәаԥыџьаԥ хазы исшеит, адгьыл хазы исшеит. Руаак иуҭахыу алх, иуҭаххап ашәаԥыџьаԥ умаз, иуҭаххап, адгьыл умаз «Алаԥшра аԥхьа уара иусҭоит, – иҳәеит анцәа.
Аҩсҭаа днаԥшы-ааԥшын, адунеи каххаа икакаҷны, иԥшӡаӡа, ашәаԥыџьаԥ зегьы быбышӡа ишәҭны ианиба, дыхнахит.
– Ашәаԥыџьаԥ са исымазааит, – иҳәеит.
– Ус аума? – иҳәеит анцәа.
– Аа! – иҳәеит, – аҩсҭаа.
– Ус акәзар, азамана, мап ҳәа уасҳәом. Ишубо еиԥш уажәы ааԥынроуп, анхара, анҵыра иаамҭоуп. Ажәлар анахь, арахь ацәқәа ркыуп, ацәмаҭәақәа ркыуп, аҳаҳаираҳәа анхара иаҿуп. Ҳаит, уит ҳәа уаха-саха ҳәа ахкаарақәа ирҭоуп. Уажәы иҟарымҵо акагьы роуам, ирдыруеит. Ашәаԥыџьаԥ уара иутәызар, иқәганы наҟ ига, сыдгьыл сызҭарцәы, – иҳәеит анцәа.
Аҩсҭаа дыҩкылсын, акы ааҵихын ана инеиго, даҽакы ыҵхны ана иеиҭеиҳауа далагеит. Анцәа днаԥшны ани иҟаиҵақәо зегьы ибоит.
– Иҟауҵо закәызеи уара? Џьара иҵхны, даҽаџьара иеиҭаҳа ҳәа уасҳәама? Ушәаԥыџьаԥ наҟ иқәга, сыдгьыл рыцқьаҳәоуп иуасҳәаз, – иҳәеит анцәа.
Убри аамҭазы аҩсҭаа аԥса икызаап, аԥса ҵла аиҭаҳатә, абас ахы ларханы.
– Ашәаԥыџьаԥ ықәганы иабазго, усиааит, усиааит, – иҳәеит. – Ашәаԥыџьаԥгьы уара иумазааит, адгьылгьы уара иумазааит, усгьы уара иутәуп, – иҳәан ани иикыз иԥса ҵла лаирсит. Убри азоуп рҳәеит аԥса ҵла амахәқәа алада ирханы изыҟоу. – Анцәа улԥха сыҭ ҳәа иқәлаз уара думазааит, егьымҳәаӡакәа иқәлаз са дсымазааит, – иҳәан, иҳәеит, аҩсҭаа инапы адгьыл илахьшьы, ҩахьшьны, есс, уцаларгьы, уцала, длыҵашәкәа дцеит.
– Оо, уара, уа инеиуа, Мадлеи уакәу. Шәадлеи уакәу? – иҳәеит.
– Мадлеи сакәымкәа, Шәадлеи соума! – иҳәеит.
– Еихоума, еигәышәума иуку? – иҳәеит.
– Еихамкәа, аигәышә скуазма! – иҳәеит.
– Ӷә-ҭӡума, ԥацхоума иҟоуҵо? – иҳәеит.
– Ӷә-ҭӡымкәа, ԥацхоума иҟасҵо! – иҳәеит.
– Ԥҳәыс даагахьоума? – иҳәеит.
– Даазгахьеит! – иҳәеит.
– Аԥа дуоума? – иҳәеит.
– Диит! – иҳәеит.
– Даҽаӡәгьы диит! – иҳәеит.
– Аԥхьатәи дыԥсит! – иҳәеит.
– Даҽаӡәы диит! – иҳәеит.
– Аира зшаз аԥсрагьы ишеит – иҳәеит.
– Ран дыԥсит! – иҳәеит.
– Ахшара ргәырҩа ан дагоит! – иҳәеит.
– Ичит! – иҳәеит.
– Ичызар. Ишәааит! – иҳәеит.
Аҩсҭаа длеиҟәжәа дцеит, Мадлеи диааит!
Хаҵак дыҟан, адауы дҿаҳәаны диман. Адауы зынџьырла дахьҿаҳәаз, «иаҳауеи адунеи зынзаҵәык сшьапы ықәсындаз» – иҳәон. Иахаарга анцәа идыруеит, аиха лаба, ажьицәа иҟарҵазар акәхап, уажәы еиԥш ацҳақәа абаҟаз, аиха лаба арсны дадырҳәалан, аамҭала шықәсык, ҩышықәса, ани аихалаба дзыдҳәалаз дахацыԥхьаӡа ирҵысуа, ирҵысуа «аҳа уажәшьҭа иҵыҵуеит» аниҳәалакь, ажьаҳәа икажьыз аашьҭыхны ишԥаҵымҵуеи ҳәа ирыхха дасуан. Данаслакь, наҟ иҵицалон, иаирсуан еиҳагьы. Дырҩагь аамҭала днаха-аахо, дырҩагьых ирҵысуан, аҵхра рацәак агымкәа аҟынӡа инеигон. Еиҭаҵеицалон. Аха аҵыхәтәан ииулакгьы иҵихит аихатәы шьаҟа. Уи шыҟалаз седроу, аамҭа анааи акәу здыруада, аамҭала зны иҵыҵит, шаҟа шықәса дҿаҳәаз анцәа идыруеит, фара иҭахымызт, жәра иҭахымызт. Идаҷ шимаз ддәықәлеит, амҩан дышлеиуаз аӡә диқәшәан дыскуеит ҳәа иҿанааиха, « – Шәкы иаԥсоу схы заҵә сугараны сыҟазар сугап, сумгараны сыҟазар, иҭыҩрып», – ҳәа иҳәан иҳәеит, длатәан ари адауы диеихсит (адауы ари баша дысфап иаразнакы ҳәа даауеит уажәы иҳәеит). Дааиуа даналага, « – Уара суҿаҵахәызар, суфап, суҿаҵахәымзар, шәкы иаԥсоу схы еибагап», – иҳәан длатәан ани (адау) диеихсит. Даниеихс, ани адауы иҿы еихыкка дмааиуази, ари сҟарҟаҟны длазгар иаразнак дылбааздап ҳәа, ани иааҭирҟьаз адауы иҿыҵәҟьа иҭашәеит, иашьҭахь ихагәҭаҟны инеит, изалымҟьакәа ахызаҵә уа иаанхеит, адауы дхышәҭны, дцан дкаҳаит.
Адау ԥшьаха ԥшьымыш, хәаха хәымш дгәаҟуа дкажьын. Дгәаҟуа дахькажьыз анышә ыҵижааит ахан ҭаургылар иҭымыҳәҳәо аҟара. Дышгәаҟуаз дыԥсит, иара уа анышә ахьҭижааҵәҟьаз иаргьы дҭаржит.
Ари адауы дызшьыз Мард-иԥа Мардасоу иакәзаарын.
Адауы иаҳәшьак диман, адау игәы дықәтәаны « – Амард-иԥа Амардсоу ишьҭра ухымлан ҳәа уасымҳәози, уаҳәшьа», – ҳәа дыҵуон хы-сықәса, уаҳа днаԥырҵӡомызт анышәынҭра.
Адауы итәы исаҳахьоу убри ауп.
Ҭакәажәыки ҭаҳмадаки еиман. Алыгажәи аҭакәажәи хшаа дрымаӡамкәан иҟан. Аҭаҳмада дрыцҳахәха ҽагакра дцалон.
Ҽнак, дышцалац еиԥш, алыгажә ҽагакра дцеит.
Ашьыбжьон, аҭакәажә алыгажә имхаҭахәы ҟаҵаны изгап лҳәан, дахьылаҟәыз кәтаӷьк лҵеит. Акәтаӷь аашьҭылхын, ауаҩԥсы даалҵын (аҷкәын), «сан, саб имхҭахәы са изгоит» – иҳәеит.
– Ибзиоуп, уан дукәхшоуп, ига нас! – лҳәан, иаб имхаҭахә наилҭан, иманы дцеит.
Иаб аҽага ахьикыз даннеи, «уа, саб»! – иҳәан ҿиҭит аандаҟны. «Ау!» – иҳәеит аб. Аха аб иџьеишьеит.
– Уара узусҭада, саб ҳәа сықәҿызҭуа? Саб ҳәа зҳәо са дсоураҳа, уара саб ҳәа уазҳәаша анцәа дуиҭааит. Сара саб ҳәа сазҳәашаз ашьыжь санаауаз уаҩ дсымамызт, иуҳәо закәузеи, уара? – иҳәеит аҭаҳмада.
– Ашьыжь думамызт, аха уажәы думоуп, умхаҭахәгьы аасгеит, – иҳәан иаб ихә наган ииҭеи.
– Ҳаи, ус акәзар, уаб дукәхшоуп, дад! – иҳәан, аҭаҳмадагьы дгәрӷьаҵәа длатәан акрышифоз, инаԥшны ирбеит, уарбажәык хагьыжьуеит, ҵәаҳак аҿыҵакны.
– Саб, абни ауарбажә аҵәахаҳа абаанагеи? – иҳәеит аҷкәын.
– Иахьанахыс уара иалаухузеи, дад? – иҳәеит аҭаҳмада.
– Мамоу, саб, исоуҳәароуп, иабаанагеи? – иҳәеит аҷкәын.
– Иахьаанагаз уасҳәеит ҳәа иабаухәо, уара уамаҭәам, узцом, анеишьа цәгьоуп, – иҳәеит аб.
Аҵыхәтәан аҷкәын иаб иимырҳәар имуит ауарбажә аҵәахаҳа ахьынтәаанагаз. Амҩа днықәлан дцеит.
Дахьнеиз аҵәахаҳа адау даҵатәазаарын. Аҷкәын иҩӡаны аҵәахаҳа дҩыхәнеит. Адау аҷкәын аҵла данықәла ашьҭахь ауп даниба.
– О, уара, аҵәа сзылашьҭи, уара аԥсуа ччиа! – иҳәеит адау.
Аҷкәын ҵәахаҳак ааҿихын, даақәӷьцәаны илаишьҭит, даҽакы ааҿихын уигьы ус дақәӷьцәаны илаишьҭит.
– Абри узықәгылоу аҵәа амахә ларҟәи, уара аԥсуа ччиа! – иҳәеит адау.
Аҷкәын дзықәгылаз аҵәа амахә лаирҟәит. Адау днамҵасын аҵәа амахә ааникылан, аҷкәын дааимҵасны дыкны диманы иҩныҟа дигеит. Аҩны диманы дахьнеиз, адау иԥҳәыс ус леиҳәеит:
– Бхаҵкы, иахьа фатәы бзиак аазгеит, уажәы амҿы бзаазгоит, баргьы аӡы аага!
– Ибзиоуп, – лҳәеит адау иԥҳәыс лхаҵа ииҳәаз лгәы иаахәеит.
Лара аӡаагара дцеит, иара адауажәгьы мҿы аагара дцеит, амҿаагара данцоз, ани аҭаҳмада иҷкәын днаганы ацәарҭаӷәы аҵаҟа калаҭк дыҵаркит.
Адауы иԥҳәыс аӡы лыманы даакылсын, ақәаб иҭаҭәаны ахәараҳәа илыршит. Данындәылҵ, аҷкәын афырҳәа акалаҭ даахәыҵҵын, адау иҷкәын хәыҷы дааникылан, дылҭаижьын, иара дҩеин аҭуан дҩықәтәеит. Уа дшықәтәаз акәымкәан, адау иеидара амҿы иманы даакылсит.
– Ҳаит, бқәақәрахааит, фатәы хаакгьы ҳзыҟабҵеит, бара! – иҳәеит адау, арахь иара иҷкәын иоуп ақәаб иҭоу.
Иҩаԥшызар ани хыхь аҭуан дшықәтәаз рбеит.
– Уара уа узлахәнеи, уԥсцәа еиҭоугааит, аԥсуа ччиа – иҳәеит адау.
– Ара сызлахәназеи, ачанахқәа еихаргыланы сықәнеит! – иҳәеит аҭаҳмада иҷкәын аҭуан дахьықәтәаз.
Адау ачанахқәа еихаргыланы аҭуан сыхәноит ҳәа далаган, ачанахқәа зегьы иҵаԥыххаа ицеит.
– Уара узлахәназ аиаша саҳәа? – иҳәеит адау.
– Амҳаҵәқәа еихаргылан сыхәнеит – иҳәеит аҷкәын.
Адаугьы амҳаҵәқәа еихаргыланы сыхәноит ҳәа далаган, аха иамуит.
– Уара, убра сыхәнар, уԥсы ухысхуеит, узлахәназ аиаша саҳәа! – иҳәеит адау.
– Ажьхы ааршны сҽыҩахаркьакьаны, убри ала сыхәнеит – иҳәеит аҷкәын.
Адаугьы ус иҟасҵоит ҳәа ажьхы ааршны иҽанынахаиркьакьа, уа длахаблы дцеит.
Аԥсуеи аҩсҭааи ҽнак еиқәшәан, еисеит, ҳаиҳа ашәа зҳәо ҳәа. Ианеисаз ус ԥҟаран иҟарҵеит: ашәа зҳәо ашәа ахьынӡеиҳәо егьи ихәда дықәтәаны иҳәаларцы.
– Раԥхьа сара ашәа сҳәоит, – иҳәеит аҩсҭаа.
Аԥсуа иамамкыкәа даазыразхеит. Нас аҩсҭаа днеин, аԥсуа ихәда днықәтәан, ашәаҳәара далагеит. Хаха-хымш длымбаӡакәа ашәаҳәара даҿын аҩсҭаа, аԥсуагьы ихаԥыцқәа еихарӷәӷәа ичҳаны дтәан.
Аҩсҭаа иашәақәа иидыруаз анынҵәа, аԥшьахазы, аԥсуа ихәда дылбааит.
Аҩсҭаа данылбаа, аԥсуа днеин аҩсҭаа ихәда длықәтәан, ашәаҳәара далагеит. Хаха-хымш «уа раида сиуа раида» ҳәа ашәаҳәара даҿын. Аԥшьахазы аҩсҭаа ихәда иалсын, аԥсуа уамажәк иакәзаарын, аԥсуа диазҵааит:
– Узҿу уашәа анбанҵәо? – ҳәа.
– Ари «уа раида сиуа раида» злоу ашәақәа даҽа хаха хымш садхалоит, уи анаҩсан ашәақәа издыруа анынҵәо сыздыруам, – иҳәеит аԥсуа.
– Ус акәзар, аисара сара саҵахоит, шьҭа арахь улыба амарџьа, – ҳәа аҩсҭаа ианиҳәа, аԥсуа дыллыбааит.
Аҩсҭаа, «ух гәышьа!» иҳәан, иԥсы ааишьагәышьеит.
Абас ауп, аԥсуа ашәаҳәарала уаҩ дииааираны зыҟалом; избан акәзар, уи «уа раида, сиуа раида» злам ашәа иҳәаӡом, уи аҵыхәа ԥҵәаӡом.
Мҩаак аҿы еиԥылт Қәаблыхәи аасҭааи. Аҩсҭаа ус дҵааит: – шәара шәышҟа ажәабжьыс иҟоузеи, Қәаблыхә ччиа ҳәа. Қәаблыхә аҭакс ус еиҳәеит: – ҳара ҳаҟны ажәабжьыс иҟоу убри ауп, кәбрык амаха аалак ирзыфом.
Аҩсҭаа: – алақәа хәыҷқәазаарын азы акәхап. Қәаблыхә: – алакәа абахәҷыз, аҳ иашҭа иҭало ауарбажәқәа кны ирфонеи.
Аҩсҭаа: – ауарбажәқәа хәҷызаарын азы акәхап. Қәаблыхә: – ауарбажәқәа абахәҷыз, аҳ ихан ақәцәа ианықәтәалакь рымҵәыжәҩақәа асара ишьҭасуанеи.
Аҩсҭаа: – ахан, хан хәҷызаарын азы акәхап. Қәаблыхә: – ахан абахәҷыз, аз-уадак аа-махҽк акуанеи.
Аҩсҭаа: – амахҽқәа хәыҷызаарын. Қәаблыхә: – амахҽқәа абахәҷыз, аҳ иашҭа аԥсақәа иҭагылаз рықәцәқәа рхы ҩагӡаны ихырҿҿа ирфонеи.
Асҩсҭаа: – аԥсақәа хәҷызаарын азы ауп. Қәаблыхә: – аԥсақәа абахәҷыз, сашьа ихы раҳаны аԥса ақәцәахь данԥшлакь ихылԥа ихшәаны икашәонеи.
Аҩсҭаа: – уашьа дхәҷызаап азы. Қәаблыхә: – сашьа дабахәҷыху, аҵеџь инапы ҭшьны ахаҳә ааигеитеи.
Аҩсҭаа: – аҵеџь аҵа ааигәаны иҟазаап азы. Қәаблыхә: – аҵеџь аҵа абааигәахыз, ашьжьымҭан ахаҳә дәықәуҵар хәлбыҽханӡа излеиуамызтеи.
Аҩсҭаа: – амш хәҷӡазаап ауп. Қәаблыхә: – амш абахәҷу, ашьжьымҭан ажә ицәтәны инҭыҵыз ахәлбыҽхан аԥа аҵакәашо иаагәарлеитеи.
Аҩсҭаа: – Ҳаит, аԥсуа ччиа, сара саҵкьыс уара ажәала уиааит акәу?
Қыҭак аҿы инхон хаҵаки ԥҳәыски. Ахаҵа Чапаҩ ихьӡын. Уи ианакәзаалак адәахьы ддәылҵӡомызт, аҩны дыштәаӡаз дтәан.
Иԥҳәыс есқьынгьы иалҳәон, – уанаџьалбеит, адәахьы ундәылҵыр иауазеи, иҟоугьы умбари ҳәа. Аха егьалундазгьы Чапаҩ адәахьы длыздәылгомызт.
Аҵыхәтәан Чапаҩ иԥҳәыс даалаган ахаҷапыр лӡит, адәахьы дындәылҵын, лхаҵа изҿылҭит:
– Уо, уара, адәахьы уаадәылҵишь!» Ҳгәыла ԥҳәыс ахаҷапыр ӡны иузаалгеит, уааины илымх! Чапаҩ ашә ааимԥааны данындәылыԥш, иԥҳәыс ахаҷапыр алҩаҵә ахылыззы икны дышгылаз ибеит, иаргьы ашыр ҳәа дылгәыдлеит. Иԥҳәыс ахаҷапыр са бзиак аамылхын, инаилыркит, Чапаҩ игәарԥханы афара далагеит.
Ус Чапаҩ ихы дҩахан, ажәҩан ахь данынаԥш, аеҵәақәеи амзеи каххаа ишкыдыз ибеит. Жәҩан иаҵамԥшыцыз Чапаҩ иибаз изымбатәбарахан, иԥҳәыс длазҵааит: – «Абар аџьашьатәы, бара ари хыхь изырлашо закәыузеи?»
– Абри амзи иуасҳәоз! Адунеи ақәыԥшра баша иуцәымӷын. Изакәыузеи умбои арҭ уахынла изырлашо аеҵәақәеи амзеи роуп!
Аԥҳәыс лхаҵа длыманы днықәла-аақәларц лыӡбеит. Адунеи ақәԥшра агьама икызаргьы икит ҳәа лгәы ианаанага ашьҭахь, хаҵеи-ԥҳәыси ихынҳәны аҩныҟа иааит.
Убри инаркны, Чапаҩ иаҳа-иаҳа адәахьы ддәылҵыр, адунеи днықәыԥшыр цәгьа имбо далагеит. Зны иԥҳәыс ус леиҳәеит:
– Уажәраанӡа бара бысҿын, адәахьы удәылҵ, улақәа аахтны, адунеи аҿы иҟоу-ианыу ба ҳәа; Ҟәрбетҟа ацара сыӡбеит, адунеи збарцы. Мҩаныфак аасызбырхиандаз.
– Уара узныҟәондаз, амҩаныфа шугымхарыз, – лҳәан, даақәгьежьаан лхаҵа амҩаныфа излырхиеит, ихьаҭрагьы ашыла изҭалыԥсеит. Чапаҩ ахьаҭра аашьҭихын, амҩа днықәлеит. Дышнеиуаз ӡ-дук дныҽԥынгылт. Иааицәымӷхан дааҭгылт, ахәыцра дҭанагалан дшыҟаз акәымкәа, ҳәҳәабжьык иаҳаит. Егьи нырцә адауы дыҟазаарын, ҿиҭуан, Чапаҩ аӡы сырга ҳәа. Аха Чапаҩ, усзыргом ҳәа мап икит.
Адау ҿааиҭит: – ус анакәха, сара иҟасҵо узыҟаҵозар, сара урызгоит аӡы ҳәа Чапаҩ диқәшаҳаҭхеит.
Адау иааимԥыхьашәаз хаҳәык аашьҭихын иааимаирӷәӷәан ирппны аӡы инҭеиԥсеит. Чапаҩ иаргьы абӷьаа ҳәа ихьаҭра дынҭасны, ашыла ааҭганы, иҟьаны аӡы инхыиԥсалт, нас адауы иахь ибжьы наиргеит: «Уо, уара адауажә, хаҳәы заҵәык ауп уара иурппыз, сара хԥа ԥшьба хаҳәы хәаш-хәашо иқәсҵеит, уааи, уажәшьҭа сырга» ҳәа.
Адау иҟаиҵахуаз, аӡы иҽылҭажьны, Чапаҩ изқәа длықәыртәаны аӡы дынҭалт: аӡыблараҿы даннеи адау дааҭгылан Чапаҩ иахь ус иҳәеит:
– Уажәшьҭа уара аԥсуа ччиа, снапаҿы уҟоуп, аӡаҟны усхәаҽру, усымхәаҽру. Чапаҩ ари анааиаҳа, аӡаӡ ааҭихын, адауы ихәда аҟыҵәы ҳәа иналиҵеит. Адауы даахәаан, – аа сумшьын, – иҳәан, нырцәҟа дыригеит. Чапаҩи адауи еиманы рҿынархеит. Ишнеиуаз ҳаԥ дук инадгылт. Аҳаԥы адауы инхарҭа акәын. Иныҵалан, рыԥсы ршьеит.
Ԥыҭрак ашьҭахь, рымца еихсыӷьуа ианалага, адауы адәахьы дныҵҵын, ҵла дук аԥашәгьы иаргьы ирҳәазаны иааигеит, илеиқәыжьны амца еиқәиҵеит. Акы ҳнацҳап иҳәан, кыц дук лыҽҳәеикит, амажәа наниҵеит.
– Чапаҩ, сара шәарыцара сцоит, абынҽацә шьны иаазгоит, нас акраҳфап; уаанӡа уара ара уаасзыԥшы, амгьал аӡра уахылаԥшла, имблааит.
Адауы днықәлан дцеит. Чапаҩ имала аҳаԥы аҿы даанхеит. Дыԥшит, деиҭаԥшит, аха адауы дыҟамызт. Амгьал ӡын, абылра иалагеит. Ианысхуеит ҳәа иҽазикит, аха акыц убри аҟара идун егьизмырҵысит, иширххоз амгьал акыц иааныҩрын, игәы инықәҳан даҵахеит. Ани иҳәеит арии иҳәеит, аха егьа иундазгьы дзаҵымҵит. Ус дышгәаҟуаз адау аҳаԥы дааҵалт, абынҽацә иазқәынҵаны. Чапаҩ анс даниба иааџьашьаны диазҵааит:
Ари закәузеи иухьыз, Чапаҩ, иҟалазеи?
– Акгьы, сгәы ахьҭа алашәа иҟалан, исықәысҵеит, маҷк саарԥхап ҳәа.
– Нас иузхома, ишьҭысхыр шԥоубо?
– Ааи, ааи уажәшьҭа ишьҭых, уаҳа сҭахым, сарԥхеит, – иҳәеит Чапаҩ.
Адауы даалаган абынҽацә лҭажьны ижәит, илатәан акрыфара иалагеит. Адауы махак шеибгаз Чапаҩ инаимҵеиҵан усгьы наеиҳәеит.
– Иф, нас иҵагьы усҭоит! Чапаҩ акранифа, изхара ҟалеит, нас адауы иахь дыԥшуа даатәеит:
– Иахьа закәу сыздырам, акрыфара сгәаԥхацәом, арыгь уара иф иҳәан имаха адауы инаимҵеиҵеит.
Адауы уамашәа ибеит, «уара акрыфара узымдыруазаап» иҳәан, амаха наихәларшәны иналбааидеит.
Адырҩаҽны адауы ус иҳәеит: – Чапаҩ, иахьа амҿахьы уара уца, сара абынҽацәқәа рзы шәарыцара сцахуеит. – Чапаҩ дақәшаҳаҭхан, шаха дук аашьҭыхны, абнахь дцеит. Дахьнеиз ҵла-шәк ашаха аарыкәиршан, иҵжәаны иаазгап ҳәа далагеит.
Адауы дхынҳәит абнацә иманы, илҭажьны ижәын Чапаҩ дизыԥшуп. Аха Чапаҩ дыҟамызт. Данымааӡа, асҟаамҭа дабацеи иҳәан, дынҭыҵны дышнеиуаз, дыԥшызар, Чапаҩ ашаха рыхханы дшахоз гәеиҭеит. Уамашәа ибаны диазҵааит, – «Чапаҩ иҟоуҵозеи?» – ҳәа.
– Иҟасҵо уи ауп, ҳцо-ҳаауа ари ҳаҿума, ԥыҭрак иҳазхаша амҿы ҳадаагалап, абарҭ аҵлақәа зегьы згар сҭахуп, – иҳәеит.
Ари адауы игәамԥхазт днаиқәҟааит: «Уара сара сшубара сыубеит, усԥырҵ, усымбааит, уҩызара сҭахым» ҳәа. Иара ҵлакгьы днамҵасын, иааҵжәаны аҩныҟа дцеит. Чапаҩгьы адауы даницәца, дхынҳәны иҩныҟа дааит, ашә ааиртын иуаҭах дныҩналт. Иԥҳәыс лхаҵа деибганы дшааз анылба, даара деигәырӷьеит. Иԥсы ҭаны даауеит ҳәа дыҟамызт.
Убри инаркны, Чапаҩ аҩны имахәҿа еилҳәаны аус иуан, иԥҳәыси иареи хаала иҟан.
Дауажә Хәалацы иҩны дааит. Хәалацы Дауажә даауашәа даниба, ашәаӡа аахәаны алыӷәра дықәлеит. Дауажә «Хәалацы, узлақәлазеи уа?» – иҳәан, «асаарақәа еихаргыланы сықәлеит», – иҳәеит.
Асаарақәа еихаргыланы Дауажә данрылагыла, иԥыххаа ицеит, иԥҽит.
– Ари амуит, Хәалацы! – аниҳәа адау, «ачанахқәа еихаргыланы сықәлеит», – иҳәеит Хәалацы. Уигьы ҟаиҵеит, аха ачанахқәагьы ԥыххаа ицеит.
– Улбаа, Хәлацы, амла сакуеит, усфарцы сааит, ехьатәи сыкрыфара уара уҟны иҟоуп, – иҳәеит адауажә.
– Уаҟәыҵ, Дауажә, убома сылшара ишыҟоу, ахаҳә шкәакәа ԥыхааны икасыԥсоит, – иҳәан Хәалацы ашәаӡа напыла ирҟәҷны икеиԥсеит.
– Ма улбаа, ма узлақәлаз аҵабырг саҳә, Хәалацы, – иҳәеит адау.
– Сылбаауам, – иҳәеит, – сылбаар суфоит, – иҳәеит. – Ианаму, уара уқәланы сыф, иҳәеит Хәалацы. Еихаҵәы икыдгылоу амца иақәҵаны иршы иҟаԥшьӡа, нас уаҳә икылоуҵар, алыӷәра уқәнаҵоит, – иҳәеит.
Аихаҵәы ршны Дауажә иаҳә ианалеиҵа, днахаԥсит. Дшыԥсыз аниба, Хәалацы длалбаан дыҳәҳәеит.
– Адауы дысшьит, иҳәеит.
Ажәлар еизигеит. Ажәлар ааин ишҵабыргыз анырба, Хәлацы иԥсы ахьынӡатә ихныҟәгага амазара ирҭан ажәлар даргьы еимыҵит.
Ҭакәажәык дыҟан, ҷкәына заҵәык длыман, амала ани аҷкәын дшәаны аҩны дыздәылҵӡомызт.
Ари аҷкәын иан, «умшәан, нан, узыцәшәозеи, ас уныҵыҵ», – лҳәеит, аха димыхәеит. Лкәтқәа, лыкәҷарақәа абгахәыҷқәа ирфон, аха аҷкәын дшәаны абгахәыҷқәа изшьомызт. Ари ас дыҟоуп, иан лгәы ԥҵәаӡеит.
Ҽнак ан даалаган акәакәарқәа ҟалҵеит, шыла хәыҷык лҭалыԥсеит, ашәаӡак лыҟалҵеит. Иара дындәылҵын, абанҭ еиқәлыршәақәаз наилҭан даалмышьҭит. Аҩнашә алыркын днеин диеит. Дааит, дӷырт, дӷырт, аха дыҩналмыжьлеит. Ани амакәан иҭаз аӡаӡгьы, ааҷагьы ҭан. Иара дшәоит, дыӷзоит, аха уаҳа царҭа анимоу ддәықәлан, дцо, дцо ашарккараз ӡ-дук днахықәгылт, дахьнхықәгылаз нырцә адау даақәгыланы дибеит.
– Еи уара, аԥсуа ччиа уааи, аӡы сырга, – ҳәа ибжьы иргеит адау.
– Мамоу, адауажә, уара уааины сырга аӡы, – иҳәеит ари аҷкәын.
Адау дгәаан, афырҳәа длышьҭасын хаҳәык аашьҭыхны, иааиларӷәӷәаны аҵәҵәаҳәа аӡы лалихт. Ари аҷкәын длеиҳәҭҟәыҟәлан имакәан
ашәаӡа ааҭихын, ашәаӡа ааирҩан, аӡы лалихит. Адау длышьҭасын абӷьааҳәа даҽа хаҳәык аашьҭихын, ашыла еиԥш ихәашхәашуа илкеиԥсеит. Ари аԥсуа ччиагьы имакәан дылҭасын, ашыла напык аҭиган, ихәашхәашауа илкеиԥсеит.
Ари ас дыччиоушәа дыҟоуп, аха уамак иакәзаап иҳәан, адау агәараҳәа аӡы иҽааҭаижьын, даарит. Аԥсуа дҩышьҭыхны иҟәаҟәа дҩықәиртәан иҿанынеиха «ҳаи заҟа уласузеи! – иҳәеит адау.
– Сҽоусыжьуам акәымзар убӷа ԥысҵәоит, убри аҟара схьанҭоуп, – иҳәеит ари аԥсуа.
– Хәҷӡак уҽааужьи даба, ушыхьанҭоу збап, – иҳәеит адау. Аԥсуа имакәан аҿы инапы лҭеиҵан, иӡаӡ ааҭихын, адау иҟәаҟәа илалаиҵеит. Адау иҟәаҟәа аӡаӡ аналала, имыхьуази «Ҟоҳ, ҟоҳ, уҽышьҭых, уҽышьҭых, – иҳәеит.
Аԥсуа иӡаӡ адау иҟәаҟәа иаалихын, иџьыба илҭеиҵеит. Аӡы иҩырны, адау аԥсуа диманы иҩныҟа дигеит. Ауха уа ишьҭаланы ицәеит аҩыџьагьы. Адырҩаҽны ашьыжь шаанӡа адау дҩагылан «аа, ацәа уалҵ, ацәа уалҵ» – ҳәа аԥсуа иеиҳәеит.
Адау аԥсуа ацәа даалихын диманы иҿыҩеихан, аҽақәа ахаауаз длеиган, – «Абра утәаз, сара сцаны аҽақәа аасцоит, ианааилак, икы» – иҳәеит.
Адау дцан аҽақәа абна илцаны иманы иҿанааиха, ари аԥсуа дшәаны ҵла гәаҩак дҭалт, аҵла гәаҩа дахьҭатәаз ҷынҷа хәҷык ибан, ани аҷынҷа икит. Адау дкылыҩрны даакылсит. – «Ҳеи, анҭ иааз умбаӡеи?» – иҳәан адау, «урҭ ирылухузеи жәҩан иқәу ахыскыз умбои?» иҳәеит аԥсуа ччиа. Ҳаи, ус анс, арс иҳәан иџьеишьеит адау, нас дцан аҽқәа икын иааиган. «уца абнахь, мҿқәак аага, амца иақәаҳҵап», – иҳәан ус аԥсуа иеиҳәеит. Аԥсуа иҿынеихан, аҵла изыҵхуазма, изышьҭыхуазма, аҵлақәа еизааигәаны иахьгылаз дынкылсын, руак дыҩхәнан иеилагылаз аҵлақәа рықәцәқәа еилаҿеиҳәан, уа даанҿаст. Адау дыԥшит, аха аԥсуа дмааит, дыҟаӡам. Ари дабаҟоу ҳәа адау иҿааихан данааи, аԥсуа аҵла ақәцә дықәтәоуп. – «Узҿуи уара!» – иҳәан, ак назгар иҳазхом, арҭ шеибакәу иааидыскылар мчыбжьык аҟара иҳазхоит, есымша саауама ҳәа сҳәан, аҵлақәа рықәцәқәа реидҿаҳәалара саҿуп», – иҳәеит аԥсуа. «Оҳ, – иҳәан адау уамашәа ибан, адау дласын, аҵла ааҵхны иманы дааин, имгьал иӡырц амца еиқәиҵеит. Имгьал анӡы аамҭазы, унеины амгьал ҽҳәыхны иааг ҳәа адау аԥсуа иеиҳәеит.
Аԥсуа днеин амгьал ҽҳәысхуеит ҳәа иширххоз акәымкәан, иааҳәын иқәҳаит. Амгьал даҵахеит. Адау дыԥшит, дыԥшит аха аԥсуа дмааит.
Ари дабаҟоу, иҟаиҵозеи анаџьалбеит ҳәа иҿааихан адау амгьал ахьҽҳәаз данааи, аԥсуа амгьал дшаҵажьыз ибеит.
– Узҿузеи, уара ара? – иҳәеит адау.
– Уара абра исыхьуа салаган, аԥша иакызу сыздыруам, амгьал ԥхоуп сҳәан, иақәсҵеит, – иҳәеит аԥсуа.
Адау длышьҭасын, амгьал аашьҭихын, иман длеин егьигьы дҳаԥ-хаҷуа дишьҭалан длеит.
Адау гәыгәымк иман, абни агәыгәым аԥсуа инаииркын, абри азна аҩы аага ҳәа иеиҳәан, ддәықәиҵеит.
Аԥсуа агәыгәым аашьҭихын, иҿынеихан, аҩы зҭаз аҳаԥшьаҿы днеит. Аха ани арыцҳа ари адау игәыгәым азна аҩы изышьҭыхуазма! Дшамаҭәамыз аниба, иибаз џьара жыгак аашьҭыхын, анышә ажра далагеит. Адау дыԥшит, дыԥшит, аха аԥсуа данимбаӡа, уа длеит. Ани агәыгәым ииҭаз уа аҳаԥшьа иҭагылоуп аԥсуа акәах, акәах ҳәа анышә ажра даҿуп.
– Узҿуи уара ара? – иҳәеит адау.
– Уара ари агәыгәым азна назгар уара иузхаӡом, сеиҭаахр ауп, сцо, саауа сыбжьазаауама? Уи аҵкьысгьы аҳаԥшьа шеибгоу иҵхны иназгар ҳахьтәоу иааҭшьны иҳажәлап, – иҳәеит.
– Ҳаи, иҟоуҵозеи! – иҳәан, адау днышьҭасын игәыгәым аҳаԥшьа илҭшьны азна аҩы ааҟаҵаны има иҿааихеит. Иааин илатәан акрырфеит, акрыржәит.
Ашьҭахь нас ари акры злоу уаҩызаап иҳәан, адау аԥсуа ааҵәак азна ахьы наганы ииҭит, «Абри ахьы усҭоит аҩныҟа уца», – ҳәа иеиҳәеит. Ани ааҵәа азна ахьы изышьҭхуа дыҟазма аԥсуа ччиа, «ҳа, ҳа, ҳа!» – ҳәа иҳәан аҟыр-ҟырҳәа дыччеит.
– Иҟалеи, узырччои? – иҳәан адау аԥсуа ччиа диазҵааит.
– Ах анк дсымоуп, абыржә убри ахьы уманы унеины агәараҿ улбандаз, дышԥаукәхшарыз ахырзаман, азамана лымшха улбарын, – иҳәеит аԥсуа ччиа.
Адау длышьҭасын, ахьы зҭаз ааҵәа аашьҭихын, амҩа удыруоу? – иҳәан «ишԥасзымдыруеи?» – иҳәан, еиманы рҿаархан, аԥсуа иҩны ааигәара адәы аҿы иааит. Рыԥсы ршьарц иааҭгылт, адау иааҵәа лкаижьын длақәтәеит. Иԥшуа иаатәеит.
– Уажә ҳҩыџьагьы ҳаицны ҳнеир, сан улбар, дуцәшәар ҟалоит, насгьы са сыӡт ҳәа дыҟоуп, сыԥсы ҭоуп ҳәангьы дыҟам. Са сҩеины адырра лысҭоит, нас иҟоу зегь ласҳәоит, – иҳәеит аԥсуа.
Адау уа дааныжьны аԥсуа длықәлан иан лахь дцеит.
– Сан абас ауп иҟоу, доук дсыцаауеит, данааилак, бикәша, бизӡатә, бнапы ыргьежьны дгәыдкыл, ааҵәак азна ахьы ааигоит.
Ааҵәа наганы инаиргылалак, ԥыҭк анҵлак, нан амла ҳакит, хәҷык ҳҿаҵа ҳәа сҳәап сара. Сара ус анысҳәалак, «Нан ишәҿасҵо исымоу уи ауп, жәаха уанцоз адауцәа иушьыз руаӡәы ивароуп исымоу, уаҳа егьсымам», – ҳәа абри ҳәа, – ҳәагьы иан илеиҳәеит. (Аԥсуа ччиа имч маҷын, аха ихы еиқәшәан, ииӡбаз умбо!). Дцан адау дааигеит. Иан лнапы рхаханы адау диԥылт, дикәшо, дизӡатәуа аԥсшәа иалҳәеит. Илеин илатәеит. Аԥсуа иан азамана лымшха дышьҭыԥоит дыҭрысуеит.
Ԥыҭк анааҵ, лыҷкәын даацәажәан, – «Сан амла ҳакит, ас ҳабзыԥшуа ҳтәазаауама, акы наҳзыҟабымҵаӡои? – иҳәеит.
– Уан рыцҳа, ишәҿасҵари, жәаха уанцуаз адауцәа иушьыз руаӡәк избжак ауп инханы исымоу. Асасцәа сыман, егьи рҿасҵеит, уи абашәызхо, уи ауп исымоу, – лҳәеит иан.
Аԥсуа иан ас лҳәоны адау ианиаҳа, дшәан, «уаҳа!» иҳәан дҩаҵыҩрын, апҟаҩ ҳәа аӷьӷьа-аԥԥаҳа дышҩеиуаз акәымкәа, абга хәыҷқәа ҩба ааиԥылт.
– Уабацо ас уццакы-ццакуа? – ҳәа адау иазҵааит.
Сабацо ауама саҳаит, ауама сақәшәеит, адауцәа зфоз сиқәшәан, сицәыбналаны саауеит, – иҳәеит.
– Аа, закәызеи иуҳәо, ани адау дифома дшәаны ӡкаҭәара дыздәылҵӡомеи! Иан лкәытқәеи лыкәҷарақәеи ҳара инҳарҵәахьеит, аха дшәаны дҳалакьысӡом, уара уфара изыгәаӷьуама? – рҳәеит абгахәыҷқәа. – Арахь уаала, арахь, – рҳәан адау даадыргьежьын, ишьҭалан рҿаархеит.
Адау аԥсуа иҩны дазааигәахо даналага, аԥсуа дыԥшны адау даниба, аԥсуа иан лахь ҿиҭт ибжьы неиҵыхны, «ҳаи абаа, сан уажәшьҭа ибыбаргәуи, ҳкәац нҵәеит шыбҳәоз, жәаха исшьыз адауцәа ирцәынхаз даауеит» – ҳәа ҿиҭит.
Ас аԥсуа иҳәоны адау ианиаҳа, абгахәыҷқәа наҟ-ааҟ ивагыланы иааиуаз иааникылан ишьны инкаԥсаны, есс, узцозаргьы уцала, хагәха абнара дласны дылҭахәаша дцеит.
Аԥсуа ччиа амҩа дықәланы ныҟәара дцон. Дышнеиуаз акәымкәа аҩсҭаа диԥылт.
– Уабацо, уара, арахь? – иҳәан аҩсҭаа аԥсуа ччиа диазҵааит.
– Аа, абрахь ныҟәара сцоит – иҳәеит аԥсуа ччиа.
– Ҳаицныҟәап – иҳәеит аҩсҭаа.
– Азамана! – иҳәеит аԥсуа ччиа.
Иеиқәшаҳаҭхан, иеицны ишнеиуаз акәымкәа аҩсҭаа ус иҳәеит:
– Уара, аԥсуа ччиа! Уареи сареи ас мацара ҳзеицныҟәом. Сара уара уҟәаҟәа сықәтәап, сашәақәа рҵыхә ԥҵәаанӡа уара сгала, сашәақәа рҵыхә аныԥҵәалак, уара сҟәаҟә уқәртәаны узгалоит уашәақәа рҵыхә ԥҵәаанӡа.
– Азамана – иҳәеит аԥсуа ччиа.
Ашьжьымҭан аҩсҭаа акаҩ ҳәа ашәа ҳәо аԥсуа ччиа иҟәаҟә длықәтәан шьыбжьаанӡа иҟәаҟә дықәтәан, ашьыбжьон «уажәшьҭа сашәақәа нҵәеит» иҳәан аҩсҭаа длалбааԥеит.
Нас аԥсуа ччиа днеины аҩсҭаа иҟәаҟә дықәтәеит, ашәаҳәара далагеит. Шьыбжьон аҩсҭаа иҟәаҟә иқәтәаз ахәылԥаз амра акәаԥ ҳәа инҭашәаанӡа «о, раида, о, раида!» аҳәара даҿын. Аҩсҭаа игәы ԥҵәеит, уаҳа наилымшо дкарахеит. «Уара, ари «о, раида!» нымҵәаӡо?» иҳәан аҩсҭаа, «уи уажәоуп саналага, ишԥанҵәо, уажәышьҭа «сиуа раида!» салагар уаҵәынӡагьы садхалоит» иҳәеит аԥсуа ччиа.
– Ҳаи, амарџьа, амарџьа, уареи сареи ҳмеихәозаап – иҳәан аҩсҭаа дшәан, длаҵҟьан дыҩны ишьамхы иҽаиргеит.
Аҩсҭааи аџьныши еиԥылеит бжьы-мҩак ахьеихагылаз.
– Ҳаи, уареи сареи ҳаиԥымлакәа сыԥсында, – иҳәеит аџьныш.
– Ҳаи, џьушьҭ, ҳаиԥылазар иҟалазеи? – иҳәеит аҩсҭаа.
– Ҳҩыџьагь цәгьас ҳрымоуп, абраҟа ҳшеидгылоу ҳааидырбалар, џьара кәтык «ҟыж!» – аҳәаргьы, ҳара иаҳхарартәуеит.
Аџьныши аҩсҭааи абас анеибырҳәоз аамҭазы гәыла ԥҳәыск дыҳәҳәеит «ԥсика, ԥсика!» – ҳәа.
Алақәа аху-су ҳәа ишуа иааҭалеит. Аха аџьныши аҩсҭааи алақәа иаурбахуаз. Акәытқәа иаарылагьыжьз бгахәыҷык рбазаарын, иԥхаҵа ирыман инеиуан. Абри аамҭазы аҩсҭаа дшәан, дҩаԥан аџьныш иԥаҵа далатәеит. Алақәа абгахәыҷы анкарца, ашра иаҟәыҵны ианааҭынчраха, аҩсҭаа аџьныш иԥаҵа даалҵын дынкаԥан ус иҳәеит:
– Ҳаи, уара аџьныш ҳәа баша ауаа уцәшәозаарын убома, ҳара
шьурҭгьы ҳгәарымҭаӡеит. Алақәа абгахәыҷы рыманы ицеит, шьурҭгьы рыгәхьаа сымкит сара.
– Уара урҭ рыгәхьаа умкит, бзиоуп, аха абри сԥаҵахьы усс иумаз, уҽзуҵәахызеи? – иҳәеит аџьныш.
Уи нахыс аҩсҭаа дыԥхашьаны аџьныш диԥырҵит. Рыцәгьагьы, рыбзиагьы хаз-хазы имҩаԥыргоит убри аахыс.
Ҩыџьа аигәылацәа аҟан, аӡәы аҩсҭаа динықәуан, егьи алаҳ иныс ҳәа дықәуан. Аӡәк амҿы ылхны изкыдгылан абнаҿы. Есышьжьымҭан еидарала иааигон, дшааиуаз акәымкәа имҿы маҷхо ибеит. Изгоз дизгәамҭеит. Егьи шаанӡа ани аџьныш дызнықәуаз игозаарын. Ани алаҳ иныс ҳәа иқәуаз «Ари сымҿы зго дышԥасзымԥшааи, шаанӡа дысзақәкуазар», – ҳәа арбаӷь ҿыҭбжьы дацгыланы дышнеиуаз акәымкәа егьи имҿы даҵаланы диԥылт.
– Алаҳ иныс ари иаауга сымҿы шакәу! – иҳәеит.
– Аҩсҭаа дымсааит, уара иутәым, сара ишыстәу! – иҳәеит амҿы иаҵаланы иааиуаз.
Аҩсҭаа дызнықәуаз ҿыц ԥҳәыс дааиганы дыҟазаарын, ауха иԥҳәыси иареи иахьынышьҭалаз адәахьы ацара иҭаххеит, аха аҩсҭаа димышьҭит, дҿаҳәаны дикит. Аԥсӡара даналага, ихылԥа наганы итәарҭа инаҵеикит. «Ара учхәы, сара изгоит», – ҳәа. Адугьы, ахәыҷгьы, бааԥсрас иҟаз зегьы убра дахьышьҭаз илыҟаиҵеит. Уи ашьҭахь аҩсҭаа длыҵашәкәа дцеит.
Ари иԥҳәыс дҭаца ҿыцмыз, ашьжьымҭан данааԥш, ари аҟара адәахьы ацара иаргәаҟуа иҟаз дааԥсаха, дыцәеит, дыцәаӡеит иара. Иԥҳәыс дбарџьеиуа иара ииарҭа дбааԥсӡаны дшлаиаз анылба, длықәлан арҵәаа, арҵәаа ҳәа дыҳәҳәеит, «сыззаажәгаз дабатәиу?!» – лҳәеит. «Ибыхьзеи, ибгәыҵашәазеи?» – рҳәан, «Исыхьыз аума, дахьышьҭоу шәнеир, дыжәбап дзеиԥшроу!» – лҳәеит. (Иҟалахьоу акы акәхап, сеидроу). Инеин дырбеит, лҭаацәа ираҳан, дыргеит. Бзиак лакәын лара, лҭаацәа дыргеит. Анс зыхьыз иҿы дынрыжьуазма?
Абас ихооит аҩсҭаа дызхарахаз ауаҩы.
Анхаҩи аҩсҭааи еибабеит шьыбжьышьҭахьык хәадак аҿы.
Анхаҩы џьара дыҟан иҩныҟа даауан, уажәышьҭа иҩнынӡагьы рацәак бжьамызт. Ахәадаҿы данааи, дааҽыжәҵын, аӷәра акәадыр амаха инахар-шәны, иԥсы ааивигарц ашәшьыра дныҵатәеит.
Ари анхаҩы даара ибеианы инхоз, хыхәаҩык иакәын хшыҩлагьы дыӷәӷәан. Аҩсҭаа есқьынгьы абри анхаҩы дишьҭан, ишырҳәо еиԥш, анхаҩы аҩсҭаа диԥырхагоуп рҳәон, арахә ашәахә, амни, абри, џьара акала анхаҩы дицрасырц дишьҭан, аха имариа дақәшәомызт. Анхаҩгьы игәиҽанны дыҟан, избан акәзар, аҩсҭаа цәгьахәыцрала диеиҩаӡо дышишьҭаз идыруан, аҩсҭаа мҩак аҿы дибаргьы дидыруан.
Абри уажәы ахәадаҿы дыштәаз акәымкәа, иҩныҟа дааиаанӡа, аҩсҭаа иара иахь ихы рханы дшааиуаз дибеит.
– Уабацо, уара, аҩсҭаа ччиа? – иҳәан анхаҩы аҩсҭаа диазҵааит данизааигәаха.
– Абра ааигәа нхаҩык дынхоит, убри анхаҩы иахь сцоит, иара дахьынхоугьы цқьа исыздырам, уск азы снаиацәажәар сҭахын – иҳәеит аҩсҭаа.
– Уцоит, аха изакә усузеишь иуҭаху уи анхаҩы иҿы? – иҳәеит анхаҩы.
– Арахә-ашәахә, амал ду имоуп, ахныҟәгарақәа сыцәмаҷуп, схы иланыҟузгар сҭахуп, дсымԥшаар ԥсыхәа сымам – иҳәеит аҩсҭаа.
– Ус акәзар, аҩсҭаа, саргьы абри уара уеиԥшҵәҟьа зыԥсы цәгьоу аӡә соуп, иҟалап, узышьҭоу сара схаҭа сакәзаргьы, аха уара зыӡбахә уҳәо иаҟара сыӷәӷәаны сыҟам. Иагьа ус иҟазаргьы, уааи, уареи сареи ҳаицынхап, уара зыӡбахә уҳәо анхаҩы имоу амал аҵкыс инеиӷьынгьы иуоуа са уҟасҵоит, са сҳәатәы хауҵозар аҩсҭаа – иҳәеит анхаҩы.
– Ҳеҳ, ус анакәха, сара ахныҟәгароуп исҭаху, сузныҟугозар, уареи сареи ҳзеицхандеиуазар, убри ами исҭаху, уаҳа акры сҭахума? –иҳәеит аҩсҭаа.
– Ус акәзар, уаала – иҳәан, анхаҩы аҩсҭаа диманы иҿынеихан иҩны дааит, зегь акакән, иара дааимгаргьы, ауха: аҩсҭаа уа днеиуан уеизгьы. Ауха акрырфеит, акрыржәит, ишьҭалт, ицәт рыԥсыршьеит анхаҩгьы аҩсҭаагьы.
– Нас ҳаицыхандеилап уҳәан сааугеит, исоуҳәозеи уажәышьҭа, еицынхашьас иҳамоузеи? –иҳәан аҩсҭаа анхаҩы диазҵааит адырҩаҽны ианааша.
– Иуасҳәо убри ауп, еицыхандеишьас иҳамоугьы убри ауп, абыржәы аамҭа аарыхра, анхара иатәуп (ааԥынразаарын умбо!), ааԥынра ҳҭоуп, уареи сареи афыр-сыр ҳәа ҳлеидгыланы аарыхра ҟаҳҵап. Ԥшь-десҭынк адгьыл, иахьбзиоу уара иудыруеит, уаҩсҭаами, уалаԥш, аарыхра еицыҟаҳҵап. Нас иааҳрыхуа ҭагалан иаҳшап – иҳәеит анхаҩы.
– Ибзиоуп, азамана! – иҳәан, аҩсҭаа днаԥшы-ааԥшын, анхаҩы икәша-мыкәша иҟаз адгьыл ужәрақәа дрыхәаԥшит, адгьыл чашәра алихит. Аҩсҭаа игәаԥхар иҟаимҵоз арбаныз, адгьыл ужәра хитит. Анхаҩгьы иаргьы илеи илеидгылан, ирцәаӷәеит, еиҭарцәаӷәеит, аџьымшьы ларҵеит. Адгьыл ужәраҿы аџьымшьы аныларҵа, иҟалеит, аха ишԥаҟалеи ауп иуҳәаша, иԥжәаӡеит! Аџьымшьы бӷьы шьамханынӡа иҩеиуа иҟалеит, ахы акәзар, ҳәарас иаҭахузеи, ԥхныга бзиак иеиҵаз егьҟамлеит, зегь ҟәаз-ҟәазӡа, имарымажаханы иҟалеит. Аҭагалара аамҭа ааит.
Уажәы анхаҩи аҩсҭааи раарыхра аџьымшьы ҭаргалар .акән, ашара иалагар акәхеит кәыркәа ашоураз аџьымшьы аныҵырх’уаз аамҭаз. Аҩсҭаагьы даҩысҭаан, аха анхаҩгьы даара хшыҩла иӷәӷәаз аӡә иакән. Аҩсҭаа диԥхьан дааиган длаиртәеит. Ани анхаҩы ескьынгьы дхәыцуан аҩсҭаа дызла:хьсырхәрызеи, сызлаииааирызеи, иҵазгаларызеи ҳәа. Аџьымшьы ахы ишазҳара иазҳахьан, аха абӷьы макьана ииаҵәҟаҟараӡа ишьқьыруа иҭагылан.
– Аҩсҭаа, уара уџьабаа еиҳауп, сынтәатәи ҳаарыхра бзиахеит ишубо еиԥш. Алаԥшра уара иусҭоит. Уҭахызар, хыхь икәгылоу уара иумаз, уҭахызар, ҵаҟа анышә иҵоу умаз – иҳәеит анхаҩы.
Аҩсҭаа длазхәыц-ҩазхәыцит, аха аџьымшьы абӷьы метрак иҩаӡоз ииаҵәҟаҟараӡа, иԥшӡахәраӡа, ишькьыруа иқәгылаз деилаҳаит.
– Хыхь иқәгылоу са исымазааит – иҳәеит.
– Ибзиоуп, иумазааит, ига – иҳәеит анхаҩы.
– Нас сыззыԥшузеи, иахьанатәгьы иқәызгап – иҳәеит аҩсҭаа.
– Азамана, ига иахьанатәгьы – иҳәеит анхаҩы.
Аҩсҭаа иара убри аҽныҵәҟьа ачалаа кны длықәлан, аџьымшьы бӷьы ҳәа иҟаз акы ықәмыжькәа ирхны, иҳәҳәаны, иахганы, ауардынқәа ирықәжьны игеит акалақь ахь иҭиразы. Ари игеит, аха кәыркәамзи, ашоура цәгьамзи, абазар аҿы инеигаанӡа аџьымшьы бӷьы леимгәаканӡа ицеит. Аџьымшьы бӷьы анканӡа, аӡәыр игозма, аӡәыр иааихәозма, ари еиԥш сҭиуеит ҳәа ишԥааугаӡеи рҳәан, аахәацәа аҩсҭаа иааисны иҟәаҟәа ацәа ахыхны, абазар далцаны дкарцеит. Иҟаиҵоиз, иџьымшьы бӷьы
зегьы еидыканӡалаха илаганы амшын иалаимыжьыр рмуит. Ихы иҵәуатәха даакәхеит.
Ани аҩсҭаа аџьымшьы бӷьы анирхы, адырҩаҽны анхаҩы аҽага иман длықәлан аџьымшьхы ыҵиҳәеит, имаҷымкәа ирацәаны. Аџьымшьхы иҵиҳәаз ауардынқәа иларықәижьын, «акалақь аҿы икылиган, аахәацәа илеи иласын, иеимҵәа иргеит ҳәа бзиала, ахааӡага ду аҭнихит.
Уи ала ус еилгеит уи ашықәсан анхаҩи аҩсҭааи.
Ааԥынра ааит. Ари аҩсҭаа дабаушьҭуаз, уа анхаҩы иҿы дыҟан, амҿы иааиргон, аӡы иааиргон, аҩн усқәа иируан.
– Ҵыԥхтәи ашықәс азы ҳаицынхап уҳәан, хаицынхеит. Аха сара егьысмоут, ишԥасыԥсыхәоу, уныҟәызгоит ҳәа сауҳәан, аҩсҭаа анхаҩ дидашшыло далагеит.
– Ҵыԥхтәи анхара шықәсазы акагьы ахьумоуз сара исхарам, алаԥшра уара иусҭеит, анцәа ибоит, уара иалухыз мап ҳәа уасымҳәеит, иусҭеит – ихәеит анхаҩы.
– Нас уажәышьҭа ишԥаҟасҵари? – иҳәеит аҩсҭаа.
– Уажәышьҭа ишыҟауҵара уи ауп, сынтәагьы ҳаицынхап, ашараҿы ҳаннеилакь, уҭахызар, алаԥшра сара исыҭ, уҭахызаргьы уара иуҭаху угап, аԥхьа алаԥшра уара иумазааит – иҳәеит анхаҩы.
– Ибзиоуп – иҳәеит аҩсҭаа.
Аҩыџьагьы рмахәар еилҳәа иаалаган, амни аԥхьатәи ашықәс азы аџьымшьы ахьаадрыхыз радгьыл аҿы ишақәнагаз еиԥш аџьықәреи ларҵеит.
Иҟалеит, аха ишԥаҟалеи ауп иуҳәаша! Аџьықәреи ахәҵәқәа ажәҩан иалалеит уҳәартә иазхаит, шьаҭацыԥхьаӡа ԥшьба, ԥшьба, хәба, хәба лапҟьа рҿалт еихданы.
Уажәы анхаҩы дхәыцуеит, дырҩагь алаԥшра аҩсҭаа иоуроуп, избан акәзар, заанаҵ аҳәара ҟаиҵахьан «са слаԥшуеит, аԥхьа алаԥшра са исымазааит, сџьабаа рацәоуп» иҳәахьан, ҵыԥхгьы дзаралхахьан, сынтәа ма афеида иоурц дашьҭан. Нас аџьықәреи аҭагалара аамҭа анааи, аџьықәреи анҩа, егьи, «уажәышьҭа ҳаарыхра ҭаҳгалап, қәак аур иԥхасҭахоит, ахьҭакәа ҟалоит уашьҭа» иҳәеит анхаҩы.
– Ибзиоуп, иҭаҳгалап – иҳәеит аҩсҭаа.
Иеиманы илкылсын, амхырҭа ирымаз агәҭа иахьазеиҟараз илҭагылеит анхаҩгьы аҩсҭаагьы.
– Ҵыԥхгьы узаралхеит, аҩсҭаа, издыруеит, уџьабаа рацәоуп, уҭахызар, адгьыл, анышә иҵоу уара ига, уҭахызар, хыхь иҟоу га, аԥхьа алаԥшра уара иусҭоит, уара ишуҭаху улаԥшы – ихәеит анхаҩы.
Ҵыԥх захьӡыз азы аҩсҭаа хыхь икәгылаз аџьымшьы , бӷьы имгахьази, сынтәа захьӡыз азы еиҭах алаԥшра аниоугәышьа, дазхәыцын, феида изалгоз џьышьа ҵаҟа анышә иҵоу згап ҳәа иақәикит. (Аҟәынџьи адацқәеи еиҳауп хыхь иҟоу аасҭа ҳәа иԥхьаӡеит умбо!).
– Ҵаҟа иҟоу сымазааит – иҳәеит аҩсҭаа.
Анхаҩ ихала изҭагалозма ари аҟара аџьықәреи, ақыҭа дрылалан, игәлацәа егьи уҳәа, уааҳә ҟаиҵан, аџьықәреи ҿихт аԥҳә бзиарагьы надкыланы иқәрханы игеит. Ԥшь-десҭынк адгьыл ужәраҿы иҟалаз, аамҭа бзиа зықәшәаз аџьықәреи ус аламала имариазма!
Аҩсҭаа рыцҳа даалаган аҟәынџь ыцихит (аԥашә аҵхра нхаҩы усгьы дахәарҭамызт аҩсҭаак иакәымзар), ииулакь иҵихын адгьыл цырцыруа ирыцқьеит, ҽааны азынгьы адгьыл ирмазеит ани иҵихыз аҟунџьқәа зегьы ааизиган (маҷ-саҷ ҟалоз џьушьо?) ауардынқәа иларықәижьын исҭиуеит ҳәа иманы ақалакь ахь дцеит. Аҩсҭаа аҟәнџь сҭиуеит ҳәа ақалақь аҿы иманы даннеи, «амш ҳалеигома?» рҳәан дааныркылан иааисуа иааисуа ицәа ӡы аанамго дрыпҟеит, дырхәахәеит. (Усҟан уажәы еиԥш аҟанҷ рааӡомызт акәымзар, ачаԥара алырхырц џьоукы иргаргьы здыруадаз аҟәынџь!).
– Ҳақалақь уҟьашьуеит, наҟ иалган ига ҳәа иҵаҟьан, иган амшын иҭаижьт. Ихы абамба ахьықәдырчааз ибыз-бызуа ишихьуаз, дмида-гәидаха ахәлԥаз аҩныҟа дааит. Аҩныҟа сҳәеит, аха иара аҩны егьи ҳәа акыр иманы дыҟоума, анхаҩы иҩныҟоуп дахьааз, уаҳа дабаушьҭуаз!
Анхаҩ иаԥҳә аҭыԥ иқәиҵеит, аџьықәреи иигаз ирахә-ишәахә рызхара хазы аҵа иҭаиԥсеит, иаанхаз ԥытк иҭиит ԥыҭкгьы фатәыс хазы инижьт, игәылацәа идирхәеит. Абас анхаҩы зынӡас инхара-инҵыра иациҵеит.
– Анхаҩы уанаџьалбеит, зынӡа сыблит, аарыхреи аџьабааи сыгым, арахь феида смоуӡеит, уажәышьҭа ишԥасыԥсыхәоу? – ихәеит аҩсҭаа. – Схы снапы сзақәкуам, аҟәынџь сҭиуеит ҳәа ақалақь аҿы сахьнеиз, схы абымба ақәдырчааит, еилаԥсаны иҟаз атәым милаҭ сыршьӡеит – ҳәа дашшит аҩсҭаа анхаҩы иҿы даннеи.
– Анхаҩгьы длахәыц-ҩахәыцит, аха иҟаиҵоиз? Иара итәы, ихәҭаа усгьы игахьан.
– Иҟоу удыруоу, аҩсҭаа? Ииашоуп, издыруеит, даара аџьа усырбахьеит, уџьабаа ада феида умам, иҟалаз, ҟалеит, уашьҭа ҳаагыланы арахә ҳааӡап, хәы-шықәса аҿҳәара аҳҭап, арахә сара исымоуп, урыцыз,
хәы-шықәса уагьныҟәызгоит, нас умаҭәа егьи уҳәа сара садгылоит, акрыгьы уҿасҵалоит, – иҳәан, иалухыузеи, анхаҩы еиҭах аҩсҭаа дилаӡеит аҩсҭаагьы дақәшаҳаҭхеит.
– “Иагараан иага сцәигахьазаргьы, абыржәшьҭа ма афеида илысхып анхаҩы” ҳәа игәы иаанагеит аҩсҭаа.
Длеин аҩсҭаа анхаҩы ирахә дларыцлеит. Сынтәа, ҽааны, ҳаԥхьа аҩсҭаа хәы-шықәса нҵәеит аҩсҭаа анхаҩы ирахә дышрыцыз. Ани аҩсҭаа дызцыз акыр рыхьыр ҳәа ушәозу имҿиар ҳәа ушәозу, арахә рацәаӡахеит, анхаҩы иашҭа иазымкуа, иҭаҳаҭыӷьаны иҟалеит. Абар уажәышьҭа хәы-шықәса нҵәеит, арахәгьы ршароуп.
Иршоит, аха шашьас иҟарҵозеи ауп иуҳәаша. Анхаҩы дхәыцит, деиҭахәыцит, дхәыцуеит иахьагьы, уахагьы, хәы-шықәса дуӡӡа аҩсҭаа дыхьчеит, уажәы акагьы имҭакәа идәықәҵашьагьы даара имариам. Арахь анхаҩы ирахә рыбжа аҩсҭаа иҭаны доуижьуа дыҟоума? Ишԥаҟаиҵари уажәы, џьара маанак ӡбаны, ирахә аҩсҭаа излиимҭаша ԥсыхәак иӡбароуп.
Абарҭ анхаҩи аҩсҭааи аԥхьаӡа ианеиниаз, иахьеиниаз ахәада иамариашаны нырцәҟагьы даҽа хәадак ыҟан, ахәадақәа рыбжьара кәара хәыҷык бжьысны ицон, иҭшәарран, нырцә, аарцә адгьыл цқьан. Абри анхаҩы уажә убас иӡбеит, саалаганы ачалт ду аҩсҭаа илшоит исырҟаҵап, абарҭ ахәқәа рыбжьара ачалт ыкәсҵап, арахә ачалт иқәсҵап, аҩсҭаа алаԥшра исҭап, иҭаххап, нырцәҟа арахә ртәҩақәа егьи рыгагақәа аныҟалалакь, иҭахызар агага дуқәа игап, иҭахызар, дара арахә рхаҭақәа игап ҳәа.
Аҩсҭаа диԥхьан дааигеит.
– Иҟоу удыруама, аҩ.сҭаа?
– Аа!
– Абар хәы-шықәса ҵуеит арахә рыхьчара уаҿижьҭеи. Избоит, уџьабаа даара ирацәоуп. Уажәышьҭа ҳарахә ҳшап. Аха шашьас иҟаҳҵарызеи? Арахә ара адәы ишықәу иаҳшап хәа ҳалагар, уара утәқәеи сара стәқәеи ҳцәеилалоит. Иаҳшо харахә ҳцәеиламларц азы абри уареи сареи аԥхьа ҳахьеиниаз ахәадеи наҟтәирахьтәи ахәадеи еиднакылартә, ачалт ду ҟаҵаны, иқәцаланы, арахә еиламло убра уареи сареи ҳарахә ҳамшозар, уаҳа шашьа ҳамам. Уцаны сара ишуасҳәо еиԥш ачалт ду ҟаҵа. Нас инаганы иахьықәҵатәу са иусырбап – иҳәеит анхаҩы.
Уи мариамзи аҩсҭаа изы, дара аџьа ибазаргьы, ҩмызгьы дадымхалакәа анхаҩы ишиирбаз ала ачалт ду ҟаиҵеит. Ачалт иҟеиҵаз анҭ
ахәқәа рыбжьара инаганы ихиҵеит. Ачалт аганқәа рахыгьы ихишышааит. Ари ачалт ахьхиҵаз амырхәага аҿаԥхон. Нас анхаҩгьы аҩсҭаагьы арахә леидырцалан, ирыманы идәықәлеит уахь. Илеит ахәадаҿы, ауха уа иԥхьеит, адырҩаҽны амра хынҳәаанӡа анхаҩы ус иҳәеит:
– Ҳарахә амла иакны иҟоуп, уажәы амла ишакуа ирхыџ-хыџуа иаҳшоит ҳәа ҳалагар, игәнаҳауп уи аҵкыс зны акрырҿаҳҵап, акранырфалакь егьилакь ашьыбжьышьҭахь иаҳшап.
– Ибзиоуп, уара ишуҳәо иҟаҳҵап – иҳәан аҩсҭаагьы анхаҩ ииҳәаз длакәшаҳаҭхан, шьыбжьышьҭахьынӡа арахә дрыцын, аҳаскьын бзиақәа ахьыҟаз инеицан цқьа акрырҿеиҵеит, ашьыбжьышьҭахь амра акыр ианылҭагьала, арахә ҩеидырцалахын ани ачалт цҳа иқәрцалеит. Арахә ацҳа ианықәрцала, шьыбжьышьҭахьымзи, наҟ нырцәҟа рыгагақәа аҿаҟьа иаҿалеит. Иреиҵаз ақыжәгьы жә-ҵәрык иаҟараны агага дуны нырцәтәи аҿаҟьа ианубало иҟалеит.
– Аҩсҭаа, уара даара усыргәамҵхьеит, аԥхьатәи ашықәс азы узаралхеит, ашьҭахь узаралхеит, уажәгьы узаралымхарц азы аԥхьа уара улаԥшы, иуҭахызар, нырцәҟа акыӡӷы иаҿоу арахә уара иумаз, уҭахызар, ара ачалт цҳа иқәу ассақәа умаз – иҳәеит анхаҩы.
Аҩсҭаа днаԥшы-ааԥшын егьин, иаԥхьа ачалт цҳа иқәз арахә хәҷқәан, нырцәҟа акыӡӷы иаҿаны иибаз арахә дуӡӡақәан. Длахәыц-ҩахәыцын, анҭ нырцә акыӡӷы иаҿаз арахә дуқәа гар иҭаххеит.
– Нырцә акыӡӷы иаҿоу са исымазааит – иҳәеит аҩсҭаа.
– Ибзиоуп, иумазааит, урҭ арҭ раҵкыс акырӡа идуқәоуп, еиҳагьы иԥсылақәоуп, аха уара уџьабаагь рацәоуп, иумаз, хырҳагас иуоут
– иҳәеит анхаҩы.
Аҩсҭаа сырахә аасцап иҳәан иҿылеихан длалбаан, акәара дҭалан нырцә акыӡӷы аҿы иаҿаз «арахә» рыҟны днеиаанӡа амра ҭашәеит. Дахьнеиз арахәгьы имбеит, гагагьы имбеит, адәышкәаӷьаз даақәхеит.
Анхаҩ ирахә леидицалан, дҩлрыҵаҟьан иман ишьҭахьҟа дхынҳәит дбарақьаҭха.
Ауха аҩсҭаа уа акыӡӷы даҿатәаны иршеит. Адырҩаҽны ианааша, «рреит,» «рреит», «рреит» иҳәеит, аха «рреит» абаҟаз?
Уажәык аҩсҭаа анхаҩы дизгәааӡеит, длықәлан дцеит аҩсҭаа иеиҳабы арупап иахь шшра. Аԥхьатәи ашықәс азы анхаҩи иареи раарыхра аџьымшьы акән, уа дзаралхеит, аҩбатәи ашықәс азтәи аарыхра аџьықәреи акән, дагьырыпҟахьан абазар аҿы, уагьы дзаралхахьан. Ахәышықәсатәи рырахә рааӡараҿы уа зынӡаскгьы егьимбаӡеит, аԥхыӡ
еиԥш ибазшәа дҟалеит, иныҵаба ицеит иара изы уаҳа акагьы аламызт. (Арахә рыгагақәа роуп иибаз нас уаҳа иибеи?!).
– Сара быжьшықәса анхаҩы сидкыланы симан. Ҳаицынхап, иааҳрыхуагьы еицаҳшап ҳәа сеиҳәан, аха сзаралхеит – ҳәа иааихҭигақәаз зегьы арупап иеиҳәеит.
– Иҟоу удыруоу, аҩсҭаа? – иҳәеит арупап.
– Аа – иҳәеит аҩсҭаа.
– Уара уҵкыс анхаҩы хшыҩла деиӷьхеит. Аха абыржәы ак удысҵоит, убри узыҟаҵар, анхаҩы даҵахоит. Уцаны ҿыц адогор идҟаҵал анхаҩы.
Арупап х-тонаки бжаки иҟаз аԥсангьари дуӡӡа амаа аҭаны иман, абри ала еиҳа зымч ҭоу далаигәдларц иҭахын.
– Анхаҩы маанала уажәраанӡа дуиааизаргьы, уажәы уцаны убас иаҳәа: абас, абас, арупап иҟны сахьнеиз убас сеиҳәеит, иара аԥсынгьри ду имоуп, убри аԥсынгьри ажәҩан ахь еиҳа иршәны изышьҭуа убри аиааира имазааит, амалгьы имазааит. Уара уаҵкыс сара исыршәыр, ари нахыс быжь шықәса иааурых’уа зегьы сара исыҭ, ус акәымкәа сара саҵкыс уара аԥсынгьри аҩада ажәҩан ахь иуршәыр, ианлеилакгьы адгьыл ӷәӷәала иҵалар, даҽа быжь-шықәса уара умаҵ зуеит ҳәа иаҳәа. Убри еиԥш адогор анхаҩы дақәшаҳаҭхауоу, дақәмшаҳаҭхауоу еилкааны уаа – иҳәеит арупап.
Арупап ииҳәаз ааҩбамтәыкәа, аҩсҭаа даагьыжьын, афақьаҳәа иҿылеихан, мчыбжьык аҟарагьы бжьысхьан (аҩсҭаа арупап иахь дахьцаз иагьааигәамызт), длеит анхаҩы иҿы. Ари анхаҩи иареи аарыхра ахьыҟарҵаз аган иаҿыкәршаны аҵлақәа гылан ишшәыр-шшәырӡа, даара идуқәаз аҵлакәа. Аҩсҭаа абри адәы агәҭаны днеин анхаҩы изҿиҭит усҭахуп абранӡа усзааи ҳәа. «Ааит, инҵәара ҟалааит, ари еиҭах дысзаама, акы дысԥырнамгеит» игәахәт анхаҩы азнык азы, аха ани анҿиҭ, иҟаиҵах’уаиз, иҿынеихан днеит. Анхаҩы даннеи аҩсҭаа ус иҳәеит:
– Сара ԥахьа сзаралхеит, ашьҭахь сзаралхеит, уажә зынӡа сыҵабгеит. Арупап иҿы сахьнеиз абас сеиҳәеит: х-тонаки бжаки иҟоу аԥсангьари имоуп, исиҭоит. Уареи сареи ҳаисаны убри аԥсангьари ҵәҩанҵәыҟа иҳаршәып. Уара уҵкыс сара исыршәыр, даҽа быжь-шықәса иааурыхуа сара исымазааит. Ус акәымкәа, сара саҵкыс уара иуршәыр, даҽа быжьшықәса умаҵ зуеит. Абас еиԥш уақәшаҳаҭу, мап ацәукуоу аилкааразы сааит, иахуҳәаауазеи? – иҳәан аҩсҭаа анхаҩы диазҵааит.
– Ара акагьы укӡаме, уца, иаага, уи арупап ҳәа узҿу иԥсангьари, иҳаршәып нас иаабап ииааиуа – иҳәеит анхаҩы.
Аҩсҭаа еиҭах дгәырӷьаҵәа дхынҳәны арупап иҿы дааит. Арупап ус иеиҳәеит:
– Исоуҳәаз анхаҩы иасҳәеит, дақәшаҳаҭхеит. Анхаҩ рыцҳа имч маҷзар ҟалап, уара уԥсангьари уи изышьҭых’уама, исыҭ абааԥсы, мамзар, зынӡа сифаӡеит анхаҩы.
– Абар иахьышьҭоу аԥсангьари, ишьҭыхны, уаҵаланы ига – иҳәеит арупап. Арупап аҩсҭаа днеиган аԥсангьари ахьышьҭаз иирбеит.
Аԥсангьари хьанҭан, аха аҩсҭаагьы дьӷәӷәамзи, дҩахан ишьҭихын, иҿааихан, ашьыбжьышьҭахь дҳықь-ԥсықьуа, аԥхӡы иҿашы, аԥсангьари иманы анхаҩы идәаны, адәы агәҭа агәараҳәа илкаижьт. Адәы агәҭа иахьылкаижьыз, аԥсынгьари адгьыл илыҵашьшьы ицеит.
– Аҳа, аҩсҭаа, арупап иҟнытә аԥсангьари ааугазар, аԥхьа уара иршә аҩада ҵәҩанҵәыҟа! – иҳәеит анхаҩы днеин.
Аҩсҭаа аԥсангьари адгьыл иҩҵиҳәан иршәит аҩада. Ашьыбжьышьҭахь иршәыз ахәылԥаз амра акәаԥ ҳәа анҭашәамҭазынӡа изымааит. Ахәлбыҽха иахьылкаҳаз илыҵабга ицеит адунеи иагәылаланы.
– Уахан иҵх, аччиа! – иҳәан анхаҩы, аҩсҭаа дахан иҵихит. Иҩыҵихын адәы илықәиҵеит. Анхаҩы даанаԥшы-ааԥшын, алашьцарагьы ааигәахон, ари мамзаргьы изырқәацо, дахәо дыҟоума, иагьизырҵысуама анхаҩ рыцҳа.
Анхаҩы аишьцәа иман быжьҩык, ааҩык раҟара. Убас иӡбахьан, быжьҩык, ааҩык аишьцәа имаз иакәршаны абри аҵлақәа игылаз ирықәиҵарц, аҵла ҳаракқәа рыцәқәа икәиртәарц. Анхаҩы ус ӡбаны иман, иашьцәа аҵлақәа ирықәыртәаны, абардра илартәаны, «сашьцәа!» ҳәа ажәҩан ахь ихы рханы ибжьы иргарц, даргьы «ара ҳаҟоуп!» ҳәа рҳәартә драцәажәарц. Иашьцәеи иареи еиқәҿырҭырц, дара ажәҩан ахь иҟоушәа аҩсҭаа иеиҳәарц иӡбаны иман. Ианааиқәҿырҭлакь, «абри инасышьҭуа аԥсангьари арупап итәуп, аҩсҭаа исзааигеит, шәа шәахь инасышьҭуеит, убрахь инышәкыл, нас ҽааны анырхага маҭәахә: акәаҭан, ацәеиха, аҽага, абаҳа, абни, абри – анхара иатәу, иаҭаху зегьы алхны исзаашәышьҭ, шәара усгьы шәжьицәа бзиақәаны шәсымоуп, анцәа шәсыгимырхааит – ҳәа реиҳәараны дыҟан.
Ауха анхаҩы иашьцәеи иареи еибырҳәеит, ирӡбеит.
Адырҩаҽны шьыжьымҭан аҩсҭаа аӡаӡа иҿаҳәҳәы анхаҩы иҿы днеит.
– Аа, анхаҩы, сааит. Ишубаз еиԥш, иацы аԥсангьари сара исыршәын, иахьынӡацаз убеит. Иахьылкаҳазгьы адгьыл заҟа иҵалаз убеит. Уажәышьҭа уара иуршәыр сҭахуп, даба иршәишь! – иҳәеит аҩсҭаа.
Ари анхаҩы иашьцәа дырмацәажәахьаз, урҭ досу рҭыԥқәа аанкыланы рҽырхианы иҟан, иара анхаҩы ихаха длеин, аԥсангьари длахагылан, амаа ҿарбаӷьа иааникылан ҿиҭит ажәҩан ахь ихы рханы:
– Ажәҩан ахь иҟоу, исыгымхаша сашьцәа! Исҳәо шәаҳауама?
Ари ас аниҳәа, иашьцәа аҵлақәа рықәцәқәа иахьрықәтәаз рыбжьқәа ныҵак-аҵакны идыргеит:
– Аа, иуҳәо ҳаҳауеит, ҳашьа, иҳагымхаша.
– Абри аԥсангьари арупап итәуп. Аҩсҭааи сареи ҳаисаны ҳаҟоуп, аԥсангьари арупап имхны иаагеит, уажәы уахь, шәара шәахь инасышьҭуеит. Иахьынасышьҭуа уа инышәкыл, ҽааны азы анырхага маҭәахәқәа алхны исзаашәышьҭ, аҩсҭаагьы егьиурым, уи феиданы са исоуит, амарџьақәа, цқьа напы адкыланы амаҭәахәқәа алышәх – иҳәеит анхаҩы.
– Ибзиоуп, ибзиоуп, арахь иаҳзаашьҭ, аихаӡа акән иҳагыз акәмзар, арупап иԥсангьари ду ҳзааушьҭуазар, уара уакәм, угәлацәа рызхарагьы анырхага маҭәахәқәа алхны иузынаҳашьҭып – рҳәан иашьцәа рыбжьқәа иныҵак-ааҵакны идыргеит.
Анҭ анс рыбжьқәа андырга, аҩсҭаа аҟуақҳәа деиҵасны дқач-қачо дшәеит.
– Ауаау, анхаҩы, абааԥсы, арупап сиумыршьын, сишьуеит, абааԥсы, суҳәоит, аԥсангьари умыршәын, уаарыхрагьы уара иумаз, ари нахысгьы умаҵ зулоит аԥсангьари умыршәын, арахь исыҭ, арупап сиумыршьын, иара итәуп, наҟ изызгоит – иҳәан аҩсҭаа аӷьаҵәы-ӷьаҵәра далагеит.
Анхаҩгьы ииҭахыз уи акән, азнык азы мап-чап, «изуам, сажәа еилазгом» ҳәа далагеит, аха аҩсҭаа дақәшаҳаҭхаргьы ҳәа дымшәози, наҟ ииҭт.
– Нас ианумуӡа, иуманы уца, уџьабаа ада ари нахысгьы анцәа хашәалахә уимҭааит – иҳәан анхаҩы, аҩсҭаа длаиқәшәин, аҩсҭаа аԥсангьари аашьҭихын, даҵаланы има дцеит арупап иахь.
Аҩсҭаа арупап иҿы днеит аԥсангьари иманы дқьыԥаха, дҳақьԥсықьуа.
– Иҟалазеи, ажәабжьыс иааугазеи? – иҳәан арупап аҩсҭаа диазҵааит.
– Иҟалаз уи ауп, анхаҩы иашьцәа зегьы ажәҩан ахь анцәа иааигәара иҟазаап. Саргьы, ишубо, саҩысҭаауп, аха анцәагьы даара дыӷәӷәоуп, анхаҩы уахь, иашьцәа рахь ирзишьҭырц далагеит аԥсангьари. Уахь ианырзишьҭлакгьы анырхага маҭәахәқәа алхны иара изгьы игәылацәа рзыҳәангьы иаашәышьҭ ҳәа иашьцәа ажәҩан ахь иҟоу анрызҿиҭ, уԥсангьари бжьаӡӡар, сара сушьӡар ҳәа сшәан, арахь имхны иаасгеит, анхаҩы са сихәарҭам шьҭа, дыӷәӷәаӡазаап – ҳәа аҩсҭаа арупап иҟны ажәалагала ҟаиҵеит.
– Уара уаҳа феида ҳәа егьумоут, уажәышьҭа арыԥхь уманы уца, анхаҩы уааисуа, уааисуа дыпҟаны, ицәа дыҭцаны уаа! – иҳәеит арупап. (Аҩсҭаа гәаҟ иоуп изеиҳәо!).
Аҩсҭаа абна длылалан, даара иӷәӷәаз ҵлак аалихын, абас жәа-уаргьиак иеиҵамкәа аура аманы арыԥхь ду ҟаиҵеит, анхаҩы далаипҟарц. Арыԥхь даҵаланы дхыс-хысуа даауеит уажәы анхаҩ иахь.
Анхаҩы дыԥшын, аҩсҭаа дшаауаз ибеит. Адәы аҵыхәан дааихьеит, дықәԥа-қәсуа даауеит. Аҩсҭаа арыԥхь ду шикызгьы гәеиҭеит. Анхаҩы днеин ауардын иаҵагылаз асаԥыџь ааҵихын икны, абаҵра дыҭатәеит. Аҩсҭаа дшааиуаз акәымкәа, анхаҩы дахьҭатәаз аниба, иаргьы днеин абатҭра дҭалт, аха арыԥхь дуӡӡа аҟьарҭа абатҭраҿы изҭодаз? Анхаҩы асаԥыџь икымзи, икьаҿымзи, аҩсҭаа дивагьыжьны дисуа, дивагьыжьны дисуа, аҩсҭаа илақәагьы ак ҭихит, ицәа ӡы аанамго дҟаиҵеит, аха аҵыхәтәан ииулакь, иԥсы иман дыҭҟьан, ирыԥхьгьы уа икажьны, дмида-гәидаха ахымш рыҽны арупап иҿы днеит.
– Иҟалазеи, иухьзеи, уара, мцацәа, уоуразоуроу ашәыта уаганы уҟоуп? – иҳәан арупап аҩсҭаа дизҵааит.
– Ҳаи, абааԥсы, арыԥхь дуӡӡа уманы уца ҳәа соуҳәан, арыԥхь сҭахӡамызт, икьаҿыз лабак сгазҭгьы еиҳа еиӷьын, уажәык зынӡа сишьӡеит анхаҩы – иҳәеит аҩсҭаа уажәы-уажәы дхәлкьысуа.
– Икьаҿу алаба сара иусҭап, уара акыр узыҟаҵозар – иҳәан арупап, абас метраки бжаки аҟара аура змаз лаба ӷәӷәак, амахәҭақәагьы маҷк иалыҳәҳәо ииҭеит. – Абри ашыц, лабала уара уаӷа анхаҩы узисыр, ишуҭаху еиԥш ихы дзамыхәо длауртәоит. Нас уара быжьшықәсатәи уџьабаагьы. уара иузынхоит, уца, анхаҩы дшьы! – иҳәан арупап аҩсҭаа ддәықәиҵеит.
Анхаҩы деиҭаныԥшы, даауеит аҩсҭаа адәы дықәланы, лаба кьаҿк ицыр-цыруа, ашыц лаба икыуп. Ани даниба, анхаҩы абӷьаа ҳәа днеин ани уаанӡа аҩсҭаа иикыз арыԥхь абатҭра иҭаханы иҟамзи, днеин ашьшьыҳәа иааҭиган, адә ду аҿы днеит. Ари ирыԥхь кны адәы дшықәгылаз акәымкәа аасҭаа илаба кьаҿ кны данааидгыла, дааи дааизыҵҟьеит. Анхаҩы иикыз ирыԥхь ду акгьы иакьысӡомызт, ави-ви ҳәа иҟьо ԥшь-дисҭынк иҟаз адәы аҩсҭаа дықәргьыжьуа, дықәргьыжьуа даақәицалт. Аҩсҭаа ихахәда хыршаауа, ихахәда хыршаауа мацара дихәахәаӡеит, иԥсы иманы, илаба кьаҿгьы уа икажьны, дхынҳәны деиџьыԥ-еиџьыԥуа арупап иҿы дааит. Днеин ҩаԥхьа арупап дидтәалеит «анхаҩы сишьӡеит» ҳәа.
Дихәаԥшит, деиҭаихәаԥшит, аха аҩсҭаа егьшилмшоз аниба, арупап
ихаҭагьы игәы изеибакын, дааисуа, дааисуа, дааисуа мацара, ицәа ӡы аанамго дихәахәаӡан, нас длаԥхеиҵан, абас наҟ ахәы длыхцаны дкеицеит.
Анхаҩы иеидикылаз имал иӷарны иҟаз игәылацәагьы идирхәеит, иаргьы еиҳагьы дбаӷьаӡа дынхеит. Аҩсҭаа дахьиԥырихыз иазкны анхаҩы игәлацәагьы иаргьы ачара ду руит. Саргьы убра сақәшәан ачараҿы сыҟан, даара саԥсоуп, амҩа сықәижьҭеи хаха-хымш ҵуеит, абыржәоуп санаауа.
Абра исхашҭыз убри ауп, ажәытә аҩсҭаа дыҟоуп, аџьныш дыҟоуп, анхаҩы иԥырхагоуп, ддырӷьацом рҳәон. Абри исҳәаз аныҟалаз аахыс аҩысҭаагьы аџьнышгьы анхаҩы иԥырхаганы ҳәа иҟам, анхаҩы ихала дынхоит. Аҩсҭаа захьӡу убри ауп, ухы узамыхәар, уаашьар, аҩсҭаа ихароуп, аџьныш ихароуп уҳәозар акәхап, акәмзар, ухы узахәар, аӷьараҳәа унхоит ауп.
Жәытә ақәылара аныҟаз аамҭаны аӡә жәаҩа ԥацәа иман дыҟан. Иԥацәа алақәа рыхьӡ акәын ирыхьӡыз, аха дара уаа цәгьаны иҟан. Енагь аныҟәара акәын изҿыз, раб рыцҳа анхара дашьҭан.
Ҽнак зны раб мҿык аазгоит ҳа дахьҩҭыҵыз, асаӡқәа дыркит. Дрыманы иандәықәла, ус иҳәеит:
– Зны соушәыжьыр ажәак шәасҳәауан. Сара схаҭазаҵәыкоуп, сыԥсгәашара аҟнытә лақәак сааӡаны аҩны иҟоуп, ирыхьчоит, ижәуазар сара сахыжәгуа даргьы аалааит.
– Бзиоуп, – рҳәан аарыԥхьара азин ирҭит.
Хәык дықәгылан, «ушәит, ушәит!» – иҳәан атрышә дасит, дасын, рыхьӡқәа акакала иҳәуа далагеит.
– Астеисҭ, Каимеҭ, Каиҭыҟәа, ҭҟәажәиа, Ламжәиа, Мадырхаҟ, Ҳаҟаракьы, Базырбақь, Ҷаамаф, Ашьаргәна, Алаушьа, Хьышьаҭашәа! Шәабажә дыргуоит шәицаала. Ус иҳәан нас дыкны дызгоз рахь даахьаҳәны ус нациҵеит:
– Ара ҳаҟазар иауоит, аха ҳҩеилап, иҳахьӡоуит, – ҳа реиҳәт дызкыз.
– Уи акәзар, аӡәы ҳгәаиҭар аҵкыс хҩеилап, – рҳәан идәықәлт ашьшьыҳәа.
Анҭ алыгажә иԥацәа авырҳәа иҩықәлан амҩа џьара иааиасны иркын, исыркыз анҭ инеи илрықәланы рабгьы дрымырхит, асаӡқәагьы кны иргит ҳа ажәала ирҳәуоит.
Хабжькәыт ҳәа аӡә дыҟан. Зны мҩакы даныланы дышнеиуаз ар ааишьҭалан дыркит. Дрыманы идәықәлеит. Амҩа Хабжькәыт иҩны иавганы иган. Иҩны иамариашаны ианааи, Хабжькәыт ар ус реиҳәеит.
– Ауаҩы дыкнаҳаны даныршьуагьы жәа-заҵәык аҳәара дақәиҭыртәуеит. Жәа-заҵәык аҳәара сақәиҭышәтә, – ҳәа реиҳәеит.
– Уақәиҭуп, – ҳәа иарҳәеит.
– Уа Шарубаҭла, Баҭашақәа, Шҳаны, Ҷыҷа, хыза, наԥа, Доу, Кыжә, Ԥаҵа Кыжә, Ац Қыжә, Доу Ԥыраба, доу Пашә! Шәаб Хабжькәыт дыркын, дыргоит, шәхаҵазар!.. – иҳәан, ишимчыз дыҳәҳәеит Хабжькәыт.
Ибжьы заҳаз иԥацәа зегьы адруҳәа иаакылибаҳәан, раб дыкны дызгоз ар даарымырхит.
Ажәытә сара схаан аԥсуаа чара ушьас ирымаз ус акәын, ашьаԥа ҟарҵон, аԥҳә ақәырҵон. Аганахьгьы аԥҳә адыргыланы иҟарҵон. Аԥхарра еиҳагьы иҟалон. Алашара уажәеиԥш иабаҟаз! Ацәашьқәа ҟарҵон, агаз ҭаҭәаны акәаҷабқәа ҟарҵон, убри ала идырлашон. Ачара ҽынла уаҩы иуит ҳәа са исмаҳацызт ажәытә са схаан. Уахынла акәын ианыҟарҵоз. Уаха шаанӡа убра ачара мҩаԥыргон. Аҵәца хәыҷқәа рыла жәаба, жәаҩа, жәохә анижәлак, ҟоҳ, ианаџьалбеит, иижәӡазеи рҳәон. Ма аҩы зеиԥшреиз? Ауаҩытәыҩса ишьа иалалон, ацха фҩы ахышәшәо.
Ажәытәҵәҟьа аԥҳәыс дҳәаны дынрыжьуан, хышықәса дҳәаны дтәазар акәын, нас акәын данааргоз.
Ажәытә убас иҟан рҳәеит, ауаа зқьы шықәса нырҵуан рҳәеит. Арԥыс бзиа дыҟазаарын, ԥҳәысҳәара дцеит. Дцан, ԥҳәыс диҳәеит, иҩныҟа дааит. Иара аԥҳәыс дызҳәаз хәышә шықәса ихыҵуан ԥҳәысҳәара данцоз. Ииҳәаз аӡӷаб хышә шықәса лхыҵуан. Ашьҭахь хышықәса дигомызт да, уанӡа ҽнак дныдгылеит лыҩны. Иабхәараа ибеит, днеиуеит, дааиуеит, егьиуеит лыҩны. Убыс лҳәеит иҳәеит ианхәа:
– Нан, сыԥҳа дҳәаны дузтәоуп, дугоит ԥҳәысс, аха дахьнауго уҩнралызныҟәымгар ҳәа сшәоит, – ҳәа иалҳәеит. – Излызныҟәымго убри ауп сыӡӷаб дсабиуп, лықәра маҷуп, – ҳәа лҳәеит иҳәеит.
Ари аниаҳа дааччеит иара. Убри ауаҩ убыс дыҟазаарын, шамахамзар, уаҩы дизырччомызт. Аҩызцҿагьы ицымзи, узырччазеи әҿа иазҵааит, дыхҭаркит.
– Сзырчча шәасҳәап.
– Аа!
– Илҳәо шәаҳауеит, хышә шықәса лхыҵуеит лыԥҳа дхәыҷуп ҳәа ҳалҳәеит. Аамҭа убас иҟаларц иҟоуп ҩажәа, ҩажәи жәаба шықәса анырхыҵуа аҭыԥҳацәа хаҵа ицо, убарҭгьы ахьнеиуа аҩны, аҭаацәара ныҟәрго иҟалоит, аҷкәынцәагьы ҩажәа, ҩажәи хәба шықәса анырхыҵуа ԥҳәыс даарго убас иҟалои ҳаԥхьаҟа – ҳәа иҳәеит иҳәеит. – Абарҭқәа санрызхәыц самхаччеит, – иҳәеит.
Ажәытә дыҟан ҷкәынак аашә шықәса ихыҵуан, идунеихаан дыччаны уаҩы димбацызт. Ари аҷкәын иаб хьаас иман иԥа дахьымыччоз.
– Абри сыҷкәын дыччоны дызбо сыҩны абжа исҭоит ҳәа ауаа ирылеиҳәеит (Ари аб зқьи ҩышә шықәса ихыҵуан).
Ҽнак аҷкәын ихәԥҳа дицны ԥҳәысҳәара дцеит. Акырџьара днеит, аӡӷабцәа бзиақәа ибеит. Аҵыхәтәаны дахьнеиз иибаз аӡӷаб быжьшәы шықәса лхыҵуан. Абнии, иареи еигәаԥхеибашьеит, бзиа еибабеит, диҳәеит. Ани аӡӷаб лашҭа дҭыҵны данцоз аҷкәын ԥыҭк днаскьеит шьапыла иҽы аҿы ианкны, избан акәзар аӡӷаб лан (ианхәа) дылцәыԥхашьаны дҽыжәымлеит. Ԥыҭк данынаскьа ианхәа ҿылҭит «уааскьеи, нан, сыҷкәын!» ҳәа. Дааскьеит иара.
– Нан, ари сыӡӷаб уареи шәеигәаԥхеибашьеит, дҳәаны дуртәеит, дугоит, аха макьана дԥышқоуп, гаӡак лоуп, хшыҩла улмацәажәар, акагьы даԥсамхар ҳәа сшәоит ахшыҩ лурҵароуп – лҳәеит.
Ари ас анылҳәа, аҷкәын иқьышә ааԥшӡахеит (дааԥышәырччеит).
Нас аҷкәын ихәԥҳагьы иаргьы еицны рыҩны иааит.
– Уанаџьалбеит, уҷкәын дшыччаз дызбеит – иҳәан аҷкәын дшыччаз иаб иеиҳәеит. (Ахәԥҳа иоуп изҳәо).
– Дызхыччазеи? – ҳәа дҵааит аб. – Дызхыччар сзеилукаар сыҩны, сгәара, смал абжа усҭоит, дызхыччаз узеилымкаар, камбашьхьак еиҳа сызуҭом, – иҳәеит.
Абри ашьҭахь аҷкәын ԥҳәыс дааигеит. Ачара ду руит, кәац ҟамҵакәа ашәарах баҩлашала мацара. Ачара анеилга ашьҭахь, ари иаби иареи шәарыццәа дуқәан, шәарыцара ицалон Ерцахә ҳәа иахьашьҭоу ашьха ихалон. Амҩаныфа шьҭыхны, аҿҳәара ҟарҵеит иахьа ҳцап ҳәа. Идәықәлеит. Еиманы ишцоз акәымкәан, амҩан акыр иныҟәахьан, иааԥсан итәеит аԥсшьаразы.
Аԥсшьаразы иахьылатәаз аб ус иҳәеит:
– Сыҷкәын, дад, абригь, абригь аамҭазы, уанхәа «сыԥҳа дгаӡоуп, ахшыҩ лырҵа, хшыҩла улацәажәала» ҳәа ануалҳәаз ушԥышәырччаз саҳаит, убранӡа ухаан умыччацызт, узхыччаз саҳәа, исоумҳәар сҽысшьуеит – иҳәеит.
– Ҳаи, саб, усҟәаҵ, убри аҳәара сҭахым, исумырҳәан – иҳәеит аҷкәын.
– Моумоу, иаасоумҳәар зуӡом! – иҳәеит аб.
– Саб, уара уҿы исҳәо саҭоумҵан, аха ҳара ҳаԥхьаҟа убри аҩыза аамҭа ҟалоит аҷкәыни аӡӷаби жәаҩа шықәса анырхыҵуа хаҵеи ԥҳәысси еибаго. Ахәыҷы агара дышгароу иидырша идыруа дҟалоит. Ани санхәа лыԥҳа быжьшәы шықәса зхыҵуа «дԥшқоуп, дгаӡоуп, улхылаԥш» ҳәа ансалҳәа, аамҭа иҟалараны иҟоуи анеидысхәыцла самхаччеит. Ауаҩы инҵыра ԥшьынҩажәа, ԥшьынҩажәи жәаба шықәса еиҳахом, убра иааиуеит ҳаԥхьаҟа – иҳәеит.
Иаб издырамызт акәымзар, ари аҷкәын дԥеиҳамбарзаарын.
Ари ашьҭахь акамбашь усҭоит ҳәа иргәыӷыз акамбашь ииҭеит. Абри ала еилгеит.
Дыҟан аҳак. Уи диман ԥак. Уи аҳ иԥа дины дынкашәаз аахыс дмыччацызт. Иани иаби иага рундазгьы ус дзырччашаз акагьы рзымыӡбеит. Аҵыхәтәан ԥҳәыс дизааргарц иақәркит. Ажәытәан аҷкәын изы аӡӷаб
дзыԥшаауаз иани иаби ракәын, нас иара дцон диҳәаразы. Арҭ ӡӷаб бзиак лыӡбахә раҳан, рԥа иабжьаргеит убри дааигарц. Иаргьы дақәшаҳаҭхан уи аӡӷаб диҳәарц ддәықәлеит. Дахьнеиз аӡӷаб дибан, дигәаԥхан, диҳәеит. Нас аӡӷаб лан дахьтәаз убас иалҳәеит аҷкәын:
– Нан, иуасҳәарызеи, сыӡӷаб дыԥшқоуп, дсабиуп, усзылхылаԥш. Ак лыгхаргьы даҭоумҵан.
Ахаан имччацыз ан илҳәаз аниаҳа, акыркырҳәа дыччеит. Ари дшыччаз анырба, иҩызцәа ахьгылаз иеигәырӷьеит. Ихынҳәны ианааи, игәырӷьаны иаб иарҳәеит, абас ауп уԥа дыччеит рҳәеит.
– Ҟаҳ, ас ишԥаҟалеи? Абриаҟара аамҭа ҵуан иага изааҳгандазгьы даҳзырччомызт, аԥҳәыс ажәақәак лҳәеит ҳәоума дзырччаз. Сԥа иоуп, аха акагьы даԥсамзаап, дыҟазаргьы дызхәарҭоузеи, дкыдҵаны дысшьыроуп абыржәыҵәҟьа, – иҳәан иаб дгәаан дыҵҟьеит.
– Саб, уаангыл, сызхыччаз сажәа сырҳәа, уазыӡырҩы, нас сушьып, – иҳәеит аԥа.
Аԥа ас аниҳәа иабгьы дақәшаҳаҭхеит, иажәа иирҳәеит.
– Сара исхыҵуеит ԥшьынҩажәа шықәса, аӡӷаб илхыҵуеит хынҩажәи жәаба шықәса. Лан уи макьана дхәҷуп, дԥшқоуп, улхылаԥшла, ааӡара лҭахуп анылҳәа ҳаԥхьаҟа иҟало саназхәыц самхаччеит. Ҳаԥхьаҟа убас аамҭак ҟалараны иҟоуп жәохә шықәса зхыҵуа аҷкәын жәиԥшь шықәса зхыҵуа аӡӷаб ԥҳәысс диго.
– Ҟоҳ, ус акәзар, – ибзиоуп, еилыскааит шьҭа, – иҳәан аб иԥа доуишьҭит.
Аҳак иԥҳа лыхәада шәуан, даргәамҵуан.
– Аԥенџьыр аҟны бнеины Аԥсныҟа быԥшишь, здыруада бзырччаша џьара акы ббозаргьы быздырам, – иҳәеит аҳ.
Иԥҳа иҳәатәы аахаҵаны, аԥенџьыр днадгылан Аԥсныҟа дахьынаԥшыз убас лбеит: Ҵла наак гылоуп, ҭакәажәык убри аҵла наа ахәда дықәтәаны, лшьапқәа ыркәаталеиуа, тыша дук дҭаԥшуа.
Аҳ иԥҳа ари аҩыза анылба, акыр-кырҳәа данаачча, лхәда ишәуаз ԥжәеит.
– Бара бзырччаз бхьаа лхьаахааит, – иҳәеит аҳ.
Аҳ иҿаҳәатәы наӡеит – аҵла наа иқәтәаз аҭакәажә лыхәда аҳ иԥҳа лтәеиԥш иаашәын, длахыԥсаа дцеит. Иара иԥҳа ԥыхьа дшыҟаз аҵкысгьы деиӷьхеит.
Аҳак дыҟан. Ԥа заҵәык диман. Аԥа дины даныҩагыла инаркны дыччо ҳәа дҟамлацызт, дыччеит ҳәагьы аӡәы иҳәаратәы иҭаацәагьы ирмаҳацызт. Иани иаби даара хьаас ирыман рыҷкәын дахьымыччоз, дахьымгәырӷьоз аха ируааз, рыҷкәын заҵә иакәын.
Аҳ ажәлар ирылеиҳәахьан, сыҷкәын дыччеит ҳәа сазҳәо ауаҩы иԥсы ҭанаҵы ихы зланыҟәигаша ахьи араӡни исҭоит ҳәа.
Аҷкәын дахьныҵыҵлакь, еизароума, чароума, хәмарроума зегьы ишьклаԥшуан, дыччо даабозар ҳәа, аха уи дыччо уаҩы дибомызт.
Ишыҟаз акәымкәа дгьылк аҿы даҽа аҳак дыҟоуп, уи аҳ аԥҳа димоуп ҳәа ари аҳ иаҳаит.Иҷкәын дыччомызт, аха иҷкәын заҵә иакәын, ԥҳәыс дизааигар иҭахын.
Аҳ аҳкәажәи ааицәажәан, рыҷкәын ԥҳәыс дизааргарц рыӡбеит. Изааргогьы зҭызшәа раҳаз лоуп.
Уаа шәҩык раҟара ауаа еиқәшәақәа аалԥшааны, ицҵаны, рыҷкәын дрышьҭуеит ԥҳәысҳәара.
Иахьцозгьы кыр бжьан. Инеит. Иахьнеиз, уатәи аҳ ибзианы идикылт.
Ашьҭахь аҳ иарҳәеит иахьынтәааз изааз. Аҳгьы дақәшаҳаҭхан, ачара ду рзиуит. Мчыбжьык ачара иахатәан, крыфаран, крыжәран.
Мчыбжьык ашьҭахь, ҽнак шьжьымҭан асасцәа ҩагылахьаны рҿы ӡәӡәо адәы (ашҭа) иахьықәгылаз, аҳкәажә днеин, амаҳә ҳәа инеиз аҳ иԥа, дунеихаан имччац, днаскьалыԥхьеит.
Акыр аамҭа еицәажәон, аҳкәажәи амаҳәи. Абра ишеицәажәоз аҷкәын ибжьы нароуӡаны «ҳа, ҳа, ҳа!» ҳәа дыччон. Ари дыччо данырба, аҷкәынцәа ицыз рахьынтә хә-ҩык раҟара иҩит рышьҭахьҟа. Аха ус мариала аара мариазма, акыргьы бжьан, ԥшь-ҩык хынҳәит, аӡәк дааит арахь шьҭахьҟа. Данааи аҳ адырра ирҭеит иршьҭыз ауаа рахьынтә ауаҩы дааит ҳәа. Аҳ иааз ауаҩы диԥхьеит иаразнак ажәабжь аилкааразы.
Иааз арԥыс иеиҳәеит аҳ иԥа дшыччаз.
– Дызхыччозеи сыҷкәын? – иҳәан дҵааит аҳ.
– Дызхыччаз сыздырам, ҳахьыҟаз аҳкәажә днаскьалыԥхьан, иахьеицәажәоз дыччеит, – иҳәеит.
– Аҳ дгәааит. Апалач дааиԥхьан ус идиҵеит:
– Сара сыдгьыл дшаақәлалакь сыҷкәын душьыроуп! – ҳәа идиҵеит.
Ари ажәлар ираҳаит, ачароура ишазыԥшыз, абар изқәымгәыӷоз ахьыҟалаз.
Апалач аҳәааҿы днеины дтәеит. Аҳ иԥа иҩызцәа иманы аҳәааҿы данааи, апалач «усымшьыр ҟалом, уаб усшьырц исыдиҵеит», – ҳәа иеиҳәеит.
Ауаа иҟаз аҳ иԥа апалач ус иаармарианы дидыршьуазма, уаагыл рҳәан, ирымуит.
Апалач даан аҳ иеиҳәеит ажәлар иеизаз иԥа дшидмыршьыз. Диҵаҟьаны деиҭадәықәиҵеит. Ари дцеит, дааит. Ажәлар еигәныҩит. Аҳ ииӡбаз гәрҩас иҟарҵеит, ианаџьалбеит аҳ иԥа заҵә дышԥаишьуеи ҳәа. Ари аус ду алҵит. Аҳ иԥа дишьуеит, ажәлар ируам.
Аҵыхәтәаны, аҷкәын ус реиҳәеит.
– Иршьуагьы ажәа ирҭахьеит, иасҳәоит, нас сышәшьы, – иҳәеит.
Аҳ иԥа ииҳәаз ажәа ақьаҳиацәа аҳ иҟынӡа инаргеит. Аҳ ишиҭахӡамыз, уаҳа ԥсыхәа анамуӡа, «ибзиоуп нас, даажәг», – ҳәа реиҳәеит.
Аҳ иԥа иаб иахь днарышьҭит.
– Саб исывубазеи? – ҳәа аҷкәын иаб диазҵааит.
– Уара уоума сара сышьҭахь аҳра ныҟәызго, ҳара ҳгәырӷьарақәа рҿы уччомызт, ԥҳәысҳәара уқәланы уцеит, уахьнеиз аҳкәажә сыӡӷаб дусҭоит ҳәа уалҳәазҭгьы аҟыр-ҟыр ҳәа уччеит, сара сԥара уара иузныҟәгом. Дыжәга наҟ, дышәшьы! – ҳәа иҳәеит.
– Аа, ус акәӡам, са сзыччаз аӡӷаб лан лзы акәӡам, уаасзыӡырҩы сара сара сызхыччаз уасҳәоит, – иҳәеит аԥа.
– Закәузеи, нас узхыччаз? – дҵааит аб.
– Закәу уи ауп, ашьжьымҭан, аԥҳәыс иаазгаз лан аҳкәажә уааишь лҳәан, снаскьалыԥхеит. Нан, сыӡӷаб дыԥшқоуп, уамак егь лхыҵуам, уара уан ԥҳәыс ҟәышк лакәхап, ак лыгхаргьы, илыгхо ллырбар, шәыҩнаҭа ныҟәылгап, макьана лара дсабиуп, аарла хышә шықәса роуп илхыҵуа, ахылаԥшра лҭахуп ҳәа салҳәеит. Хышә шықәса ракәым, убас аамҭак ҟалараны иҟоуп, ауаа ҩынҩажәи жәаба шықәса ианырҭыслак, рхы ашлара иалаго, даргьы ажәрахь рхы дырхо абас аамҭа ҟалараны иҟоуп. Ари аҳкәажә лыӡӷаб лықәреи анеидыскыла, сарччеит.
Аҳ даахәыцын, абри акы идыруазаргьы ҟалап иҳәан, ачара неиҵыхны иуит, иҭаца длеигәырӷьаны дидикылт. Абас ала еилгеит уа.
Фышәи ҩынҩажәи жәаба шықәса зхыҵуаз арԥыс хышәи ҩынҩажәи жәаба шықәса зхыҵуаз аӡӷаб ԥҳәысс дигон. Ари аӡӷаб лани лабигьы ыҟан. Аҭацаагара ицоз реиҳабгьы заҟа шықәса ихыҵуаз седроу.
Абри аҭаца дандәылыргоз убас лҳәеит лан:
– Нан, абри макьана дԥышқоуп, макьана хаҵацара абалыхәҭаз, хышәи ҩынҩажәи жәаба шықәса роуп илхыҵуа. Дахьнажәго ланхәеи лабхәеи уаа бзиақәоуп ҳәа саҳауеит. Дахьнажәго рнапы данышәҵа, шәхаҵкы сцеит.
Ари ас анылҳәа, аҷкәын (ԥҳәыс даазгоз) ари ианхәа илҳәаз аниаҳа, дамхаччеит. Усҟан акагьы ахырымҳәааит иҩызцәа ицыз, аха аҭаца дрыманы ԥыҭк ианааскьа иазҵааит.
– Уара, – рҳәеит, – амни уанхәа абанс анылҳәа, уамхаччеит, узыччазеи, измааноузеи? – ҳәа иазҵааит.
– Акагьы ус баша сыччеит, – иҳәеит иара.
– Аиеи, аха усгьы узыччазеи, уамхаччеит, акы иамаанамкәа иҟаларым, – рҳәеит.
Санхәа лхы цеит ҳәа аҳәара иҿы иаҭәеимшьеит, ԥхашьарамзи, аха арҭ ианидырцалаӡа, днакәша-аакәшан ус иҳәеит.
– Абни аиҳабы бзиа, – иҳәеит… (санхәагьы имҳәеит, умбо, избан акәзар, аиҳабы дицуп, ыҟами, санхәа ҳәа шԥеиҳәо?. Уажәы шәа шәҟны сминауаҭуп, џьоукы убыс рҳәоит, сыԥҳәыс санхәа ҳәа. Схаан убри сымҳәац сара ижәбо. Ма схатә ҩыза сҳәоит, сыԥҳәыс ҳәа ишԥасҳәо сара, ԥхашьарами!) – Амни аԥҳәыс бзиа, абырг дазхәыцны ишылҳәаз сыздырам, саҭамзааит, аха уи еиҭаҳәатәыс ишәысҭом, лыӡӷаб илхыҵуеит хышәи ҩынҩажәи жәаба шықәса, сара фышәи ҩынҩажәи жәаба шықәса схыҵуеит. Дырҩагьых абри ахәҷы макьана хаҵацара абалықәнагаз ҳәа абас лҳәеит. Убри аҩыза аамҭа ҟалоит ҳаԥхьаҟа жәаа, зежә шықәса зхыҵуа аҷкәын, ԥҳәыс дааиго, аӡӷаб хаҵа дцо. Убри аамҭа дақәшәар ишԥалҳәоз ҳәа аумашәа избан, самхаччеит, – иҳәеит.
– Ыы, уара, уанаџьалбеит, уеилагама, ус шԥауҳәо, ишԥыкәу уара жәаа, зежә шықәса зхыҵуа аҷкәын ԥҳәыс дааиго, аӡӷаб хаҵа дцо, ус ишԥаҟало, аҭаарых ус амҳәац, – рҳәеит ари ицыз, ииҳәаз заҳаз иҩызцәа.
– Ҳаԥхьаҟа ижәбап нас, – иҳәеит.
Нас, иалашәхи, уи иԥҳәыс дааигеит, егьит. Изхысҳәааз, уажәы ишыжәбо еиԥш, уи ииҳәаз аҟны ҳааины ҳаҟоуп, жәа класск рҟны иштәоу аӡӷабцәа хаҵа ицоит, аҷкәынцәа ԥҳәыс дааргоит.
Ҷкәынак дыҟан, ԥҳәызбак дигәаԥхан, длышьҭалан, ларгьы дақәшаҳаҭхеит. Аха аӡӷаб ари илышьҭаз, аԥхьа ажәа зылҭаз дицымцакәа, даҽаӡәы бзиа дылбан, уи диццарц ҿа лҳәан, аҭацаагацәа иман днеит. Ари уаанӡа ҿа залҭахьаз аҷкәын ихьмӡӷишьеит. Ани уажәы дызгараны иҟаз иҭацаагацәа ахьымӡӷ дсыргап иҳәан, аԥхьа аҿа залҳәахьаз иҿааихан амҩан иҽыҵәахны, уажә аӡӷаб дызгараны иҟаз даарԥылан, иԥхашьара ааҿыхны ирууаӡа иршәны лара илгәыдиҵеит. Ани аниршәа ишнеиуаз аҟьацаҳәа аҭаца иргоз лылахь иаахеит. Лылахь иахьнаахаз иналаба ицеит.
Ари аҭаца лылахь иаахаз уахьлыхәаԥшуаз илныԥшуамызт, аха даацәажәар, иаргьы пар-пар ҳәа иаалҳәаз аҳәон, ааихсыӷьрак амаӡамкәа илыццәажәон. Ари шлыццәажәоз анылба, дыԥхамшьози, ацәажәара даҟәыҵт.
Ари дызгоз дигеит, аамҭа цеит. Ф-ҩык аԥацәа лоут, илааӡеит, идухеит, зегь рыла анцәа ишиҳәара дыҟоуп. Лара ҳәа узҿугьы баша-машак аулакәху, ахазына, лыура лҳәара, лыԥшра-лсахьа, аказы уаҩы иҟәнишьо лакәӡам, зегь рыла дыбзиоуп, аха дцәажәом, ацәажәара дақәиҭым, дабацәажәо ани ҵабга лыццәажәоит!
Ари лхаҵа иҭынхацәа дҵыржаауа иалагеит. «– Уанаџьалбеит, аԥҳәыс ҳәа иумоу зегь рыла дыбзиоуп аха, дзуҭахузеи, дызцәажәом, дҿаҳауп. Уи аҵкыс еиӷьуп ицәажәо аӡә дааугар» – ҳәа дыхҭаркит. Иаргьы игәы ԥҵәан, – «ицәажәо аӡә сразҟы дышԥаламлеи» – иҳәан, даҽаӡә диԥшаан, диҳәеит. Аҭацаагацәа ҽыжәҵаны идәықәиҵеит.
Аҭацаагацәа андәықәиҵа ари ф-ҩык ахшара зыхшаны иҩны иҩназ игәырҩаха илыст, амца лкит. Рааигәара инхоз ҭакәажәык дылдыруан, лхылгәашараха абни аҭакәажә лҿы дцеит. Дахьнеиз даазықәшәаз зегьы ахы-аҵыхәа лалҳәеит, насгьы ԥсыхәас иаиурызеи ҳәа длазҵааит.
Дзызҵааз аҭакәажә ус лҳәеит:
– Баалаганы ашә агәылаҵаны амгьал ӡы, бахныҳәа, нас абни былахь иалоу ахьӡ ааҳәаны, былахь бнапы аахьыбшьыр иалыҩрны икаҳауеит.
Аԥҳәыс аҭакәажә илҳәаз аагәнылкылан, дхынҳәны дааин, ишлаҳаз еиԥш амгьал ашә алаҵаны дахныҳәеит, лылахь лнапы ахьылшьуа, лылахь лнапы ахьылшьуа мацара ани уа иалаз лалыҩрын икаҳаит. Уажәшьҭа илыбаргәузеи, ацәажәара дақәиҭхеит, ани илыццәажәоз наҟ илылхны икалыжьт.
Аха уажәшьҭа ацәажәара алагашьас иҟалҵара лыздырам. Илықәыршәны еиҭах ани аҭакәажә лҿы дцеит.
– Бара быбзоурала ари салҵит, аха уажәшьҭа схы шԥацәырызгари, ф-ҩык ахшара соуны исааӡахьеит, абри аҟара аамҭа сымцәажәацызт, уажәшьҭа цәажәашьас иҟасҵарызеи? – ҳәа аҭакәажә длазҵааит.
– Ибура уи ауп, уаха аҭаца (бвартәа) данааргалакь-егьилак, аҭацаагацәа чаик дсыржәуеит ҳәа бықәгьежьааны ибгәарԥхаӡаны рымаҵ буазшәа балага. Лара дахькҿагылоу бҽылзааигәатә. Амала бара ибзиаӡаны абарфын ҵкы егьи зҳәаз еиԥш бҽеилаҳәа. Нас ани аҭаца иааргаз ишылбо ачанах ца амаа ббарфын ҵкы акалҭ ала искуеит ҳәа балага. Ус ҟабҵар, аҭаца илбар џьара ажәак ахы лымҳәаар ҟаларым. Уи акы лҳәар, баргьы ибҳәаша боуеит – лҳәеит аҭакәажә.
Аҭакәажә илҳәаз ааҩбамтәкәа ари афырҳәа даахынҳәын, аҭаца ҿыц данаарга, ари дықәгьежьааны амаҵ луазшәа лҽыҟалҵеит. Бырфын маҭәала лҽеилаҳәаны аҭаца дахьыгҿагылаз днеин лбырфын ҵкы акалҭ ала ачаиник ца амаа лкит. Ари абарфын ҵкы акалҭ ала ачаиник амаа шылкыз анылба, ари аҭаца ҿыц ус лҳәеит:
– Абарфын ҵкы акалҭ ала акәым аш маҭәагьы бмоухуа бҟалара быҟоуп баԥхьаҟа.
Ани аԥхьа иаанагахьаз аҭаца ҿыц иаанагаз аҭаца илҳәаз даргәаан аҭакс ус лҳәеит:
– Дида, дида, дида, исаҳази,
Бара иаха иаанагаз,
Аҿҿаҳәа бцәажәоит,
Сара Аришыци, Баришыци,
Барбашьыци, Башыцгди,
Шьауардыни, Шьауахшеи
Абысҟатәи сыхшахьеит, аха
Иахьада ицәажәахьоу,
Лхы лсааит.
Ари ас лҳәоны ианраҳа, «ура!» рҳәан, рнапы еинырҟьеит, – «ари аҭаца ҿыц даазгаз наҟ дыжәга» – рҳәан, дыргьежьны дганы дызтәыз дрырҭеит. « – Ари аԥхьатәи ҳҭаца илеиӷьу дабаҟоу, ацәажәара акәын илыгыз, дцәажәеит уажәшьҭа, иҳабаргәузеи!» – рҳәан, аԥхьатәи аҭаца даанрыжьт.
Лакә-лакә сышнеиуаз иҟан лыгажәыки ҭакәажәыки.
Хшара ҳәа уаҩы дрымамызт. Рымала иҩнан рыҩныжә.
Дгьыл хәҷык ирымазгьы ҭауади аамсҭеи ирымырхын дгьыл рымамкәа иҟан.
Аҭаҳмада иааигәара бна дук ыҟан. Ихтны илеиҵарц игәы иҭеикит. Уаҳагьы ԥсыхәа имаӡамызт.
Ҽнак иеигәышә нықәҵаны ихны дцеит бнахҿара.
Ашьыбжьон иԥҳәыс аҭакәажә, мгьал кацхырак ӡны изналган ифаны ӡык нахижәылеит.
Аҩны хәлаанӡа дымтәаӡакәа аус иуан. Жәкы атәарҭа абна хиҿеит.
Ауха ианыхәла аҩны дааит. Оҳ гәшьа ҳәа, иеигәышә нкаршәны дааин днатәеит; аҭакәажә лҟәыд чаԥо дахьыҽҳәатәаз – акыр хыуҿо ҳәа диазҵааит.
– Ихысҿахуаз, ергьҳәа жәкы атәарҭа хыстит, иҳәан дааԥса дқьыԥаха дыхәхәаӡа аскам днықәиеит.
– Уааԥса уҟоуп угәы хнатып ҟәыдк ацара унахәар – ҳәа џьамк ала аҟәыд неилыркит.
Иҟәыд днахәан днышьҭалт, уаҵәтәи иус гәрҩо.
Ашьжьымҭан шаанӡа дгылан иус ахь дцеит. Дахьнеиз жәкы атәарҭа ахьхитыз иадгьыл зегьы хтны ибеит. Ари аниба дгәырӷьаҵәа иҭакәажә лыҟны дааит.
– Ҳшрыцҳаз анцәа игәеиҭазаап, саннеи сыдгьыл зегьы хтын ҳәа леиҳәеит. Аҭакәажә, бнеины ҳчажәла ҭыга, иақәԥса ны илаҳҵап ҳәа ибжьы налықәиргеит иҭакәажә. Аҭакәажә дгәырӷьаҵәа лчажәла лыма ддәықәлеит лаҵара. Иара иҵәаҳә ҵәаӷәага аашьҭихын днеины далагеит алаҵара. Аҽны хәлаанӡа аҩыџьагьы имтәаӡакәа аус руит, рыжә атәарҭа ларҵеит.
Ауха иааит аҩныҟа игәрӷьаҵәа рҟәыд ныҽҳәаргыланы иаарԥханы инахәаны инышьҭалт, шьыжьӡа лаҵара ицарацы.
Адырҩаҽны шьыжьымҭанӡа иҩагыланы ицеит рус ахь. Иахьнеиз рыдгьыл зегьы лаҵаны ирбеит.
Аҭаҳмадеи аҭакәажәи иеибаргәрӷьаӡан ус рҳәеит: – ихьышьаргәыҵа ҳакәхшоуп ҳаигәаԥхаӡазаап, ҳрыцҳара гәеиҭазаап ҳәа. Иеибаргәырӷьо иааит аҩныҟа.
Ес-ҩмш дцаны игәеиҭон (имхы – иаарыхра).
Ус, ишааиуаз ача бҵара ааит.
Ҽнак шьыжьымҭан иҩагылан раҳәызбақәа аашьҭыхны ианнеи рыжә атәарҭа ада зегьы хыхны иргахьан.
Арҭ ари анырба,иҟарҵоз, иеибарҵәыуо, еимырдо иалагеит ачарҭа.
Аҭаҳмада дҵәыуо дышнеиуаз қыдбажә хәҷык днахҟьашан агәаԥҳәа ҿыҵха дналаҳаит ачарҭа. Дахьынкаҳаз имахәар инаҵахан ҵыск икит. Уаҳа иҟаиҵоз, иҵыс има аҩны дааит. Ашаха ахәда инахаҵаны инкыдиҳәалан, иаҳәызба ахра далагеит мақьала.
Аҵыс ԥаҟь-ԥаҟьит, аха изцозма иҿаҳәан. Ианзымца иазҵааит аҭаҳмада:
– Иазууазеи ари аҳәызба иухуа? – ҳәа.
– Ари зысхуа уара узоуп. Сча хыхны изгаз уара уоуп, усшьыроуп – ҳәа.
– Аи, абааԥсы сумшьын сара иусҭап ухааӡага, соужьны усышьҭаланы уаала, – аҳәеит аҵыс.
Аҭаҳмада сзықәшәалакь иҳәан иноужьны дашьҭаланы дцеит.
Аҵыс инықәтәа-аақәтәо даманы ишнеиуаз хаҳә дук ахы инықәтәаны аҽааршәшәан, иуаҩны илбаан, бзиала уаабеит ҳәа инапы ааимхны, ахаҳә дҩахан аҭаҳмада дныҵалт ҵаҟа.
Уа ишнеиуаз ҩнык акны инеит.
Ауаа рацәаҩны иаадәылҵын, бзиала уаабеит ҳәа инапы ааимырхит. Арҭ идәылҵыз иашьцәа, иаҳәшьцәа, иан, иаб ракән. Зегьы дырдырт сыԥсраны сахзырԥаз иоуп ари ҳәа.
Иеигәрӷьеит, ачара изыруит; ҳамҭас ирҭеит ҽабаа хәҷык. Арахәҭиаа ирҭаз има дааит аҩныҟа. Аҿы ианкны има ддәықәын, уаҳа дақәтәаны џьара дазгомызт. Иашҭа иҭан имԥсуа ибзамхо. Даара акырӡа ҵит, аха акгьы имыхәо аниба, дцахит иахьирҭаз иуацәа рҟны. Даннеи, даара иеигәрӷьан чара изырухит: данаауаз ирҭеит ведражәк, ҵа змаӡамыз. Иааиган уигьы аҩны акәнҭхә аҟны икҿаиргылеит. Уигьы акы излаихәоз, уа икҿажьын; уамашәа ибеит аҭаҳмада арахәҭиаа ҳәа аԥсшәа ахҳәааны уаҩы имыхәоз ахьирҭаз.
Афырҳәа днықәланы деиҭацахит. Уа дахьнеиз еиҭа чара изуны, аԥсшәа бзиа ахҳәааны ирҭеит алтәы лабаӡак. Егьырҭ иааигаз реиԥш уигьы има ддәықәлеит. Ахаҳә аҟынӡа дааскьеигеит, уас дҟазҵаз аҷкәын. Дахьынӡааскьеигоз аҭаҳмада дхәыцуа даауан. Ус дхәцуа даниба, диазҵааит: – иухьзеи, улахь зеиқәузеи, иухәыцуазеи ҳәа.
Аҭаҳмада даацәажәан, – сара нхаҩ нанамгак, ӷарк сакәын счарҭа иласҵоз хыхны иргеит. Изгаз сышрышьҭаз уара ускит. Ахааӡага усҭоит ҳәа соуҳәан акгьы сумҭеит, счагьы смоуит, ииашоуп, ачара сзууит ҩынтә-хынтә, арахәҭиаагьы суҭеит, аха избом исуҭаз зласыхәо ҳәа акы. Ҽабаак суҭан сашҭа иҭажьуп, имԥсуа ибзамхо. Ведражәк суҭан
арагь икҿажьын, уагьы икҿажьуп, уажәы алтәы лабаӡак суҭеит. Сара сҟынгьы ирацәоуп алтә лабақәа, изласыхәо акы сыздыруам, убри азоуп сызхәцуа ҳәа.
– Ус акәзар уи мариоуп, сара иумыхәо акы усымҭеит – аҽабаа злаухәо убри ауп, адарсмахы кны иҟьо иума уанықәла ахьи араӡни узеиқәнажьуеит. Аведражә ҳәа уара узҿу амаа кны иурхьач-хьачыр заҟаҩы уҳәо ауаа ирфаша астол архиоит. Ари алтә лабаӡа злаухәо убри ауп уаашәҩык иусны уршьуазаргьы, абааԥсы салтә лабаӡа иахьазоуп узысҭахыу ануҳәа, зегьы рхы иамыхәо иҟанаҵоит.
Ас аниеиҳәа дгәырӷьаҵәа дгьежьны аҩны дааины иведра аакҿиԥаан, еиҳа дзыргәаҟуаз иаразнак астол ааирхиеит фатәыла; инатәан хаҵеи ԥҳәыси рызхара рфеит. Нас дҩаҵҟьан иҽабаа има ашҭа днықәлан хьы-разныла аҳаскьын иҵәахит, аҭаҳмада ибаргәзи, иаразнак анхара ду ҟаиҵеит, арахә аниҵеит, дуаҩ беиахеит. Ус дшыказ аҳ иаҳаит. Изынеицҳаит аҭаҳмада – дааиааит абраанӡа аказы дысҭахуп ҳәа. Аха дауиахуаз аҭаҳмада. – Иара арахь дааиааит сиҭахызар ҳәа ҭакс изицҳаит.
Ари аҳ даара даргәааит ихьымӡӷишьеит. Зны аҳ уаашәҩык аҩызцәа иманы аҭаҳмада иҟны днеит. – Уаа бзиала шәаабеит! ҳәа инаганы ашәшьыра акны инаиртәеит. Иведражә ааирхьач-хьачын уаашәҩык рхә ирхиеит, рҩы руатка иагымкәа инаиртәеит. Аҳ иҩызцәеи иареи акрыфаны ианаалга аҳ дҵааит – иузҭазеи ари аҟара амал ҳәа.
Уи аамҭазы аҽабаажә наҟтәирахь игылаз адарсмахы ианкны ашьҭахь аҳ иахь ирханы ианааирҵысы аҳ хьылеи разнылеи диҵәахит. Аҳ ари хьымӷыишьан, – шәис ҳәа дҟааны иҩызцәа ижәиҵеит аҭаҳмада дыршьырцы адруҳәа инаисын длышьҭагәа дыркит. Аԥсрахьы данеиха дыҳәҳәеит – салтә лабаӡа иахьазоуп узысҭаху ҳәа. Иалтә лабаӡа икаланы иаарылалан, рхы иамыхәо иҟанаҵеит зегьы.
Аҭаҳмада рыцҳа иԥсы аниоу деиханы аҩныҟа дыҩт. Уи нахысгьы аҳ дшәаны иааигәара дызнеиуамызт.
Иажәымҭыҽха абри еиԥш ахныҟәгашьа дақәшәаны дыҟан дыԥсаанӡа.
Лакәлакә сышнеиуаз, иҟан лыгажәыки ҭакәажәыки. Урҭ ԥҳа заҵәык дрыман. Хыбрас ирызгылаз қәацә хәҷык акән. Рахәыс ирыман ҽада заҵәык. Иара имч каԥсахьан. Иԥҳәыс дҭакәажәын акрура рылшомызт рыԥҳа лакән изхәаԥшуаз, аха уигьы сабик лакән, иҟалҵоз. Уҭра хәҷык лаҵаны ҟәыдки џьықәреи хәҷыки аалрых’уан. Аҭаҳмада иҽадала мыҿ хәҷык ааигалон, рҟәыд зларжәуаз.
Зны аҭаҳмада дцеит мҿаагара иҽада иаԥцаны. Имҿаагарҭагьы ааигәамызт, такә ихаран. Днеины иҽада фархьқәак нақәҵаны иаадәықәламҭазы, шьҭыбжьыцәгьак геит, адгьыл рыбганы аӡәы даауашәа наиаҳаит. Аҭаҳмада ихгарҭа имоуа иҽадеи иареи ааидхалт. Ииура изымдыруа дышгылаз адауажә даакылст. – Еи, уара, аҭаҳмадажә, уара уоума сымҿы зго? Абыржәы усшьыр ҟалап, аха ушьра иаԥсам. Амала, уашьҭан уанаауа уԥҳагьы даага, мамзар усшьуеит, уажәы уца умҿы уманы аҩныҟа, – иҳәан ибжьы ааиргеит адауажә.
– Ааи, ухаҵкы, сумшьын, рыцҳак соуп, абра адагьы мҿаагарҭагьы сымам, унапы сануп, уашьҭан санаауа сыӡӷабгьы даазгоит! – иҳәан дматанеиуа ииулакь дицырҵны дцеит.
Аҩны дахьнеиз иреиҳәеит дзыниаз, уашьҭан мҿаагара данцо иӡӷаб димгар дшишьуаз. Ари лан ианлаҳа аҵәыуара далагеит.
Амҿы иааигаз ауха ирблит, адырҩаҽны деиҭацар акән. Ишеибарҵәыуаз аӡӷаб дима днеит имҿаагарҭаҟны, аха уаҩы димбеит ажәаԥԥыҳәа фархьқәак иҽада инақәиҵан ддәықәлеит аҩныҟа. Ԥыҭк днаскьахьаны еиԥш адауажә дааиԥылт – уеиҭаахма аҭаҳмада?
– Ааи, сааит, ухаҵкы, сыԥҳагьы даазгеит, абар дахьыҟоу! – иҳәан иԥҳа инапы налықәикит... – Аҭаҳмада, умҿы аҩны икаԥсаны усышьҭал, сышьҭа ушху аҩны унеиуеит, нас иузызулакь убап, – ҳәа наиаҳәаны, иԥҳа дима аҩныҟа дцеит адауажә. Аҭаҳмада имҿы аҩны инкаԥсаны иҽада днақәтәан, иԥҳа дызгаз адау дишьҭалт. Имҿаагарҭаҟны даннеи адау ишьҭа даниеит; ишьҭа дышхыз, ишьҭа дышхыз ихьӡыркыз ханк ашҭа дынҭалт. Иԥҳа асоф дахьықәтәаз дгәалҭан, – унан, саб дааиҭ лҳәан дгәырӷьаҵәа дааиԥылт. Адаугьы дааин иҽада ааимхны иҿаҳәаны аҩныҟа днеигеит. Иаргьы уа дыҟан ҩымш раҟара. Данаауаз ирҭеит иҽада ацымхәра рахәҭиаас ҽыки ҟызки.
– Абри аҟыз аҩны ианнаугалакь иуҵац ҵаҳәа ихҵа, нас уи аҵара иалагоит, иузхаша анаҵалакь, шьҭа уаҟәыҵ уҳәар, иаҟәҵуеит, – ҳәа наиаҳәаны, днаскьаганы доуишьҭит.
Аҭаҳмада дгәырӷьаҵәа иҟыз иҽхьынҳәаланы аҩны даннеи, иҭакәажә ахәа лхысны ахәшҭаара дыҽҳәатәан.
– Ҳаҳаи, аҭакәажә, бымшәан! Ҳамаҳә ҳхааӡага ҳаиҭеит, – иҳәан аҟыз, аҩны адау ишиеиҳәаз еиԥш – иуҵац ҵаҳәа инхиҵан, ахьхьахәа ахьи араӡни рҵара иалагеит.
Аҭаҳмада аҟыз ҩба-хԥа ааҵәа ҟалаанӡа иаҟуимхит, нас уажәшьҭа иазхоуп анигәахә: – уаҟәаҵ аниҳәа, иаҟәыҵит. Аҭаҳмада иқәацә длагәҭасны инкажьны иҟаиҵеит хан дук. Арахә-ашәахә аниҵеит, аҳак иеиԥш дынхеит.
Аԥхынрахь ианнеи ус иҳәеит – сҭакәажә баала аӡырԥха ҳҭалап жәохә мышҟа, ҳдақәа маҷк инеиҵнахп, – ҳәа. Иҭакәажә – ибзиоуп, ҳцап, – лҳәан, дақәшаҳаҭхан, еиманы абанахь ицеит, рҟызгьы рыманы. Аҟыз ахьнаргаз абанахьча ииҭеит, – ара ҳахьынӡаҭоу џьара иҭакы, иуҵалац ҵала мҳәакәа хәа иаҳәаны. Абанахьча ари аниаҳа акы иалаҟазаап иҳәан аҩны инаганы иуҵалац ҵала аниҳәа, аҟыз аҵара иалагеит. Ас аниба, аҭаҳмада ииҭозма, даҽа ҟызк ииҭеит. Аҭаҳмада иҟыз акәу’ џьшьа иманы дааит аҩныҟа. Аҩны иахьааиз – иуҵац ҵа! – аниҳәа, аҟыз иаҵози, иара акәӡамызт.
Има дцеит адау иахь, сҟыз аҵара иаҟәыҵт ҳәа. Дахьнеиз адау идырит даҽаӡәы ишицәигаз, иҟыз шырыԥсахыз. – Ус анакәха, ари аӡәы иумҭан ҳәа аҵлаҳәысҭа ииҭеит аршьынк; – аҩны ианнаугалакь, иушәац шәала ҳәа уҳәар ашәара иалагоит хәа иаҳәаны. Аҭаҳмада аҩны данааи иаршьын нкаиршәын – иушәац шәала! – ҳәа ибжьы нақәиргеит; аршьын иқәгьежьааны атлаз, абырфын, аҟармандил уҳәа убас аба хкы рацәаны ишәаны ишьҭанаҵеит. – Уажәшьҭа иазхоуп, – аниҳәа, иааҟәыҵит. Аҭаҳмада ибала иааигон ахьи араӡни. Дшыҟаз аҵкьыс деиӷьхеит. Амаҵуцәа заҟаҩы иҭахыз аҩны изыҩнан. Абас дшыҟаз аԥхынра анааи иҭакәажә дима дцеит аӡырԥхахьы.
Иахьнеиз абанахьча иаршьын ииҭеит – џьара иахьԥымҵәаша исзыҟаҵа, иушәац шәала мҳәакәа ҳәа иаҳәаны. Аҭаҳмада разҟыда еиҭааиамхаҳәеит иаршьын акы ишалаҟаз. Абанахьча аҩны инеиган – иушәац шәа, – ҳәа ибжьы нақәиргеит. Аҭаҳмада иаршьын, аршьын иамшәац аки-аки еиԥшымкәа иашәо иалагеит. Ари еиԥш иҟаз аршьын ауииҭахуаз данаауаз ииҭеит иаршьын еиԥш даҽакы. Има аҩны дахьааиз – иу шәац шәа иҳәеит, аха иашәахуаз.
Има дцеит имаҳә иахь – саршьын аба шәара иаҟәыҵит ҳәа. Адауажә идырит ишицәырԥсахыз, аха иеиҳәози, Данаауаз ииҭеит клакәтк, – иума
уца, аҩны иахьноуго – иҟауҵац ҟаҵа ҳәа уацәажәа ҳәа наиаҳәаны. Иахьааигаз ари зынӡак саркьаҭарцы иҟоуп иҳәан, аҩны иныҩнаижьын – иҟауҵац ҟаҵа! – ҳәа ибжьы нақәиргеит. Аклакәт ҩышьҭыԥан аҟәақҳәа ихы иаасуа драбаны длага дынканажьын дахькажьызгьы исуа иалагеит. Аҭаҳмада дашьӡошәа аниба – иазхоуп! Иазхоуп! – ҳәа дҟааит. Аклакәтгьы леихыҩрны агәаԥҳәа инкаҳаит.
– Ааит, сишьуазаап, сзыхирҟьозеи? – иҳәан, даара дхәыцит. Дышхәыцуаз игәалашәеит ихьыз зызихьыз. Аԥхын анааи иклакәти иҭакәажәи има дцахт аӡырԥха. Абанаҟны дахьнеиз, аӡырԥха иахылаԥшыз днеиԥылеит дгәырӷьаҵәа, – даҽа хныҟәгагак сзааигеит ҳәа. Аҭаҳмада иклакәыт абанахьча инеииркит – иҟауҵац ҟаҵа мҳәакәа џьара исзыҟаҵа ҳәа наиаҳәаны. Аҩны инеиган дгәырӷьаҵәа – иҟауҵац ҟаҵа! – ҳәа ибжьы нақәиргеит абанахьча. Аклакәыт иҟаанҵац акән, иҩшьҭыԥан ихы иасуа иалагеит.
Абанахьча ихьыз изымдырызт аҳәҳәара далагеит, аха иазхоуп иҳәаанӡа иаҟәыҵӡомызт; иҳәҳәабжьы аҭаҳмада иаҳан дыҩны даннеи, абанахьча иԥҳәыс – дашьыит! Дашьит! ҳәа аӷьаҵәы-ӷьаҵәра даҿын, – зынӡак уашьӡоит сҟыз ижәгази саршьыни сышәымҭар, – иҳәан аҭаҳмада ашә даалагылт. Иԥхәыс днеины иҟызи иаршьыни ааилҭеит. Уажәшьҭа иазхоуп иҳәан аӡырԥха ахылаԥшҩы ипҟара иааҟәихит.
Аӡырԥха ахылаԥшҩы аҟәада иҿашәы дшыҟаз дааныжьны аҭаҳмада иҟызи иаршьыни иклакәти има аҩныҟа дааит.
Аҭаҳмада иԥҳәыси иареи итәаны иԥсаанӡа, бзиа рхы ныҟәрго анхара иаҿын. Икыз заҟа иҭахыз ахьи араӡни изаҵон, иаршьын заҟа иҭахыз аба изашәон, иклакәт иара дахьчон. Ишыԥсра иҟаз абас ахныҟәгара бзиа дақәшәеит иажәымтыҽха.
– Саргьы аҭаҳмада дахьынхоз иснеиарҭаны сыҟан. Зны саннеи чара иман имаҳә дааишьҭзаап. Санаауаз қәабк азна атәани ԥылгыдыки сыма сҿаасхан, амҩан сшаауаз Озбақь ҳәа аӡәы даасԥылан сҽы аарҳан атәан искыз ихы инықәҭәан ихы лықәблаа ицеит. – Ҳаит, иҟауҵазеи! – ҳәа дансышьҭала сааагәаан сԥылгды наигәдысҵан, дцыркьыԥуа длықәсҵеит. Убриижьҭеи Озбақь дыԥсаанӡа дагьхабжьны дагьцыркьны даанхеит.
Дыҟан зны Багдажә ҳәа нхаҩык, ныҟәаҩык. Ари Багдажә иман хҩык аишьцәа.
Иашьцәа шамахамзар ныҟәара рыздыруамызт.
Инхацәан, есқьынгьы анхара ус иаҿын.
Багдажә иашьцәа дырҿыҵын хазы дынхеит. Аха ари анхара уиаҟара ҽазкырҭас иҟамҵакәан ддәықәлеит ныҟәара. Ҽнак зны Багдажә мҩадук даныланы ккарак дыҵысны дышцоз мыткәмак ачамгәр ианҵаны џьоукгьы ашәа шацырҳәоз иаҳаит.
Ахьу ирган деимдо дышнеиуаз гәаҩа бааԥсык аҿы хҩык аҳәсахәыҷқәа ачамгәр арҳәо, амыткәма ацҳәо иштәаз ибеит. Ԥшьшьаала дылҭалан длалбааны аҳәсахәҷқәа ачамгәр ахьадырҳәоз дынкылсын мшыбзиақәа ҳәа нареиҳәеит.
– Бзиара убааит, бзиала уаабеит! – рҳәан аҳәсахәҷқәа ҩагылан днаганы днадыртәеит. Нас дразҵааит – шәара шәзакәузеи? Араҟа иҟашәҵозеи шәымацара ҳәа. Аҳәсахәҷқәа реиҳабы ус лҳәеит: – Иҳамаз зегьы ҳамҵәеит, ҳашьцәа ҳаҳәшьцәа, ҳаб, ҳан, царҭа ҳмоуа адунеи ҳанықәха абраҟа ҳаан ҳтәоуп, ҳәа.
Нас арҭ аҳәсахәҷқәа рыцҳашьаны Багдажә иманы иҿааихан иуарҭанык иааныжьны наҟ имҩа дықәлеит. 15 мыш данныҟәа, дхынҳәны иҿааихан аҳәсахәҷқәа ахьынижьыз дааит. Араҟа аҳәсахәыҷқәа аӡәаӡәала еиҳабеиҳабыла дразҵааит шәышԥаныҟәргоз ҳәа.
Аха арҭ зегьы аӡәк иеиԥш – даара бзиа ҳныҟәргоит рҳәеит. Нас дырҩагьых имҩа дықәлеит. Дырҩагьых шьарда акыр данныҟәа, 15 мыш анҵы, дхынҳәны деиҭаахт арҭ аҳәсахәыҷқәа ахьынижьыз. Уажәы данааи, аҳәсахәыҷқәа имаз реиҳабы ус длазҵааит ддәылганы: – Бара хаҵа бцар дышԥаныҟәбагри бхаҵа, ибылшарызеи иныҟәгашьас ҳәа.
Аԥҳәызба ус лҳәеит: – Сара исылшагәышьозеи уиаҟара, аха ласхак ада имамкәа, жәаҩык ауааԥсыра дыҟазаргьы иалеиласҳәоит, – ҳәа.
Нас Багдажә уи доушьҭны агәабжьанытә даалыԥхьан уигьы иара убас длазҵааит, – хаҵа бцар бхаҵа иныҟәгаразы аҩнаҭа аҿы бызлаихәарҭахарызеи?
– ҳәа. Агәабжьанытә ус лҳәеит: – Сара исылшагәышьозеи, аха тарцицкак ауаткеи чабабаки рыда имамкәа дыҟаны, иҩны уаа шәҩык асасцәа изааиргьы уаҳа нарылымшахуа ирызсырхашт, насгьы иара иԥшәмагьы саргьы ҳхәы ацәынсырхоит ауатка, – ҳәа нацылҵан.
Нас реиҵбы даалыԥхьан лаҳәшьцәа дышразҵааз еиԥш дразҵааит. Аиҵбӡа ус лҳәеит:
– Сара исылшагәышьозеи, аха ԥҳәысс санига, знык сцәа иалҵрацы сыҟоуп ҩџьа ахшара, арҭ руаӡәык дыхьны егьи дразынны ҳәа налҳәеит.
Багдажә длалаган аиҳабцәа ахәсахәыҷкәа рҩыџьагьы ииҭахқәаз шьоукы ириҭеит ҳәсақәас, иара аиҵбы ԥҳәысс дигеит.
Багдажә иԥҳәыс лыбаҩ лтәымкәа дшыҟаз иара аррахь ицара ҟалеит. Убри аамҭазы Багдажә иуаажәлар еизганы ус реиҳәеит: – Сыԥҳәыс хшара данлауа ԥҳәысла акәымкәа хаҵала деилырганы нас сыԥҳәыс илауа ахшара дзакәу адырра сышәҭ – ҳәа реиҳәеит.
Багдажә аррахь ицара шыҟалаз еиԥш дцеит. Багдажә иԥҳәыс лаҳәшьцәа гәҩарас дҟарҵеит сирк дышлыхшашаз. Ара ари аԥҳәыс ус, хазынак длыхшар дара ахьыҟакәаз рхацәақәа икарыжьыр ҳәа ишәаны, рҽазыркит илхшауа ауаа дыддмырбарацы. Зны, рқыҭан иҟаз аҭакәажә иларҳәеит иҟалҵалакгьы абарҭ раҳәшьа илыхшо жәлары дыдмырбакәан дганы аӡы далҭарацы. Насгьы ари аԥҳәыс аласбақәа лыхшазшәа жәлар иддырбарацы – ирыладырҩрацы. Даараӡак хара имгакәан Багдажә иԥҳәыс хшарауразы дшычмазаҩхаз анаараҳа, лаҳәшьцәа аҭакәажә даашьҭырхын ицеит. Иахьнеиз ахацәа роуп, ԥҳәыс дыҩнаӡам.
– Ҳаит, шәыԥсындаз! Избо закәызеи! Ахацәа аԥҳәыс деилдырго заҳахьада, шәынҵәар акәын! – лҳәан аҭакәажә дылцәнымхауашәа, хаҵагьы ԥҳәысгьы зегьы дәылцаны лаҳәшьцәа лыманы длыҩналан «дгьагьо» уа дылхалт. Ари аамҭазы ауаа аҭакәажә заанаҵа излазыҟалҵахьаз ала аласбақәа рыманы илзаахьан ааҵраҿы, насгьы ахәыҷқәа ганы аӡду иазҭашаз. Дук хара имгакәан ахәыҷқәа – ахьи аразни илыхшаз ганы ҳаԥшьак иҭаԥсаны аӡы иалҭеит. – Абар шәҭаца хазына илыхшақәаз ҳәа ҩ-ласбк кны даадәылҵит. Ажәлар итәаз зегьы џьышьахәыс иҟарҵеит, ауаҩԥсы аласбақәа шԥалхылҵи рҳәан. Ажәлар еизаз адырра ирҭеит Багдажә, абас ауп, уԥҳәыс аласбақәа лыхшеит ҳәа. Багдажә ашәҟәы иҩит иуаажәлар рахь: – Сара сахьылжьаз аҟынтә сыԥҳәыс дганы абжьымҩак рхы ахьеиԥгалоу дҿаҳәаны дыншәыжь хәа. Ари лхаҵа ииҳәаз нарыгӡеит ажәлар... ус аамда акыр цеит.
Арҭ ахәыҷқәа аӡы ишамаз џьара хықәк аҿы иҿықәнажьлеит. Арҭ араҟа иахьҿықәнажьлаз ааигәара дынхозаарын лыгажәык. Алыгажә иԥҳәыс аҭакәажәи иареи рыда рыҩны уаҩ дыҩнамызт.
Ари аҭакәажәи алыгажәи ирыман џьмахьак хьаржәтәыс. Ари аџьма игәанаҭан ахәыҷқәа ахш днарцәозаарын.
Зны ари алыгажә игәеиҭеит иџьма ахш акы ишацәоз. Шьарда дазгәааит, аха иикызыз, акгьы издыруамызт иџьма зцәоз ҳәа. Ҽнак,
иџьма ахьгәарҵуаз маӡала дашьҭаланы иҿынеихеит. Ибеит ҩыџьа ахәыҷқәа иаҵеибаҳәаны аџьма ахш шырцәоз. Ари дангәарҭа ишәаны еибарҩны абна рҽылаԥсаны рҽырӡеит, аха имкыр имуа даналага рҽааныркылт. Иган ахәыҷқәа алыгажәи аҭакәажәи ирааӡеит. Цәгьа иуаа еиҭаҳәатәқәаны, иуаа бзиақәаны рқыҭаҿы иҟалеит.
Арҭ рыӡбахә лаҳаит аҭакәажә, насгьы ран лаҳәшьцәа иамырцәо, иамыртәо гәхьаа дуӡӡас иҟарҵеит.
Ус аҭакәажә ллаба аакыдылхын ддәықәлеит урҭ рыӡбахә ахьлаҳаз. Уаҟа днеизар аҷкәын ацәа бзиа хааӡа ихоуп дыҟат-ҟато, аԥҳәызбагьы убас дыҟандаз шуҳәара еиԥш дыҟан. Аҭакәажә знык аӡы иалҭахьаз аҷкәын – ԥҳәыс дааугароуп, абри еиԥш иҟоу аҳ иԥҳа ҳәа дкыдылцалеит. Арԥыс ирашь дҩақәтәан аҟамчы лаарханы дцеит аҳ иҿы.
Аҳ арԥыс дшааиуаз дибар дхаҳәхон, уи иара аҳ ус иҟазшьан (ицасын), аха аҳ дизгәамҭаӡакәа амардуан дыҩхалт. Нас аҳ даниба – уаагыл ҳәа ибжьы наиқәиргеит; даанкыланы ҳаԥшьак неииркын усгьы неиҳәеит: – Уара сара сҟны уаазар усасын, ҩынтә сбжьы уқәсыргоит. Убарҭ аҩынтәтәи сыбжьы аргара иахымгакәа абри аҳаԥшьа лаӷырӡыла иурҭәыроуп ианузмырҭәы ухаҳәхоит ҳәа. Ҩынтә диқәҟааит аҳаԥшьагьы ахәдацәа аҟынӡа иҽааирҭәит лаӷырӡыла, нас аҳ иԥҳа аҷкәын дииҭеит.
Ари аҷкәын аҳ иԥҳа диманы дцеит. Чара иуит, жәра иуит. Абарҭқәа раҟара аамҭа цаанӡа Багдажә аррахьтәи дхынҳәын дааит иҩны; анхара ду ҟаиҵеит, ԥҳәыс ҿыцкгьы дааигеит. Убри аамҭазы Багдажә иԥҳа, аҷкәын иаҳәшьа хаҵа диццеит. Ахшарагьы лымоуп. Лашьа аҷкәын, аҳ иԥҳа ԥҳәысс даазгаз, иԥҳәыс иааигаз илзымдыруаз ҳәа акгьы ыҟамызт; иҟалахьоу иҟалаша зегьы здыруаз лакән.
Зны ари аҳ, иԥҳа лхаҵа ус иалҳәеит: – уцаны абжьымҩак рхы ахьеихагылоу иҿаҳәоу аԥҳәыс дԥыртланы дысзаага ҳәа. Ари ирашь длақәтәаны аԥҟаҩҳәа дыҩны дцан, иҿаҳәаны игылаз аԥҳәыс ирашь ахәда дықәыртәаны дааигеит. Араҟа дахьааигаз аҳ иԥҳа еибалырдырит, иан шлакәз иалҳәеит, ус дук хара имгакәан, Багдажә адырра ирҭоит – абарҭқәа реиԥш иҟоу: – уԥеи, уԥҳаи, уҭацеи, умаҳәи ҳнеиуеит абри аамҭазы ҳәа. Багдажә длалаган ажәлар еизигеит аҿҳәаразы ачара ду иуразы иҽазыҟаиҵеит. Ус ашьтәқәа ршьит, абысҭақәа рура, акәацқәа рыжәрацы амцақәа реиқәҵарахь индәықәланы асасцәагьы ааҽыжәҵит.
Амцақәа зегьы ыцәеит. Иагьа каамеҭ ҟарҵандазгьы амцақәа рзеиқәымҵеит. Убри аамҭазы Багдажә иԥа ус иҳәоит: – Ҳарҭ иахьа абраҟа исасцәаны иааиз зегьы мцала иржәуа акәаци, мцала ируа
абысҭеи ҳфаӡом ҳәа. Ҳарҭ иаҳфо бызла ижәуа акәаци, бызла ируа абысҭеи роуп ҳәа.
Ажәлар итәаз зегьы гылт акәацқәеи абысҭақәеи рахь рҿы рханы ацәажәара иалагеит, аха иаушыхуаз. Убри аамҭазы ажәлар зегьы ахьгылаз рыгәҭаны дҩагылоит Багдажә иԥа. Ацәажәара далагоит. Ари аҭаурых зегьы бзиаҵәҟьан идыруан иԥҳәыс излаиалҳәахьаз, дызықәшәақәаз зегьы рыла. Акакала иажәақәа еиқәԥхьаӡаны аҳәара даҿын:
– Саныхәҷыз сабраа рҿы сшыҟаз агәыла аҭакәажә аӡы салҭеит, абар, исыциз саҳәшьагьы саргьы, абас, ҳшырааӡаз џьоукы. Абар, сан сзыхшаз, саб, аҭакәажә лҳәатәала иурӡыз, абыжьмҩак рхы ахьеиԥгалаз иҿаҳәаз, – иҳәан, иажәагьы даалгеит, акәацқәа зегьы жәит, абысҭақәа мазеихеит. Аҭакәажәгьы, уаанӡатәи Багдажә иԥҳәыс лаҳәшьцәагьы ачара рфеиҭ, раби дареи рнапы еикәырша еицынхо иалагеит.
Иҟан хҩык аишьцәа, аныки абыки ирыхшаз. Дара ахҩыкгьы арԥарцәа бзиақәан, рыхьӡ дуун, рмал рацәан. Рыҽқәеи ркәадырқәеи хаз-хазы ирзеиқәын, аӡә иаҵкьыс аӡә деицәамкәан, даара иуаа еиқәшәақәан. Рыҳәсаагара иахымԥацызт, аҳәсақәа еицааргар рҭахын. Арҭ хацәа ӷәӷәақәан, иныҟәацәан, уахгьы-ҽынгьы идәықәын.
Зны ахҩыкгьы хаз-хазы иныҟәон. Аиҳабы хәылбыҽхак дааит аҩныҟа ԥҳәыс дҳәаны, иҿҳәарагьы ԥҵәаны. Аҩны данааи, иашьцәа уаҩ дмаацызт. Адырҩаҽны агәыбжьанытә дааит, уигьы ԥҳәыс диҳәазаап, аҿҳәарагьы ԥиҵәазаап. Ахаха руха реиҵбаӡа дааит иҽыхәа ԥшӡа кәашакәашо, иаргьы дгәырӷьаҵәа, ихылԥа аҵыс ҭан, ԥҳәыс диҳәан иҿҳәара ԥиҵәеит.
Арҭ ахҩыкгьы рыҳәсақәа ҳәаны идыртәеит, аха аӡә итәы аӡә диздыруам. Реиҳабы даагылан иашьцәа иреиҳәеит: – ԥҳәыс дшиҳәаз иҿҳәарагьы аԥшьаша шакәыз. Агәыбжьанытәгьы иҿҳәара усҟан акәын, имӡакәа иҳәеит иусқәа шыҟаз. Реиҵбаӡа акраамҭа дхәыцуа дтәан, нас иреиҳәеит рыҿҳәарақәа шеиқәшәаз.
Арҭ ахҩыкгьы ирҳәаз аӡә лакәзаап цас рыҿҳәарақәа еиқәдыршәазаап.
Еиҳабы иҿҳәара дахыццакуан, иҳәаны иртәаз дызбандаз ҳәа дыгәхьааигон; агәыбжьанытә дызтәом, дызгылом, игәы дыҵалт иԥҳәыс ԥшӡа, ажәа изҭаз.
Аиҵбы урҭ рыҵкьыс деицәахеит, уаха шаанӡа иԥхыӡ далоуп, иахьа хәлаанӡа игәы дҭоуп. Амзеи амреи лаԥшықәиҵеит ихәланы, ишаны сыҿҳәара аанда ҳәа.
Арҭ ахҩыкгьы аӡә игәаҟра аӡәы издыруам, игәаҟуан рыҿҳәара аанӡа.
Арҭ ахҩыкгьы аҳәса ахьааргоз ачара маҷ рызуамызт, рыуеи рықәлеи зегьы ираҳәан рышьтәеи рҩи еиқәыршәаны, амаҵуцәа алхны ршьаԥа рхианы, ирышьҭалеит рҩызцәа-рԥызцәа.
Аиҳабы иқәлацәа нҽыжәҵаны има ддәықәлеит. Агыәбжьанытәгьы иқәлацәа нҽыжәҵаны уи днаишьҭалт. Реиҵыбгьы изеиҳәаз уаҩы ихы дамеигӡеит, жәларак нҽыжәҵаны раԥхьа днагылан, ицеит ҭацаагара.
Арҭ ахҩыкгьы еибамдыркәа инҭалеит шҭак аҿы. Иҟарҵахуаз, уа ирдырит ахҩыкгьы ирҳәаз аӡәы шлакәыз. Арҭ ахҩыкгьы ихьымӡӷыршьеит; рыуеи рҭынхеи уа ирыцуп. Деимаркит аишьцәа ахҩыкгьы. Мчыбжьык ахи аҵыхәеи аус иадтәалан. Деимактәхеит, уаҩы дизымгеит. Нас инеины лара илызҵааит – бара ибҭахыу дызусҭа ҳәа.
Аишьцәа ахҩыкгьы еиӷьым-еицәам рауп, уаҩы дылзалымхит. Нас ахҩыкгьы даарыԥхьан ус ралҳәеит: – Сара, ииашоуп шәыхҩыкгьы сажәа шәысҭеит, шәеиҟараны шәысгәаԥхеит.
Шәаҟәымҵкәа, санеимашәк, шәца ԥшаара, адунеи зеиуаҟам сзаазго суццоит.
Арҭ ираҳаз еилырганы рҭацаагацәа ираҳәаны иаахнырҳәны, дара дасу рхы ахьынахаз ицеит ныҟәара. Арҭ ныҟәон хымз раҟара; аҵыхәтәаны еиниеит ахҩыкгьы дгьыл харак аҟны.
– Дасу иуԥшаазеи исԥшаазеи – ҳәа инеизаҵааит. Аиҳабы иԥшааит зеиԥш адунеи иқәмыз ауарҳал. Агәыбжьанытә иаацәыригеит саркьа бзиак; реиҵбӡа иԥшаазаап ҵәа-ҟаԥшь хәыҷык, уигьы рҵыхәтәанӡа иаацәыригеит.
– Арҭ иаҳԥшааз здаҟам роуп ҳәа неибырҳәеит.
Аиҳабы – сара суарҳал убас иуарҳалуп, мҩас иахьумоу, уццакны уахьцо угәы иҭакны уаннақәтәа, иагьа ихаразаргьы унанагоит аминуҭк.
Агәыбжьанытә
– сара ссаркьа иубарц иуҭаху угәы дҭакны уананԥшыла егьаџьара дыҟазаргьы дунарбоит.
Реиҵбы – сара сеиԥш уаҩы ишәзымԥшааит, сара сҵәа, ауаҩы иԥсы аиуа хәҷык шихоу уаниниа минуҭк деиқәнархоит.
Арҭ ирбаз еиԥшым, аха ахԥагьы реиуа ыҟаӡам уаҳа. Ианеиниа, ари анеибырҳәа ашьҭахь, агәыбжьанытә исаркьа днаныԥшылеит, иԥҳәыс
дибарацы акәукәуҳәа дыҳәҳәеит. – Иҟалазеи анырҳәа, ҳаздыԥсыло аԥсра даҿуп иҳәеит. Ахҩыкгьы асаркьа ааимдырххан инаныԥшылазар, рыԥҳәыс аиқәкцәа шылхатәаз рбеит. Уааи-уааи рыбжьара ҩымз ныҟәара бжьан. Ахҩыкгьы иааиҭаҟьан аиҳабы иуарҳал инақәтәан аминуҭк азы уа иааит. Аиҵбы иҵәа аацәиԥссан аҵәаӡы налыхәладырхәхәан ашырҳәа дҩагылеит, анкьа дшыҟаз еиԥш.
Аиҳабы дрыԥхьеит иҭацаагацәа, аӡӷаб сара дызгоит ҳәа, агәыбжьанытәгьы дрыԥхьеит, аӡӷаб сара дызгоит хьаҳәа-ԥаҳәак лымамкәа ҳәа. Аиҵыбгьы дрыԥхьеит иҭацаагацәа уаҩы дагымкәа – дыԥсраны дахсырԥеит, сара дыстәуп ҳәа.
Арҭ ахҩыкгьы рҭацаагацәа ирыԥхьан иааргеит; иара уа деиҭаимаркын еидхалеит, аус ԥсыхәа амоуит. Аус асуд иарҭеит. Асуд дҭыҵны дааны дадтәалт ари аус. Ажәа ирҭеит аиҳабы.
– Сара исыԥшааит зда адунеи иқәмыз ауарҳал; суарҳал ҳамамзар ҳаанӡа дыԥсуан, хымзгьы ҳзаауамызт, ҩ-минуҭк рыла лара дыԥсуан. Асуд, уаргьы уазхәыц сара дсықәнагоу дсықәнамгоу?
Агәыбжьанытә дҩагылан ус иҳәеит – уара ууарҳал ҳаанагеит ииашоуп, аха сара ссаркьала дҳамбар дшычмазаҩыз иалаадыраауазыз, ҳаанӡа дыԥсуан. Асуд, уазхәыц сара дсықәнагоу дсықәнамгоу?
Реиҵбы дҩагылан арҭ зегьы ԥиҽит. – Уара ууарҳал ала лассы улыхьӡеит, аха уахьааиз узлалыхәазеи, сцәа ҳамамзар уаргьы усаркьала дубеит, аха уаазгозыз ирласны, уааргьы узлалыхәоз, сҵәа умамзар.
Ари ажәа дагьаалгеит арҭ аҩыџьагьы дыркит аиҵбы – уара уҵәа деиқәнархазаргьы иалудыраауаз дшыԥсуаз, иудырӡаргьы узлаауаз ҳәа.
Асуд даара дархәыцит, аха изақәмҵеит акгьы.
Асаркьа змаз дииҭан, ауарҳал змаз имуит, усла даиааит. Ауарҳал змаз дииҭан аҵәа змаз имуит, усла даиааит, аҵәа змаз дииҭан егьырҭ иҳәҳәан, усла дԥырҽуан. Асуд иҟаиҵара изымдырт, ихы кны дтәеит. Дзықәнагода аӡӷаб? Аҵыхәтәанӡа аиҵбы дҩагыланы дцәажәеит уаҩы игәы нмырхакәа:
– Сара иакәым шәасҳәеит сеиҳабацәа, саҭашәымҵан, шәара шәҟынтә сара сылҟәаҵуеит аӡӷаб, шәара шәеибарԥшы, амала сҵәа илҿашәҵаз илыӷрыхны ишеибгоу исышәҭ, шәара ишәыԥшааз еибганы ишәымоуп, шәыззашшуа ҳәа егьыҟам.
Аҵәа абааргоз, илҿарҵахьан. Нас уаҳа иҟарҵахуаз, усла, судла еиқәшаҳаҭны аӡӷаб аиҵбы дирҭеит, ачара дугьы руит.
Аҳак дыҟан, хҩык аԥацәа иман: аиҳабы, агәыбжьанытә, аиҵбы. Арҭ аишьцәа ныҟәара адгьыл харақәа рахь ицалон. Ҽнак рҽааибыҭаны идәықәлеит. Ицо, ицо акыр иныҟәахьан қыҭак иналалеит. Ари ақыҭан аҩны бзиақәа гылоуп, абаҳчақәа, амхқәа аҟоуп, арахь иԥшын, уаҩ дырбаӡом. Уара ари змааноузеи, ара уаҩ дзыҟамзеи, арҭ ауаа ххҵәаны иабацеи ҳәа арҭ аишьцәа леизҵаа, ҩеизҵаақәеит. Ус ишнеиуаз шҭак аҿы ҭакәажәык неихыркәа змамыз дырбеит.
– Мшыбзиа!
– Бзиа жәбааит, нан!
– Ҳан, иҟалазеи ара шәқыҭан, аӡәгьы даабоме, ажәлар хыҵны иабацеи? – рҳәан арҭ аишьцәа аҭакәажә илазҵааит.
– Нанхеит, – иабацеи ҳәа аҟоума, аҳ иԥҳа заҵә дычмазаҩ гәаҟуп, аԥсхыхраз дықәуп лыхчы лыҵхны. Џьара ԥсыхәак лымазар ҳәа ажәлар еизаны илыдтәалоуп, аха аӡәгьы хәарҭа изыҟамҵац, – лҳәеит аҭакәажә.
– Иабыкәу, дабанхо уи аҳ?
– Акыр бжьоуп, хаха-хымш ныҟәа бжьоуп, – лҳәеит.
Арҭ аишьцәа неихәаԥшы, ааихәаԥшит. Уааи, сааи, ҳцап ҳәа рыӡбеит. Ҳцап ҳәа рыӡбеит, аха хаха-хымш ныҟәа ахьыбжьоу арҭ неиаанӡа аҳ иԥҳа дымԥсыкәа дырбауоу сеидроу. Аишьцәа реиҳабы асаркьа иман. Уи асаркьа убас иҟан, унахәаԥшыр адунеи аҿы иааҟало зегьы унарбон. Агәыбжьанытә ауарҳал иман. Уи ауарҳал убас иҟан, уанақәтәар, ахьышәҭҳәа иахьаауҭаху унанагон. Аиҵбы аҵәа иман, уи аҵәа аԥсхых иакәзаргьы, сак аамхны ибыз нахьиркьысыр далнаргон.
Ари аиҳабы исаркьа инахәаԥшын аҳ иԥҳа лыԥсы лхымҵыц, леиқәкра ишаҿыз рбеит. Аишьцәа ахҩыкгьы абӷьааҳәа агәыбжьанытә иуарҳал инақәтәан, иԥырны аҳ иашҭа инкылсит. Адунеи аҿы хәшәы, бӷьшәы ҳәа акры ыҟазар аҳ иԥҳа илыгдырхом, аха илыхәом.
– Сара хәшәык сдыруеит, илыхәозар аабап, – иҳәеит арҭ аишьцәа инеиз реиҵбы.
– Аа, абааԥсы, акыр улыхәозар, уара узы ҳаҟами, – рҳәан, амҩа наирҭеит. Днеин, иҵәа сак аамихын аԥсхыхра иаҿыз аӡӷаб лыбыз ианынахьишь, аҭҳарцә ҳәа иаразнак даалҵын, акагьы змыхьӡоз иеиԥш лиарҭа даақәтәеит.
– Дысшәырба сыӡӷаб дызхәыԥшәтәыз, саҳрагьы исҭоит, сыӡӷабгьы дисҭоит, – иҳәан, аха дара ҳарҭ хҩык ҳаҟоуп, аӡәы саркьала дахьыҟаз
иԥшааит, аӡәы иуарҳал ала ҳааигеит, егьи иҵәа сак аамхны дихәшәтәит рҳәеит.
Уашьҭа рыуа аӡӷаб дызҭатәу рыздырам. Ахшыҩ змаз, унеишь-уааишь ҳәа зарҳәоз ауаа бара, барақәа еизигеит аҳ ари аус аӡбаразы. Акыр идырхьеит, иалацәажәеит, аха аҳ иԥҳа дзықәнагоз рзеилымкааит. Избан акәзар, аиҳабы исаркьа акәымзар, лара дахьыҟаз рбомызт, агәыбжьанытә иуарҳал акәымзар, лыԥсы иахьӡомызт. Лыԥсы иахьӡаргьы аиҵбы иҵәа акәымзар дырзеиқәырхомызт.
Аҵыхәтәан аӡбаҩцәа аиҵбы диқәнагоуп ҳәа ақәырҵеит.
– Аҳ иԥҳа дзықәнагоу аҵәа змаз иоуп. Избан акәзар, асаркьа змази ауарҳал змази ирылшаз рацәазаргьы, аҵәа змаз иакәмызҭгьы, урҭ зегьы рџьабаа баша иӡуан. Насгьы аҵәа змаз иоуп ахарџь зауз, ҵәа сак амихит. Егьырҭ асаркьа змазгьы, ауарҳал змазгьы харџь рымаӡам, – иҳәан уи итәы иаиргеит.
Абас ала аҳ иԥҳа аҵәа змаз аиашьа еиҵбы дирҭеит.
Зны, маӡаҩык ныҟәара дцон. Амҩа дықәны дышнеиуаз, амаҭәа ӡахҩы, аҭеразы дааиқәшәеит.
– Уабацои?
– Ныҟәара сцоит.
– Ҳаимҩалацәазааит, саргьы ныҟәара сцоит.
– Уаала зеиԥшыҟам.
Ус неибырҳәан еицны ишнеиуаз ахьи даарықәшәеит.
– Шәабацои? ҳәа дрызҵааит.
– Ҳабацо, ныҟәара ҳцоит, рҳәеит амаӡаҩи аҭерази.
– Саргьы сныҟәаҩуп, ҳаиҩызцәазааит, иҳәеит амаӡаҩы, – даара ибзиоуп, рҳәан еицны рҿынархеит.
Урҭ еицны ишнеиуаз хәаџьак даарықәшәеит.
– Шәабацои? – ҳәа дрызҵааит ахәаџьа.
– Ҳабацо, умбои ныҟәара ҳцоит, – рҳәеит.
– Саргьы сныҟәаҩуп ҳаиҩызцәазааит, – иҳәан, ахәаџьагьы дрыцны рҿынархеит.
Еицәажәо еицны ишнеиуаз рықәхәлеит. Аныхәла, џьара ԥхьара
итәеит. Ауха абнаҿы иахьԥхьаз иҷаԥшьар акәын; аҷаԥшьаразы аҵх анырша, ԥшьба-ԥшьба сааҭ аҷаԥшьара рықәшәеит.
Нас, аҷаԥшьара аԥхьа изықәшәо, ашьҭахь изықәшәо рҳәан аҵәы ҭарԥсеит; аҵәы анҭырх, раԥхьа аҷаԥшьара амаӡаҩы иқәшәеит, уи ашьҭахь аҭеразы, уи ишьҭахь ахьи, зегьы рышьҭахь ахәаџьа.
Амаӡаҩы дҷаԥшьон егьырҭ ыцәеит. Игәы ҿыӷьуа даналага, днеин, рнаҩс аҵла игылаз ааԥиҟан, дуаҩԥсымзар узымдыруа аӡӷаб сахьа аҭаны иҟаҵаны инаиргылт, иԥшьсаҭкгьы аанҵәеит, аҭеразгьы днеигәыҵасны дааирҿыхан иара днышьҭаланы дыцәт.
Аҭеразы данынаԥш, инаҩсан ӡӷабк дҟьантазӡа деилыхны дгылан. Ҵхыбжьон ари дабаанагеи игәахәт, – сыла сажьама анаџьалбеит, – иҳәан дгәырӷьаҵәа дҩаҵҟьаны дналыдххылазар уа аӡӷаб дабаҟахыз, мҿын.
– Ҳаи, ари амаӡаҩы иоуп иҟазҵа, алаҳ диблааит, – иҳәан дааԥхашьеит.
Даахынҳәны длатәан дышхәыцуаз, акы ааигәалашәеит: ари асахьа ҟаицеит, сара еиласҳәап иҳәан даалаган аԥҳәыс маҭәа назиӡахын инашәҵаны данаалга иԥшьсааҭкгьы аанҵәеит. Ахьи днаигәҭасны дааирҿыхан, иара днаиан дыцәеит.
Ахьи днықәтәаны днаԥшызар, рнаҩсан ӡӷабк деихышәашәо дышгылаз ибеит. Ԥхыӡума избо, – иҳәан ихы агәра имго, илақәа инапы хшьыло дҩагыланы, асԥычка ааихьшьны дналыдгылазар: – Амҿтәы ӡӷабк! – Ҳаит, баша сышԥагәрӷьеи, икашәҵогьы шәаргьы... иҳәан даахынҳәит.
– Амаӡаҩ амҿ сахьа ҟаицеит, аҭераз еилеиҳәеит, сара ахьымаҭәа азыҟасҵап иҳәан длатәан, ахьымаҟа инаркны иагымкәа, ӡӷабк илықәнагахашаз ахьымаҭәа лзыҟаҵаны иналшәиҵеит. Ус иԥшьсааҭкгьы аанҵәан, ахәаџьа днигәҭасын даарҿыханы иара дышьҭалан дыцәеит.
Ахәаџьа ила ажәжәа дҭыхо ацәа данаалҵ, ӡӷабк деихышәашәо дыхьԥсараха, днаскьашәа дышгылаз ибеит, лнапгьы аалҟьазшәагьы илаԥш иааҵашәеит, данааԥш, дагьиалацәҟәысзшәагьы ибеит.
– Хаи, анаџьалбеит, аҩсҭаа дсылахәмаруама, иа аллаҳ зегьы зымчу, даҩстаазар дыблы, иашаны дыӡӷабзар сразкы далаҵа иҳәан, инапқәа дҩарыхан ажәҩан ахь иҩархаханы анамаз ааикит, нас ихы иаҵаз иқьҭаԥ аашьҭихын данԥшы, дыӡӷабуп, анцәа уигәаԥхан дузишеит ҳәа ианаҳәеит.
Ус, ақьтаԥ нышьҭаҵаны днеин инапқәа аакәыршаны, – Сылахь ианызеи, анцәа дылбааԥшны бабасзааигеи ари еиԥш ахазына иҟаз иҳәан, дсыгәӡуеит – ҳәа лҿы иқьышә аннадикыла, амҿы хьшәашәаӡа иқьышә надкшалт.
– Аллаҳ срыцҳашьа избо закәызеи! – ҳәа асԥычка ааихьшьны дналыхәаԥшызар, аӡӷаб дабаҟахыу амҿ сахьа елаҳәа-елаца иаԥхьа игылоуп.
– Ари ҟазҵаз сҩызцәа роуп, амаӡаҩы амҿ сахьа ҟаиҵеит, аҭеразы еилеиҳәеит, ахьи ахьыматәа азыҟаиҵеит, сара иҟасҵарызеи? – ҳәа дхәыцуа дыштәаз х-сааҭк цеит.
Аԥшьба рзы ус иӡбит, аԥсы лхасҵап ҳәа. Анцәа диҳәо далагеит аԥсы лхаҵа ҳәа. Ус анцәа дышиҳәоз иԥшьсааҭкгьы аанҵәеит иагьаашеит; аӡӷаб сахьа зманы игылазгьы аԥсы аахалан, здаҟам ӡӷабха дааҟалт. Иара уи аамҭазы, аӡәы дныргәҭасны иааирҿыхазшәа егьырҭгьы ааҿыхеит. Иҩызцәа еихаԥсы, ахәаџьагьы игәамԥхеит, ԥыҭрак имааԥшыр дсыманы сцап ҳәа иӡбхьан, аха иҟаиҵахуаз.
Нас иааидгылан аӡбра иалагеит ҳауа дызгарҭада ҳәа. Амаӡаҩы даагылан, – Сара соуп дызтәу шәарҭ ишәусхәузеи иҳәеит.
Мамоу, сара соуп дызхәҭоу, уара, мҿтәсахьак ҟауҵазар инкажьны уцон, амаҭәа зӡахызгьы ухәырџьын инҭаҵаны узқәа инкыдҵаны уцон, ахьымаҭәа лзыҟазҵаз сара соуп, сара дыстәуп ҳәа дгылт ахьи!
– Шәызынтәыкгьы ишәҳәо ԥсажәоуп, амҿ сахьа ҟазҵазгьы инкажьны уцон, амаҭәа зӡахызгьы ухәырџьын инҭаҵаны узқәа иаақәҵаны уцон. Аԥсы лхазҵаз сара соуп, сара дыстәуп, шәарҭ ҳәарҭа шәымаӡам иҳәан, ахәаџьа инапқәа лыкәыршаны дгылт. Аха егьырҭ дыршьуа иалагеит.
Ианеинымаалаӡа ус рӡбит, раԥхьа иназықәшәо аусҳәарҭаҿы инеины рус рырҭараны, уа ирҳәо зегьы азыразхараны. Ус еибыҳәаны ишнеиуаз усҳәарҭак инадгылт.
Иныҩналан – ҳус зеиԥшроу абас ауп, шәара ишәҳәо ҳазыразуп ҳәа рус рырҭеит.
Аусҳәацәа рус ианахәаԥш, ахәаџьа дихәҭаны рԥхьаӡеит: ахәаџьа дирҭан диманы дцеит.
Иҟан хҩык аишьцәа, урҭ дрыман иаҳәшьа зацәык. Изабалакь ауаа рылаԥш дыҵамшәаразы раҳәшьа уаҭахк дыҩнакны дрыман. Дара есымша шәарыцара ицон. Рыҩны шәарахжьыла есқьынагьы аҭамҳа еиҿажьын. Раҳәшьа баҩлашамзар акы лҿарҵомызт.
Зны, аишьцәа шәарыцара ианца, ран абаҩлаша лыманы лыԥҳа дзыҩнакыз ауаҭах ашә анаалырты, гәылшьапк ашырҳәа ауаҭах иныҩнаԥалан, ахҩеишьцәа раҳәшьа дымҵарсны даманы ицеит. Лан дҵәыуеит, дхьит, аха илкыз егьлылымшеит. Лхы кны, дгәырҩо дыштәаз аишьцәа хынҳәны иааит.
Лыҷкәынцәа даарыԥхьан: – нан, сыҷкәынцәа! Шәара ахаҵаӷәӷәаразы акы шәыгым; аӡәы ҳиҵахап ҳәа шәыҟам. Иаҳҳәап шьҭа, уаҩ дызқәымшәо акгьыҟам, цәгьарак ҳақәшәар ишәылшарызеи ҳәа дразҵааит.
Аишьцәа реиҳабы даагылан ус иҳәеит: – адунеи аҿы ибҭахызар гәырзааит, адгьыл иакьысуа џьара ишьҭазар, ма адгьыл иакьысуа акы иҩназар, ма иқәзар, амшын аҵангьы акәзааит, абаа аҩнуҵҟа акәзааит, абаа ашьапы адгьыл иакьысуазар, сара исымбар, исымԥшаарц зыҟалаӡом, ианысыԥшаагьы, аӡәы икызаргьы, абаа иҩназаргьы, ашәындыҟәра иҭазаргьы уаҩы имбаӡакәа сара изгоит, уимоу, истаххар арахә еимгәа, иара иазымдырӡо аԥа аӷрыхны иацәызгоит иҳәеит.
Уи ишьҭанеиуаз даагылан ус иҳәеит: – адгьыл аҿы акәымкәа адгьыл иаҟәыҭханы, ибҭахызар ажәҩан иазааигәазааит, ажәҩан аҟныҵәҟьагьы акәзааит, исҭаххар изакәызаалакь сеихсны, ишьны иласышьҭуеит ҵаҟа ҳәа.
Аиҵбы даагылан уҩ иҳәеит: – сара исылшогьы акыҟоуп, ажәҩанахьтәи иааиуа, икаҳауа, иласуп ихьанҭоуп ҳәа акәымкәа, снамҵасны егьамырхькәа иааныскылоит ҳәа.
– Ус анакәха шьҭа ишәасҳәоит ҳзықәшәаз арыцҳара: – иахьа абаҩлаша сыманы снеин ауаҭах ашә анаасырты, гәылшьапк ныҩнасын, шәаҳәшьа даашьҭԥааны ицеит ҳәа ралҳәеит лԥацәа.
Арҭ ари ираҳаз даараӡа игәнырган – ҳаҳәшьа даамгакәа арахь бзала ҳашхнымҳәра, рҳәан ахҩеишьцәагьы амҩа инықәылт.
Аиҳабы абӷьааҳәа еиликааит раҳәшьа дахьыҟаз.
Хараӡа бна дук агәҭаны, дәҳәыԥшк аҿы, гәылшьапк аҽырқьақьаны, даманы итәан, иамырдырӡакәа агәылшьаԥ даампыҵихын, аишьцәа раҳәшьа дрыманы рышьҭахьҟа амҩа иқәлеит.
Ԥыҭк анааҵ агәылшьап ари ангәанаҭа, иԥырны инарышьҭалан, иабашьҭуаз, абӷьааҳәа инарыхьӡан раҳәшьа даарымԥаа даманы ажәҩан ахь иҩхалт. Иаразнак, ахыҭҟьа еиԥш, амра ааигәара инаӡеит.
Агәыбжьанытә деихсны, агәылшьап шьны, иаҳәшьа дкәалаауа ҵаҟа дылҭеиҵеит.
Рашьеицбы дынлыҵаххын, егьылмырхькәа, инапы днықәҵаны ҵаҟа дылкаирԥеит.
Нас ахҩеишьцәа игәырӷьацәа раҳәшьа дрыманы аҩныҟа идәықәлеит.
Убри аамҭазы ран кабак ӡахны аҩны абарҵаҿы икналҳахьан, лыԥҳа агәылшьап лацәгаразы еиҳа кыр зылшаз, хаҵара зуз илҭаразы. Аишьцәа, аҩныҟа иааины акаба атәы анеилыркаа, аиҳабы ус иҳәеит:
– Сара исықәнагоит, сара сак әымзар дагьшәзыԥшаауамызт, дшәыԥшааӡаргьы, агәылшьап дышәзамхуамызт, адгьыл аҿы шәара агәылшьаԥ егьышәзалыршомызт, шәара шәзы уи ӡык-ԥсык дылҩызан ҳәа.
Агәыбжьанытә даагылан: – ҵоуп, адгьыл аҿы агәылшьап егьысзалыршомызт, аха ажәҩан ахь данага, шәара шәзы уи ӡык-ԥсык дылҩызан, агәылшьап сара исымшьыр, шәара уи дышәзацырҟьомызт. Убри аҟнытә сара исықәнагоит иҳәеит.
Аиҵбы дҩагылан: – сара соуп акаба зықәнаго... ажәҩан далҟьаны ҳаҳәшьа данлеиуаз сара снапы дықәыргыланы даанысымкылар дԥыххаа дцон иҳәеит.
Ран лԥацәа ахҩыкгьы днарзыӡырҩын:
– ҵоуп, аиҳабы иакәымзар сыԥҳа дышәзыԥшаауамызт, дшәыԥшааргьы агәылшьаԥ дышәзамхуамызт.
Ажәҩан ахь агәылшьап данага, агәыбжьанытә иакәымзар, сыԥҳа ӡыки-ԥсыки дреиԥшны дыԥхьаӡатәын, избан уҳәар, егьырҭ араҟа егьрылшомызт.
Ажәҩан ахьтә сыԥҳа ҵаҟа данлеиуаз аиҵбы иакәымзар шәыԥсык лхазаргьы деиқәхомызт, дԥыххаа дцон.
Акаба зықәнагоз дылзымдырит, изысҭарыда ҳәа днаԥшааԥшуа даанхеит.
Ианамуӡа ақыҭан крыздыруаз зегьы дрыԥхьан илыртәеит – иӡыбны абри акаба сыҷкәынцәа ахҩык рыуа изықәнаго исызишәҭ ҳәа.
Аӡбцәа тәаны, аӡбра иаҿуп иахьа уажәыраанӡагьы, аха макьана егьырзыҟамҵац.
– Абри иаԥхьо! Ишубо еиԥш, ари ус хьанҭак акәхеит. Убри аҟнытә, абри зҳәо дуҳәоит, аӡбцәа итәоу ухшыҩ нарылаҵаны, аус урласырцы, акаба зықәнаго – изгарҭоу дыдурбаразы.
Иҟан Аџыр иԥацәа ҳәа ҩыџьа аишьцәа. Раб дыԥсаанӡа, ҩнаҵак аҿы иҟанаҵы рыԥсҭазаара бзиан, қьаф рыман, амал рыман. Дара ргәы ззыҳәоз зегьы рыман. Абас иҟан.
Аха нас аишьцәа руаӡәы аиҳабы ԥҳәыс дааигеит. Уи иҳәеит, аиҳабы, – сара ԥҳәыс даазгеит, хазы сымцарада ԥсыхәа сымам, уара уеиҵбуп, аҩны уҟаз, – иҳәеит.
Аиҳабы дцеит, хазынхара. Дахьцаз, дцәаӷәеит, драшәеит, аџьабаа ду ихы иаирбеит, аагала (ԥгала) имаӡамкәа убыс дхыдаханы, иикуа зегь наҟ иҵабгуа, мал имамкәа, кәтыҵәҟьа имамкәа, рахә имамкәа шәахә имамкәа деиԥымло далагеит, дӷархеит. Даара дхандеит, абас ҩышықәса, хы-шықәса, аха деицәамхозар, деиӷьымхеит, иеиқәаҵәҟьа изымԥсахуа аҟынӡа днеит.
Аиҵбы иакәзар, агьиуам, агьиҳәом, иџьыба инапы ҭакны дныҟәоит иаашаны ихәлаанӡа, аха уахгьы ҽынгьы изаауеит амал.
Игәы анԥжәа, аиҳабы ус иҳәеит.
– Сара, – иҳәит, – сықәҵны сцоит аразҟы ахьыршо џьара акыр збозар, сара сзыниаз еилыскаарц, – иҳәеит.
Игәамԥхеит аиҵбы иаразнак азы, аха аиҳабы имуит.
Дицәцеит.
Дцеит. Ҩымш, хымш, ԥшьымш дныҟәахьаны, зны шәшьырак аҿы дыштәаз, хьчакы арахә иманы дшааиуаз дибеит. Нас, уи дааидтәалан, уабатәиу, сабатәиу, уабацои, сабацои ҳәа ааибырҳәан, аиҳабы ус иҳәеит:
– Сцоит сара абрахь схы ахьынахоу абри ҳәа изышьҭоу аразҟы ҳәа изышьҭоу сзыԥшаауазар ҳәа. Абри ажәлар рзыҳәа ииуа-иԥсуа рразҟы зшо синиар сҭахуп – иҳәеит.
– Ус акәзар, сара иуасҳәоит, – иҳәеит ахьча, – убри дахьынхо, уара иузыҟаҵозар.
Абригь-абригь адгьыл аҟны – иҳәеит, – абригь аҭыԥ аҿы драшәоит ҭаҳмадак, дшышларагьы дышланы. Дахьырашәо ивараҿы ҽагак иҭацәны амхагәҭа иарсуп.
Уаннеилак «бзиа ууит» анит-арит ҳәа акгьы мҳәаӡакәа уиламцәажәаӡакәа, иҽага аашьҭыхны уицрашә, дантәалакь утәа, иҟаиҵо ҟаҵала, иара уимацәажәан, уҿы иааҭыхны ажәакгьы иаумҳәан иара дуацәажәаанӡа иҳәет ахьча.
Иҿынеихан ани ахьча иахьиҳәаз аҭыԥ аҿы арашәара иаҿыз иҟны днеит. Даннеи аҽынгьы иҟаиҵарыз, дааԥсаха дыҟан, аха зхы иақәиҭны игылаз аҽага аашьҭыхны арашәара дналагеит. Драшәон аҭаҳмада драшәонаҵы, дантәалак дтәон, иԥсы ишьон, дҩагылан арашәара далагон, егьигьы дицрашәон, ус ихәлеит. Ианыхәла, аҭаҳмада аҽага лаирсын, аҩныҟа дандәықәла, аригьы иҽага лаирсын, днеишьҭалеит. Аҩны даннеи, ари аҭаҳмада иҿы иӡәӡәеит, инапы иӡәӡәеит, нас арашәара иҟаз ауаҩы аԥхӡы илҵны дыҟан, егьигь иҿы иӡәӡәеит, инапы иӡәӡәеит, арии дахьтәаз днеины днаидтәалеит.
Аҭаҳмада шьҭа амла дакуеит, данынаԥш ари ибеит акацхырамгьал кҿагылоуп ахәа ахьтата, уаҳа аџьыкагьы амаӡамкәа, иааҽҳәихын рҩыџьагьы натәан ирфеит. Анигь дышьҭалт, аригь дышьҭалт.
Аҭаҳмада ашьжьымҭан дангыла, усура деиҭаиццеит рашәара.
Ари дишьҭагыланы деиҭанеит уа. Аҽнынтәарак ирашәо ирхыргеит уа крымфаӡакәа. Ахәылбыҽха аҩны ианааи, еиҭа иҟарҵац рҿы рнапы рӡәӡәеит. Ианаатәа астол еимҟьан, ҿык-бзык иаҳәашаз афатә аақәгылт. Инахатәан крырфеит. Уажәшьҭа дырҩагьых ашьжьымҭан дҩагылеит ари. Даныҩагыла, рашәараҳәа рҿанынарха, «узышьҭоузеи уара, сара усыцрымҵӡааӡкәа?» ҳәа иеиҳәеит.
Са сзышьҭоу абригь абригь аус аилкаара ауп, кыр соуҳәозар иҳәеит.
– Аа, уи азын аума узааи? Қо, ус акәзар, уаала ҳәа иеиҳәеит, деиҭеигеит рашәара. Данига, ахәылбыҽха ихынҳәны иааит. Ианааи, абри аҭаҳмада иҿы иара иаԥхьа данааиз еиԥш кацхыра мгьал мацарала иеиқәшәеит. Акрыфара рнапы адыркуан аамҭазы ԥеҳамбар ҳасабла хыхьынтә аӡә ибжьы иргеит.
– Уара исҳәо уаҳауама? – иҳәеит.
– Аа, – иҳәеит аҭаҳмада.
– Уаха уаҩ шәҩык иуеит, уаа шәҩык ԥсуеит. Ишԥаҟаҳҵари? – иҳәеит.
– Иԥсуа рыԥсаҭа бзиахааит, ииуа абри уахатәи ҳахныҟәгашьа рыхныҟәгашьахааит, – иҳәеит.
Уа дықәҵны дцеит, арҭ ирымаз рфеит, ишьҭаланы ицәеит. Адырҩаҽны ицаны ианааи, ԥаса еиԥш ани астол бзианы ихааны ишыҟаз ирбеит. Акрыфара рнапы надыркуаны аамҭазы, еиҭа ҿиҭит хыхьынтәи аӡәы:
– Исҳәо уаҳауама? – иҳәан.
– Аа – исаҳауеит.
– Уаха уаа шәҩык ииуеит, уаа шәҩык иԥсуеит, ишԥарзыҟаҳҵари? – иҳәеит.
Ари дахьтәаз аҭак ҟаиҵеит:
– Иԥсыз рыԥсаҭа бзиахааит, ииз, абри уахатәи ҳаԥсҭазаара рыхныҟәгашьахааит, – иҳәеит. Крырфон иҩагылт.
– Ушьҭа уззааз аус еилкаауп – иҳәеит. – Уара уаниз иахатәи иҳамаз ҳчеиџьыка иалиааз уаҩуп – иҳәеит. Аӷарра, агәаҟра, амыждара, егьаныҟаӡамыз уиит уара, – иҳәеит. Уашьҭарнахыс уара иҳәеит, – адунеи уақәлааргьы, убысҟан иуазҳәаз ала умҩасуеит, уаҳа егьузыҟаҵом, уара уашьа уиҿыланы ишәшьыра уаҵанамкуазар убри ала ухы ныҟәумгозар, уаҳа хныҟәгашьа умаӡам – иҳәеит.
Абри ала иеиликааит иара игәаҟра зыхҟьаз.
Нхаҩ бзиак дыҟан. Анцәа ишиҳәара дынхон, дынҵуан. Ҽнак мҩакы дықәланы дышнеиуаз акәымкәа аӡә дааиԥылт. Ари иԥылаз дԥаимбарзаарын.
– Узықәшәаша уҿаразы уақәшәар уҭаху, уажәразы уақәшәар уҭаху? – ҳәа аԥаимбар абни анхаҩы диазҵааит.
Анхаҩ рыцҳа аҭакс иҟаиҵарыз иаразнак изымыӡбеит.
– Азин суҭозар, маҷк сгәы сҭахәыцып, азҵаара исуҭаз аҭак уаҵәы иуасҳәап, иахьа исараӡа иҟалозар, – иҳәан, анхаҩ аԥаимбар диҳәеит.
Ауха анхаҩы длахынҳәны, иҩны дааит. Иԥҳәыс илеиҳәеит абасгьы, абасгьы, сызықәшәазгьы абри ауп. Аԥаимбар дысԥылан, узықәшәараны уҟоу уҿаразы уақәшәар уҭаху, уажәразы уақәшәар уҭаху ҳәа дсазҵааит, иасҳәарызеи ҳәа анаҩс иԥҳәыс длазҵааит.
– Сзықәшәаша сҿамҭаз сақәшәааит ҳәа иаҳәа, – лҳәеит анхаҩ иԥҳәыс.
Адырҩаҽны анхаҩы иҿыҩеихан дышҩеиуаз ани аԥаимбар деиҭааиԥылт.
– Иуӡбазеи? – иҳәан аԥаимбар дҵааит.
– Исыӡбаз уи ауп, џьара цәгьарак сақәымшәар анамухгьы сҿаразы сақәшәааит, – иҳәеит анхаҩы.
Абригьы иҳәеит, аԥаимбар дныҵашәкәа дцеит.
Ари анхаҩы дзықәшәараны иҟаз иҿамҭаз дақәшәеит. Рацәак мҵыкәа иԥҳәыс дынкаҳан, дыԥсит, имаз зегьы нҵәеит, ҩыџьа ахәҷқәа иман убарҭ ааизынхеит. Егьырҭ имаз зегьы анынҵәа, ихы ицәымыӷхеит, абанҭ ихәыҷқәа иман дықәҵны ддәықәлеит ихы ахьынахаз. Мҩакы даныланы дышнеиуаз акәымкәа ӡ-дук дныҽԥынгылт. Аӡы ацҳа хымызт. Ихәҷқәа аҩыџьагь иаразнак аӡы изырымгазт, аӡә аарцә даанижьт, егьи нырцә дигеит. Ахәҷқәа раб иахь идәықәлан, аӡы илҭалан, аӡы ицәагеит. Ари иҩнапык игәыдыԥсала, хыхь ажәҩан, ҵаҟа адгьыл, ууа аллаҳ ҳәа адәы даақәхеит. Ихы ицәымӷхаӡан дцоит ихы ахьынахоу.
Ахәҷқәа руаӡәк аӡы даманы ишнеиуаз аӡлагара аӡыхкыраҟны днанаган убра дыннакылеит, аӡлагархьча дибан, аӡы дамырхәаҽыкәа далихит, диааӡеит.
Аҵыхәтәан егьи аҷкәынгьы аӡы дышланагоз шәарыцаҩык дибан дамихын диааӡеит. Аҩыџьагьы аҳцәа рыԥҳацәа разҟыс ироут. Раби дареи еиқәшәеит, раб иажәымҭазы.
Ауаҩ ӷар дыҟан. Ҷкәынаки ӡӷабки иман. Иифо имамкәа дҟалеит. Ас аԥсҭазаара акагьы иаԥсам иҳәан ихы ахьынахоз ддәықәылт. Дныҟәо дышцоз аӡә дааиԥылт.
– Уабацо? – иҳәан дизҵааит.
– Сӷаруп, сҭаацәа сызныҟәымго сыҟоуп, ес иҟасҵалакгьы џьара акы соурц, ак сырҳарц сашьҭоуп, – иҳәеит.
– Акы сузҵаауеит аҭак ииашаны иҟаҵа: Уҿамҭа бзиазар уҭаху, уажәымҭа бзиазар уҭаху? – иҳәан дҵааит ани иԥылоз.
– Ари еиԥш иҟоу азҵаара аҭак аҟаҵара схала исылшом, сцаны сҭаацәа сразҵаауеит иҟалозар – иҳәеит анхаҩы.
– Ибзиоуп, уца ара сузыԥшуеит – иҳәеит ани иԥылаз.
Анхаҩы даахынҳәын иҩны дааин, иԥҳәыс длазҵааит «банаџьалбеит, абас амҩа сықәны сышнеиуаз аӡә даасԥылан уҿара бзиазар еӷьаушьауоу, уажәра бзиазар еӷьушьауоу ҳәа дсазҵааит, иасҳәарызеи?» – ҳәа.
– Сажәымҭа бзиазааит ҳәа иаҳәа – лҳәеит иԥҳәыс.
Иаргьы длазхәыц-аазхәыцын уи илҳәаз ажәаҿы даангылт.
Длагьыжьын, днеин ани иԥылаз, «сажәымҭа бзиазааит» ҳәа иеиҳәт. Изеиҳәаз дныҵаба дцеит. Ауха ари анхаҩы иԥҳәыс ақәылацәа дӡаны дыргеит. Ихәҷқәа аашьҭихын ихы ахьынахаз ддәықәылт. Дцо, дцо, дышнеиуаз акәымкәа ӡиас дук дныҽԥынгылт. Аӡӷаб хәыҷы аӡы дырызгоит ҳәа дима дҭалт, аҷкәын аҟәараҿы днаиртәеит. Аха аҟәараҿы абга аакылсын аҷкәын даман ицеит, аӡӷаб аӡы дицәагеит, иара ихала иҽизымшьуа наҟ аӡы днырт. Ихы ицәымӷханы, дгәеи-гәеиуа амҩа дықәын, шықәсы ҩажәа убас ддәықәын, дызбоз дрыцҳашьаны фатәык наирҭон.
Убас дшыҟаз акәымкәа уахык ҩнык аҿы дныдгылт. Дахьныдгылаз ԥҳәыск дыҟоуп, хаҵа дыҟаӡам.
– Бхала боуп аҩны иҟоу, бхаҵа дабаҟоу? ҳәа аԥҳәыс длазҵааит.
– Аизарахь дыҟоуп – лҳәеит.
Ус дыштәаз акәымкәа аԥшәма ԥҳәыс лхаҵагьы дааит, аԥсшәақәа ааибырҳәан ианааицәажәақәа егьи, аԥшәма асас ицәажәашьақәа игәаԥхеит, дшыуаҩыцәгьамыз еиликааит, аха дчычиоуп, ишәым, ихам.
Аԥшәма иԥҳәыси иареи ааицәажәан рысас дыркәабеит, акриҿарҵеит, ауха уа дааныркылт.
Ашьыжь ианааша, асас даныҩагыла, аԥшәма ԥҳәыс абысҭа лухьан, аԥшәма дԥыршашо иҽеилаҳәан дгылан.
– Уаргьы уҽеилаҳәа уааласны, аизарахь сцоит, ҳаиццап – иҳәеит аԥшәма.
– Изакә еизароузеи, иацгьы уҟан, иахьагьы уцоит, измааноузеи?
– Изакә еизароузеи умбо, аҳ уарбажәык имоуп, иауижьуеит, ауарбажә ԥырны ишнеиуа аӡәы ихы иқәтәар акәын, уи зхы иқәтәо аҳ иԥҳа дииҭоит. Аха макьана аӡәгьы ихы иқәымтәац – иҳәеит.
Ари асас зназы «сара рыцҳа уи еиԥш иҟоу аизарахь исусхузеи, егьиузеи?» иҳәеит, аха аԥшәма имузт, еиманы аизарахь еиццеит. Иахьнеиз аҳ иуарбажә аауишьҭын иԥырны ишнеиуаз акәаԥ ҳәа ари анхаҩы рыцҳа ихы иқәтәеит.
– Ҟоҳ, аҳ, маҳә дуоут – рҳәан днаган дидырбан, аҳ иԥҳа дииҭеит,чара изиуит.
Ауха ари аҳ иԥҳаи иареи амҳараҿы иахьеицыҩнарҵаз ишеицәажәоз егьиуаз лара ус лҳәеит:
– Уажәшьҭа изуасымҳәозеи, сҭоурых уасҳәап. Сара абри аҳ имаҵуҩцәа ласықәлан сӡаны саарган ԥҳас сҟаҵаны симан. Сара уаанӡа
ахаҵа дсыман, аҷкәыни аӡӷаби сыман. Схаҵа дыӡт, сыҷкәын абга дыкны дшагоз абри аҳ иуаа дамырхын абра димоуп, сыԥҳа аӡы дшагоз дырбан, дамырхын, уигьы ԥҳас дҟаиҵан аҳ, абра димоуп, иара хшара димамызт аҟнытә иааӡаны имоуп – лҳәеит.
Ари ас анылҳәа, аҟыԥҳәа идырт уаанӡатәи иԥҳәыс шлакәыз.
Арҭ аӡәи аӡәи еибадырт, еиқәшәеит, адырҩаҽны аҳ иарҳәеит рхы рҵыхәа закәыз.
Абас ала анхаҩ ӷар иажәымҭыҽха дыбзиахеит.
Амрагыларахь аӡә дынхон, амраҭашәарахьгьы даҽаӡәы дынхон.
Абарҭ дара еиуацәан.
Ани амрагыларахь инхоз ԥшьҩык аԥацәа иман. Иқәрахь днеихьан, аԥсра даналага, иҷкәынцәа дрыԥхьан иааин, адҵа риҭеит.
– Дад, сара саныԥслакь, уара аиҳабы аҽқәа урхылаԥшла, уи иаҵкыс еиҵоу, ажәқәеи акамбашьқәеи урхылаԥшла, уи иаҵкыс иеиҵоу, ауасеи аџьмеи урхылаԥшла, аиҵыбӡа, абаҳчеи аҩни урхылаԥшла.
Шәанеидыҵуа, амраҭашәарахьтәи сыуа шәизҵаа – иҳәеит.
Ари иара дыԥсит. Данаԥсы ашьҭахь, иҷкәынцәа иқәнага ҟаҵаны дырҵәут, дыржит. Нас иҷкәынцәа иара ишиҳәахьаз ала дасу иреиҳәахьаз ирхылаԥшуан. Аҳәсақәа ааргеит. Аидыҵрахь рхы дырхеит. Аидыҵрахь рхы андырха, «уара ҳаб даныԥсуаз акы иҳәан иабашәхашҭи, шәанеиҿыҵуа амраҭашәарахьтәи сыуа шәизҵаа ҳәа ҳаимҳәахьази?» – иҳәеит руаӡәк. Ҟоҳ чоҳ, ари ииҳәо иашоуп рҳәан, рҽааибырҭан, иалаухузеи, амҩа иқәлеит амраҭашәарахь иҟаз рыуа иҿы ицарц.
Ишлеиуаз акәымкәан рыуа иааигәара инеиуан еиԥш, аӡә махҽк ицәыӡны дыҟан, имахҽ дашьҭалан дшеимдоз дрықәшәт.
– Абригь-абригь ауаҩ иҿы ҳнеиуан дабыкәу дахьҭоу? – ҳәа арҭ аишьцәа ани амахҽ зцәыӡыз ауаҩ данрықәшәа иазҵааит.
– Ааи, уи шәара шәзышьҭоу дахьынхо ааигәоуп, шәааит, сара махҽк сцәыӡын ижәбазар? – иҳәан иаргьы дразҵааит.
– Изеиԥшраз умахҽ, илашәызма? – иҳәеит аишьцәа реиҳабы даацәажәан.
– Ааи, илашәын – иҳәеит ани амахҽ иашьҭаз.
– Амахҽ цыркьызма? – иҳәеит аиҳаба ишьҭанеиуаз.
– Ааи, ицыркьын.
– Аҵыхәа кьаҿызма? – иҳәеит уи иаҵкыс иеиҵбыз.
– Ааи, аҵыхә кьаҿын.
– Умахҽ имараҳәуазма? – иҳәеит зегь рыҵкыс иеиҵбӡаз.
– Ааи, имараҳәуан – иҳәеит амахҽ зтәыз.
– Уи еиԥш иҟаз махҽ ҳамбеит – рҳәеит. (Изеиԥшраз зегьы рҳәеит, аха иара ҳамбеит рҳәеит!).
«Ааит, арҭ амҩан иахьаауаз амла иакны иҟан, смахҽ рбан ирфеит, аха ара исарҳәарым, рыуа иҿы инеир, идирҳәап» иҳәан, уаҳа акагьы рамҳәакәа, рыуа иахь изланеишаз амҩа дирбан, иаргьы дҩарышьҭалан рыуа иҿы еицнеит.
Арҭ рыуа иҿы иахьнеиз «шәаб иԥсы ҭаны дыҟоума?» ҳәа дрызҵаан, «дабаҟоу, ҳаб дыԥсгәышьахьеит» рҳәеит.
Ари ирахә ахьча дрыцын, ахьча иҟны ауаҩы дишьҭын, иреиӷьу ҳәа асыс ааиган, ишьит. Игәылак иҿы ауаҩы дишьҭын, иреиӷьу ҳәа аҩы рзааигеит. Иаргьы иман, аха ираҭәамшьакәа, иреиӷьу ҳәа игәыла иҟынтәи аҩы бзиаӡа ааигеит.
Итәеит, акрыфара иалагеит. Аԥшәма хынтә иарҳәеит, аха дрыдымтәалт, дара акрырфеит.
Ани амахҽ зцәыӡыз, «абас, абас, абарҭ аишьцәа смахҽ зеиԥшрақәаз зегь сарҳәеит, аха иара ҳамбаӡеит ҳәа сарҳәеит, амҩан иахьаауаз амла иакны иҟамзи, ирбазар акәхап, ирфеит, исызраҳәа» ҳәа ани рыуа (аԥшәма) иеиҳәт.
– Уи уажә уаҟәыҵ, уаха ианиалак ҳӡырҩып. Уаха ианышьҭалалак, рыгәҭыхакәа рҳәашт, иҳаҳап – иҳәеит аԥшәма (анҭ рыуа).
Ауха аишьцәа неин ииеит. Амахҽ зтәызгьы аԥшәмагьы иӡырҩуеит.
Аишьцәа реиҳаба ҿааиҭын, «уара, абри уаха ҳазҭааз ҳаԥшәма днашԥоуп» иҳәеит. Уи ицкыс иеиҵаз ус иҳәеит: «Инашԥара атәы сыздырам, аха акәац иаҳфаз ала афҩы ахын» иҳәеит.
Уи иҵкыс иеиҵбӡаз даацәажәан, “аҩ иаажәуаз аԥс ифҩы ахын игәашәҭоу?» – иҳәеит. Иреицыбӡаз даацәажәан, – «ҳхәы зуаз аԥҳәыс лыҩнуҵҟа ԥҳәысҵас дычмазаҩын, абысҭа илуз сԥырхагахан, сыҩнуҵҟа бжьнахт» – иҳәеит
Аԥшәма арҭ ас ирҳәаз аниаҳа, дархагахеит. Итапанча ҭыхны иан лҟны днеин «бысшьуеит, сызтәу, сызԥоу аиаша сабымҳәар» иҳәеит.
Зназы иан илымҳәеит, аха даниршәаӡа, илҳәеит.
– Иумуӡозар, уабҵәҟьа абни иоуп – ҳәа дызԥаз аиаша, лҳәеит.
– Ус изыбузеи? – иҳәан иан длазҵааит.
– Изызузеи умбо, уаб сааизгәаан изуит – лҳәеит.
Ани ауха исасцәа ирҿеиҵаз асыс змихыз ахьча иҿы днеин дизҵааит «ари асыс шԥаҟаз?» ҳәа.
– Асыс ан аныԥсы, алаԥс иаҵасҵан иацәеит, иудырма аф асааит!
– иҳәеит ахьча.
Ауха исасцәа идиржәыз аҩы змихыз иҿы днеин диазҵааит «уара ара аҩы исуҭаз зеиԥшрааз?» ҳәа.
– Саби сани ргәы иқәиаан иҟан мжәаҵлак, уи иаҟәныз аӡахәа иҿалаз ажь иалҵуаз аҩы бзиахон азы иусҭеит (иусырхәҳаит), уи азы акәхап усасцәа аԥсы фҩы захыркааз – иҳәеит аҩы змихыз.
Ауха асасцәа рзы абысҭа зуаз лҿы днеин данлызцаа, «саншәмыргыла снеит акәымзар, сычмазаҩуп ииашаҵәҟьаны» лҳәеит лҿы лықәшаҳаҭхеит уигьы.
Адырҩаҽны ианааша, асасцәа ангыла егьи ашьҭахь «шәабаҟаз егьиз?» иҳәан, аԥшәма исасцәа дразҵааит.
– Шәанеиҿыҵуа сыуа иҿы шәцаны шәиазҵаа ҳәа ҳаб даныԥсуаз иҳаиҳәахьан, уажә ҳаиҿыҵыр ҳҭахуп, ҳузҵаарц ҳааит – рҳәеит аишьцәа.
– Уи ус ала шәаазар, ибзиоуп, аха абри ауаҩ имахҽ ыӡт, ишәаиҳәахьеит ишицәыӡыз, шәара ижәбахьазар ҳәа даншәызҵаа, имахҽ зеиԥшраз зегьы шәҳәеит, арахь иара ҳамбаӡац шәҳәеит. Амҩан шәахьаауаз ишәымбар ҟаларымызт, амла шәакуаны шәыҟан, ишәымфакәа шәыҟам, ишәфазар, мап шәымкын, ахә шәсыршәом, са исшәоит – иҳәеит ари аԥшәма.
– Моумоу, ҳус алаӡам, иҳамфеит – рҳәеит.
– Нас уи имахҽ грас иамаз зегьы злажәдырзеи? – иҳәан дразҵааит. Аиҳабы дизҵааит хазы «уара амахҽ шлашәыз иалудраазеи? ҳәа.
– Аҳәырҭа сақәшәан, ианагь зымҩарак иҳәуан, арӷьа бла шхәарҭамыз уи ала издырт – иҳәеит.
– Ишыцыркьыз иалудраазеи? – ҳәа уи иеиҵбы дизҵааит.
– Амахҽ аҳәырсҭа сақәшәан ианызба, хшьапык ракәын еиҳа ишьҭарӷәӷәаны иқәнаргылоз, ари цыркьуп рыцҳа ҳәа сгәы иаанагеит
– иҳәеит.
– Ишымараҳәуаз иалудраазеи?! – ҳәа егьи еиҵба диазҵааит.
– Уи амахҽ иммараҳәуандаз, аҩызцәа ирыламзаауаз – иҳәеит.
– Нас уи бзиоуп. Шәаб. даныԥсуаз дҵак шәимҭакәа дыҟам дҵас уаҳа ишәиҭазеи? – иҳәан, дразҵааит.
Аиҳабы: – Ҳаб сара аҽқәа урхылаԥшла ҳәа сеиҳәеит.
Уи иеиҵбы: – Ҳаб сара ажәқәа, акамбашьқәа снапы ианиҵеит сырхыла-ԥшларц.
Уи иеиҵбы: – Ҳаб сара ауасеи аџьмеи снапы ианиҵеит сырхылаԥшларц.
Аиҵбыӡа:
– Абаҳчеи аҩни сырхылаԥшларц сыдиҵеит ҳаб даныԥсуаз.
Арҭ ас анырҳәа, аԥшәмагьы ус иҳәеит:
– Нас ус акәзар, шәмал уаҳа ишәшарц шԥашәҭахыу, шәаб ишаны ишәиҭахьазаап. Дасу узхагылоу уара иутәуп – иҳәеит.
– Уажәшьҭа сара уаҳа ԥаимбарра сылшом, ԥшьҩык аԥаҳамбарцәа аныҟала – иҳәан иԥаҳамбарра абанҭ аишьцәа ириҭеит. (Иара дԥаҳамбарзаарын).
Ҭаҳмада шьахәк дыҟан, хҩык аԥацәа иман, ҩыџьа шыҟазаалак, реиҵбы ӷәӷәаӡак иакәын, иҳәеит. Аҭаҳмада ус ҟазшьас иман: рааигәара ӡыхьк ыҟан, есышьыбжьон убра дцаны иҿы, инапы ӡәӡәаны дныҳәон, иҳәеит.
Ҽнак аҭаҳмада дахьцаз, хәылбыҽханӡа дзымааит. Иҷкәынцәа ирура рзымдыруа ишеидгылаз, аҭаҳмада дгәоугәоууа дыҩхалт.
– Иухьзеи? – ҳәа ианиазҵаа.
– Сиара ҟашәҵа, сычмазаҩхеит, – ҳәа реиҳәеит.
Дааилыхны днышьҭарҵеит. Аишьцәа ирцәымыӷхеит раб ичымазшьа. Рааигәара ԥшҩык дынхон, аиҳабы ажәҩашәаҟьа иманы убри иҿы дцеит, иҳәеит. Уи ажәҩашәаҟьа даԥшуа дтәан ҳамҭак.
– Рацәак цәгьара ыҟам, уца аҩныҟа, уаб дыбзиахахьазаргьы убап. Амала уаннеилак, шәыҩнқәа цқьа еимыжәда, егьшәымбар, армарахь азшьаҟак иаҵагылоу аҵхны аҿыц аҵашәыргыла! Аҩны уаннеилак, аԥшҩы абас сеиҳәеит ҳәа уаб унаидтәаланы иаумҳәакәан умун! – иҳәеит аԥшҩы.
Аҩны данааи, ачымазаҩ еӷьра имамызт, аха иҿы еилгаратәы, иуҳәо иаҳаратәы дыҟан. Аиҳабы днаидтәалан, аԥшҩы иҟаҵатәуп ҳәа ззиҳәаз зегьы иаб иеиҳәеит. Нас аишьцәа аҩнқәа еимырдеит, аха егьрымбеит, иҳәеит. Нас инеин, аҩны армарахь азшьаҟак аҵхны, аҿыц аҵадыргылеит. Аб ҿиҭуам, иҷкәынцәа дырзыԥшуп. Аишьцәа аԥшҩы
ирыдиҵаз нагӡаны ианалга, раб шәааи ҳәа даарыԥхьан, иааиртәеит, иҳәеит.
– Аԥшҩы ииҳәаз змааназ шәзеилымкааит. «Аҩны еимыжәда», захьӡу, «шәаб иԥсы шҭоу шәмал гәашәҭ, нас ишәша» – ҳәа акәын иаанагоз. «Ашьаҟа ыҵхны, аҿыц аҵашәыргыл», – захьӡу, шәашьа еиҵбы хазы дыншәырха ауп иаанагоз. Сара сыԥсы шҭоу абарҭ зегьы нашәыгӡар, сгәы рҭынчны сымҩа сықәлоит, – иҳәеит.
Аишьцәа раб иажәа иахаҵгылт. Рмал ршеит. Рашьа еиҵбгьы инхарҭа алырхын, анхара далагеит. Дук мырҵыкәа дыԥсит. Аишьцәа рыԥсы ҭанаҵы раб иҳәахьа еиларымгеит, даргьы шьахәла инхеит.
Уаҩ заманак ҷкәына заҵәык диман. Дынхо-дынҵуа, дзаманахәха дыҟан.
Ус ишыҟаз абырг дычмазаҩхоит, аԥсра далагоит. Игәылацәа ааины идтәалоуп. Иҷкәынгьы абарҵа длеиҩеиуа давоуп.
– Сыҷкәын шәааиԥхьа, – иҳәан, иҷкәын дрыманы иааит. – Дад, иуасҳәо уаҳауама?
Ажәлар зегьы штәоу иуасиаҭ иҳәоит:
– Сара уажәшьҭа саамҭа кьаҿхеит, схеит, сцоит, аха ҳауацәа иҳамоу уара иудыруеит. Иузацҵар – «иабиԥара дахыст, деиӷьхеит» рҳәоит, иузацымҵаргьы абарҭ иумоу умырӡын, дад, сыҷкәын, – ҳәа иҳәеит, иҳәеит. – Аԥҳәыс даага, аха убас уасҳәоит: леиқәа лышьхны ухы иаҵалҵаанӡа аԥҳәыс ҳәа думԥхьаӡан, уаргьы лхаца ҳәа ухы умԥхьаӡан.
Ари агьиҳәеит, иҽааиҵихын дыԥсит.
Иаб ишиқәнагаз ала дымҩаԥигеит, ишықәс ҟаиҵеит, агьит, аха иаб иуасиаҭ ихамышҭкәа, икамыжькәа, дазхәыцуа ус дааиуан.
Ус-ус ҳәанҳәахла иаҳаит быжьҩык аишьцәа змаз лыӡбахә. Дыҩҽыжә-лан, уахь дцеит.
– Мшыбзиақәа!
– Уа бзиала уаабеит!
Быжьҩык аишьцәа раҳәшьа заҵә ԥҳәысс лгара иус мариам. Анс-арс еицәажәо ишнеиуаз, – Быӡбахә саҳан сааит, саргьы абри еиԥш иҟоу уаҩуп, бныҟәызгап ҳәа бгәы иаанагоны сыббозар – ҳаицныҟәап, – ҳәа иҳәеит, иҳәеит.
– Ажәларгьы жәпаҩык аахьан, аха ҳаицныҟәап уареи сареи. Сашьцәа аҽаџьара бзиа ирбеит, иагьсыдырцалеит, аха сара исҭахымхеит. Сара исҭахыу уара уоуп, – лҳәеит, иҳәеит.
Ибзиоуп. Ари лашьцәа ианраҳа, – Ибымун, ҳара бзиа даабоит ҽаӡәы, – рҳәеит, аха, – Маумоу, иахьысҳәаз сцоит, бзиа избаз, бзиа сызбаз сицныҟәоит, – ҳәа абас лҳәеит.
Дигеит. Аҩны дахнеигаз лыфатә ыҟоуп, лыжәтә ыҟоуп, аха, иазууазеи, ишакәхалак, хаҵареи ԥҳәысреи рзеилаӡам. Ус иҵит мызкы, ҩымз, хымз, ԥшьымз, хәымз. Абар ашықәс ааирц агьагӡам. Иара ашьыжь дҩагыланы, дҽыжәланы џьара дцоит. Хымш, ԥшьымш, хәымш дааӡом. Данааилакгьы, – Афатә-ажәтә азы бышԥаҟоу, ибыгузеи? – ҳәа длазҵаауеит.
Ани лгәы иҭыхауа атәы иҳәаӡом. Афатә-ажәтә лыгӡагәышьам, аха... Дырҩегьх ныҟәара данца, лгәы ԥҵәан, ргәылара арԥыс заманак дынхон, даалԥхьан, ус иалҳәеит:
– Аиашьа еиԥш суқәгәыӷуеит, ажәак уасҳәоит, сҭынхацәа рҿы уцаны исызраҳә.
– Ибҭахузеи?
– «Ишәҳәаз сақәшәеит, сыбаҩ жәга, ҩыџьа аҳәса, аҩны ҳаҩнахеит» ҳәа сашьцәа исызраҳә. Быжьҩык сашьцәа ираҳә, – лҳәеит.
Ари арԥыс дылҽыжәлан дцеит.
– Уа мшыбзиақәа!
– Уа бзиа убеит, бзиала уаабеит! – рҳәан, иԥылеит аишьцәа.
Нас, – сара сыцҳаражәҳәаҩуп, – иҳәеит.
– Иҟоузеи? .
– Абас – абас.
– Оо, иаҳҳәаз дақәшәеит, аха лыбаҩ нҳажьуам, арҭ аҩымш-хымшк руак ауаҩы днаҳашьҭуеит. Иааиз иҭабуп, – рҳәан, доурышьҭит.
Хымш раҟара ааҵхьан, аҽыуаҩ дҽыжәҵан днарышьҭит. Дахьааиз, «Ҳамаҳә уакәзар, ҳара аҽаџьара ҳасабқәак ҳаман, аха лара иахылгәаԥхаз шьҭа ҳаргьы ҳазыразхеит. Ҩыза-ԥыза дышьҭымхкәа, иԥҳәыс, ҳара ҳаҳәшьа даашьҭыхны абри аамҭазы дааиааит, ҳаибабап, ҳаибадырп, ҳаргьы иаҳҭахыу адаагалоит» ҳәа абри азын саарышьҭит, – иҳәеит.
– Аеи, ибзиоуп, снеиуеит, – иҳәеит.
Аҿҳәара аныҟарҵа илақәыршәаны иԥҳәыс дылҽыжәиҵан, иабџьар маҭәа, иара иҽааибиҭан, иԥҳәыс диманы ӷдарак икәланы ишнеиуаз, абрагьцәа быжьҩы-ааҩык рабџьар маҭәа, дара, еиқәныхла иаацәырҵын, иааиҿагылт ари иԥҳәыси иареи.
– Мшыбзиақәа!
– Бзиа убааит, абзиара узыҟалт! Уара уамак хара умцан, уажәыҵәҟьа уҩыза духьӡоит, – рҳәан, иԥҳәыс дымҩахырго иалагеит.
– Исзыжәымун, шәаргьы саргьы ҳаиқәлацәоуп, шәара быжьҩык ахацәарԥар шәыҟоуп. Быжьҩы-ааҩык сҭахӡам, аӡә иоуп, исзыжәымун, – ааҩык сшәымланӡӷьын, – ҳәа дрыҳәеит.
Аха, – Уара уи ԥырхагас иумаӡам, уара абрирахь џьара уаагыл, – рҳәеит.
– Исзыжәымун, – иҳәеит, аха ианырму, аҟыԥҳәа дылҽыжәԥан, дгьагьо даарылалан, рааҩыкгьы ҳәынҷаны, рабџьар маҭәагьы даргьы рхы иамырхәаӡакәан, реиқәа, рхарԥ – иааганы иргылт.
Рымаҭәақәа ааилаҳәаны, аҽы иақәыжьны дышнеиуаз, инхоз џьоукы рҩны илкажьны, – Иааиуа ирышәҭ, аҟьантазцәа аауазар, – иҳәан, инарыҭаны, иԥҳәыс диманы ддәықәлеит.
Иԥҳәыс лахь ихы наирхан, – Бара, ибасҳәо баҳауоу? – иҳәан, – Ыы? – лҳәеит.
– Ҳара ҳахьнеиуа бара ибықәлоу дыҟоуп, агьиуп, мачхәума, быҽхәашәа, «абас абрагьцәа ҳԥылан, схаҵа дгьагьо даарылалан иҟаиҵаз» ҳәа аныбҳәа, са быстәым, уа бынсыжьуеит, бмыҽхәааит аҳаҳаи, – ҳәа леиҳәеит.
– Ибзиоуп, – лҳәеит.
Инеит урҭ инеиран иахьыҟаз. «Асасцәа ааит» ҳәа иреигәырӷьан ирԥылеит. Аишьцәа раҳәшьа дзырҭарц ирҭахызгьы даарган, ара дыҟоуп. Ахәылбыҽхан, – «Ахәы-аԥхь уҳәа аҟаҵара иахьынӡаҿу, ҳаргьы ҳқәаҵа, ҳарахә-ҳашәахә уҳарбап», – рҳәан, ақәаҵа иҵаланы рҿынархеит. Ус маӡала днаргеит адгьыл жны, агыгшәыг ҭакны иахьрымаз. Ахҩа ахыхны дҭадырԥшит. Агыгшәыг рҿы раҳаны «акәац ларышьҭуеит» ҳәа ишԥшыз, иара илеигәыҵасын уахь дҭарыжьит. Агыгшәыг дрылажьны ашә ҩадыркит. «Ааҳыҳ, уашьҭа арахь шәааи», – рҳәеит. Ани рымаҳә ҳәа дара бзиа ирбоз агәҭа дыртәаны ақьафура, ашәаҳәара, акәашара иалагеит. «Ура» рҳәан, иччоит, ихәмаруеит, ачара иахатәоуп.
Агыгшәыг ирыларыжьыз уи аамҭазы иаҳәа ҭӷәыцәаа урҭ дҩарылалан, зыԥсы ҭаз акы ыҟамкәа зегьы рхны, иҟәаҟәаны икаижьт.
Анҭ чарабжара рухьан, до, – «Уажәшьҭа арт ҳаҳәшьагьы ҳамаҳәгьы рҭыԥ ахь ижәга, ауаҭах аҟны ишьҭашәҵа», – рҳәан, ларгьы лҽааилыхны дышьҭалеит, ахәхәаҳәа дқәыԥсычҳауа. Шьҭа лхаҵа дышҭадырхаз
лдыруеит. Иаргьы иҽеилыхны дышьҭалоит ҳәа ишигәиҭаз, ҳәынаԥ хәҷык аахәыҵкәраан, икәыркәруа аҩны иааҩналеит. Ани ахаҵа абра иҽақәыжьуа, ана иҽақәыжьуа ииулак аҳәынаԥ икит. Аҳәынаԥ аҵыхәа кәаталеиуа, алақәа кылҵыҵӡа, лԥынҵаҿы иааганы, «са сышхаҵоу ббома» ҳәа аҽхәара далагеит, иҳәеит. «Ҟеҳ, анаџьалбеит, рацәа сыԥсызаап. Быжьҩы-ааҩы ауаа рхы иамыхәо иҟаҵаны, арԥарцәа заманақәа иҟьантазӡа еилызхыз бахьнеиуа еиҭабымҳәааит, хаҵарак ҟасҵазшәа ҳәа сеиҳәеит. Нас абри иоума са сзырҭарц ирҭаху. Аҳәынаԥ хәыҷы иикыз, аҵыхәа кәаталеиуа, алақәа кылҵыҵӡа, иааганы исҿеикуеит, ахаҵара изуз ббо ҳәа, нас сыԥсыр еиҳа еиӷьуп. Сҩыза дахьԥсыз саргьы сыԥсаит», – лҳәан, харԥзаҵәы, еиқәазаҵәы дындәылԥан, агыгшәыг ахьҭакыз ахҩа аахыхны ларгьы уа лҽылҭалыжьт, иҳәеит.
Данԥшы, ашәарах ршьаҟәада ықәрш иҟоуп, зыԥсы ҭоу ҳәа акгьы ыҟам. Иара аниаҟара аус зуз џьара хықәҵарҭак имоузаап, ихы анышә ишықәыз лбеит. Днеин, днаихәаԥшын, иԥсы ҭоуп. «Аа», – лҳәан, леиқәа хәыҷы аалышьхны (лхарԥ лшәылхыр зынӡа дҟьантазхоит) ашьшьыҳәа, дмырҵысӡакәа ихы иҩаҵалҵеит. Ларгьы лҽааидԥсаланы даакыдыҟәҟәылеит ихаҟны.
Данааҿыха, иԥҳәыс ара дидтәалоуп. Иаб иуасиаҭ иԥҳәыс илыздырӡомызт, аха иԥҳәыс леиқәа хәҷы ихы еиҩырҿаны ишаҵаз ибеит.
– Иҟоу бдыруама?
– Ыы?
– Саб иуасиаҭ насыгӡеит. Беиқәа бышьаҵ. Башьцәа арԥарцәа бзиақәа ҳҭыргааит, ара шьҭа уаҳа иаҳԥырхагоу акгьы ыҟам, иҟоу ббоит, – иҳәеит.
Ианҭырга, ус реиҳәеит:
– Шәа сшәызхәыцуам, шәа сшәызхәыцыр, шәара сшәеиԥшхон. Иԥҳәыс лахь даахьаҳәын, – Бҽеибыҭ, – иҳәан, рыҽқәа ркәадырын, аҩныҟа ихынҳәит.
Уаҩ ҟәыӷак дыҟан. Ҷкәына заҵәык диман. Иҷкәын иҵегь дизыӡырҩырц иҭахын, аха дизыӡырҩомызт. Иара игәаԥхо ныҟәиго, агьиуо, ус уаҩышьас имазаарын, иҳәит. Иалухи, анс иҳәит, арс иҳәит,
аха иамуит, иара иааигәаԥхаз ада акгьы ҟаиҵомызт. Абгьы ус днеиуан ичҳаны. Ишнеиуаз аб, – Уара, – ҳәа ус иҳәит.
– Аа?
– Уара сҳәатәы хоуҵом, аха сара уажә адунеи сԥсахуеит, аԥсра схықәгылоуп, нас убри акала уаасзыӡырҩы,– иҳәит аб. – Иуасҳәо убри ауп: уԥҳәыс угәҭых лоумҳәан, аҳҭны тәарҭас иумкын, аиаҭым дудкыланы думааӡан. Аиаҭым дрыцҳашьан уицхраар уҭахызар, дахьыҟоу ус уицхраа, акәымзар, аҩны дааганы думааӡан, дуашьаз, дуҭынхаз аҭахызар. Абарҭ, дад, ах-ажәак ухоумыршҭын, агьирахь нас уара иуҭахыу ҟаҵа.
Аб аҭаҳмада иуасиаҭ ажәа иҳәан, ихы нықәиҵан иҽынеиҵихт, дыԥсит. Аҷкәын усгьы уаҩҳәара заҳоз иакәмызт, аб ииҳәаз ихагьы иааимгеит. «Абри саб ихы еивыст акәымзар, аҳҭны стәар аҳ сигәаԥхап, пату сыкәиҵап, дысзыӡырҩып, саб ихы цеит, иидырыз акгьы ыҟам», – иҳәан, иҳәит, аб ииҳәаз идимкылт. «Сыԥҳәысгьы са сыгәҭых ласымҳәар, нас изасҳәода», – иҳәан, уигьы дақәшаҳаҭымхеит. «Аеҭым дсааӡар, ихы данамыхәо сицхраар, ианысҭахыу схы дасырхәап, уигьы саб изымдырит», – иҳәит аҷкәын.
Дшааиуаз, аҳҭны тәарҭас икит. Ажәытәан аҳцәа ашьаус уҳәа акы ианақәшәалак, ауал (ашьаԥса уҳәа) ршәон. Аӡәы иҟны аҷкәын иаҳ ауал иқәзаарын, ауаҩы иԥса ҳәа убри дииҭеит. Ари еиԥш ахлымӡаах данақәшәа, ихы дамеигӡакәа, имаз зегьы ҭины, цәгьа-мыцәгьала ихы ҿихт.
Убысҟан аб ииҳәаз ажәакәа игәалашәеит: «Ааит, аб ихәацааит, саб сизыӡырҩыр, ари еиԥш сақәшәаӡомызт», – иҳәит аҷкәын.
Ус дшыҟаз иашьа дыԥсын, иҷкәын хәҷы деҭымны даанхеит. Ахәҷы дҩаидикылан диааӡеит. Дуаҩхеит аҷкәын. Ари аҷкәын ихы дадкыланы дышимаз, «аҳ аԥа диоут» ҳәа иаҳаит. Аҳ изиуз хьааганы дыҟамзи, уахык днеин, аҳ иԥа дӡаны диган, иаҳәшьак џьара дрымазаарын, убри дганы длиҭит.
– Абри пату иқәҵаны дааӡа, сара дшаазгаз аӡәы иамҳәакәа, имырӡакәа, аҷкәын игәы дамыргакәа дааӡа, – ҳәа леиҳәит.
Аҳ иҷкәын даныӡ дхагахеит, ақыҭа зегь еизигеит, аха иақәырҵара рзымдыруа, иус ӡбуа итәоуп. Аҭаҳмада иҷкәын «абри аҳажә иагьа сзиузаргьы, иаргьы ауама дақәсыршәеит» ҳәа игәы дҭагәырӷьо дтәоуп аҩны.
Дшыҟаз, иаб «уԥҳәыс угәҭых лаумҳәан» ҳәа ииҳәахьаз ааигәалашәан, «иахьынӡаиашоу еилыскаап» иҳәан, ҽнак ишеидтәалаз иԥхәыс ус леиҳәит:
– Аҳ иҷкәын дызӡаз са соуп. Абриаҟара ацәгьара исзиуз азы игәаӷ сымеижьҭеи акрааҵуан, иҷкәын дганы ихәда хҵәаны, кәарак дасҭеит.
– Унан, уара уқәлацәа урылшәааит, ҳақәзхша ҟаҵаны утәазаапеи, аҳаҳаи, џьара иумхамҳәааит! – лҳәит иԥҳәыс.
– Мамоу, бара ибасҳәт акәымзар, ауаа зегьы срылаланы ирасҳәо џьыбшьома!
Уажәы лара дгәаҟуа далагеит. Ари ажәабжь илаҳаз дартәом. Аԥҳал аашьҭылхын, аӡха дцеит. Аӡаҟны длеин, аӡы лтеит, аха аҩныҟа ацара дахыццакуам, лҩыза ԥҳәыск дылбар лҭахуп. Ус дшыҟаз ргәыла ԥҳәыс аӡха длеит. Уигьы лӡы аалтеит. Ақыҭаҿ цәажәарҭахәыс ирымоу аҳ иԥа иоуп. Ани агәыла ԥҳәыс ус дҵааит: – Бара, иҟоуи жәабжьс, абри аҳ иҷкәын дахьырӡаз атәы ибаҳаи, ажәлар еизаны иҟоу ирыӡбеи? – ҳәа.
– Ыы, ирҳәахуазеи, ирҳәаран иҟоу иалыздыраауеи?
Ус лҳәит, аха арахьгьы лгәы иҭоу дарҭынчом, дқәыԥсычҳоит.
– Ибуеи, бара, ибыхьи? – ҳәа дҵааит агәыла ԥҳәыс.
– Изуеи, бымбои, бара быгәра ганы ибасҳәоит, акәымзар, иуҳәаша жәам. Ҳаҩны иҟоу амцура иоуп убри аҷкәын дызӡаз. Аҳ ихырҟьаны ауаҩԥса ҳәа дахьырҭииз, акырҳамазар иахҭынҵаны, ихы ҿыхны данаа нахыс, игәаӷ имамзи, ишьа иуит. Аҳ иҷкәын дышьны, акәара даҭаны дааит.
– Унан, бара, ибҳәо закәызеи, ари шәықәызхша, қыҭак ықәызхша ҟаҵаны шәыҟоупеи, быҿ бнапы аԥырак, ибҳәо закәи!
Агәыла ԥҳәысгьы уи даалылабжьашәа ҟалҵит.
– Уи зегьы ирасҳәом, быгәра ганы ибасҳәт, ба ибцәызӡуа арбану, – лҳәит аҷкәын иԥҳәыс.
Ашьҭахь аԥҳалкәа аашьҭырхын, доусы рыҩныҟақәа ицеит, ани агәла ԥҳәыс аҩны дахнеиз даузтәахуаз, аҳ иҷкәын изы аизара ахыҟаз дцеит. Дахнеиз ажәлар ари аус иахырҳәаара рзымдыруа, инықәырхуеит, иаақәырхуеит, абри иаҿуп.
Агәыла ԥҳәыс днарыдгылан, – Уара хымш-ԥшьымш раахыс абри аус инықәк-аақәкуа шәаҿуп, нас ҟазшьак шәзамҭозар, – лҳәит, – аҳ ииуз акы изнаузар шәазхәыц, – лҳәит.
– Ыы, ах, ииуз акраадыруама? Ҳныҟәигон акәымзар, бааԥсык иуны ҳаздыруам, – рҳәит.
– Ыы, абааԥсы збеимуы, абри-абри ауаҩы диҭиин, ииз, ихы изныҟәымго, имаз зегьы ақәырӡны ихы ҿихт. Нас уи ауаҩ баша дтәон ҳәа шәгәы иаанагома? – лҳәит.
«Ари баша илымҳәит, акы лдыруазаап», – рҳәан, илазҵааит. Ларгьы «абас-абас исаҳаз» лҳәан, ани аҷкәын иԥҳәыс илалҳәаз ралҳәит.
Аҷкәын дыкны дааргеит.
– Абри иеԥш аус ҟауҵама? – рҳәан, – Иҟасҵеит, аа, – иҳәит.
– Ыы, аҳ иҷкәын душьыр изҽеимыз, исырахәымыз узымдырӡеи, абри еиԥш збаҟауҵоз? – ҳәа иазҵааит.
– Ауп аха, сара исзиуз, исзыҟаиҵаз азы сгәы зласҟачра сзымдырызт, – иҳәит, – абриала иҟасҵит, – иҳәит.
Аҳ иҿы инеин, ирӡбыз иарҳәит:
– Абри ауа ҭаацәала, дықәхтәуп, дышьтәуп.
Ауаа зегьы ишырбо дкыдҵаны ашьра иқәырҵит.
Иҟаиҵаз аиашаҵәҟьа макьана ицәыригом. Иаб ииҳәаз ажәақәа акакала иҵабыргхо иаауеит, аха ани аеҭым итәы макьана изыҵымхыцт.
Ус дшыԥшыз, ани ииааӡаз аҷкәын дҩагылан, – Ари ауаҩ саргьы сеимиҵәахьан, смал зегь ифахьан, шәара дышәсыршьом, сара дысшьуеит, – иҳәан, ишәақь кны днеины раԥхьа даатәеит.
Аҭаҳмада иҷкәын аҟыр-ҟырҳәа аччара далагеит. Итәаз зегьы «дызхыччазеи» ҳәа уамашәа ирбит.
– Ажәак сҳәар ҟалома? – иҳәан, – Изакәзеи? – ҳәа иҵааит.
– Сара саб иҳәатәы сацныҟәомызт. Данԥсуаз снеиган, – «Уара усзыӡырҩуам, аха х-ажәак уасҳәоит, убырҭ ухоумыршҭын», – ҳәа сеиҳәит. – «Акы, аҳҭны тәарҭас иумкын, ҩба, уԥҳәыс лыгәра умган, ахԥагьы, аеҭым дҟалозар, дахьыҟоу уицхраа акәымзар, аҩныҟа дудкылан думааӡан». «Саб ихы цеит, ииҳәо издыруам», – сҳәан, аҳҭны тәарҭас искын, аҳ исзиуз жәбеит, ижәдыруеит. Акырсымазар зегь насхыхны, схы ҿыхны цәгьала сааит. «Уԥҳәыс угәҭых лаумҳәан», – ҳәа ииҳәаз хасымҵазт, уажәы сҭагылазаашьа зеиԥшроу жәбоит. «Аеҭым думааӡан» – иҳәан, аха сара аеҭым дсаӡеит, издыруаз ала ак игсмыжьт, сиԥырхагамызт, уажәы сышьцәа раԥхьа днеины дтәеит. Аҳ иҷкәын дзызӷьычыз саб иажәақәа ԥысшәарц азоуп. Уи дсымшьит сара, дахыҟоу аброуп, шәцаны даажәга, нас исықәнагоу сақәшәыршәап, – иҳәит аҭаҳмада иԥа.
Аҳ имаҵуцәа цан, иҷкәын дахыҟаз дааргеит. Аҳ иԥа дааӡа-дыхьча, дшаԥ-шаԥо, дзаманаӡа дааӡаны дыҟан.
Ажәлар итәаз рхы леиларкын, – Аҳ иҟауҵаз иашамкәан, ихәарҭамкәан иҟауцит, – рҳәит.
Ажәлар рыбз хәшәыми! Аҭаҳмада иԥа агәаҟра дзықәшәаз, ишьа илҵыз, имазара зегьы зқәиҵаз, убриаҟара аҳ илырхын, аҷкәын ирҭеит. Иаргьы дшынхац анхара далагеит.
Баӷәаза дани инаркны иаб бзиа диааӡеит. Ида ԥа дахьимамыз аҟнытә иҭахын насыԥ бзиа иоур, уаҩышьалагьы иуеи иқәлеи дырнаало дҟаларц. Иара Баӷәазагьы иаб иҳәатәы даара ихеиҵон. Иахьа дынҽыжәларгьы, абри аамҭазы уаа ҳәа иаб излаабжьигоз ала дныҟәон.
Зны Баӷәаза иаб даачмазаҩхан, аԥсра далагеит. Баӷәаза саб ихәаша ахәшә-абыӷьшәы иҳәеит, аха акы ауихәарҭахыз, дыԥсуан.
Ҽнак ачымазаҩ даалаган, иԥа диԥхьеит иара иахь. Баӷәазагьы, игәы имагәхьха, дааины ,иаб дааихагылт.
– Дад, сыҷкәын Баӷәаза, сара уара уда уаҩ дысхылымҵит, уаргьы уаҩы уҟәнишьо уҟамлеит, издыруада наҟ-наҟ акы улҵыр, макьана усабиуп, сыԥсанӡа унасыԥ збарц сҭахын, сажәра снанамгӡеит акәымзар. Аха уара уҽеиха, ауаа ухыччаратәы умныҟәан. Сара аҵыхәтәанӡа иуасҳәо убри ауп, уҽызцәухьчаша: Акы, уԥҳәыс угәы иҭоу лоумҳәан. Ҩбагьы, каршә дааӡаны уиқәымгәыӷын. Хԥагьы, ааигәа иӷарны ибеиахаз ԥара имумԥсахын, – иҳәан, ачымазаҩ дынкаҳан дыԥсит.
Баӷәаза имала заҵәык даанхеит. Иаб иқә-иҵас ҟаиҵеит.
Абри саб уасиаҭ ажәаны исеиҳәаз ԥысымшәакәа, исылҵуам ауаҩра иҳәан, ԥҳәыс дааигеит, каршәкгьы ааӡатәыс дааигеит, ааигәа иӷарны ибеиахазгьы имиԥсахит жәа мааҭк.
Ҽнак иԥсуа шәақь аашьҭыхны дцеит шәарыцара. Дахьцаз, дманшәалахеит, шьабсҭак ишьит. Ааҵәа инҭаҵаны, има маӡа ашҭа дааҭалан, ишьа-ишьа еиқәҵа, аҩнашьҭахь амардуан ихаламҭазы, иԥҳәыс дылбеит.
– Уара ари узҵаланы иаауго закәузеи? – ҳәа диазҵааит.
– Ҳаи, абааԥсы, аӡәы иабымҳәан, аӡәы дсымхашьын даазгеит дысҵәахырц, – иҳәан, уадак иныҩнаҵаны ашә аиркит. Ацаԥха иџьыба инҭеиҵеит. Иԥҳәысгьы, аӡәы ишԥаисҳәои, лҳәан, даахынҳәит.
Ауха аҩны иԥҳәыси иареи шеицәажәоз, цасҳәа ажәак аалымеикын даалысуа диԥҟеит. Аԥҳәыс днықәгыланы дыҳәҳәеит; лыҳәҳәабжь заҳаз еизеит.
Иааиз иралҳәеит лхаҵа ауаҩы дышьны, дааганы аҩны дшиҵәахыз. Ари ажәа анаалҿыҵҟьа, данылнаԥха, ишәақь има дыбналеит. Аиҳабыра еизеит. Иҩны ауаҩы дышьны дахьыҩноу ҳәа илҳәаз ашә рзамыртит.
Аиҳабыра хыҵын ацәгьа зуз ишьҭалт, аха излаихьӡоз, дырзымкит.
Аҵыхәтәаны акаршә ииааӡаз иацәажәан, дыкны дҳауҭозар, аԥара уаҳҭоит ҳәа дыржьан, дрыма ишьҭалт. Абра дыҟоуп ҳәа ахьыргәыхәуаз, ииааӡаз акаршә днарышьҭит, дахьнеиз, дибеит дзышьҭаз,
Ари исааӡо сԥа иоуп, ҳәа игәра ганы дышиацәажәоз иҽынаиқәыжьны дикит. Агәгәаҳәа ишьҭаз ааисны дыкны, деидҳәаланы дрыма рҿынархеит.
Дрыма ишнеиуаз, жәа мааҭк змиԥсахыз амҩан даарԥылт.
– Абар суал зқәу деидҳәала дахьырго, уажәшьҭа стәы сызҭода! – иҳәан, иеигәышә кны амҩа даангылт. – Абаандаҩ, суал ҳәа дызкуа дубахьоума, – рҳәан, иӷарны ҿыц ибеиахаз ас данаарԥыла, иҵаҟьан дырԥырырцеит, аха уеизгьы дрышьҭалан ддәықәылт.
Арҭ абрагьыҩ дрыма аначальник иҟны инеит. Аначальник диазҵааит, уара ауаҩы дышьны думоуп, дарбану дызусҭада, дзыхурҟьазеи, ҳәа.
– Сара, аначальник ухаҵкы, уара судыруеит саагылазар цәгьа зухьазар, сара саб данԥсуаз уасиаҭ ажәаны исзынижьит, угәы иҭоу уԥҳәыс илоумҳәан, акаршә думааӡан, иӷарны ҿыц ибеиахаз ԥара имумԥсахын ҳәа. Сара исҭахын иԥысшәарцы.
Убри аҟнытә сара иԥысшәеит аԥҳәыс дышнаԥхаҩ дуу, акаршә мааҭк азы ушиԥсахуа, иӷарны ҿыц ибеиахаз акы имуԥсахыр, реиҳа уангәаҟуа ауал ҳәа ушикуа. Шәысҭ ацаԥха, шәцаны суада аашәырты, ишьны иаазгаз шьабсҭамзар, сыкнаҳаны ашьра сықәзааит, – иҳәан, ицаԥха рыҭаны, идәықәиҵеит.
Иахьнеиз, шьабсҭан иҟаз. Ирыма иааит аус аҟны. Уа дырбеит Баӷәаза дышқьиаз. Ишәарыцага бџьар иҭаны даурыжьит. Уи нахыс идырит иаб иуасиаҭ шҵабыргыз.
Ажәытәӡан дыҟан нхаҩык. Иман хҩык аԥацәа. Дынхон хар амаӡамкәа ажәытә аамҭа зыҳәан. Иара дажәуа далагеит. Ачымазарагьы шьҭихит. Убри аамҭазыҳәан иԥацәа даарыԥхьан убыс реиҳәеит.
– Бабараа, сара ушьҭа иԥсуа соуп, ишәасҳәо убри ауп, – иҳәеит. – Насгьы сара саныԥслакь ашьҭахь сԥацәа уахык-уахык сышәҷаԥшьа снышәынҭраҟны, – ҳәа уасиаҭс иреиҳәеит иԥацәа.
Ус дук мырҵыкәа раб дыԥсит. Раб ишихәҭаз еиԥш анышә дарҭеит. Ауха данарҭа, иԥацәа ааидтәаланы ҳаб уасиаҭс иҳаиҳәаз ҳәа еилацәажәара иалагеит. Аиҳаби агәыбжьанытәи ус рҳәеит:
– Ҳаб дыԥсит, уажәшьҭа иабаҭаху, анышә даҳҭеит. Ишихәҭаз дымҩаԥаагеит, егьырҭ зегьы мыцхәуп, – рҳәеит.
Аиҵбы дааҵҟьаны ус иҳәеит:
– Ааит, шәара, ҳаб ииҳәаз наҳагӡароуп, – иҳәеит.
– Иуҭахызар уара уца, ҳара ҳазцом, – рҳәеит егьырҭ.
Аиҵбы ишәақь аашьҭихын, ауха дцеит иаб инышәынҭра ҷаԥшьара. Шьыжьынӡа дыҟан, акагьы имбакәан дааит.
Адырҩауха агәыбжьанытә умцои ҳәа диазҵааит еиҵбы.
– Сызцом, – ҳәа еиҳәеит.
Еиҭа ашәақь аашьҭихны дцеит реиҵбы анышәынҭра ҷаԥшьара. Иаашаанӡа дыҟан, акагьы имбеит.
Адырхауха аиҵбы деиҭацеит. Абар ацәа игны дыҟан, хаха ҵуан илацәа неиқәԥсо дыштәаз. Ашамҭазы рбаӷь шкәакәак аакылҟьан инышәынҭра аӷәаԥсара иалагеит. Уи аамҭазы илаԥш нақәшәан дашьҭалан икит. Ус егьаашеит. Арбаӷь иманы иҿааихеит аҩныҟа даарц. Аҩны дааиаанӡа диԥылеит уриак.
– Абри уарбаӷь саархә, ҩежәа мааҭ усҭоит, – ҳәа иеиҳәеит.
– Мап, исҭиуам сара, – иҳәеит аҷкәын.
– Ус акәзар, ҩынҩажәи жәаба мааҭ усҭоит, исаархә, – ҳәа диҳәо далагеит.
Ашьҭахь ииҭеит. Аха иара иҭахын изакәыз абри арбаӷь еиликаарц. Арбаӷь иман иҿынеихеит ауаҷар-ауриа. Рашьеиҵбы днеишьҭалт димбаӡо, маӡа-маӡа. Ауриа дышнеиуаз, ачаӡырҭаҟны дныҩналт. Ачарӡҩы еиҳабы дааиԥхьаны ус еиҳәеит:
– Абри арбаӷь аԥсы шҭоу ача ахырӡуа иршны убра иҭаҵа! Х-сааҭк уа иҭазааит, – ҳәа иеиҳәеит.
Уи аамҭазыҳәаны дыӡырҩуан аҷкәын, арбаӷь змихыз. Насгьы ауриа ачарӡҩы убыс иеиҳәеит:
– Сара сумбаӡакәан аӡәы иумҭан, иҟалоит сара аха смоур, аӡә даасышьҭуеит.
Арбаӷь измихыз дкылатәан дизыӡырҩуан. Ауриагьы днагьежьны дцеит. Аҷкәынгьы даагьежьны амагазин ахь днеит исааҭ дахәаԥшуа. Абри аамҭа анааилакь, ауриа даанӡа иахьигара дашьҭан. Ус ззырҳәаз аамҭа ааит. Ахьышәҭ ҳәа аҷкәын днеин ачарӡҩы ус иеиҳәеит:
– Абра ауриа иаанижьыз сыҭ, убри азы сааишьҭит, – ҳәа.
Ахьышәҭ ҳәа ачарӡҩы ашә ааиртын, арбаӷь ӡны, ахәы шақәыз акы иаалаҳәаны ииҭеит. Уи аамҭа зыҳәан днаԥшы-ааԥшуа дыҵҟьан дындәылҟьан дцеит бнала. Уи аамҭазыҳәаны даакылҟьеит ауриа дук бжьымскәан.
– Исыҭ сырбаӷь, ара иузынсыжьыз, – ҳәа иеиҳәеит ачарӡҩы.
– Иабаҟоу, иаауышьҭыз ауаҩы исҭеит, – ҳәа аҭак ҟаиҵеит.
Акәыкәыҳәа ауриа дыҳәҳәеит. Иҽизымшьуа дықәирхеит. Дишьҭалт, аха дабеибуаз? Дцахьан.
Аҷкәын дышнеиуаз дәы-ԥшӡарак аҟны ӡыхьк ыиасуан, убра дааҭгылт. Иҟо збап ҳәа иааиртлеит иҩыҵракыз арбаӷь ӡны. Даалаган иааиҿихит. Уи аамҭазы иаагәылшәеит ахьтәы мацәазк. Иааикәшеит адунеи иқәу аԥсаатә, агыгшәыг зегьы.
– Иуҭахузеи, унапаҟны ҳаҟоуп, цхыраарас иуаҳҭарызеи? – ҳәа иҳәо иалагеит.
– Акагьы сҭахӡам ехьала, – иҳәан амацәаз аашьҭихын ичабра инылаҳәаны иџьыба иҭеиҵеит. Аҩныҟа дааит. Аҩны дахьааиз, иашьцәа уабаҟаз асҟаамҭа ҳәа иазҵаауа иалагеит.
– Сахьыҟаз шәымбои? Саб ииҳәаз ауасиаҭ насыгӡон, – ҳәа реиҳәеит.
Иашьцәа аҩыџьагьы амацасра, аҩыжәра иалагеит. Ирымаз амал зегьы цеит. Рашьеиҵбы дытәаны дхәыцуан, дгәырҩон, есааира иӷархо ицон. Рыҩнгьы ажәит, ахыбра ақәбааит. Иҟазҵо аӡәгьы дыҟам. Ус ишыҟаз рааигәара аҳак дыҟан, диман ԥҳа заҵәык. Иԥҳа хаҵа дишьҭырц иҭаххеит аҳ. Уи аамҭазыҳәан аҳ ирылеиҳәеит ажәлар ақыҭақәа, араионқәа рахь:
– Сыԥҳа хаҵа дсышьҭуеит, – аԥҟара ҟаиҵеит, ахԥатәи аетап аҟны арахәыц ала икнеиҳауан амацәаз. Убри ҽыла иԥаны икнызхуа иԥҳа дииҭарцы.
Аҿҳәара ԥиҵәеит. Ажәлар зегьы еигәныҩны адырра иҟаиҵаз ала еизеит. Ашьжьымҭан амацәаз кнарҳаит, аӡӷабгьы ахан ацәқәа дықәиртәеит. Ажәлар зегьы еизаны, ихәмаруа, иччо рҽазыҟаҵо ашҭа иҭан. Анҭ аишьцәа аиҳаби агәыбжьанытәи рыҽқәа ирықәтәаны илеиҩеиуа ашҭа иҭан. Реиҵбы омаӡак деилахәаӡамкәа длеиҩеиуа дрыхәаԥшуа аандақәа дрывалан днеиуан иҟаз агәырӷьара гәаҭо.
Ус аҳ ирылеиҳәеит:
– Аамҭа ааит, ахаҵара анаҭаху абыржәоуп, – ҳәа.
Ажәлар инеиз рҽазыҟаҵаны амацәаз кнырхырцы рҽазыркит, аха икнызхуаз ҳәа уаҩ дҟамлеит. Сааҭк аҟара ҵит. Ашьҭахь рашьеиҵбы днаваланы абнаҟны дынкылсын имацәаз аахиртлеит. Адрыу ҳәа иааидԥалт агыгшәыг адунеи иқәу зегьы.
– Иуҭахузеи, узыргәуазеи, ҳазлауцхраарызеи? – ҳәа иҳәо иалагеит. Уи аамҭазыҳәан убыс дҵас иреиҳәеит:
– Иахьа аҳ иҟны амацәаз кнызхуа иԥҳа дииҭоит, убраҟа ацхыраара сышәҭ иахьазыҳәа.
– Ухаҵкы, ари мариоуп, уца, угәы рҭынч, сааҭк ала зегьы ҟалоит, – ҳәа иарҳәеит.
Сааҭк ҵаанӡа иааиԥхьан убри абнаҟны арашьи (аҽыхәа) иаақәнагахашаз амаҭәеи иареи дынҽыжәырҵеит.
– Уца, угәы иҭоу нагӡахоит, – ҳәа иарҳәан инеиԥырҵит агыгшәыг.
Аҳ ишҭа дааҭалт ирдыдуа-ирмацәысуа рашьеиҵбы. Даакылсит. Даалеиҩеин, зегьы игачамкха ихәаԥшуан.
Аӡәгьы дизымдырит. Дахьатәиз, дызусҭаз. Ирашь ишьхәа неирбан, днаҵаԥшит ахан. Ибеит амацәаз. Уи аамҭазыҳәан дыԥан днаҵаԥалт ахан ацәқәа, амацәаз аакынԥааны дыҭҟьаны агәашә аҟны данааиуаз иашьцәа аҩыџьагьы агәашә аԥхьа игылан. Ҟамчыла знык, знык дрысын, дыҭҟьаны дцеит. Ажәлар иҟаз зегьы ишьҭалт, аха дырзымккәан дцеит амацәаз иман.
Аҳ интерес ишьҭихит: абри ауаҩ амацәаз игеит, аха дысзеилымкаакәа дышԥацеи ҳәа. Хьаас ишьҭихит, насгьы сыӡӷаб дисҭон, убригьы дымбаӡакәа дышԥацеи ҳәа дгәырҩон.
Мчыбжьык ҵит, аха ихабар ҳәа акгьы ыҟам. Аҷкәын аҩны дахьааиз, аҩныжә аҟны днықәиеит асқам. Ус дшықәиаз иашьцәа аахылт.
– Шәабаҟаз, сашьцәа? – ҳәа дрызҵааит.
– Ҳахьыҟаз иазыууазеи, уара уҩызцәа усс ирымоузеи уаҟа? – рҳәеит.
– Иҟо ажәабжь сашәҳә, – ҳәа дрыҳәо далагеит иашьцәа.
– Иҟахузеи, џьашьатәыс дааҭалан амацәаз игеит. Иара ихабар рымбаӡо дцеит, уаҩы диздыруам иахьагьы, уаҵәгьы.
Ус аҳ еиҭа адҵа ҟаиҵеит иԥҳа хаҵа дишьҭразы:
– Шәҩык ауаа ықәны аҵәаҵла аҿыхра иамыхәо, убри аҩыза сашҭа иқәзыргыло сыԥҳа дисҭоит, – ҳәа.
Аҿҳәара ԥиҵәеит, ажәлар ирылеиҳәеит. Аҿҳәара иԥиҵәаз ауха рашьеиҵбы ахәлбыҽхазы инапы ааиӡәӡәан, аҩны ашьҭахь днагыланы ичабра ааиртлеит. Адрыуҳәа иааидԥалт агыг-шәыг, аԥсаатә адунеи иқәыз зегьы иуҭахузеи ҳәа.
– Исҭаху убри ауп, уаҵәы ашьыжь аҳ иԥҳа хаҵа дишьуеит. Абри аҩызагьы адҵа ҟаҵаны имоуп, – иҳәеит.
– Иарбан дҵо? – ҳәа иазҵаауа иалагеит.
– Аҳ иашҭа агәҭа ҵәа-ҵлак ықәгылазароуп, шәҩык аҿыхцәа ықәны ирызҿымхуа еиԥш иҿаны иҟазҵо иԥҳа дииҭарц азы.
– Уи мариоуп, угәы рҭынч, ушьҭал, уцә! Зегь ҟаҵошәа уақәгәыӷ! – рҳәан инеиԥырҵит.
Ашьыжь ианааша, аҳ иашҭа ауаа аууыҳәа аҵәа аҿыхра иаҿын, шәҩык аха иахьӡомызт аҵәа ҿыхра. Аҳ данааԥш дгачамкит, шанаҵас ибеит, дгачамкит. Ажәларгьы зегьы еизаны хараны иакәшан игылан иахәаԥшуан. Оумашәа ибон. Ус аҳ иԥҳа ахан ацәқәа даақәыртәаны, ажәлар дрыларԥшуа, аҳ ус иҳәеит:
– Абри аҩыза ҟазҵаз абрахь ухал, – ҳәа априказ ииҭеит.
Уи аамҭазыҳәан иара длакҩакуа иҿынеихеит, аха ишизымгәыӷьуа иԥшныубааларатәы дыҟан. Ус дынҭыҵит, днаваланы ичабра аартланы даарыԥхьеит агыгшәыг зегьы.
– Адҵа иҳауҭаз наҳагӡеит, иуҭахузеи, ухаҵкы? – ҳәа иҳәо икәшан игылан.
– Иашақәнаго сымаҭәеи рашь бзиаки соуртә ҟашәҵа, – иҳәеит.
– Уи мариоуп, угәы рҭынч! – рҳәан ицеит.
Дук мырҵыкәан иреиҳәаз адҵақәа зегьы нарыгӡан иҽеилаҳәан дынҽыжәлеит арашь. Ус ашҭа дынҭалт. Зегьы игачамкны ихәаԥшуа иалагеит. Аҳгьы ахан аҟынтәи дыԥшуан. Еиҭа априказ ҟаиҵеит.
– Абри аҩыза ҟазҵаз арахь дхалааит, иареи сареи ҳаицәажәарц сҭахуп.
Уи аамҭазыҳәан рашьеиҵбы, рашла иҩычан иҭалаз убыс иҳәеит:
– Аҳ, ухаҵкы! Уԥҳа лчабра кны ахан ацәқәа дықәыртәан дсырба. Иҟазҵаз нас деилукаауеит, – ҳәа.
Уи аамҭазыҳәан аҳ иԥҳа ацәқәа дықәыртәаны лычабра лыркны лаб длывагылан иԥшуан. Аҷкәын «чоу!» – ҳәа днарыҵаххын, лнапқәа днарыгәӡын, лчабра аалымԥаан «сеилукаарц уҭахызар, усыхьӡа» – ҳәа лаб инаиаҳәаны дынҭҟьеит ашҭа. Агәашә ааигәара иашьцәа аҩыџьагьы гылан. Уи аамҭаз, иашьцәа данаарывала, ҩынтә-ҩынтә аҟамчы аархиҟьан дылҭҟьеит. Уи аамҭазыҳәан аҳ иазыҟаҵан ауаа иман дыркразы. Зегь ишьҭалт, аха дырзымкит. Ус игәырҩо, игьежьны аҳ иҟны иааит дҳамбеит ҳәа.
Аҳ ихәыцырҭақәа рацәахеит, ихьмыӡӷишьеит. Априказ ҟаиҵеит ар ҟаҵаны ишьҭаларц, дахьыҟазаалакгьы дыкны дааргаразы.
Ишьҭан мызкы ихабар уаҩы имбеит. Ус аҳ дхәыцуа дыштәаз, еиҭа ус иӡбеит: еиҭа адҵа ҟасҵап, убри адҵа иҟасҵо алагьы ԥсыхәа амазар деилыскаап уеизгьы ҳәа игәы иаанаган, аӡбара далагеит. Ус дышхәыцуаз ихьанҭаз уск иӡбеит. Априказ ҟаиҵеит: сыӡӷаб хаҵа дысышьҭуеит, абри аҩызагьы адҵа ыҟоуп: ишҭа иаҵанакыз хә-десҭынк ыҟан, убри иакышаз ажәлар ртәарҭа, рыфатә, рыжәтә,ахыбра, амра ԥхозар, ақәа ауазар, ақәа иамырбааӡо, уахынлазар, амза, аиаҵәақәа рбо иҟазҵо сыԥҳа дисҭоит ҳәа рылеиҳәеит. Аҿҳәарагьы ԥиҵәеит. Аҿҳәара анԥиҵәаз амш азы рашьеиҵбы ауха иҿы-инапы ааӡәӡәаны ичабра имацәаз злаҳәаз аашьҭыхны адәахьы дындәылҵит. Аӡәы димбо ичабра ааиртлеит. Уи аамҭазыҳәан адрыуҳәа иааикәшеит агыгшәыг, аԥсаатә адунеи иқәыз.
– Иуҭахузеи, ухаҵкы узыргәаҟуазеи, иҳадуҵозеи дҵас? – ҳәа иҳәо иалагеит.
– Иҟоу абри ауп, адҵа хьанҭоуп, шәаргьы шәсыргәаҟуеит, аха ехьа ауп аус аныҟоу, – ҳәа реиҳәеит. – Усс иҟоу убри оуп, уаҵәы ианаашо ашьжьымҭан аҳ иашҭа хә-десҭынк иакыша ауааи ртәарҭеи рыфатәи рыжәтәи, нас хә-десҭынк амра ԥхозар – рбауа, ақәа ауазар – имбааӡо, уахынлазар – амза, аиаҵәақәа рбо. Абри еиԥш ахыбра ҟаҵатәуп аҳ иашҭаҟны, – ҳәа реиҳәеит. Абас дҵас ириҭеит.
– Умшәан, угәы рҭынч, зегь ҟалоит, – рҳәан ицеит.
Агыгшәыгқәа зегь ҟарҵеит. Нас аҷкәын аҳ иԥҳа ԥҳәысс дигеит.
Нхаҩык дыҟан дыжәлазаҵәны. Ԥа заҵәык диман, жәаа шықәса зхыҵуаз. Ҭаацәара имаз иԥҳәысгьы дыԥсхьан. Дычмазаҩхан аԥсра далагеит ари ахаҵа. Иҷкәын заҵә дааиԥхьеит, инапы икын ус иеиҳәеит:
– Дад, сара сыԥсыр ҟалап, – иҳәеит. – Ажәақәак унысҵоит (уасҳәот), иухаумыршҭын, – иҳәеит.
– Ааи, иҳәа, баба, – иҳәеит, илабжышгьы (илаӷырӡгьы) аатыҩҩит.
Аб ацәажәара далагеит.
– Раԥхьа иуасҳәо убри ауп, – иҳәеит, – иахьатәи аамҭа, – ҳазҭоу, – иҳәеит, имӷьычуа, имқәыло дхаҵам ҳәа ауп дшыԥхьаӡо, – иҳәеит, – аха, баба, – иҳәеит, ахаҵара уаҩы дҭанархоит, – иҳәеит. Аламыс акәымжәы аркьаҿуеит. Уара уҷкәыноуп, аӷьычра угәаԥхар ҟалоит. Ҩажәи хәба шықәса иӷьычхьоу ауаҩы дыԥшааны уицныҟәа, убри иҿҵаа аӷьычра,
– иҳәеит. – Убри анаҩс, иҟамлари анард асра, амаца асра угәаԥхар, – иҳәеит. – Ҩежәи хәба шықәса зхыҵуа амаца асреи анард асреи рҿы, убри иҿҵаа, – иҳәеит. – Ахԥатәи ажәа иуасҳәо убри ауп, уск уалаларцы угәы иҭазар, иҟауҵарцы ҩынтә умхәыцкәан, зныктәи ухәыцра мацара уақәымныҟәан, – иҳәеит.
Ус акәхеит, абгьы иԥсы ааихшәеит. Ҳәара аҭахахызма, иаб аҵәыуара изыҟаиҵеит, анышә деиҭеит. Ашықәс анааи, аԥсхәы ду иуит. Аԥсы иуалқәа зегьы дрылгеит. Нас имацара аҩны даанхеит аҷкәын.
Уажәышьҭа аӷьычра иҵарц иҭаххеит. Дишьҭалеит диԥшаарц иирҵарц аӷьычразыҳәан иаб ишиҳәаз еиԥш ҩажәи хәба шықәса иӷьычхьаз ауаҩы. Дишьҭалеит аҷкәын, дныҟәеит мчыбжьык аҟара. Диниеит, ҩажәи хәба шықәса иӷьычыз ауаҩы иҩны днанагеит. Ашҭа данынҭала, иџьеишьеит, анаџьалбеит, ҩажәи хәба шықәса иӷьычуа ауаҩы иԥацха шкаҳара иҟоупе, иашҭа аҵәҩанқәа аҭакәажә лхаԥыцқәа еиԥш анаҟа, араҟа иарсуп. Ихәҷқәеи иԥҳәыси анаадәылҵ, иааџьеишьеит, избан уҳәар, ҩажәи хәба шықәса иӷьычхьаз ауаҩы иҩны бааԥсны, иашҭа хкаамкәан, иҭаацәа ракәзар иҟьантазӡа, уаҳа феида имамзар, дызӷьычуаз иҳәеит.
– Ҳаи, абри ихаҭа дсымбакәа сцом, – иҳәеит.
Дааҽыжәҵын дтәеит. Атәарҭагьы абаҟоу, аҟәардәгьы имам.
– Дабаҟоу, бара, ҩажәи хәба шықәса иӷьычхьоу бхаҵа? – ҳәа аԥшәма ԥҳәыс длазҵааит.
– Ааи, ухаҵкы сцеит, даауеит уажәы, уааизыԥшы, – лҳәеит.
Ус дышԥшыз, аӷьыч ихаҭа дибаанӡа икәадыр ашьҭыбжь иаҳаит. Ҷыжь-мыжь, ҷыжь-мыжь аҳәоит. Ус иаргьы даацәырҵит деимаажә-еимсыжәха. Дааҽыжәҵын «уа бзиа уаабеит, асас!» – иҳәеит.
Асас даахәыц-хәыцын ҭоуба иуит аӷьычра сшаламго ҳәа. Избан уҳәозар, ҩажәи хәба шықәса аӷьычразы џьабаа збаз акы имаӡамкәа даниба, убри џьашьаны даҟәыҵит.
– Умш бзиахеит! – иҳәан ддәықәланы дцеит.
Уи нахыс уи аҷкәын дзыниалак зегьы иреиҳәон аӷьычра ишфеидамыз.
Аҩны дааит аҷкәын. Иԥсишьеит. Уажәышьҭа амаца асра гәаиҭоит. Ддәықәлеит иҽааибыҭаны амаца асра сирҵап ҳәа ҩажәи хәба шықәса зхыҵуа дыхәмаруеижьҭеи иаб ишиеиҳәахьаз еиԥш, ахәмарра феидоу-ифеидаму еиликаарц.
Дныҟәахьан хымш раҟара агород дыуқәа еимдо. Ус городк аҟны днанагеит, амаца асырҭаҟны дыҩналеит. Џьоукы нард иасуеит, џьоукы
– амаца. Џьоукы ҟава рҭиуеит. Днаԥшы-ааԥшын, иҭацәыз сқамк аҟны дтәеит. Дахтәаз аӡә дтәан диазҵааит:
– Ҩажәи жәаба шықәса амаца иасуаз аӡә дтәоума абра? – иҳәеит, – сиахәмарырцы сҭахуп убри дызбар, – иҳәеит.
– Еҳе, даҟтәоу, – ҳәа абас инацәала диирбеит.
Дҩагыланы днеины днидтәалеит, ҩажәи хәба шықәса зхыҵхьаз ахәмарҩы. Днаихәаԥшызар, дымӡанраха, дцәаԥҽыгаха, хылԥа имам, еимаа ишьам, трақ-трақ ҳәа астол дасуа дтәоуп.
– Шаҟа ҵуазеи амаца асра уаҿижьҭеи? – ҳәа диазҵааит.
– Ҩажәи хәба шықәса ҵуеит, – ҳәа иҳәеит. – Уааи ууҭахызар, амаца ҳасып, – иҳәеит.
– Бзиоуп, – иҳәеит ари.
Усҟан амацасҩы даахьаԥшын аӡәы иеиҳәеит:
– Абаасԥы, абазк сырԥсах, – иҳәеит. Ача соуеит ҳәа абас иԥхьаӡон.
Ани аҷкәын даахәыц-хәыцын, «умш бзиахеит, уара иаԥсоу уакәым, ҳаӷоу амаца дуцасааит, – иҳәеит. Ҭоуба иуит амацасра шимҵо.
Ахԥатәи иаб иҳәа дақәшәаанӡа ԥҳәыс дааигеит аҷкәын. ачара иуит, ажәра иуит. Фымыз анаалхыҵ данааигаз ашьҭахь, Еуропа еибашьра ду ҟалеит. Ҩежәи акы шықәса шихыҵуаз даамҵарсны арра дыргеит. Аибашьра дцеит. Иалагеит еибашьра. Иԥсыз, дыԥсит, инхаз дынхеит. Иара жәохәынтә аҟара дырхәит, аха дымԥсыкәа деиқәхеит. Ахьыӡ ду иман усҟан ала. Адырга дуқәа иманы доурышьҭын, аҩныҟа дааит. Иабџьар маҭәагьы имоуп.
Дшааиуаз акәымкәа, иара иқыҭа иазааигәаз городк аҟны дыӡхыҵит. Иаахәлахьан данааӡхыҵыз. Длатәеит акрыфаразы. Акрифеит, даараӡа иԥсишьеит, аха ахәыцырҭа рацәаӡан.
– Анаџьалбеит сыҩнра сықәшәауоу, исықәымшәауоу, сыԥҳәыс хаҵа дцахьазар акәхап уажәышьҭа, – ҳәа дхәыцуеит.
Ашырҳәа дҩагылан иҩныҟа иҿааихеит. Аҵхыбжьон иааҩсхьан убыс иҩн ашҭа даадгылеит. Иибахьаз акы имбаӡеит. Иашҭа бзианы ихкаауп, аҽқәа ҭоуп, ацәқәа ҭоуп. Рахәла иҭәуп. Иҩны акәзар, имаҵурҭа, икәаскьа еиҿачаԥаны иҟоуп. Акәасқьаҿы алампа ду ацәашьы жжаӡа иакуп. Ашә аартны дыҩҭалеит. Абарҵа днықәлеит, азал аҟынгьы дынкылыԥшит.
Уаҩытәыҩса дыҟаӡам.
Аҩны, азал уаҳа аҭахымкәа ихиоуп. Аоҭах ашҟа длиасын, акошька данкылыԥшы, ҷкәынак акравет аҟны дықәиоуп. Иԥҳәыс, данынаԥш
дидырит аҷкәын иаԥхьа дықәтәоуп, ласы-лассы дгәыдылкылоит абри аҷкәын.
– Ҟеҳ, са стәы егьыҟамзаап, – иҳәеит. – Арҭ аҩыџьагьы сшьыроуп, – иҳәеит. Ашәақь ааиҵихит. – Исшьып аҩыџьагьы, са сшааз уаҩы издырӡом, жәохә мыш раҟара сҽаасҵәахып, нас саацәырҵып, смал са изгап, урҭ усҟан иҟалом.
Ишәақь ааиҵихын, дхысырц егьигӡамкәа иаб иҳәахьа ааигәалашәеит.
– Арҭ ҩыџьа аҟоуп, абџьар рымам, сара абџьар сымоуп, изакәу цқьа еилыскаап, нас ишьтәызар, исшьып – иҳәеит.
Днеины азал ашә дласит. Аҟыԥҳәаны аԥшәма ԥҳәыс (ажәытәтәи иара иԥҳәыс) ашә аалыртит, «бзиа уаабеит», – ҳәа иалҳәеит. Иара дныҩналеит наҟ. Аҟәардә даахан иаалыргылеит. Длықәтәеит длеин.
Аҟыԥҳәа ари аҷкәын ишьҭаз, иԥҳәыс дгәыдызкылоз, дҩагыланы дааины, бзиа убааит иҳәан дҩагылеит.
– Утәа! – иҳәан днаиртәеит. Ишәақь ишьамхы ианҵаны ихылԥа астол иқәиҵеит. Уи аамҭазыҳәаны уаҩ ԥаҵа исомызт, иара иԥаҵа аушьҭны дыҟан. Дҵааит абри аҩны зтәыда ҳәа.
– Абри, – иҳәеит. (Абри аԥҳәыс лылаӷырӡ леит).
– Бзырҵәыуазеи? – иҳәеит.
– Ас, ас, ухаҵкы сцеит. Ари аҩны зтәыз ҩажәи акы шықәса шихыҵуаз аибашьра дыргеит, уахь дыӡит, дыршьызар акәхап. Арра даныргоз са сааигеижьҭеи фымыз раҳа ҵуамызт. Ари аҷкәын игылоу амгәарҭа дҭахеит. Ашьҭахьы диит абри аҷкәын. Абри сыҷкәын дсыхьӡаанӡа дара сгәамҵит. Ихаҵкы сцааит, дыбзиахеит. Дансыхьӡа убысҟатәи иубо амал зегь иара ирҳаит. Изхәарҭагәышьоузеи, иаб дыӡны дыҟоуп.
Убысҟан иҷкәын дышиз аҟара игәы ааӡеит, ергьы дҵәыуарцы егьигымхеит.
– Бхаҵа дыббар дыбдыруоу? – иҳәеит.
– Аа, нан, нан! – ҳәа лыҷкәын иахь лҿы лырхеит.
– Схаҭаҵәҟьа соуп, – иҳәеит.
Дҩагылан иҷкәын даагәыдикылеит. Чарахеит, жәрахеит.
Аоҩы заҵәы иаб даныԥсуаз х-ажәак еиҳәаз ацәгьацәыфара аҟаҵарагьы игәанамырԥхеит, иԥҳәыси иҷкәыни рышьрагьы дахнарԥеит. Изҳәазгьы дуаҩ ҟәӷан, иҷкәын изҳаны издызкылазгьы ахшыҩ имазаап.
Ажәытә уаҩ бзиак дыҟан. Хҩык аԥацәеи ԥҳаки иман. Иара абри ауаҩ бзиа даачмазаҩхан аԥсра далагеит. Иԥацәеи иԥҳаи даарыԥхьан.,иуасиаҭ аҳәара далагеит. Иԥацәа ихы нарықәикын, убас реиҳәеит.
– Бабараа, сара сыԥсуеит, уажәшьҭа нарцәытәи сымҩа сықәлоит. Сара саныԥслакь, аиҳабыра шәаҳәшьа илымашәымкын, аҩнаҭаҿы аиҳабыра шәаҳәшьа илымазааит. (Ари иԥҳа зегьы дреиҵбын). Иԥҳа ихы лалықәикын, – бара, баба, сҳәатәы хаҵаны, быҵкыс ииааиуа хаҵа дыббаанӡа хаҵа бымцан, – ҳәа леиҳәеит.
Аб дыԥсит. Аҭаацәараҿы аиҳабыра иԥҳа еиҵбы иаалыдылкылт, лашьцәа еиҳабацәа лара лҳәатәы нарыгӡалар акәхеит. Лаб иқәнагаз ала дымҩаԥылгеит.
Ас аамҭа акыр цеит. Ари аӡӷаб уажәшьҭа хаҵа дцар лҭахуп, аха лаб иуасиаҭ налыгӡар лҭахуп. Аха нагӡашьас иамоузеи, лыҵкыс ииааиуа далылдыраауеи? Исиааип ҳәа дзықәгәыӷуаз арԥарцәа, бзиақәа арԥарцәа ӷәӷәақәа дрыцны хьыӡрацара дрыццо, дрыцныҟәо далагеит хаҵа маҭәала лҽеилаҳәаны.
Абри аамҭазыҳәан Нараҟә Маҳмаҭ ҳәа хаҵа бзиак дыҟан. Даара дхаҵа ӷәӷәан, аԥҳәыс ԥшӡа, аԥҳәыс бзиа диман. Ахшара димаӡамызт.
Абри Нараҟә Маҳмаҭ убас ҟазшьас иман, дқәылон, арахә-ашәахә, ауаа ахцаны иааигон. Иагаҩ ицны иааигаргьы иԥҳәыс џьа мбаӡакәа еиллыргон, адырҩаҽны рыхәҭақәа шаны илеимыҵны ицон.
Абас дшыҟаз акәымкәа, ҭырқәтәылантәи ԥашьак дааит. Ами аԥашьа Аԥсны дгәарлеит, аԥшра асахьа змоу аԥҳәыс длышьҭоуп, ахаҵа длымазаргьы усс имаӡам. Абри дныҟәо деимдо дышгәараз абни Маҳмаҭ игәылара ԥҳәыс еибгак дыҟан, убри лыҟны даанагеит абни аԥашьа.
Аԥсшәақәа анеибырҳәа егьи ашьҭахь, «уабаанагеи, уабаҟаз, узышьҭоузеи? – ҳәа аԥҳәысеиба аҭырқәа диазҵааит.
– Сара сзышьҭоу убри ауп, лыжәла сазҵаауам, лыхьӡ сазҵаауам, аԥшра асахьеи бзианы измоу аԥҳәыс лыԥшаара сашьҭоуп.
Ари аԥҳәысеиба цәгьа хәыцк лакәымкәан дыҟамызт, абри Маҳмаҭ иԥҳәыс лыӡбахә аҭырқәа иалҳәан, афырҳәа дҩагылан лҿыналхан, Маҳмаҭ иԥҳәыс лҟны днеит. «Сасык дсымоуп ихәы сзыҟаҵа сбыҳәоит» – ҳәа лалҳәеит. Егьыгьы ибзиоуп лҳәан даалаган асас ихәгьы ҟалҵан, ажәак ала, аҭырқәа (асас) дилырбеит. Маҳмаҭ дыҟаӡам уажәы. Маҳмаҭ иԥҳәыс ари аԥҳәысеиба лысас аҭырқәа ихәы ҟаҵаны наҟ лыҩныҟа дцеит.
– Дышԥоубеи, ари аԥҳәыс, дугәаԥхоу нас? – ҳәа аԥҳәысеиба аҭырқәа диазҵааит.
– Аа, абааԥс, дысгәаԥхеит ҳәа аҟоума, быԥсаанӡа быхныҟәгага бысҭоит дсоуртә аус сзеиҿкаа, – иҳәеит. (Маҳмаҭгьы зыԥҳәыс дызҵухуа иакәӡамызт, аха умбо, аԥҳәыс илылымшо иҟоузеи?).
Аԥҳәыс еиба днеиуа, дааиуа, днеиуа дааиуа, иалаухузеи, Маҳмаҭ иԥҳәыс даалыҵалан, «бара бхаҵа дныҟәот, мызкы, ҩымыз аҩны дыҟаӡам, уаа ицрыԥсса има даауеит, данааилакь, беиларкшаны дцоит. Уи изыбуазеи, абри бицца, џьыбаҭыхла быртәаны бныҟәигоит», – ҳәа длыргәыбзыӷт. Ларгьы дықәшаҳаҭхан, аҭырқәа дима амшын дылхыҩрыла дцеит.
Ԥыҭк ааҵхьан Маҳмаҭ иҩызцәа иманы дааит. Данааи, иҩны еиқәлашьца еибакәеибаха игылоуп, иԥҳәыс дабаҟоу, дубар, даахә?
«Ари сыԥҳәыс дыжәбазар?» – ҳәа аҵаара ԥхашьаран, аха ани игәыла аԥҳәысеиба гьангьаш лыла иԥҳәыс диҵыҵны аҭырқәа дшигаз еиликааит.
Ари заҳарыз Маҳмаҭ иакәызма, уаҳа џьаргьы имырзацәакәа, аԥара маҷымкәа ишьҭыхны амшын дхылт. Стампыл ҳәа иахьашьҭоу дыӡхыҵит. Деимдо дышнеиуаз акәымкәын, ханк ацәқәан абарҵаҿы х-ҩык аҳәса тәаны ибеит, рыгәҭа итәаз иԥҳәыс лакәызшәа ибеит, аха ихаран, цқьа дизеилымкааит. Уаҳа рацәак хара дымцакәа абри ахан аҿаԥхьа уаҭахк нкылан иара уа дыҩналт.
Ҽнак Маҳмаҭ длалбаан, акаҳуажәырҭаҿы акаҳуа шижәуаз акәымкәа, аԥсуа маҭәала деилаҳәа ауаа рыжәпара дрылҟьа, рылҟьо ҷкәынак иара иҿы дааит. Иаргьы аԥсуа маҭәала деилаҳәамзи, дибарц дааит. Уабатәиу, сабатәиу еибырҳәеит. Ани аҷкәынгьы Аԥснытәзаарын, «ара сыҟаижьҭеи мызк ҵуеит», – иҳәан, Маҳмаҭи иареи еидылеит, џьарак еицыҩналт. Усҟан Маҳмаҭ уа аԥшәмара нкыланы иара иԥарала ани аҷкәынгьы иаргьы акреицырфон ҩба, хԥа мшы.
Арҭ еицуп, аха Маҳмаҭ гәалас имоу иҳәаӡом ани иҩыза иҿы, иԥшнымҵаӡакәоуп дшыҟоу. Иҳәар, иԥхаишьон.
Ахаха руха абни аҷкәын дҩагылан, «Маҳмаҭ, аказыҳәа суҳәоит, сыҷкәыноуп, уара уҵкыс акыргьы сеиҵбуп, аха уахак сара сԥарала счеиџьыка ҳфап», – иҳәеит.
Аҷкәын иԥарала ачеиџьыка ирхиан, итәеит, аха аҷкәын акрыфара напы аиркуам уажәы.
– Акрызумфои, дад? – иҳәеит Маҳмаҭ.
– Счеиџьыка ҳаҭыр ақәуҵозар, Маҳмаҭ, гәалак умоуп, агәала иумоу здыруеит, изакәу саҳәа, гәалас иумоу закәу соумҳәакәа акрысфом – иҳәеит аҷкәын. (Аҷкәын мыждак иакәзаап умбо).
– Дад, агәала исымоу сынсырԥшуамызт, аӡәгьы иасҳәомызт, аха уара гәеилыххак уакәзаап, гәҩарас иукит, абри аҟара ануҳәа иуасҳәап. Исыхьыз уи ауп сара аҩны сыҟамкәа сыԥҳәыс аҭырқәак дсыҵхны дигеит.
Илатәан акрырфеит, акрырфаанӡа аҷкәын уаҳа акагьы имҳәеит. Нас даацәажәан Маҳмаҭ ус иеиҳәеит:
– Саргьы убри ауп сзышьҭоу, аҭырқәа «абаза!» ҳәа сышьҭахь иаасысыуа абар мызкы аахыс исхыччоит, аԥсыуак иԥҳәыс диҵхны дааҳгон ҳәа исхыччоит, уахьтәоугьы иашоуп, гәҩарас иукызгьы уԥҳәыс лхаҭаҵәҟьа лоуп, ииашан иақәуршәеит. Уԥҳәыс дызмоу дуаҩ дууп, дԥашьоуп, абанк деиҳабуп, ачасауеи ес сааҭ дрыԥсахуеит, сааҭк аҩнуҵҟала аус ҟаҳҵароуп, – иҳәеит аҷкәын. (Аҷкәын мыжда зегьы еилкааны иман, зегьы идыруеит умбо!) – Аԥара уара иумамзар, са исымоуп, аԥра ӷба заниатла иаҳкыроуп, агаҿа ареи рыбжьарагьы афаитонгьы заниатла иаҳкыроуп. Ачасауеи ҿыц данықәдыргыло са издыруеит, амаҭәа уи ишәу еиԥшу са исымоуп. Ачасауеи аҳәала даҳшьып, уи ицымхәрас уара уа уаагыл, са схалоит лара лахь, – иҳәеит аҷкәын.
Маҳмаҭ азнык азы мап икит, «аҭагылазаашьақәа шыҟоу удыруазаап исоуҳәеит, уи ус шәарҭоуп, уара уалазгалаӡом, сыԥҳәыс лахь схала сцоит», – иҳәеит. Уа еиқәшаҳаҭхеит.
Ари аҷкәын ачасауеи дзыԥсахуаз имаҭәа ишәҵаны «чест» аныҟаиҵа, Маҳмаҭ ани уа иқәгылаз ихәда хисеит, аҷкәын уа даангылт, Маҳмеҭ аҩада дкыдылт.
Маҳмаҭ днеин иԥҳәыс лҿы, ани уажә дызмоу лхаҵа аҭырқәа дзышьҭалҵоз луаҭах ашә ааиртит. Абӷьаа ҳәа дныҩнаԥалан, аҭырқәа дааихҵәаны уа длықәижьын, иԥҳәыс лыхцәы инапы иҩакәыршаны, хаала уеизгьы илуамызт, мчыла дима ддәықәлеит, аха ара ҵаҟа ар тәоуп. Аԥҳәыс акәукәуҳәа дыҳәҳәеит. Ани аҷкәын часоуеис иқәгылаз Маҳмаҭ иԥҳәыси иареи дырԥылт, иманы агәашә иҭыҵт. Ар рышьҭахыст, ирышьҭахыст, аха ирулакгьы аԥҳәысгьы дыбжьыргеит, афаитон дақәыртәаны рыԥра ӷба аҟынӡа днаргеит. Аԥра ӷба иҭаланы Аԥсныҟа рхы рханы акыр иааскьеит, рышьҭахьҟа имшәо аҟынӡа иааскьеит. Амшын агәы ихылан ишаауаз, «ԥыхьагьы аказы суҳәан иахҟьаз убеит, даҽак азгьы суҳәоит, Маҳмаҭ!» – иҳәеит ани аҷкәын.
– Ҳаи, дад, уара узыҳәо сыԥсы акәзаргьы сеигӡом, – иҳәеит Маҳмаҭ.
– Сызуҳәо убри ауп, абри аҭырқәа ицәгьаны иааҳго уԥҳәыс уажәшьҭа уара уҩны дыҩнаумыргылозар акәхап, сара лыԥшӡара сыхнахны, сыԥсы лыҿҳәараханы сыҟоуп, сара дсыҭ, – иҳәеит.
– Сыԥҳәыс лакәым, сыԥсы уаҳәаргьы иусҭоит, – иҳәеит Маҳмаҭ.
Маҳмаҭ абасгьы иҳәеит, аҷкәын иаҳәа ааҭихын, аԥҳәыс дишьын наҟ амшын далаижьт.
– Маҳмҭ, уара уеиԥш иҟоу арԥыс иуҵыҵны аҭырқәа иццаз аԥҳәыс уажәшьҭа ԥҳәысыс дышудумкылоз здыруан, аха уара дусыршьыр сҭахымызт, са дысшьит, – иҳәеит аҷкәын.
– Ус арҭ еицны ишааиуаз Аԥсны иӡхыҵит. Иахьӡхыҵыз иеиԥырҵыр акәын, досу рымҩақәа ирнылон. Акрыфарҭаҿы инеин акреицырфеит. Акрыфаны ианыҩагыла, аҷкәын еиҭах ус иҳәеит:
– Маҳамеҭ, уара ԥҳәыс даамгакәа иаангыло аӡә уакәым. Абри ҳаицныҟәара, ҳаиҩызара сыманы суҳәоит уҩны уаннеилак, уԥсы анушьалак, егьилакь ашьҭахь, уара иуқәнаго ԥҳәызбак лыӡбахә уасҳәоит, убри лбара уаҭәашьа. Лара дынхоит Нхыҵ, Хан қыҭ, Ахан-иԥа Џьалдызхан, убри лбара уаҭәашьа.
Абас ааиҳәан, аԥсшәа ааибырҳәан, инеиԥырҵит арҭ.
Маҳмаҭ иҿылеихан иҩны днеин иԥсишьеит, абас мызкы аҟара анааҵы, иҽааибыҭан, арашь иаҩызаз иҽы дҩақәтәан Ахан-ԥҳа Џьалдызхан лбара дцарц ддәықәлеит. Хан қыҭ далалеит. Дышнеиуаз ҽуаҩык диԥылеит. Аԥсшәақәа анеибырҳәа, «Хан-Џьалдызхан лыҩны сузнагару?» – иҳәеит Маҳмаҭ.
– Уи сылшом сара, саашьом аха Џьалдызхан лыҩны ааигәара ҩ-верск аиасра азин сымам сара, – иҳәеит ани иԥылаз аҽыуа. Амала лыҩны анеишьа шаҭахқәаз идыруан, иеиҳәеит дацәхымҟьартә, инацәа рханы иирбеит
– Џьалдызхан лҳәара инеиз ауаа уа еилагылоуп, лашҭа аихатә гәашәгьы ҿоуп. Напыла хырҷ-хырҷ ҳәа уадхо акәымкәа, ҽыҳәҵәыла уажәланы, иԥжәаны аҽхарԥарҭа уладгылароуп, нас лара ҩынҩажәаҩык аӡӷабцәа дрыгәҭыланы дрыманы илбаауеит. Хыхь ухаргалоит. Дара аӡӷабцәа зегьы еиԥшуп, дрылудыраароуп, дузрылымдыраар, дуццаӡом, – иҳәеит ани аҽыуаҩ.
– Ибзиоуп, дад, ажәабжь соуҳәеит, иҭабуп, – иҳәан Маҳмаҭ ирашь даасын Џьалдызхан лышҟа иҿынеихеит.
Ани амҩан иԥылаз аҽыуаҩ ишиҳәаз еиԥш, Џьалдызхан лҳәаразы инеиз ауаа ркәамжәыхәа дуқәа рышәҵаны иахьеилагылаз дҩараҩҟьан, аихатә гәашә ҽыҳәҵәыла иԥыххаа илыҟаҵаны, аҽхарԥарҭа дладгылт.
Аҳәсахәыҷқәа ҩынҩажәаҩык раҟара еиԥшны еилаҳәаны аддыҳәа ахан илалбаан, иҽы ааимхны иҿаҳәаны, иара асасааирҭахь дхаргалт. Дларылаԥш-ҩарылаԥшын, лҟазшьала деиликаан, «бышԥаҟоу, Џьалдызхан?», – ҳәа аԥсшәа леиҳәеит.
Ари еиԥш асас бзиа данылба, астол лырхиеит, лашьцәа хҩык лымазаарын, идлыртәалт, уабаҟаз, уабантәааи?» – ҳәа шәиазҵаа ҳәа ралҳәеит.
– Уабақәнагалеи, уабантәаауеи, уабатәиу? – ҳәа Џьалдызхан лашьцәа Маҳмаҭ иазҵааит.
– Изышәцәызӡарызеи, сара қьаӷьариа дысҭахым, дсаҭәашәшьозар, шәаҳәшьа Џьалдызхан дызгоит, – иҳәеит.
– Ибзиоуп, илаҳҳәап, лареи уареи шәҿала шәеицәажә, ҳара бицца ҳәа лаҳҳәом, – иҳәеит Џьалдызхан лашьа еиҳабы дҩагылан.
Акранырфа, лара дыҩналт, лашьцәа ндәылҵ-аадәылҵқәеит.
– Сара сзааз бара бзоуп, бхы саҭәабшьозар, бызгоит, – иҳәеит.
– Ибзиоуп, аха ԥҟарак сымоуп, иузыҟаҵозар, суццоит, уи узыҟамҵозар, уара сутәым, – лҳәеит.
– Изакәузеи, исаҳәа, – иҳәеит.
– Саб иҭынхаз аҳәа ахәыц еиҩнаҵәартә ихны абна икнаҳауп, аиарҭа агәҭаны инаганы иқәысҵоит. Уара наҟтәирахь, сара арахь ҳашьҭалап. Хаха-хымш усыламкьыскәа узычҳауазар, суццоит, – лҳәеит.
Ари иҽааилихын, иҟалалакгьы ҟалап иҳәан иахьылҳәаз днеин дышьҭалт, ларгьы днеин аҳәа нарыбжьалҵан, лҽааилылхын дпашәышәӡа днеины днаиваиеит.
Ани ацәа иҿеиҭт ашшыҳәа. Дыцәазаргьы дыцәеит анылгәахә, дҩагылан шәандыҟәра дук гылан, ашә аалыртын, аԥсыуа маҭәала, хаҵа маҭәала лҽеилалҳәеит, абџьар шьҭылхит. Ашьшьыҳәа ашә аартны дындәылҵит. Аха иаргьы уаҩы гызмалк иакәын, дыцәоу дыҟазма, ани иҟалҵақәоз ибон. Ашьшьыҳәа иаргьы дҩагылан, маӡа-маӡа длышьҭаланы иҿынеихеит. Лҽы дақәтәаны дцеит лара. Иаргьы иҽы дҩақәтәан, хара-хара длышьҭалт.
Бнарак аҿы лҩызцәа лзыԥшызаарын, дҩарылалеит. Иаргьы наҟтәи ала даауашәа иҿааихеит.
Уажәы арҭ хьыӡрацара ицоит, қәылара, иара ари лҩызцәа иҽрыларҩашьаны дрылалеит.
Ауха лҩызцәеи лареи қәылеит, иаргьы дышрылаз, арахь иара дыцәоу џьылшьоит. Иқәыланы егьины ианыхынҳәы, иара маӡала еиҭах, дҩарылԥан, даан, иҽы ҭакны дааин лаԥхьа ацәа иҽеиҭан дыцәазшәа
ҟаиҵеит. Ашьыжь ианша, игылт егьит. Адырҩаухагьы убри аплан ала иныҟәеит. Адырхауха иахьцаз ӡ-дук аҿы апаран ала иқәсны нырцә ицаны, убра кассак иақәлозаап, абра изызнеиз аԥара ргеит. Аха апаран иқәлаанӡа игәарҭеит, ахысра иалагеит, ахысра ӷәӷәа ҟалеит.
Ари лара убыс ҟазшьас илыман данқәылоз раԥхьа дгылан, аӷацәа рышьҭазҭгьы, рышьҭахь дгылан. Ара уажәы лҩызцәа апаран иқәылҵеит, аха аҵыхәтәан аӡә даангылт (егьи аҩны ишьҭаҵаны илырцәаз лхаҵа иакәзаап, аха уи акры лдыруама лара. Ианылмуӡа (иаԥхьаҟа дцарц ианылмуӡа), лмахәар лҭарсны икны «ҳаи, уара ҷкәын мыждахааит уцеишь» – иҳәан апаран дықәицалеит, убри аамҭазы иара инапы ахы ақәшәеит. Инапы чабрала лара дакьмырскәа иҿеиҳәеит, хьаас имкит уи аҟара. Амҩа ианықәла, иара еиҭах ари лҩызцәагьы ларгьы днарылҵны дцеит. Арҭ лҩызцәа «ҳҩыза ахы зықәшәаз дабаҟоу? – рҳәан, «уи са дсыԥшаауеит!» – лҳәеит.
Иара маӡала аҩныҟа даахьан. Дышьҭалар иауамызт, инапы ашьаркәасҭа алҵуан, дтәаны аҭаҭын дшахоз ларгьы дынкылст.
Абас ала еилибакаан, дигеит.
Егьи ҭырқәтәыла иибан ицхрааз аҷкәын лара лакәзаарын!
Дыҟан хаҵа бзиак Маҳмуҭ ҳәа. Уи ԥҳәыс бзиак диман, аха хшара дрымамызт. Ажәытәан хьыӡрацара ҳәа ыҟан. Ахаҵара злаз ныҟәауан, иқәылауан. Ани ахаҵа бзиагьы аҩызцәа иманы хьыӡрацара дцалуан, данхынҳәлакь, иҩызцәа шицу аҩны даауан. Ус иҩызцәа ицны данааилакь, шәҩык ыҟазаргьы уи иԥҳәыс еилмырцҳаӡакәа еиллыргон, рҭыԥ иқәылҵон.
Ауаҩи ауаҩи анеиҵамшьыцуа ыҟаӡам. Уи ахаҵа бзиагьы иҵашьыцуаз ыҟан. Ԥҳәыск иақәылкит, ани ахаҵа бзиа иԥҳәыси иареи еилырсразы.
Ҭырқәа ԥашьа ныҟәаҩык ԥҳәыс дигар иҭахны ддәықәын. Уи аԥашьа ани аԥҳәыс цәгьа лҿы днанагеит, дзышьҭаз атәгьы леиҳәеит.
Аԥҳәыс цәгьа аԥашьа дзышьҭаз анеилылкаа, – уара узышьҭоу аԥҳәыс леиԥш иҟоу абра ҳгәылара дыҟоуп, аха уи ахаҵа ӷәӷәагьы длымоуп, даара уаҩы цәгьак иоуп, – лҳәеит.
– Ус анакәха, дсырбы, – ҳәа длыҳәеит, ани аҭырқәа ԥашьа.
Ани аԥҳәыс цәгьа даалаган, лгәыла ԥҳәыс бзиа аказы дылҭахызшәа длыԥхьан, аҩны даалган, лысаси лареи еибалырбеит. Аҭырқәа ԥашьа ани аԥҳәыс даара игәы дақәшәеит, ларгьы дылгәаԥхеит.
Агәыла ԥҳәыс аҩныҟа данца, аҭырқәа ԥашьа иԥшәмаԥҳәыс длыҳәеит, ани аԥҳәыс бзиа дизлацәажәаны, уи лҿы аус лырхиаразы.
Адыраҩаҽны аԥҳәыс цәгьа лҿыналхан, лгәыла ԥҳәыс лҿы днеит, ус лалҳәеит:
– Бара бхаҵа дныҟәаҩуп, данаауа шәҩык аҩызцәа ааигоит; урҭ зегьы бара рымаҵ булароуп. Арахь быԥшыр, хшара дбымаӡам, уи бхаҵа хшара зауа уаҩӡам, нас иазыбуази абриаҟара аҽыргәаҟра. Абни сара сҿы иббаз асас дԥашьоуп, дбеилаҳаны дыԥсуеит, бисҭап; уи хәцәахьы ахьы балаиртәап, – лҳәан, лхы дылҭалан, аҿа ллырҳәеит. Маҳмуҭ ныҟәара данца, иԥҳәыс аҭыркәа дицны, амшын дынхыла дцеит.
Маҳмуҭ хьыӡрацаратә иҩызцәа уаа шәҩык ицны иҩны данааи, иҩны қьамҭажәха, иԥҳәыс дыҟамкәа ибеит.
– Иҟалазеи? – ҳәа данҵаа, – уԥҳәыс аҭырқәа ԥашьа диццеит, – ҳәа иарҳәт.
Маҳмуҭ иҟаиҵахоз, гәылацәак даарыԥхьан, исасцәа акрырҿаҵаны, рымҩа иқәиҵт.
Нас иҽааибиҭан, иабџьармаҭәа аашьҭихын, иԥҳәыс диԥшааразы амҩа дықәылт. Ус дышнеиуаз, дҵаауа, дыԥшаауа амҩа дшықәыз, Сҭампыл днанагеит. Длеиҩеиуа, иԥҳәыс дыԥшаауа Сҭампыл дшалаз, ԥсыуа ҷкәынак, ԥсыуа маҭәала деилаҳәаны иара иахь иҿааихеит, аха ҷкәына ԥшӡаӡак.
– Ҳаи, дад! Уабатәиу, узусҭда? – ҳәа дҵааит Маҳмуҭ.
Сара сызусҭугьы ари соуп, иҳәан, дызусҭаз еиҳәеит, ажәак ала иуҳәуазар, еибадырит, насгьы џьарак еицыҟалеит.
Ахаҵа бзиа иагьа гәала имазаргьы инирԥшуам, аха аҷкәын еиликааит абни ахаҵа гәалак шимаз.
Аҷкәын ҽнак, Маҳмуҭ дынидтәалан, – гәалак шумоу здыруеит, ҩызас сушьуазар угәала саҳәа, сызмаҭәоузеи, аха издыруазар сҭахуп, – ҳәа иеиҳәеит.
– Изакәытә гәалоузеи, гәала сымаӡам, ус баша сныҟәуеит ауп, – иҳәан, Маҳмуҭ мап икит, аха аҷкәын данидхалаӡа, дзықәшәаз иеиҳәеит.
– Аа! Ус акәзар умшәан, имариоуп, – иҳәеит аҷкәын.
Ари аҷкәын идыруан Маҳмуҭ иԥҳәыс дахьыҟаз.
Аҭырқәцәа ани аԥсуа ҷкәын ихыччалон, шәарҭ абазацәа шәыԥҳәыс дшәыҵхны даагит, аха егьшәылымшеит ҳәа. Уи аҷкәын даара игәы иалан.
Аҷкәын аплан ҟаиҵит аԥҳәыс лгашьа, Маҳмуҭ даламҵакәа, аха Маҳмуҭ имуит, иара иус иара инапала иҟаиҵар иҭаххеит.
Аԥҳәыс дахьыҟаз ԥра ӷбала акәымзар, неишьа амамызт, ианнеишаз аҿҳәара ҟарҵеит.
Аҿҳәары аныҟарҵа ауыха, аԥра ӷба иҭаланы Маҳмуҭ иԥҳәыс дахьыҟаз иӡхыҵит. Маҳмуҭ аԥхьа днагылан, аҷкәын уи днишьҭагылан, аԥашьа дышьны, иԥҳәыс диманы ддәықәылт Маҳмуҭ; аҷкәынгьы дышицу дицуп.
Лара даара лыҽлырххеит, илмуразы иақәлкт, аха илылдыршози, дырҳәынҷеит, дрыманы аӷба иҭалт, даара инаскьеит. Рышьҭахьҟа ишәарҭамкәа ианыҟала, аҷкәын Маҳмуҭ диҳәеит:
– Сара уара узы сыԥсы ҭоуп, уаргьы сара сзы ус уҟоуп. Ус анакәха аказы суҳәоит мап сцәыумкыкәа исзыҟауҵаразы, – ҳәа.
Маҳмуҭ абас аҭак ҟаиҵеит:
– Уара иуҳәо сара иҟасымҵо егьыҟам, исылшуа акакәзар, иарбан иуҭаху, исаҳә, – ҳәа.
– Маҳмуҭ, уара уԥҳәыс ԥшӡа аҭырқәа иҵхны иаауго сара слеилаҳаит, иахысҳәуагьы шԥхашьароу здыруеит, аха иҟалуазар дсыҭ.
Маҳмуҭ дақәшаҳаҭхеит, ариаҟара абзиара изызуз, дзыҳәаз мап ацәимкит.
Аха аҷкәын игәы иҭаз, Маҳмуҭ иԥҳәыс иара инапала димыршьыкәа иара дишьразакәын. Иара ус игәы ишҭеикыз аиԥш иагьыҟаиҵеит. Уи ашьҭахь урҭ амшын иӡхыҵт.
Амшын ианӡхыҵ ашьҭахь, аҷкәын
Маҳмуҭ деиҭаиҳәахт:
– Уара ухаҵара иақәнагоу ԥҳәызбак дахьыҟоу здыруеит, иҟалуазар дбы, дугәаԥхаргьы иудыруазеи. Уи сара иззысҳәауа Аханаа дырҭыԥҳауп. Арҭ Аханаа абригьы абригьы ақыҭан инхуеит, иугәаԥхозар уцаны дбы, – иҳәан аҷкәын, Маҳмуҭ аԥсшәа иаҳәаны, дхынҳәын ишьҭахьҟа дцеит. Маҳмуҭгьы аҩныҟа дааит.
Маҳмуҭ дахьааиз, – иҟаузеи, еилукаазеи? ҳәа ианиазҵаа, – иҟаугьы абри ауп, иҟасҵазгьы абас ауп, – иҳәан, зегьы реиҳәт.
Ус акыр иԥсы анишьа, ирашь аакәадырны дыҩҽыжәлан, ани аҷкәын зыӡбахә иеиҳәаз Аханиԥацәа рҭыԥҳа лымҩа дықәлеит.
Маҳмуҭ Аханаа рқыҭа данналала, нхаҩык иҿы днеины дылҽыжәҵит. Анхаҩгьы ани иеиԥш аныҟәаҩ бзиа даниҭаа, пату иқәиҵит.
Еидтәаланы ажәеи ажәеи ахьеихырҳәаауаз, Маҳмуҭ анхаҩы дизҵааит, – абри Аханаа рҭыԥҳа дзеиԥшроузеи, илыҟазшьоузеи? – ҳәа.
– Ахан ԥҳа Селмхан леиԥш, уи илыцназгуа Аԥсны дыҟам. Уара узлазбуала арԥыс бзиаӡак уоуп, уара узы уаҩы иҟаимҵара иҟоузи, аха сара уахь неишьа сымам, изыхҟьазаалакь, амала анеишьа амҩа уқәсҵап. Урҭ уа амӡырх ҷыда рымоуп, лара лбаразы иаауа, аха уахь изымнеиуа рзы (уи аԥҳәызба дахьыҟоу зегьыҵәҟьа знеиуам), урҭ уа иҽыжәырхуеит. Аха уара уа уҽыжәырхыр умукәа, ушнеиуа реихатә гәашә ҽыҳәҵәыла уасны, иҵжәаны уҭалароуп, акәымзар лареи уареи шәзеибабом. Знык уахь узҭалар, иҟауҵара уара иудырп, – иҳәит анхаҩы.
Маҳмуҭ аԥшәма диаҭабуны дыҩҽыжәлан, Аханаа рахь амҩа дықәлт. Аханаа реихатә гәашә дазааигәахо даналага, ани анхаҩы ишиеиҳәаз аиԥш ирашь ишьхә наирбан, ҽыҳәҵәыла агәашә ыҵжәаны, наҟ ашҭа инҭажьны, иаргьы уахь дынҭаԥылт.
Ас еиԥш, агәашә ҽыҳәҵәыла иҵжәаны, дымшәакәа ашҭа иҭалаз дышбашамыз рдырын, агәырқьҳәа ауаа иԥылан, дҽыжәырхт.
Дахьнеиз аӡӷабцәа рацәаҩны, еиԥшны еилаҳәаны игылан. Иара урҭ дрылаԥшны дрыликаар акәын, ԥҟараны лара илыман. Дыздыруа диццуа, мамзар днахынҳәны дцуа акәын ишыҟаз.
Маҳмуҭ днеит ишихәҭаз, иахьихәҭазгьы ддыртәеит. Нас аԥҳәызба лашьцәа даарыԥхьан, дззааиз аус реиҳәт аргама, раҳәшьа диҳәаразы дзааиз.
Лашьцәа аацәажәан ус рҳәеит: – ҳара ҳауԥырхагам, лареи уареи шәеинаалуазар, амала уи лара ԥҟаракәак лымоуп, убарҭ назгӡуа ида уаҩы диццом. Урҭ лыԥҟарақәа иреиуоуп акы, уи ҳара иуаҳҳәап, уи аныҟауҵа, егьырҭ лара иуалҳәап. Абанҭ аӡӷабцәа еиԥшны еилаҳәоу дрылоуп ҳара ҳаԥҳәызбагьы; абанҭ, унрылаԥшны лара даарылухыр нас лареи уареи шәеицәажәа.
Маҳмуҭ днеин аҳәсахәыҷқәа дрылаԥшуа дшааиуаз, – сара сзышьҭоу абри лоуп, – иҳәан, ддырны даарылихт, усгьы леиҳәт:
– Иҟалозар бхы саҭәашьа, – ҳәа.
– Сыԥҟарақәа урыдгылозар, иахыуҳәуа сыҟоуп, – лҳәеит лара. – Саб иҭынхаз (лаб дыԥсхьан) аҳәа, ахәыц аҿашәар иааҩнаҵәуа иҟоу сымоуп, уи уаха ҳахышьҭалуа ҳабжьара ибжьаҳҵуеит, зҽаазырҵысыз дааҩнаҵәуеит, уаха шаанӡа ус ҳашьҭазар ауп, ус хаха иҟаҳҵуеит, уи ашьҭахь ҳаицәажәап, – лҳәеит Ахан ԥҳа.
Аныхәла, днаганы Маҳмуҭ аҳәа иваҵаны дышьҭалҵит, ларгьы диваиеит. Иара абри акы изамааныз гәыҩарас иҟаиҵан, игәиҽанын. Ԥыҭрак анҵы дыцәазшәа ҟаиҵеит.
Ари дыцәазар шьҭа дыцәт лҳәан, лара дҩагылан, аԥсуамаҭәала лҽааилаҳәаны, дындәылҵын, лрашь кәадырны даақәтәан, хьыӡрацара дцеит. Арҭ зегь Маҳмуҭ ибуеит.
Лара агәашә данынҭыҵ, иаргьы дҩагылан, ирашь дыԥаны дҩақәтәан, длышьҭалт хара-хара длыбмаратәа.
Ус ишцуаз, уаа сҩынҩажҿаҩыкҟа илзыԥшны игылаз дынрылагылт. Маҳмуҭгьы иҽыдмырбакәа, аԥсшәагьы рамҳәакәа, ԥшьаала днеин, лара лыварашәа даагылт. Нас рҿынархан, хара џьа ицан, қыҭак иақәлан еимҵәаны иааргит. Ус хаха ицеит. Ахаха раан, Маҳмуҭ лара дышлывагылаз дырхәит, данырхә дылдырт, уанӡа длыздыруамзт.
Ихынҳәны ианаауаз реицрыҵырҭаҿы ианааи, анҭ лҩызцәа – ахә дабаҟоу, –ҳәа иааилалт.
– Уи шәиҟәаҵ сара дызбап, – лҳәан, ддәықәлеит.
Аҩны данааи, Маҳмуҭ дыцәоушәа, иҽырԥсны дышьҭан.
– Ҽырцәа ҟаумҵан, ухәра сырби, – лҳәан, иаԥхьа днықәтәеит, иаргьы ашырҳәа дҩықәтәеит.
Нас лара даацәажәан ус лҳәеит:
– Уара сыԥҟарақәа зегьы наугӡеит, суцымцаргьы умуазар акәхап, суццуеит. Сара саб иуасиаҭны исзынижьхьан, – абас ибиааиуа ида уаҩы бицымцан, – ҳәа. Уи иҳәахьы насыгӡеит, иахьанахыс уара сутәуп.
Маҳмуҭ ашьҭахь излеиликааз ала, иара ҭырқәтәылан даныҟаз, аԥсуамаҭәала еилаҳәаны аҷкәын иқәшәаз, абниаҟ ара абзиара изызуз, лара лакәзаарын, ускан Маҳмуҭ идагьы дызбауаз зегьы дхаҵаз џьыршьуан.
Нхаҩык дыҟан, нхаҩ ӷарк. Ԥа бзиак диман. Иара уаҩ ӷарын, аха иԥа дыбзиахеит, умбо! Ари ауаҩ иқәрахь днеихьан. Иԥа ԥҳәыс дааимгацызт.
– Дад, сара шьҭа иԥсуа соуп, уамак нысҵуам, аӡә даага, сыԥсаанӡа ҭацак дсырба, – иҳәеит аб, аха дманшәаламхеит, игәаԥхоз диԥыхьамшәеит.
Ус ишыҟаз, аб дычмазаҩхеит, игәы хәарҭамкәа, дшыԥсуаз идырыртә дҟалеит. Ҟәышк иакәын умбои.
– Суасиаҭ иасҳәоит, дад, сыҷкәын даажәг, – иҳәан, дааган иаԥхьа днаиртәеит.
– Исоуҳәозеи саб? – дҵааит аԥа.
– Дад, исҭаху убри ауп, сара сыԥсы шҭаз убзиара, угәырӷьара збар сҭахын, аха излазбо ала уи шьҭа сара сахьӡом, сымҩа сықәлоит. Уара суџьабашт, егьишт, аха наҟ-наҟ аҭаацәара уаналанагалалакь, уҭаацәарахарц уҟоуп, ишабалак умныҟәан. Аԥҳәыс даага, аха ҵаҟатәи лымаҭәа аалшәыхны ухы иаҵалҵаанӡа схаҵоуп ҳәа уҽлыумырдырын, ус даага, дԥышәа, – ҳәа абас иеиҳәеит.
Ари ас иуасиаҭ иҷкәын ианиеиҳәа ашьҭахь аҽноума, адырҩаҽноума, дук мырҵыкәа дыԥсит. Аҷкәын иаб иқә, иқәҵа ҟаиҵеит, дџьабеит. Уи ашьҭахь акыр ҵит, шықәсык, ҩышықәса ҵит, иаб имшҩынҩажәа ҟаиҵеит, ишықәс ҟаиҵеит.
Нас ԥҳәыс дааимгар ауазма, иаб ишиҳәаз еиԥш, дазхәыцуа, егьиуа, длаԥшуа, егьиуа дыҟан. Иаб иуасиаҭ ихашҭӡом, инаигӡар иҭахуп.
Быжьҩык аишьцәа ыҟан, еҳәшьа заҵәык дрыман, лыӡбахә иаҳаит. Дцан, аӡӷаб дибан, иалоухи, иареи лареи еигәаԥхеибашьеит. Аха абарҭ лашьцәа дук ирҭахымызт, ишыргәамԥхоз ибеит.
– Иҟалазеи башьцәа дук сыргәамԥхеит? – иҳәеит.
– Сашьцәа ирҭаху убри ауп, абра уаҩ бзиак дыҟоуп, уаҩ беиак убри сизырҳәахьеит, аха сара уара усгәаԥхеит, сара дысҭахым убри сыззырҳәаз, уара суццар сҭахуп, – ҳәа иалҳәеит.
– Нас ус бҭахызар, баала, бызгоит, урҭ ирҭахы, ирҭахым, бара боуп аус злоу, – иҳәан иааиқәышаҳаҭхан, дааҩышьҭԥааны дигеит.
Лашьцәагьы иҟарҵоиз аӡӷаб иахьылгәаԥхаз дцон, дцеит, дигеит, ачара иуит, ажәра иуит. Илшоз, нхаҩык иҟаиҵоз, ирацәаны акәымкәа, ачара иуит. Аха иалоухи, ахаҵара аԥҳәысра ара арҭ егьырзеилам. Шықәсык ҵит, ҩышықәса ҵит, ахԥа рахь инықәло иалагеит. Ари иаб иуасиаҭ дазыԥшуп, ари иԥҳәысгьы акыр илычҳақәеит. Инхоит, инҵуеит, ус иҟоуп.
Ари иԥҳәыс ус лгәы иаанагеит, ари башоуп нас, ари арԥыс бзиак иакәызшәа збеит. Аха баша уаҩык иакәзаап, наҟ сҭаацәа рахь (ари иабхәындцәа аауам, егьиуам, иеибабаӡом) сцап ҳәа ақәылкит, лашьцәа рахь ацара лҭаххеит. Ари ахаҵа ҳәа дидтәаланы акыргьы илычҳаит. Лашьцәа рахь дцар зылҭаху иаахтны ҳәашьа лымам.
Уахык рҽеилырганы, егьины лхаҵеи лареи анааидтәала, “Иҟалозар абарҭ сашьцәа гәхьаазгеит, абар шьҭа хԥа, ԥшьба шықәса ҵуеит исымбеижьҭеи, сугарауазеи, уааларауазеи, ҳцап убранӡа», – ҳәа ус иалҳәеит.
– Ба ибҭахызар, ибгәаԥхозар, башьцәа ббозар ибымбан ҳәа сҳәома, баала, бызгап, ибсырбап, – иҳәеит.
– Ибзиоуп, егьуп, – лҳәеит ларгьы.
Ари нас нхаҩ ӷарк иакәыын, аҽгьы имамызт, ҽаныжәк рыԥшаан, егьин иаргьы ҽык ауаара аӡәы имихын, иԥҳәыс дыҩҽыжәҵаны, иаргьы дҽыжәланы амҩа иқәлеит лашьцәа рахь. Кыргьы бжьазаарыгьы, дара абнақәа ирылсит, егьит. Аԥҳәыс дҽыжәуп, иара лаԥхьа дҽыжәны днеиуеит, ицоит, амҩа иқәуп. Ишнеиуаз абрагьцәа усҟан иныҟәон, ажәытә абрагьцәа еицылон. Ари аԥҳәысгьы ԥҳәыс ԥшӡак лакәын. Дызбозгьы иалырдыраауаз, иԥҳәыс лакәу, иаҳәшьа лакәу. Арҭ шнеиуаз брагьцәақәак ирбеит. Ианырба, абри ҳилахәмарып, ахьмыӡӷ иҳаргап, ицо аԥҳәысгьы димаҳхып ҳәа рыӡбеит. Быжьҩык роума абрагьцәа аҟазаап, еиқәных, рабџьар, дара, рҽы, ркәадыр, раҳәа, ртапанча, уаа еибыҭаӡақәак роуп.
Нас иааидгылан «Узцом, егьиуам!» – рҳәеит. «Ижәуеи уара?» – иҳәан, «Дҳауҭароуп ари иуцу!» – рҳәеит.
– Ари дшәыҭаны, амш згома, лҭаацәа рахь, лҭаацәа рбара ҳәа дызгоит сара, дышԥашәысҭо? – иҳәеит.
– Ҟаи, дҳаумҭар ҟалаӡом! – рҳәеит.
– Дҳаумҭар ҟалом ҳәа, мчыла ари дсымхны дшәымгозар, ари шәареи сареи даҳзеилома? – иҳәан, иалаухи, иеимацәгьахеит. Ианеимацәгьаха иааи иааилагьыжьын, аурозоуроу шәаџьҳәаҩ дрымамкәа зегьы рыҽқәа иаарҽыжәхны, раҳәа, ртапанча, рыҽқәа, ркәадырқәа зегьы аарымхны, еиқәхарԥа иныҟаиҵеит. Даргьы уа илҭаирхеит. Аҽқәа ҩеихаирԥан, иаргьы дыҩҽыжәлан, ани иҽаныжә наҟ иноуишьҭын, иԥҳәысгьы, иаргьы еиҭа иҩҽыжәлан ашьшьыҳәа амҩа иқәланы ицоит, акагьы ҟамлаӡазшәа. Ари уажә ҿиҭӡом. Иԥҳәыс, лашьцәа рҟны инеиаанӡа даҽа ҩаха ҩымшҟа амҩа иқәхеит, аха инеит. Инеит, егьит.Аԥсшәа рарҳәеит, ирԥылт, егьит.
– Бзиала шәаабеит, егьит, – рҳәеит.
Арҭ аишьцәа еибаргәырӷьеит раҳәшьа данырба.
– Ҳаит, абааԥсы (ари дзырҭарц ирҭахызгьы уаҩы дааимгацкәа дыҟазаап), ари ара данаа, абааԥсы уажәшьҭа ҳа даҳтәуп, ани ԥыхьа дзаҳҭарц иаҳҭахыз диаҳҭароуп, ари уажә дызмоу дԥыраҳхып наҟ, – ҳәа рыӡбеит.
– Арҭ иаажәгақәаз закәызеи? – ҳәагьы иазҵааит.
– Нас сабхәындцәа шәоуп, сабхәындцәа шәахь саауан, напы мацара сзымааит, санаауаз (иабхәындцәа быжьҩык аишьцәа аҟан), абарҭ акака, акака шәзаасгеит. Хԥа, ԥшьба шықәса ҵуеит шәсымбеижьҭеи, напы мацара сабаауеи? – иҳәеит. Ари лара амҩан илеиҳәахьан заанаҵы, «абрагьцәа шҳақәлаз, егьиз, иҟаиҵаз, ииуз ҳәа бҿы иааҭшәаны аӡәы ажәакгьы иабымҳәан, мамзар бысшьуеит», – ҳәа леиҳәахьан иԥҳәыс.
– Аа, иҭабуп, егьиуп, аҳамҭақәа ҳзааугеит, – рҳәан аҽқәа рҭыԥ иқәрҵеит, иԥхьаркит. (Быжьҩык абрагьцәа амҩан сыриааин, ирымхны, сыриааины иаазгеит ҳәа џьеи иҳәап).
Арҭ аишьцәа аалаган, раҳәшьа уаанӡа дзызҳәаны дыҟаз адырра ирҭеит, «Уааи, ҳаҳәшьа дааит, уара дуаҳҭоит, уаха чара аауеит», – рҳәеит. Арахь ари рымаҳә чара узаауеит ҳәа иарҳәан, ари аҟара анаҳзаауга, егьи рҳәан, афатә ҟаҵара иалагеит, ашьтәқәа рышьра иалагеит егьит. Даргьы даара ӷәӷәала иҟаз уаазаап. Анигьы адырра аниоу, дкылыхха дааит.
Арҭ шьҭа акәыц жәра иаҿуп, егьиуп. Ари рымаҳә дҭадырхароуп. Абарҭ абра ашәарах, агыгшәыг ҭакны ирымазаап.
– Абра дылҭаҳарԥалар, иаразнак ала алымқәа деимыхны дырфап, ҳаргьы ачара аауп, – рҳәеит. Ус ӡбаны ирымоуп.
– Ҳамаҳә, уааи, ҳанхара, ҳанҵыра уҳарбап, – рҳәан, «Бзиоуп, нас иаабап, егьип» – иҳәан, анахь дыргеит, арахь дыргеит, рынхара, рынҵыра дун, ибеиақәан дара.
– Ара шәарах ҭракгьы ҳамоуп, иуҳарбап, егьип, – рҳәан, «ибзиоуп, уигьы аабап», – иҳәан, ашә даннылагыла, ара акәац ԥҟарҭа аҟоуп, егьиуп (ашәарах, агыгшәыг иҭакыз акәац рырымҭози), иара иҩаигәҭасын, наҟ дылҭарыжьын, аихатә гәашәқәа лыдрыжьлеит. Ашә ҩадыркын дара арахь аҩныҟа иааит. Ари рымаҳә ҿыц ичара ҟарҵеит, шәаҳәароуп, кәашароуп. Ари ԥыхьатәи рымаҳә дҭадырхеит, деимыжәжәа агыгшәыг дырфеит ҳәа игәыӷуеит. Ргәы ҭынчны ус иҟоуп.
Ари дшынҭалаз еиԥш аақ-сақ ҳәа иааҵибарҟьан агыгшәыг ааины дыркит. Аха ара акәац ԥҟагақәа егьи, аҳәызбеи аихеи ықән, афырҳәа иаашьҭихын, дрылагьежьуа, дрылагьежьуа, иаша дкараха, имаҭәақәа еимыжәжәа, аԥхӡы иҿашы, зегьы нырҵәаны, аацәылашон даарылгеит. Ак иааигәа иаанмыжькәа, гыгшәыгс иҟаз зегьы (уа иҭакыз зегьы) ҟәаҟәаны. Иара имаха-шьаха џьаргьы ҵкәа имамкәа дыҟоуп, аха анҭ иишьқәаз ршьа ана, ара ихьтатеит, имаҭәақәа ԥыржәжәеит. Ари шьҭа иԥсишьар иҭахуп. Агыгшәыг шьны еилаижьт, дабацо, рыгәҭа дрылагылоуп. Дааԥсан, дыԥсӡо даналага, иара убра агыгшәыг тәарҭаҿы днықәиеит иԥсы ааиҭеикырц.
Ус шеит ҟьаҟьаӡа. Арҭгьы еилгеит, иазууазеи. Ԥыҭк анҵы, егьи, арҭ ари далгахьеит, агыгшәыг дырфахьеит, ҳәа иҟоуп арҭ аԥшәмацәа. Ачара ԥыҭк анырфа, егьи, нас хаҵеи ԥҳәыси ауаҭах ахь инеит. Егьырҭгьы шьҭоуп, рыԥсыршьоит. Ари амаҳә ҿыц дахьышьҭаз иханы аҳәынаԥ неин, хырц, хырц ҳәа ивҵхо иалагеит. Абри аҳәынаԥ аҭынчра рнамҭеит арҭ. Аҳәынаԥ абжьы цәгьоуп, аӡә дуеисыр еиҳа еиӷьуп, абри закәызеи абра иҟанаҵо ҳарҭынчуам иҳәан дгылан аҳәынаԥ икит амаҳә ҿыц.
– Аа, иҟасҵаз, иҳәан, – аҳәынаԥ шыскыз, – иҳәан аҽхәара далагеит.
– Аҳәынаԥ укызар наҟ ишьны икаршә, – лҳәеит иԥҳәыс, аха ахаҵара иҟаиҵаз аҳәынаԥ скит ҳәа аҳәара даҟәыҵуам иара.
– Ҳаи, сыԥсында, са сзы иамуит, ани ԥыхьатәи схаҵа абри аҟара ауаа ишьит, абрагьцәа быжьҩык рыҽқәа дара, рабџьар еиқәных имҩа кны ижәлан, иара аӡәк даарылагьыжьын дыриааит, аха хаҵарас иԥхьаӡомызт. Ари аҳәынаԥ хәыҷы икын дыҽхәаны сашьцәа идирбоит митәык ҟаиҵозшәа. Сзыниазеи? – лҳәеит.
Дахьхәит уажә ари дахьиццаз. Ҵаҟатәи лымаҭәа шылшәыз адәахьы дындәылҵын, ани уаанӡатәи лхаҵа иахь лгәы былуа далагеит дырҩагьых.
– Агыгшәыг дахьырфаз збап, ибаҩқәа ма исыҟәшәап, – ҳәа агыгшәыг рҭакырҭаҿы днеит.
Дыԥшызар, аа, амбатә: агыгшәыг зегьы ҟәаҟәаса еилараа икажьуп, иара агыгшәыг ртәарҭаҿы дықәианы хыр-хыр ҳәа дыцәоуп, ауаҩ кара. Ихы аиха иқәуп, аиха хьшәашәа. Ҟаҳ, ари анылба илцәымыӷхеит, дрыцҳалшьеит, лылаӷырӡ ааит. Иҟалҵои? Ахчы илҭар лҭахыуп, аха иабаҟоу ахчы? Аҟыԥҳәа ҵаҟатәи лымаҭәа аалхлыршәаны, дрыцҳашьаны, иаарҵәины, иааркәымпылны, чабрак аҟара ҟамло, лнапы нкылырҳәҳәаны ихы ашьшьыҳәа дааҩахан, ихы инаҵалҵеит. Ари ҵаҟатәи лымаҭәа, ԥшь-маҟак змаз леиқәа. Иаргьы ихы аиха кьакьа, аиха хьшәашәа иқәуп, леиқәа татаӡа ианаҵалҵа, иаргьы уаанӡа аасҭа драҳаҭны ахәақьаҳәа дынҭаҳан дыцәеит.
Лара лылахь еиқәын, егьин. Арҭ аԥшәмацәа гәырӷьаҵәа ашьжьымҭан иҩагылан, какалкра иалагеит, егьит. Ус иҟоуп. Амра акыр иҩхашылахьан, ани уф гәышьа иҳәан дааԥшит. Дааԥшызар, длахәаԥшызар, акы ихы иаҵоуп. Иааҵихызар, абар ассир – аԥҳәыс еиқәа хәыҷы ихы иаҵоуп.
– Ҟаҳ, абар саб иуасиаҭ ахьынаӡаз! – иҳәеит.
Иаразнак еилаџьгәаны икны, ашә еимжәаны даадәылҵит. Ларгьы дааины ихәда лҽахылшьит. Знык ихәда лҽанахылшь, дзеиԥшраз, анеилылкаа, ахьышәҭ ҳәа дыҩҽыжәлан, иԥҳәыс диман дцеит. Уи нахыс бзиала иҟан.
Саргьы сылҭалан абрахь сааит.
Аамҭала нас, ажәытәраан убас иҟан, амҳаџьырра ҳа иахыган ауаа ргон. Аҭырқәцәа ахыҵны абри ҳ-Аԥсынтәыла иақәланы, ауаа ахыганы иргон. Иахныҟәоз, абри ҳамшын аҟәара, ҳагаҿа ҳ-Аԥсны иахьаваз, убас аԥсуаа ирыман, аӡӷаб бзиацәа аакылсны аԥшаҳәа ахааиуаз итәаны, убас дара аамҭа алархыргон, ихахон, рашьцәа рзыҳәан амаҭәақәа рӡахуа,н, убас изтәаз абри аӡӷаб дырбоит. Аӡӷаб ирбаз, Ашларба ҳа дыҟан, абри ақыҭаҿы дынхон, Ашларба дҳәаны диман аӡӷаб. Иара абжьуаа рышҟа, абрантә дахыҵын абжьыуаа рышҟа нхара дыҟан. Аӡӷаб дҳәаны диман нас, егьырҭ данырба, игьежьны дара рыԥсадгьыл ахь ианнеи, дара рҳәынҭқариҿ ианнеи, аҳәынҭқар убас иарҳәит: – Абас, ӡӷабк даҳбит. Абри аӡӷаб иаабаз цәгьала дыбзиоуп, лыԥшра-лсахьа, дыузаагар угәы ишԥаанаго? – ҳа абас реиҳабы иарҳәит.
Ианиарҳәа, – Убри аус, исашәҳәит, иансашәҳәа, убри аӡӷаб иахьа сара сыҩнаҭа дыҩнагылазароуп! – ҳа абас имаз амаҵуцәа иреиҳәот.
Ианреиҳәа, ар иреиҳәаз ҟарымҵар ҟалаӡомызт, дара иаақәгьежьын, нас илышьҭалот.
Иахааиз, аӡӷаб дзырбоз еиԥш дрымбит. Лара лыԥсахылшьоз, лара даххахоз аӡӷаб данырымба, акы изазкыз рдырт. Аха дара гьежьыр, шьҭа ԥсыхә рымаӡым, игьежьыр, дара рыԥсҭазаара иалӡаароуп. Илашьҭалан, дахыргаз дахаанагаз ҳа зегьы еилыркаауа иалагит. Дызгаз д-Шларбан, абжьуаа рышҟа дынхон. Еилыркааует. Ашларба шәарацара дзыҟаз еилыркааит, дзышәарацаҩ “бааԥсыз еилыркааует. Ахра дазцаны дзыҟаз, иқәланы иԥҳәыс, ихатә ԥҳәыс димхны дара раҳ иахь, аӡнырцәҟа дырган дыргот. Дырган данырга, нас иа дгьежьны аҩны данааи, иҩны, идәны иҩны ҳа егьыҟаӡам, иҭаацәа уаҩԥс дааӡам, ианимба, акы изазкыз идырт.
Аамҭала, убас ӡӷабк дыҟан. Иара усҟаа хшыҩс димаӡамызт, аха лара иара изыҳан лыԥсы ҭылхуан, убысҟаара дылгәаԥхозаарын. Дылгәаԥхон лара, аха иара усҟаа хшыҩс имкит. Убас аныҟала, амни аӡӷаб, уаанӡа
бзиа дызбоз аӡӷаб убас иаԥшьылгет, «абри аҳәаанырцәҟа сцаны (иара игәиҭаз зегь еилылкааит), иаԥхьа сцаны, ма убрахь сҽиқәыршәаны, џьара ма сшьа зуп» лҳәит. Изхысҳәаауа, аӡӷаб убас лыӡбит (бзиа дылбон): «Аҳәаа схыҵп, ӡыла сыӡхыҵны, ма сара ашьа зуп, ма иара иуып, иахцалак, дызбазымбари» ҳа убас ддәықәлет. Иара усгьы ашьа зиуаз лдыруан.
Ашларба иҿынеихан, бнала мацара аҳәаа дхыҵны, атәым хәынҭқаррахь дҭалет. Дашьҭан иара иус. «Суыс нагӡаны сгьежьындаз ма, иахцалак, сус сақәӡыргьы, иахцалак, сус насыгӡот» ҳа убас дашьҭан. Ус аамтала дныҟәет, егьит, дызныҟәоз, абри иӡхыҵыз «арԥыси» иареи еиқәшәот. Ианеиқәшәа, – Узшьҭеи? – ҳа аниҳәа, – Сзышьҭои, абас абри аҳ иҿы сцарц стахуп.
– Аа, саргьы уиакәын исҭахыз, – иҳәит.
– Изыуҭахзеи?
– Изысҭахыз, абас исыхьыз, – ҳа ус иҳәит.
– Нас, убри аус наҳгӡап, аха ҭоубас иҟоуҵои, убри аус анынаугӡа?
– Сара уаанӡа исгәаԥхоз, сызгәаԥхоз лшьа зует, – ҳа ус иҳәит.
Ус аниҳәа, нас дхәыцын, – Уи аус наҳгӡот, аха убри наугӡозар збап, иузынагӡозар, – ҳа ус иҳәит.
Иаргьы идыруан ани бзиа дзьлбоз, аха иара лоуп ҳа дыҟаӡамызт, лара усҟан дыӡӷабны лҽеиҭакны, абас ахаҵамԥҳәыс ҳа дныҟәон. Еицхыраан, иахцалакгьы, ашьа руит. Аӡӷаб дрымырхит, иԥҳәыс ҳа, ахатә ԥҳәыс ҳа имаз. Дрымырхын, аӡы иӡхылт. Аӡы ихылан иааует. Амҩа изықәыз лара акыркырҳа дыччоит, иҩыза.
– Узырччозеи? – иҳан, – Иумҳәази «сшьа сует» ҳа, – ҳа абас далацәажәет.
– Аа, – дхәыцит иаргьы.
Данхәыц (макьана диздырӡом, дыӡӷабуп ҳагь диздырӡом, дҩызоуп, дицуп), данхәыц, акы изаҵанакуаз идырт уашьҭа. Дҩагылан, иаҳәа ааҭикәцәаан, иԥҳәыс лхы лахихует.
– Абыржәшьҭа ушьа ууит, – ҳа лҳәит.
Лкасгьы аалхылхит, илхаз ахҭырԥа аалхылхын, дынихәаԥшит. Нас еиликааит иара.
Ажәытәра нас, изыхәҭоу сыздыруам, убас ашьоурақәа зыҟаз, аҭоуба аниу, уи иҭоуба наигӡар акәын. Ажәытә убас иҟан.
Дыҟан хҭабаак. Иман ешьаки еҳәшьаки. Урҭ даара иӷарны инхон.
Зны ахҭабаа иашьеи иареи. ааицәажәан, ицеит џьара мал рҳара. Арҭ аҩыџьагьы қалақьк аҿы инеины ишыҟаз, ихәлеит. Џьара уаҩ бзиак иҿы инеит ԥхьара ҳәа.
Аԥшәма идикылт. Акрырфан, ишьҭалт зегьы. Аҵх даара акыр инеигәахьаны еиԥш, ахҭабаа дгылан иҽеилеиҳәан, иашьа дааирҿыхан, угыланы уҽеилаҳәа, абри аҩны ашә иамоу аҵәҵәа амхны изгароуп ҳәа иеиҳәеит
– Иуҳәо закәузеи, уеилагама? Ушьҭаланы уцә – иҳәеит иашьа, аха ахҭабаа имуит.
Ахҭабаа аҵәҵәа амхра аҵкьыс ашә аҿыхра иаҳа изымариахан, ашә аҵәцәа шамаз иҿыхны, шахала иҽаҳәаны, даҵаланы ддәықәлеит, иашьагьы днаишьҭалт.
Дә-дук аҿы инеиуаны, ишеит.
Ахҭабаа иашьа даацәажәан, ари ҳашә ҵәахны, аҩныҟа. ҳцап, ианамуӡа, усгьы ма уаха уааны иугап, мамзар ашә зтәу ҳашьҭа дхыланы иҿааихар, ҳадиркуеит, ҳагьирӡуеит хәа иеиҳәеит.
– Знык анцәа иансиҭа, икажьны сцартә, – иҳәан, ахҭабаа адәагәҭа ҵла заҵәык гылан, уаҳагьы шәаԥыџьаԥ уи адәы иқәгыламызт, ишә дшаҵаз, адәы агәҭа игылаз аҵла дықәлеит.
Иашьагьы иҟаиҵауазыз, иашьа дкажьны дзымцеит, иаргьы днеин аҵла ақәцәан дҩеин, уаҩы димбо иҽыԥхьакны дықәтәеит. Ахҭабаагьы ишә дшаҵазегьи амахә ақәҵәа дықәтәан. Ахҭабаа иашьа ашә уаҵҵны икамҳаратәы џьара иқәҵа ҳәа иеиҳәеит, аха ахҭабаа имукәа, ишә дшаҵаз дықәтәеит.
Ус ишыҟаз ианԥшы, ҽцәа-шәҩык шаауаз рбеит. Арҭ ргә иаанагеит ашә зтәыз аԥшәма ауаа иманы дҳашьҭалеит ҳәа.
Арҭ иаауаз ауаа ҳаџьра ицаны, қьааба ашә ззаатны иаауаз ракән, ажәытә аамҭазы аԥсылманцәа ҳаџьра хәа џьара ицон. Убра ианнеилак, зыԥсаҭа бзиахәхаз ауаа қьааба ашә рзаатуан.
Арҭ иаауаз ауаа амал рацәаӡаны иаахәаны иааргон. Зуа маҭәахә бзиас иҟаз зегьы дара ирымамыз ҳәа акы ыҟамызт.
Ишааиуаз, адәы агәҭаны игылаз аҵла ашәшьыраҿы рыԥсы ршьарц иҽыжәҵны, реидарақәа нышьҭаҵаны инатәеит. Убри аамҭазыҵәҟьа
ахҭабаа даацәажәан, – сааԥеит, ашә касмыжьыр ԥсыхәа сымам, – иҳәеит.
– Ҳаит, уеилагама, анцәа уеилеигааит! Арҭ ҳара иҳашьҭаланы иаазар ҟалап, убжьы дурҳар ҳаршьуеит, – иҳәеит ахҭабаа иашьа.
– Аа, исыцәкаҳаит! Абар ицеит! – шиҳәоз, ахҭабаа ашә лоуижьын, аҵәҵәеи иареи рыбжьы атәыла арбго, аӷьӷьа-ӷәӷәа ахырга, ҵаҟа илҭалт. Ишлеиуаз, агәақьҳәа аҳаџьцәа иларылаҳаит.
Аҳаџьцәа ируа рзымдыруа ирҳан, аарлаҳәа рыҽқәа иларықәтәан, доусы рхы ахьынахаз иасны ицеит.
Ахҭабаа аҵла дахьықәтәаз иџьашьаны дырзыԥшуан, ишибоз зегьы ыҩны адәы иахысны ицеит.
– Уажәшьҭа ҳалбаашьҭы, инхаз а,мал ҳшап, – рҳәан, илалбааит аҩыџьагьы.
Ахҭабаа, убасҟак икажьыз амал бзиақәа дрыламкьыскәа, ааҵәак азна асакәмал шьҭихт. Иашьа изышьҭхуаз длалаԥшын, амаҭәа бзиа шьҭихын, ахҭабаа абас ниеиҳәеит:
– Усгьы мышкы зны уара ҳуқәӡырц ҳаҟоуп, усаҟәмал наҟ инкажьны, уаҩы ихәаша амал шьҭых.
Ахҭабаа агәхьаагьы имкыкәа, исакәмал зҭаз иааҵәа дҩаҵалан, иашьа длеиԥырҵны, хазы амҩа дықәлеит.
Иашьагьы иҟаиҵахуазыз, иеидара амаҭәа иманы аҩныҟа дааит. Қьааба ашә ҳзаатын, хгәырӷьаҵәа ҳаауан, нас иарбан рыцҳароу аҵла амҵаны иаҳзыҟалаз, амҩан џьара гәнаҳарак ҟаҳамҵаӡеит, гәнаҳа змаз ауаҩ қьааба ашә рзаатуамызт, урҭ маҵуҩыс иныркылон, ҳара ус акгьы ҳмыхьӡеит, нас абна ҳахьынатәаз анцәа иҳалаижьыз закәзеи ҳәа, даара хьаа дус ишьҭырхт аҵла амҵан ахҭабаа иршәаз амҩасцәа.
Ахҭабаа исакәмал шимаз хә-дук аҿы дыҩхалт. Ахәы шәра ккараны иҟаз акы акәын.
Ахҭабаа даалаган хаҳә-мҿыхәс иԥыхьашәаз зегьы леиқәжьны агәақьҳәа ар рымца еиқәиҵеит. Нас иааҵәа аашьҭихын, абри еиԥшгьы наиҳәеит: «абарҭ аҳаџьцәа уаа рыцҳақәоуп; асакәмал анхдыршәло ихәҷӡаны инхдыршәалахуеит; асакәмал аԥсаԥа аманы иҟазар, афҩы анцәгьаха, ауаагьы идурҳароуп» ҳәа иааҵәа ахы ларха амца иалеижьит. Адунеи ауразоуроугьы алҩа хатәала, асакәмал афҩы уаҩы дамыргыло иҟалеит.
Ԥыҭрак ашьҭахь анцәа аԥаимбар дизааишьҭт ахҭабаа, уара, абри аҟара ԥсаԥа ҟазҵаз, анцәа иахьтә хныҟәгагас узыҳәозеи ҳәа.
Ахҭабаа длахәыц-ҩахәыцит. Сара акгьы сҭахымызт, аха анцәа убри хьаас ианыҟаиҵа, ԥхьарцак сзааиҭиааит, ианасырҳәо абжьы заҳалак зегьы кәашо иҟоу ҳәа иеиҳәеит.
– Даҽа бзиак уаҳәаргьы иузааиҭиуеит, – иҳәеит иааиз, аха, – уаҳа акы сҭахым, – иҳәеит ахҭабаа.
Ԥыҭрак ашьҭахь анцәа аԥхьарца изааиҭит. Ахҭабаа длатәан аԥхьарца арҳәара даналага, абжьы заҳаз, хаҳәгьы нымхакәа, зегьы акәашара иалагеит.
Абри ашьҭахь ахҭабаа хьчара ддәықәлеит. Папык иҿы даанҿасит ҿҳәарала хьчасы.
Ахҭабааи апапи шеилаӡазгьы ус ауп: раԥхьа апап, ма иԥҳәыс руаӡәы дгәаар, чамаданк азна ахьы ҵәахны ирыман, убри ахҭабаа ирҭарц, ус акәмкәа, ахҭабаа урҭ раԥхьа дгәаар, акгьы имҭакәа ддәықәырҵарц. Ахҭабаа ашьжьымҭан аџьма иманы дахьынгәарҵыз, дәеиужь дук иԥшаан, «рреит!» иҳәан, иџьма дларыԥхьан адәы агәҭа длатәеит, аџьмагьы ааикәша иаагылт. Ахҭабаа иԥхьарца аацәырганы арҳәара далагеит. Џьмагьы, ҵлагьы, хаҳәгьы, аԥхьарца абжьы анраҳа, иасны акәашара иалагеит. Аҽны хәлаанӡа аџьмақәа рыфа ыҟамкәа, рыжә ыҟамкәа ус иаархыргеит.
Ахәлбыҽха ахҭабаа иԥсаса иманы дгәарлеит. Адырааҽынгьы ус ҟаиҵеит.
Аџьмақәа амла инҵәо ианалага, рҭра злаҟаҵаз амҿы иасны ирфо иалагеит.
Адырхаҽны апапгьы ирахә рҟазшьа ааицәымӷхан, ихьча ирахә иманы дангәарҵуаз, иаргьы иҽӡаны дишьҭалт.
Ахьча ишыҟаиҵац еиԥш, ирахә ааидиԥхьалан, иԥхьарца арҳәара далагеит. Апап аԥхьарца абжьы иаҳартә дааигәаны дыҟазаарын. Аԥхьарца абжьы илымҳа ишааҭасызҵәкьа, дқамсаны акәашара далагеит. Аҽны хәлаанӡа папгьы џьмагьы зегь ықәгьежьааны ишыкәашоз иаархыргеит. Апап аҩны данааи, дзықәшәаз иԥҳәыс илеиҳәеит, аха иԥҳәыс ихалымҵеит.
– Уеилагама, уеилагааит, зак әузеи иуҳәо? – лҳәан, лхахьы иаалымгеит.
Апап иԥҳәыс ианхалымҵаӡа, ихьча диҳәеит иԥҳәыс ишлаҳауа аԥхьарца аирҳәарц, ахьчагьы дақәшаҳаҭхеит. Апап иԥҳәыси иареи астол надыргыларц егьшрыгымыз ахҭабаа иԥхьарца аацәыриган, арҳәара далагеит.
Столгьы, уаагьы, ҩнгьы, џьмагьы зегьы ықәгьежьааны, иасны акәашара иалагеит. Апап иԥҳәыси иареи астол шыркыз икәашон.
Ахҭабаа аԥхьарца арҳәара данаҟумҵӡа, апап иԥҳәыс данааԥса, дгәааит.
Знык ахҭабаа аԥшәмацәа ргәаара анцәа ианиирба, ҳдоговор шәаҵахеит иҳәан, рчамадан ахьы шҭаз ирцәганы, иманы дцеит иҩныҟа.
Уа дахьнеиз ихьы имаз иаҳәшьа илирҵәахт.
Ҽнак ахҭабаа абазар аҿы дахнеиз, уаҩ ҽеилаҳәа бзиак анхацәа ршәаны, аҟызкәа, акәтҿарақәа кәҷышьк ахә ала ирҵәигон, акәакәшьқәа кәатак ахә ала ирымихәҳауан. Ахҭабаа ари ауаҩ диазҵааит, ихы, иҵыхәа зегьы еилиргеит.
Иара енралк диԥан, аҳәынҭқар иԥҳа дҳәаны дизтәан. Ачаразын иҽазыҟаиҵон, убри азы акәын ауаа ршәаны ркәытқәа хәмариала изрымихәаз.
Ахҭабаа дхынҳәны иаҳәшьа лҿы дааит, ҟызқәак лымхны абазар ахь иманы дцеит. Дахьнеиз, ԥаса иибаҵ аинрал иԥа дибеит. Данааидгыла, ус диазҵааит, шаҟа иукуазеи укәата ҳәа. Ахҭабаа кәатоума, ҟызуп, иҳәеит, аха дыршәаны акәата ахәала ицәигеит. Ахәлбыҽха аинрал иԥа аҩныҟа данцоз, ахҭабаагьы иҽӡаны дишьҭаланы дцеит.
Ачара анрымаз аҿҳәара, иааигоз дахьынхоз еилиргеит ахҭабаа.
Ахҭабаа даалаган, ԥҳәыс маҭәала иҽааилеиҳәан, ахәынҭқар иԥҳа иҳәаны итәаз лҿы маҵуҩыс дрыдыркыларатә аусқәа ҟаиҵеит. Иҽырҩашьаны аҳәынҭқар иҿы маҵуҩыс дыҟан. Аҳәынҭқар иԥҳа лцара ҩ-мыш шыбжьаз, аҳәьшҭқар иԥҳа ус леиҳәеит, бара бзыццо ауаҩ уи дхаҵам, бицымҵан ҳәа. Аҳәынҭқар иԥҳа илылдыраауаз ари дзакәыз, дыӡӷабыз џьшьа игәра ганы дыҟан.
– Бара иалыбдыраауазеи уи ихаҵареи ихаҵамреи? – ҳәа аҳәынҭқар иԥҳа лмаҵуҩы данлызҵаа, уи ԥаса сара симан ԥҳәысс, иара дхаҵамызт аҟнытә, сиҵыҵит, – лҳәеит амаҵуҩгьы. Аҳәынҭқар иԥҳа ишԥазури ус акузар, исыԥсыхәоузеи анылҳәа, бара бганы аҩны, ҳара ҳаҟны бынсыжьып, сара срыццап аҭацаагацәа иаауа ҳәа лалҳәеит. Ларгьы дақәшаҳаҭхеит.
Аҳәынҭқар иԥҳа лымаҭәақәа лмаҵуҩы илшәылҵеит, лара лтәқәа аҳәынҭқар иԥҳа илшәылҵеит, ларгьы дганы лыҩныҟа дынлыжьит. Уажәы аҳәынҭқар иԥҳа ахҭабаа иҩны дыҟоуп, иара аҳәынҭқар иԥҳа лцымхәрас аҳәынҭқар иҩны дтәоуп.
Ус ишыҟаз, аинрал иԥа иҭацагацәа агәрқьҳәа аҳәынҭқар иҩны илҽыжәҵт.
Аҳәынҭқар ҩаха-ҩымш. ачара иман, иԥҳа хаҵа диҭиуеит иара иҵас ала. Нас ахҭабаа дылҽыжәҵаны дрыманы аинрал иҩны дларгеит.
Аҭаца днаганы дахькҿадыргылаз, лҽырҩашьаны ахәҟаҵаҩцәа дрылалт. Афатәкәа зегьы сааҭла, аԥхьа ашьҭахь инаргаша гәаҭаны ирыман. ҭацас иааргаз афатәқәа рнагара рыҿҳәара аанӡа, идәықәлҵо далагеит. Ахҭабаа иҩныҟатә ауаа азыҟаҵаны иман, афатәқәа зегьы еиқәмыршәаӡакәа иҩныҟа идәықәиҵеит.
Нас днеин ҭацас дахгҿагылаз дныгҿагылт.
Афатәкәа аажәг анырҳәа, фатәыс инаргозыз, зегьы рҭаца лыҩныҟа идәықәлҵахьан, аха издыруадаз акәмзар.
– Афатәқәа наҳымгахьеи! – рҳәеит ахәҟаҵаҩцәа.
Иҟарҵахуазыз, ачара еилагеит. Иларысын ахәҟаҵацәа зегьы кны иҭаркит. Ачара еиҭадырҿыцит. Ачара ианалга, ауаа зегьы еимпын рыҩныҟа ицеит.
Ԥҳәыс даазгазгьы иԥҳәыс лахь днеит, аха аҭаца хәыҷы лыԥшәма диҿамԥшуа лҽыргәааны дтәеит. Анс иҳәеит, арс иҳәеит, аха иԥҳәыс дымцәажәеит. Нас лхаҵа ус иҳәеит:
– Ачара иаауз ҳарӷарыз џьыбмшьааит, баалеи арахь ҳмалқәа иҳамоу бсырбап, – ҳәа ркасса ашәқәа артны илирбеит. Хьыла иҭәын анахь, арахь ирымақәаз зегьы лирбеит. – Ҳаи, исхамшҭхьаз, ҳаӡгьы ааигәоуп, баала ибсырбап, – иҳәан, рьҩны аԥхьа аҵеџь хьыла иҭачаԥаны иҟаз аҿы днеины, днахагыланы дышлацәажәоз, иԥҳәыс лҭаҷкәым раҵәа ихәдаџьал дласны, длага аҵеџь дылҭалыжьын, уа дылҭаԥсы дцеит.
Ахҭабаа дгәырӷьаҵәа даахынҳәын, аԥарақәа ркасса иҭази ҭаца харшәыс инаргази иманы иҩныҟа дцеит. Аҳәынҭқар иԥҳа иҩны иҵәахны имазгьы иара дигеит.
Ари аҳәынҭқар иаҳан, даара гәалас иҟаиҵеит, аха иҟаиҵахуаз. Ус ишыҟаз аамҭа акыр цеит.
Зны даҽа ҳәынҭқарк иааиҭиит абри аҳәынҭқар, ахҭабаа иабхәа иҿы цәаӷьык, абри еиԥшгьы дҵарас иҭаны: хымш рыла абри ацәаӷь мшьыкәа аԥсы шҭоу, жьыхәҭа бзиак алхны, ацәаӷьгьы аԥсы шҭоуи ажьыхәҭагьи сзааҭи ҳәа. Иааумҭир, суабашьуеит ҳәагьы нацҵаны.
Аҳәынҭқар инапы аҵаҟа имаз иуаажәлар зегьы еизигеит, иреиҳәеит дзықәшәазгьы, аха уаҩгьы дамыхәеит, ацә ажьыхәҭа алырхыр иԥсуан, уаҳа егьырзыҟамҵеит.
Ари аҳәынҭқар имаҳә, ахҭабаа иаҳаит.
– Сақәиҭутәуазар сара уалсыргоит уус, – ҳәа изынаицҳаит.
Аҳәынҭқар имаҳә, ахҭабаа дибарц игәы иҭамызт, аха аҳәынҭқар, «ибзиоуп», иҳәеит. Ахҭабаа дынкылсын ацәаӷь лкажьны иааирхәан, иамихызи ацәи аҳәынҭқар изырҭиит.
Ус дшыҟаз, ԥыҭрак ашьҭахь дырҩегьых иара убри аҳәынҭқар еиҭааиҭихт маҭәалеи ԥшралеи иеиԥшыз хҩык ауаа, абарҭ аҭауад, аамсҭа, анхаҩы еилырганы исзаашьҭы, мамзар суқәланы уеимысҵәауеит хәа. Иаазҭиуаз аҳәынҭқар даара ҳәынҭқар ӷәӷәан. Ахҭабаа иабхәа, аҳәынҭқар иуаажәлар зегьы еизганы ирыдиҵеит х-ҩык изаарышьҭыз ауаа еилдыргаанӡа аҩныҟа ацара азин шрымам. Уаҩгьы изеилмыргеит. Ажәлар анҵәара иалагеит. Ахҭабаа ус изааицҳаит иабхәа, аҳәынҭқар, сара уалсыргоит маҳәыс судукылозар ҳәа. Аҳәынҭқаргьы дақәшаҳаҭхеат.
Ахҭабаа асасҵәа иааиз шышьҭаз даакылсын, данынархагыла, раӡәк инапқәа аҩбагьы ихы иаҵаҵаны дыцәан.
– Уи дҭауадуп,– иҳәеит ахҭабаа. Даҽаӡәы изнапык ихы иаҵан.
– Уигьы даамсҭоуп, – иҳәеит.
Агьи аӡәкгьы инапқәа иаҳәҿаԥсаны дыцәан.
– Уи дынхаҩуп, – иҳәеит.
Абас аҳәынҭқар дықәӡаараны дшыҟаз деиқәирхеит.
Нас иабхәа, аҳәынҭқар даалатан, чара ӷәӷәа уны, иҳәынҭқаррагьы имаҳә ахҭабаа ииҭеит.
Абри сазҳәаз ачараҟны талбошьс дыҟан, саргьы убра ачараҟны сыҟан, акәац зларжәыз атәан сыманы сшааиуаз, Хабжькәт амҩан даасԥылан, аҽырҳәа ихы ианлақәсҭәа, ихы ҟьашӡа иааҟалеит, аԥылгды ыршәны ишьахәар илагәдсҵан, ишьапы ԥыххаа илаицрасҵеит.
Дыҟан ҳәынҭқар дук. Иара дшыҷкәыназ аҳәынҭкарра иаун, иуаҩбжараҟны днеит дышҳәынҭқарыз.
Зны дыштәаз, ихы иааҭашәеит, – абри сара сҩаагылазаргьы сҳәынҭқаруп, ахьыӡ ду сымоуп, саины есымша стәарҭаҟны стәоуп, сҩагылар, аҩны сцоит сшәаԥырҳаԥуа. Ари ԥсҭазаароума, адунеи
иҟоу сымбакәа? – ихәан, ҽнак дҩалбаан баша маҭәала иҽеилаҳәаны иҿынеихеит.
Дышнеиуаз, нхаҩык дшылаҵоз дынидгылеит.
Ари анхаҩы дагьылаҵоит, дагьҵәаӷәоит. Иџьықәреижәла иаԥхьаҟагьы, ишьҭахь-ҟагьы икаиԥсоит ирбӷьыжәны. Ари иџьықәреижәла ҟьашьа аҳәынҭқар ианиба, уамашәа ибаны дизҵааит, уара ари аџьықәреи илоуҵо иахьакәугьы, иахьакәымгьы изкауԥсоузеи ҳәа.
– Иахьакәым ишԥакасԥсои? –иҳәан диазҵааит.
– Уара уаԥхьаҟа икауԥсо аума, ушьҭахьҟагьы иара уи аҟара коуԥсоит, иауазеи?
– Аа, уи аума? Саԥхьа икасԥсо абзацәа рхәоуп, сышьҭахьҟа икасԥсо аԥсҵәа иртәуп, саргьы иаарласны уахь ицо аӡәы соуп, – иҳәеит алаҵаҩ.
– Уара уиаҟара анудыруа, санԥсуагьы удыруеит, санԥсуа соуҳәароуп, – иҳәан, аҳәынҭқар дааисны анхаҩы дикит
– Уара уанԥсуагьы уасҳәап, уажәы унеины ашәшьыраҟны утәа. Сара ари ибжьакны исымоу аасцәаӷәап, – иҳәан, аҭак неиҳәеит анхаҩы. Аҳәынҭқар исеиҳәарызеишь ҳәа игә аҭхараҳәа иеисуа днатәеит.
Анхаҩгьы ицәаӷәатә хәыҷы даалган, ашәшьыраҟны днеит, аха уа изнеиз дышҳәынҭқару издырӡауам.
– Нас исоуҳәозеи? – ҳәа дҵааит аҳәынҭқар.
– Иуасҳәозеи, сара сычмазаҩхоит аииа ауха.
Баииа ауха сыԥсуеит. Уара иаауқәшәаны уԥсуеит амшаԥ аҽны, шьыжьымҭан, – иҳәеит ицәаӷәоз.
Ари аҳәынҭқар иаҳаз даара ицәымӷхеит, даарагьы акыр дхәыцуа дтәан, нас диазҵааит еиқәхашьа сымаӡами ҳәа.
– Еиқәхашьа умоуп, уара аус узур.
– Исымоу саҳәа, уанаџьалбеит, иутаху усҭоит, – иҳәан, иџьыба дынҭаԥшын, зықь мааҭ иитеит.
– Уара еиқәхашьас иумоу аӷьычра ауп, аӷьычра уалагар, уеиқәхоит, – иҳәеит анхаҩы.
Аҳәынҭқар дымӷьычкәагьы ииҭаху иауан, сара уи сахьеиқәнархо егьыҟам, иҳәан илахь еиқәҵаны даан, иҭыԥан днатәеит.
Иааиуаз, ицоз уамашәа дырбан, ихьзеи мшәан, иҵалазеи ҳәа идәылҵны ицон.
Аииа аҽны аҳәынҭқар дҩалбаан дцеит, уԥсуеит ҳәа иазҳәаз анхаҩы иҟны. Дахьнеиз, анхаҩ аԥсра дшаҿыз ибеит. Даахынҳәын дааит. Ҳаи, иараби, саргьы сыԥсыҵәҟьозаап, иҳәан, ихы имацәгьаха днатәеит, аха дырҩегьых изыгәаӷьуам аӷьычра.
Баииа аҽынгьы дцеит аҳәынҭқар анхаҩы иҟны, уи иԥсы ҭазар, саргьы сынхоит ҳәа.
Дахьнеиз, анхаҩы ахуҳәа аҵәуацәа ихоуп.
– Ҳаит, ииҳәаз ҵабыргыҵәҟьазаап! – иҳәан, итәарҭа аҟны дааин, иусқәа аӡәы инапы инанҵаны, џьара царҭак сымоуп ҳәа дцеит.
Аҩны дынкылсын, баша маҭәала иҽеилаҳәаны дцеит ӷьычра. Аҳәынҭқар иалидыраауаз аӷьычшьа, дцон дышиашаз. Даазԥылоз, уабацои ҳәа иазҵаалак, ӷьычра сцоит ҳәа раҳәаны, днарывсны иҿынеихон. Абар ԥшьаха-ԥшьымш ихыҵит, аӷьычырҭа дақәшәом.
Дышнеиуаз, хаҵацәгьак, ӷьычҩы бааԥсык дааиԥылеит.
– Уабацои? – ҳәа диазҵааит.
– Сара ӷьычра сцоит, – иҳәеит аҳәынҭқар.
– Ус акәзар, уаала саргьы ӷьычра сцоит, – иҳәеит ауаҩыцәгьа.
Аҳәынҭқар дҵааит иааӡарызеи ҳәа.
Ари аӷьыч ари дышҳәынткарыз иалидыраауаз, – уаала, уаҵәы мшаԥуп, аҳәынҭқар уаҳа дыҟаӡам иҭыԥ аҟны, икасса ҳақәланы аԥара аагап, – иҳәеит аӷьычҩы.
Аҳәынҭқар мап иҳәозма, адунеи дакәамызт, уҽизгьы уаҵәы сыԥсуеит ҳәа игә дааҭахәыцын, ибзиоуп, иҳәан, иеиманы итәарҭа аҟны инеит.
Аҵхыбжьон иахьнеиз, аҩнуҵҟа аҳәынҭқар итәарҭа ааҩс ауадаҟны еицәажәауа иҩнагылоуп аҳәынҭқар имаҵуцәа аӡәи акасса зыхьчози. Амаҵуҩы ус иҳәеит:
– Уаҵәы мшаԥуп, аҳәынҭқар итәарҭаҟны даннеилак, сара ишназгалац еиԥш, ҽаанбзиала ҳәа дызшьыша ахәшә аҭаны ааы изназгап, уара уеизгьы ара духьчоит, угәра ргоит, даҽа ҳәынҭқарк далырхаанӡа акасса иҭоу аԥара ҳара иаагап. – Ас еибыҳәан индәылҵны ицеит амаҵуцәа.
Ари раҳауан аҳәынҭқар иҩызеи иареи ахьавагылаз. Уажәшьҭа аҳәынҭқар акасса дақәмлар иҭаххеит, аха ҳәашьа изамҭеит. Аҽыџьагьы ашә ааԥҽны аҳәынҭқар икасса ааҭыргеит. Уа иҟан каҵкәыр хәыҷык, уи азнагьы рыма иаадәылҵит.
Еиманы ԥыҭк ианааскьа, аӷьыч аԥара ҳшап, иҳәан, даангылт. Аҳәынҭқар иазиуаз аԥара, ииҭахыз ибахьан, иаҳахьан.
– Уара иумаз, сара капеикгьы сҭахын, – иҳәан иҿынеихеит. Аӷьыч уажәы ибазма аӷьычра аформа, – ааи, уара иумгакәа, сара зегьы сыҭаны, сунаԥхарц угә иҭоуп, – иҳәан, длышьҭагәа дыкны диԥҟеит.
– Ааи, анцәа уишазар, сумшьын, абри акаҵкәыр иҭоу згоит, – иҳәан има аҩныҟа дааит.
Иаашар мшаԥуп. Ашьжьымҭан шаанӡа аҳәынҭқар дцеит итәарҭахь икаҵкәыргьы аашьҭыхны.
Ателефон дасны аказақ дрыԥхьан итәарҭа иакәршаны иргылт. Имаҵуҩи иҟарули аҩы ачанах ианыргыланы ирыма иааҭалт.
Аҳәынҭқар иаарымихын иаԥхьа инықәиргылт.
Аказақ даарыԥхьан ирыкәыршаны иаадиркит. Иаҵәца аашьҭихын, иаажәгаз уажәыҵәҟьа шәара ишаны ижәжәыроуп ҳаа инариҭсит.
Анс рҳәеит, арс рхәеит, аха ҟазшьа рмоузт, абжа аӡәы ижәын, иаанхаз егьи ииҭеит. Уи ижәаанӡа изжәыз дыԥсит. Егьигьы ижәны данаалга, дынхышәҭын, уа днаиваҳаит.
Аҩыцьагьы дәылганы иргеит. Аҳәынҭқар иреиҳәеит ихьыз, дзыниаз, дшаниаз, ахы инаркны аҵыхәаҟынӡа.
Аҳәынҭқар уаҩ,ы дишьҭын ӷьычра ицыз дыдааиргеит. Данаарга, диазҵааит ӷьычра ҳанеицыз удыруоу ҳәа. Ари аҳәынҭқар дицәшәан, сара схаангьы сымӷьычӡацт ҳәа мап икит.
– Ушԥамӷьычыц, ара стәарҭа ҳақәланы аԥара анаага, сара аԥара сҭахым анысҳәа, сануԥҟаз ухашҭма? Абар сушьыр ҳәа сшәаны иаазгаз аԥара,– иҳәан, иаацәыригеит каҵкәырла аԥара.
Ари зегьы аниеиҳәа, дахьтәаз дшәаны ақыџьқыџьра далагеит.
– Умшәан, сара уи азы ак уасҳәом, уара уакәмзар сара сыԥсуан амшаԥ аҽны, – иҳәан, иеихәеит ахы инаркны аҵыхәанӡа дзыниаз зегьы. Иара итәарҭаҟны амаҵура далаиҵеит, иара иаҟара пату иманы.
Дыҟан уаҩ беиак Ҳанашә ҳәа. Ҷкәынак ида хшара димамызт. Ҳанашә иҷкәын дычмазаҩхеит. Ас иҳәеит, анс иҳәеит, аха еиҳагьы деицәахо далагеит.
Ҽнак Ҳанашә илаба аакыдихын, аҟәыдырԥаҩ, Ҳудинаҭ лҿы дцеит.
Уа дахьнеиз, сыҷкәын дыԥсуеит, аҟәыд сызбырԥароуп ҳәа леиҳәеит. Ҟудинаҭгьы уи акән илҭахыз. Ихьуазеи, нан, аҟәыд узысмырԥакәа, араанӡа уасуа уанаа, лҳәан, аҟәыд ақәԥсара далагеит.
Дацәажәо, иқәлԥсо, еиҭақәлԥсо дшаҿыз, аҟранҵы, ус лҳәеит:
– Нан, уҷкәын амзыз ихароуп, ушнеилак уасашьтәак аахәаны, уныҳәаруп. Уанныҳәо сара усыԥхьа, уҷкәын хәшәқәак исҭоит. Амала акы назҭауҭәоны иумоу уҳаԥшьақәа зегьы ааҵхны иԥуҽҽыроуп. Урҭ уара узы ихәарҭам, убри ауп ухәҷы дыкны дызмоу.
– Ибзиоуп, – иҳәан, Ҳанашәгьы дақәшаҳаҭхеит, данцоз, – уахь усгьы бнеиуеит, уажәы хәҷык ауп ибысҭо, уахь ҳаибабап, – иҳәан, ҩажәаҟа мааҭ налыркны дцеит.
Аҩны дахьнеиз иҳаԥшьақәа ааҵихын, иԥыххаа илкаижьт. Ихәҷы иныҳәагас ауасашьтәа ааихәеит, аҟәдырԥаҩы Ҟәдинаҭгьы длыԥхьан дааигеит. Ҟәдинаҭ дахьааиз ахәшәқәа ҟалҵеит, аҟәыдқәа ахәчы иҵалблит, Ҳанашә иуасашьтәагьы лфеит, аха ахәҷы еиҳагьы деицәахо далагеит.
– Уара унхарҭа уахыҵроуп, мамзар зынӡа шәаақәӡаауеит. Амала ухҵәаны уанцо, уҩнқәа реиуа акы умгароуп, умаҭәақәа аадәылганы зегьы амца роужьны иблы, – лҳәан Ҟәдинаҭ длықәлан аҩныҟа дцеит.
Ҳанашә даара ицәымӷхеит, аха, амал сымоуп, сыҩнқәа зыблыргьы, сара сеибгазар, дырҩгьых ҩны сыргылап, – иҳәан, иҩнқәа амца ҩароужьны иблит. Ҳанашә имаҭәа иманы ддәықәлт даҽаџьара нхара.
Дцо, дцо ичымазаҩгьы диманы дышнеиуаз, амҩан абнахьтә аӡәы ибжьы геит.
Зыбжьы гоз ус иҳәеит, Ҳанашә, уара Ҟәдинаҭ улжьеит, амала уҩнқәагьы ублит. Уахьыҟаз еиҳагьы еиӷьын, ухәҷгьы шьҭа инхо иакәым ҳәа.
Ҳанашә ас аниаҳа, даара дархәыцт, аха дыхнымҳәкәа имҩа деиҭакәлт.
Дышнеиуаз, дәык аҿы даангылан, анхара далагеит. Ималгьы маҷхо иалагеит. Ауаҩ беиа, еихачаԥа инхоз, борак еиԥш қәацәк дааҵахеит.
Ус ишыҟаз, Ҳанашә иҷкәынгьы дыԥсит, иагьа иундазгьы акы имыхәеит.
Ҳанашә ихы игә ақәмаҷхеит. Дыштәаз иааигәалашәеит дыхҵәаны данаауаз амҩан Ҟәдинаҭ улжьеит ҳәа иаҳаз.
Шьҭа сара сзы зегьы дара роуп иҳәан, Ҳанашә Ҟәдинаҭ дысшьуеит ҳәа ддәықәлт. Иҿынеихан Ҟәдинаҭ лыҩны дынкылсит.
– Ҳаит, бара алажә, сышԥақәбхи,
– иҳәан, иаҳәызба ҭԥаа данаалзыҵҟьа, – ҳаи, нан, уаангылишь, аӡәы уижьеит, ус акәӡам ишыҟоу – лҳәан, деиҭаалыргәыбзыӷын, ус лҳәеит:
– Уара шьҭа арыӷьарахь ухынҳәит, ииашоуп, уҷкәын дыԥсит, аха уи ицынхәра мшрас иҟоу зегьы ицны аӡәы дуаура уҟоуп. Нан, иууз анцәа уаҭеимҵааит, – лҳәан лҟәыд нықәлԥсахт.
Ҳанашәгьы дхынҳәын аҩныҟа дааит.
Ауха ианаахәла, аҟәыдырԥаҩ Кәдинаҭ Ҳанашә дыршәаны даҽа шьтәак исыршьып, лҳәан, ԥшьаала лҿыналхан, Ҳанашә иҩны акәцә дҩықәгылан лыбжьы лыргеит, сара анцәа иахьынтә саит, агәнаҳара иҟауҵаз, иахьа Ҟәдинаҭ уахьылзыҵҟьаз аҟнытә, анҵәа саҭоумҵан ҳәа ишаашалак, уасашьтәак аахәаны уныҳәа, ларгьы уаалыԥхьаны, мамзар зынӡа уқәӡаауеит ҳәа.
Ас ажәҩан ахьтә абжьы аниаҳа, Ҳанашә дшәеит. – Сара сзы зегьы дара роуп, сықәӡааит, – иҳәан, ишәақь аашьҭихын, абжьы ахьгоз аҵықьҳәа инагәдиҵеит.
Уи аамҭазы аҩны абықҳәа акы ҩалыҩрын инкаҳаит. Ҳанашә зынӡак дшәаӡеит, аха ииулак иршеит.
Ашьыжь ианааша, ԥшьаала дындәылҵзар, Ҟәдинаҭ дышьны ааҵра дыҵажьуп. Ҳанашә иҟаз зегьы идырт, аха иикыз... Абас рзеибауит Ҟәдинаҭи Ҳанашәи.
Мыҟәбак дыҟан, Маҳмаҭ ихьӡын, Ҟабардатәын. Абри аԥҳәыс ԥшӡа, аԥҳәыс бзиа диман, бжь-ҩык абхәндцәа иман, иабхәа дыҟан, ианхәа дыҟан. Маҳмаҭ иабхәараа, рҿы даннеиуаз ибзианы рашҭа дҭалон, дкәашаҩын, дшәаҳәаҩын, дхаҵа ӷәӷәан, ныҟәара дцалон.
Аҭырқәа ҭуџьарк, амал ӷәӷәаны измаз ҭырқәак дааны дыҟазаарын, ԥсшьара ҳәа. Маҳмаҭ иқыҭаҿы дыҟамкәа ани аҭырқәа Маҳмаҭ иԥҳәыс дибан дигәаԥхеит. Аԥҳәыс даахихын, дцеит ҭырқәтәылаҟа.
Маҳмаҭ дыҟамкәа данааи, иԥҳәыс димбеит, анахь-арахь днаҵаа-ааҵааит, аха дахьыҟоу ҳәа аӡәгьы акгьы еимҳәеит. Здыруада лыҩныҟа игәхьаалган дцозар ҳәа иабхәараа рҿы днеит, аха иԥҳәыс уагьы димбеит. Иԥҳәыс дшимбаз азнык азы иабхәараа рҿы имырӡаӡеит. Аха Маҳмаҭ илахь шеиқәыз аҟара иабхәа игәеиҭеит, иаргьы митәык уа даанымгылакәа дхынҳәны, ишьҭахьҟа ддәықәлеит.
– Уара ари иҟазшьа сгәаԥхом, акы игәы иалоуп, еилкаа иҳәан иабхәа иабхәнда агәбжьанытә дишьҭеиҵеит.
Иабхәында дихьӡан, иухьзеи ҳәа дизҵааит, аха Маҳмаҭ акагьы имҳәеит. Абхәнда дицрымҵызт, еиманы Маҳмаҭ иҩны иааит. Иабхәнда днаԥшы-ааԥшын иаҳәшьа димбеит.
– Саҳәшьа дабаҟоу, мшәан? – ҳәа Маҳмаҭ дизҵааит.
– Саргьы исыздырам уаҳәшьа дахьыҟоу, ныҟәара сыҟан санааи дсымбеит, – иҳәеит Маҳмаҭ.
Убри аамҭазы – «аа, Мыҟә Маҳмаҭ, сыԥсра убандаз, Мыҟә Маҳмаҭ, сыԥсра убандаз» – ҳәа агәыла ԥҳәыск ашҭа дааҭалт.
– Иҟалазеи, исыхьзеи? – иҳәеит Маҳмаҭ.
– Аа, уԥҳәыс аҭырқә ҭуџьар дшигаз узымдырӡои? – лҳәеит ари агәыла ԥҳәыс.
– Ус акәзар иуадаҩым, – иҳәеит Маҳмаҭ. Нас уи иԥҳәыс наҟ лыҩныҟа дырхынҳәит. Иабхәында иахь даахьаҳәын ус леиҳәеит:
– Уи сара сымч ақәхоит, иҟалаз аҩнгьы ираумҳәан.
Абас иҳәан иабхәындагьы наҟ дирхынҳәит.
Маҳмаҭ иҽааибиҭан, ҭырқәтәыла дцеит. Ҭырқәтәыла дахьнеиз ани аҭырқә ҭуџьар дынхоит ҳәа гәҩарас иахьимаз ақалақь аҿы уаҭахк қьырала иникылеит ахԥатәи аетаж аҿы. Мышкы ааихыҵхьан, дҩагылан ақалақь далалан дышнеиуаз акәымкәаны ҟабарда маҭәала деилаҳәаны ҷкәынак дааиԥылан, еибадырит. Еибадырын, ҳаиҩызцәазааит ҳәа еибырҳәеит. Маҳмаҭ дзықәшәаз, дзышьҭаз аус ахы, аҵыхәа абри ҟабарда маҭәала еилаҳәаз аҷкәын иеиҳәеит. Маҳмаҭ иԥҳәыс дызгаз аҭырқәа ҭуџьар дахьынхоз еиликаахьан.
Ахәылԥазы ани аҷкәынгьы Маҳмаҭгьы аҭырқәа иҩны амԥын инеит, аха аҩны бала ихкаауп, ачасауеи дгылоуп агәашә аҿы ашәақь кны. Ачасауеи идырҳәеит аҭырқәа дзыҩназ ауаҭах иарбаныз.
Маҳмаҭ иҩызагьы, иаргьы илахынҳәын амшын ахықәаҿ илеин аканџьа дырхиеит, иеиҭахынҳәын ани ачасауеи дахьгылаз инеит.
Маҳмаҭ атах ҳәа ачасауеи ихәда аахҵәаны, ачасауеи иикыз ишәақь наганы ани иҩыза ҷкәын инаиҭаны, ачасауеи ицмхәрас уа агәашә аҿы диргылт. Иара ашырҳәа иҿынеихан, аҭырқәа иҩны дыҩхалан, «аҭуџьар дсыԥхьан сааит», – ҳәа леиҳәеит аҭуџьар дзыҩназ ауаҭах аԥхьа игылаз аԥҳәыс. Аԥҳәысгьы ари ииҳәаз ауп лҳәан, дыҩналыжьлеит. Маҳмаҭ длыҩналан аҭырқә ҭуџьар ихәда аахҵәаны, иԥҳәыс лыхцәы инапы иаакәыршаны, дырҳәазаны ари иҩыза часауеис иргылаз иҿы дааигеит. Аҩыџьагьы ааицхыраан аԥҳәыс дрыманы рҿаархан, аканџьа рхианы иахьрымаз иааин, дылҭартәаны рҿаархеит. Акыр иааскьахьан, «Мыҟә Маҳмаҭ, угәы иалымсуазар, ак уасҳәоит», – ҳәа ани аҷкәын ус ҿааиҭит.
– Сгәы иалсӡом, иҳәа, – иҳәеит Маҳмаҭ.
– Абри уԥҳәыс аҭырқәа имхны иааҳго сара дсыҭ, – иҳәеит аҷкәын.
– Ҳоҳ, абри аҟара аҩызара ансзуу, уансыцныҟәа, аџьабаа ансыдубала, уара иануҭахха, думаз, – иҳәеит Маҳмаҭ.
Маҳмаҭ ас аниҳәа, аҷкәын аԥҳәыс даашьҭихын, амшын далаижьит.
– Угәы иалсма иҟасҵаз, Маҳмаҭ? – иҳәан дҵааит аҷкәын.
– Сгәы иалымсӡеит, аха ҟабардаа ҳафҩы лыргахьан, убра Ҟабарда днаганы дысшьыр акәын исҭахыз, – иҳәеит Маҳмаҭ.
Арҭ аиҩызцәа ӡхыҵт арахь. Уажәы еиԥырҵыр акәын, аҷкәын ааҿиҭын ус иҳәеит:
– Маҳмаҭ, уара ухаҵашьа злаҟоу ала, Ахан-ԥҳа
Гьылдызхан улышьҭалар, дуццар ҟалап.
Маҳмаҭ иҩыза ииҳәаз дазхәцуа имҩахь дцеит, егьи иҩызагьы зымҩа дцеит.
Маҳмаҭ иҩны даакылсын ауха иԥсишьеит, адырҩаҽны иҽы бзиа икәадыр бзиа ҩақәҵаны Ахан-ԥҳа Гьылдызхан лышҟа амҩа дықәлеит, лыҩны днеит.
Егьи Ахан-ԥҳа Гьылдызхан убыс ҟазшьас илымазаарын: дахьыҩназ хынҩажәа ҟәардә лзыҩнагылан, руак алхны илыман, лҳәара инеиуаз убри лара иалхны илымаз аҟәардә идырны дзықәтәар, диццон, дзықәымтәар, даҽа ҟәардәк дықәтәар уа дныжьны дынлырхон, маҵуҩыс дҟалҵон. Ус шә-ҩык раҟара арԥарцәа бзиақәа лҳәара инеихьан, аха илахны илымаз лҟәардә рзымдыркәа зегьы уа инырханы илыман.
Маҳҭмаҭ дышнеиуаз иҽы дааҽыжәԥан Гьылдызхан лзал длыҩналт, лара дыҟаӡам. Ахынҩажәа ҟәардә астол иакәыршаны игылан, иарбану седроу Гьылдызхан иалхны илымоу лҟәардә ҳәа иҟалалакгьы иҳәан днеин акы дықәтәеит.
– Уа бзиала уаабеит! – лҳәан лара афырҳәа даҩаналан инапы имлхит, уабаҟаз, уабанаагеи, егьи ҳәа диазҵааит.
– Сабаҟаз бара быӡбахә саҳан, бҳәара сааит, бсыццароуп, хатә ҩызас бысҭахуп, – ҳәа леиҳәеит.
– Сара абарҭ аҟәардәқәа рҟынтә иалхны исымаз уара уда аӡәгьы изеилымкааит, иалхны исымаз абри уажәы уара узықәтәоу акәын. Угәы иалымсуазар ак уасҳәоит, угәы иалсуазар, шьҭахьҟа уца, сыгәнаҳа уқәумҵан, – лҳәеит.
– Изакәызеи сгәы иалсуа, иҳәа, сгәы иалсуазар аҭак басҳәап, – иҳәеит Мыҟә Маҳмаҭгьы.
– Уԥҳәыс аҭырқәа уаҷар данига, шьоура уанцоз Ҭырқәтәыла ҟабарда хаҵа маҭәала еилаҳәаны иуқәшәаз сара сакәын. Уара унеиаанӡагьы
сара еилыскаахьан узеиԥшра хаҵаз, аха хаҭала уԥысшәар сҭахын узеиԥшра хаҵаз. Убри ахьсакәыз саҽԥнумҳәозар, уара сутәуп иахьарнахыс, – лҳәеит.
– Абри аџьабаа усҟан исыдыббалаз, аҩызара исзыбуз шԥабаҽԥнысҳәо, ибџьысшьоит акәымзар, бсыцца, бызгоит, – иҳәеит иаргьы.
Абас рҳәатәы ааиқәшәан Мыҟә Маҳмаҭ Ахан-ԥҳа Гьылдызхан дигеит.
Мыҟәба Мышә дхаҵа бзиан, дныҟәаҩын, ихы ахьурхалакь дцон. Алада дцон, аҩада дцон. Аԥҳәыс бзиа диман, аха лҩыза дҟаламызт, ахь гәлыршәах ззырҳәо лакәын, убас дԥшӡан.
Зны иара дыҟамкәа аҭырқә ҳәынҭқар дааит ԥсшьара. Нас ани еиԥш ауаҩ ду дахьааз ауаа еизеит, аизара аныҟала аизараҿы. Мыҟә иԥҳәысгьы дкылсит. Аҭырқә ҳәынҭқар Мыҟә иԥҳәыс дибан, дигәаԥхеит, иҟалалакгьы дигәаԥхан, дигеит.
Мышә ныҟәара имҩа аԥыхны иҩны данааи, иԥҳәыс димбеит, аха акагьы имҳәеит, ауаагьы иарымҳәеит иҟалаз. Аха иныҵыҩ-ааҵыҩны иазҳәақәаз ҟалеит.
– Уи егьаурым – иҳәеит, рацәак хьаас имкызшәа ҟаиҵеит.
Даалаган иҽирхиеит, аԥара маҷымкәа еидикылт. Аӷба дылҭалан Ҭырқәтәыла дцеит аԥсшьара аҳасаб ала. Уа аԥсшьарҭаҟны дахьнеиуаз ани аҭырқәа иԥҳәыси иареи рнапқәа еибаркны дахьнеиуаз, дахьааиуаз дибеит.
Мыҟә Мышә амна дшыҟаз акәымкәа, аԥсуа ҷкәынак абас дҟатаӡа, аԥсуа маҭәала деилаҳәаны дибеит. Аҷкәын Мышә дидыруеит, аха Мышә ани аҷкәын диздырӡом.
Ԥыҭк анҵы, ара узыҟоузеи, егьиузеи ҳәа дизҵааит. Акы дшашьҭаз идыруазаарын. Аҷкәын уатәи аҭыԥқәа еилкааны имазаарын. Ари дзышьҭаз имӡакәа иҳәеит.
– Ус акәзар, уи аус уара ишуҭаху ала аҭыԥ иқәаҳҵап, – иҳәеит аҷкәын.
Арҭ аҩыџьагь ааицхыраан, акатер аархәеит. Рыҽдырхиеит рцага, раага зегь рыла.
– Ани аҳәынҭқар ихан аҿы адежурна игылоу сара иҭыԥ дықәысҵоит, сара дныскылоит, уара наҟ уҩнал, – иҳәеит аҷкәын.
Аҷкәын днеин адежурна даник, Мышә минуҭкгьы ахимырҵит, аҟаԥыҳәа аҳәынҭқар итәарҭаҿ днеин длыҩналан, аҳәынҭқар дышьны иԥҳәыс ддәылигеит.
Ани аҷкәынгьы иаргьы, аԥҳәыс дрыманы ирхианы ирымаз акатер аҿы иаакылсын, акатер илҭалан, амшын ихылан рҿаархеит.
Аҳәынҭқаррақәа рахь адырра ҟалеит аҭырқә ҳәынҭқар дыршьит ҳәа.
Арҭ еиманы акыр иааскьеит.
Ани аҷкәын даацәажәан ус иҳәеит:
– Мышә, уареи сареи Ҭырқәтәыла ҳаибадырт, аиҩызара еицныҟәаҳгоит, ари абжьарак ҳаицуп. Сыгәра угару?
– Ҟоҳ, схы аҟара угәра згоит, – иҳәеит Мышә.
– Ус акәзар, ари уԥҳәыс иаауго, уара уԥҳәысра даԥсам, улыԥсахит, дысшьуеит, – иҳәеит аҷкәын.
– Ибзиоуп, дшьы, сара снапала дсызшьуам акәымзар уара иануҳәа еиҳагьы агәра згоит, илықәнагоуп, – иҳәеит Мышә.
Ани аҷкәын Мышә иԥҳәыс дишьын, длалыгәҭасны наҟ амшын далаижьит.
Арҭ еиманы иӡхыҵит. Ианыӡхыҵҵәҟьа, «Абра ҳаиԥырҵуеит уареи сареи» – иҳәеит ани аҷкәын.
– Ибзиоуп, – иҳәеит Мышә.
– Уара, Мышә, иунаало аԥҳәыс са дыздыруеит, абригь абригь аамҭазы, абригь абригь ақыҭаҿы унеи. Амала убра унеиргьы атәашьа, агылашьа уадаҩуп, ахан иԥацәа рҭыԥҳа Назылхан ҳәа дыҟоуп, уара иуқәнаго убри лоуп, – лҳәеит аҷкәын.
Арҭ еиԥырҵит убри ала. Мышә иҩны дааин ԥыҭрак иԥсишьеит, егьит. Ҽнак иҽааибиҭан дцеит ахан иԥацәа рҿы. Урҭ рҿы ус иҟазаап, Назылхан лҳәаразы аӡәырҩы неиқәахьазаап, аӡәырҩы рҽаныршәахьазаап, аха атәашьа, агылашьа иақәымшәакәа ихынҳәуазаап.
Мышә дахьнеиз атәашьа, агылашьа зегь рыла дманшәалахазаап. Ари дыргәаԥхеит, хан иԥцәа ирҭаххеит раҳәшьа димазарц, ла лоуп уашьҭа аус зку, ларгьы дылгәаԥхозар акәхап. Аха ари илоу рыздырам, уахьихәаԥшуа, итәашьа, игылашьа дугәаԥхаратәы дыҟоуп.
Ари лара Назылхан захьӡу убас дыҟазаап, ианааилахәла, ауаа лыманы дцаны қыҭак еимҵәаны иалгозаап. Абарҭ ақәылацәа акоманда иазыҟазҵо, априказқәа рызҭо лара лакәзаап.
Уажәы ари асас (Мҟә Мышә) дишьҭаҵаны қәлара ацара рҽазыҟаҵара иалагеит. Аха иаргьы дбашазма, арҭ џьара ишцоз анидыр, иаргьы
иҽрыларҩашьаны дрылалан дрыццеит. Уахык дахцаз инапы ахы ақәшәеит, ачабра ааҭыхны инапы ҿалҳәеит. Уи ашьҭахь ӡык ируан, ианыр, луаа-шәҩык лыԥхьаӡан шәи аӡәы ҟалеит.
Ари рысас аҩны дыҟоуп ҳәа акәын ишыҟаз, аха аҩны данааи, лчабра инапы иакәршоуп, абра дылдырт нас дышрыцныҟәоз. Хаҵарас илақәаз абри ала еилылкааит.
Аҵыхәтәан излеиликааз ала, ахан иԥацәа раҳәшьа лхаҭа лакәзаарын нахьхьи Ҭырқәтәыла ҩызас ицыз, хаҵа маҭәала деилаҳәаны, иԥҳәыс дизыршьызгьы лара лакәзаарын. Абри ддырны дишьҭазаап.
Абри шьҭа дирҭеит, дмахәхеит, ачара руит, аха ачара ду, уи еиԥш ачара аура зылшода уажәы!
Ҟәыл Аҳмаҭ дынхаҩын, шьарда анхара ду зымҟуҵакыз уаҩын. Иара дынхон мшынк аҿыкәан, аха иара дызҿӡаз аӷьычреи ақәлареи ракәын. Шамаха иҩны даанхомызт.
Ԥҳәыс бзиак дааганы аҩны диман, аха ари есқьынгьы аҩны дахьыҟамыз аҟнытә, лхаҵа изы шьарда лгә каҳаны дыҟан.
Зны Аҳмат қәлара дцеит, аҩызцәа маҷымкәан драԥхьагыланы. Аҳмаҭ кәлара дахьцаз, акыр аамҭа даанхеит.
Иара қәлара даныҟаз ҽнак иԥҳәыс аԥсшьаразы, агаҿа аԥша ллырсрацы дахьнавалаз, аҭырқәа ҳәынҭқар ӷбала дааӡхыҵын, иаргьы уаҟа алеиҩеира дшаҿыз, данынаԥш дибеит дгьыл ахаан зеиԥш димбацыз ԥҳәыс ԥшӡаӡак. Ари длеилаҳаит, шьардаӡак дигәаԥхеит, дигарцгьы ихәшьадит.
Ԥуҭбжак ахьы бысҭоит сара бсыццозар аниҳәа, диццеит. Аҭырқәа ҳәынҭқар Аҳмаҭ иԥҳәыс диманы дцеит Сҭамԥыл ақалақь »хь. Ари аҳәынҭқар араҟа иман аҩны, иҩнаҿы дыҩнҽиҵеит иԥҳәыс, иаргьы уаҟа дыҟан.
Иԥҳәыс илхылаԥшрацы илзаанижьит ҩыџьа ауаа, лыцәгьеи лыбзиеи рнапы ианҵаны. Ари Аҳмаҭ иԥҳәыс аҭырқәа данигоз дӡаны ауп дшигаз.
Дук аамҭа мнаскьацкәа, иара Аҳмаҭ дхынҳәит. Дахьқәылаз бжьқыҭак аупцәа рҿаҵа иааигеит, аақыҭак зынӡак ихирҵәеит, х-қыҭак еиқәирхеит.
Иҩны дааӡаанӡа, иаҳаит иҟалақәаз. Ауаа идашшылон, узыниаз ҳгәы иалсит ҳәа.
Иԥҳәыс лхырхарҭа изымдыруа дицәыӡит. Аҩны даакыдгылан иҽыԥсахны, ишыҟалақәаз цқьа еилкааны, ддәықәлеит Ҭырқәтәылаҟа, иԥҳәыс лышьҭра дықәланы. Дцо, дцо днеит Ҭыркәтәылан.
Уаҟа дахьнеиз, иара иԥҳәыс дахьыҟаз иалидыраахуазыз, џьара сасааирҭак аҿы дышьҭалон.
Ус дшыҟаз шьарда аамҭа ҵит. Иара дахьыҟаз, дахьаагылоз иааигәара аҩнаҿы дыҟан аҳәынҭқар, Ахмаҭ иԥхәыс дӡаны дызгаз.
Ус Аҳмаҭ зны дибеит ҷкәына ԥшӡаӡак, иара иеиԥшҵәҟьа аҟазшьа змаз. Аҳмаҭ ари иашьас дҟаиҵеит, аха рыцәгьарак еибамӡо шьарда бзиа еибабон.
Уахык Аҳмаҭ асасааирҭа иаанкыланы имаз ахь дигеит ари арԥыс. Иахьнеиз, итәаны ишцәажәоз, Аҳмаҭ дышьҭалт ацәа дакын.
Иашьас иҟаиҵаз иҽеилыхны дышьҭаларацы дшаҿыз
Ахмаҭ дахьышьҭаз даақәԥсычҳаит. Ахьышәҭ ирган, аҷкәын аҽеилыхра иаҿыз, аҽеилаҳәара дҩалагеит.
– Ҳаи, уара Аҳмаҭ, ҳаишьцәоуп ануҳәа, ҵабыргыз џьысшьон, сышьҭаларцы саҿын, аха уара сара исоумҳәо агәала дуқәа умазаап,–ҳәа дизҵааит.
– Зны уаангыл, уҽеилых, уааи арахь, ушьҭал, уи сара сыгәҭыха нас иуасҳәап, – иҳәеит Аҳмаҭ.
Нас иҽааилихын, Аҳмаҭ дахьышьҭаз ишьапаҿы ииарҭа ааҟаиҵан, днеин днышьҭалт.
Аҳмаҭ иаацәыриган, дзықәшәаз, иԥҳәые дшырӡаз, дзылзыԥшаауа зегьы акакала инеиҳәеит, иеиҳәеит иашьас иҟаиҵаз арԥыс.
Арԥыс даацәажәан, – уи акәзар имариоуп, уи дахьаанагази дахьыҟоуи сара издыруеит. Даап, лхаҵагьы ларгьы абраҟа иҩноуп, – иҳәеит.
Аҳмаҭгьы дгәырӷьеит, иԥҳәыс дызгаз дицәигазшәаҵәҟьа игәы иааҵаххын, ааи, иҳаибарбарын, усгьы џьара снаихьыԥшуандаз, нас ҳаицәажәарын, иԥсы ҭаны уаҟа дыҩнанаҵы, савӡаашамызт ҳәа дмақарт. Ашьжьымҭан иҩагылан аӷба ныркылт рышьҭахьҟа ихынҳәразы.
Аҳмаҭ иԥҳәыс дахьыҟаз иҩахалан дзыхьчауаны иқәгылаз шьны, ахәынҭқар дышьны, аԥҳәыс дрыманы ихынҳәит ӷбала.
Баҭым ианааи, аԥҳәыс даҳзеилоуп, сара уашьҭа схынҳәуеит, уԥҳәыс лыбжа сыҭ, ҳәа Аҳмаҭ ешьас иҟаиҵаз ианиҳәа, Аҳмаҭ иаҳәа ааҭихын, ирыхха иԥҳәыс лхагәҭа дласын, деиҟәырԥаны длаганы дылкаижьит. Нас дааибыҭаны, лыбжарақәа неидҵаны, акәба ҟаҵаны дылҭаҵаны, диманы даан иҩны дижит.
Иашьак иҟаиҵаз даниԥырҵуаз, ус иеиҳәеит, уара иуқәнаго аԥҳәыс дахьыҟоу сара издыруеит, нхыҵ дыҟоуп. Абри аамҭазы унеи, абри аҭыԥаҿы убраҟа суниоит, аԥҳәыс сара дузысҳәоит ҳәа.
Арҭ рыҿҳәара иеимырдаз Аҳмаҭ ихашҭит, ускәак иоун дахнагеит.
Ашьхахь, шьарда акыр аамҭа анҵы, ддәықәлеит абри зны дахьиргәӷыз, ԥҳәыс дизиҳәарацы иахьиеиҳәаз ахь дцеит. Шьарда акыр дцеит, аха иабаҟахыз, иҩыза дабеибахуаз. Аҳмаҭ дышнеиуаз ҩны ҳарак қәацә дук днадгылт. Аучастка иаҵакыз аҩнуҵҟа уарҳалла ихҟьан. Амардуан разнын. Амардуан аҟынӡа хьтәы фаитонла унеиуан.
Аҳмах агәашә аҿы дааҽыжәҵын, иҽы нҿеиҳәан, ахьтәы фаитон днақәтәан, амардуан аҿы днеин, дыҩхалт асоф аҿы, уаа мшыбзиақәа ҳәа, аха ԥсы зхаз уаҩы дыҟамызт.
Ус шьарда акыр аамҭа Аҳмаҭ асоф дықәтәан. Нас аӡәы дааин, – уа бзиала уаабеит, “Қәыл Аҳмаҭ, – иҳәеит.
– Бзиа убааит, хәылбзиа, – иҳәеит Аҳмаҭ.
Иааиз дцеит. Убас бжьмыш Қәл Аҳмаҭ аҩны асоф дықәтәан.
Есымша Қәл Аҳмаҭ иҿы «мшыбзиа» ҳәа аӡәы дааиуан.
Абжьымшы анҵы аицәажәауа иалагеит, дагьылдырт абжьыеишь ҵәа раҳәшьа заҵә Ҟәл Аҳмаҭ шиақәз, дылгеит лиарҭахь. Дналган ус иалҳәеит, сара уара хаҵас уааныскылоит, ухаҵоу ухаҵаму нас уеилыскаауеит ҳәа, лиарҭаҿы днаган дышьҭалҵеит.
Ауха дыцәахьазар дыцәоуп анылгәахә, ддәықәлеит, лҭаацәа рашҭа дынҭыҵын. Шә-ҩык ар раԥхьа дгыланы еибашьра, қәлара дцеит.
Аҳмаҭгьы длызгәамҭаӡакәан дҩагылан, иҽи икәадыри еиқәҵаны афырҳәа лышьҭахь даагылан длыцеибашьуан.
Ауха аҩныҟа ианыхынҳәы, лара лаԥхьа иара даан ииарҭаҿы дышьҭалахьан. Ари ас данылба, «уи акы» лҳәеит.
Адырҩаухагьы иара убас.
Ахаха рзы еибашьра иахьцаз лҩызцәа аҵахеит. Аҳмаҭ ари аԥҳәызба зынӡак дылзааигәаӡаны дгыланы деибашьуан, аха дылзымдырӡеит. Инапы ахы ақәшәеит. Аԥҳәызба лчабра аахҭлган инапы ҿалҳәеит.
Дызусҭаз еилылкаарцы лхаххеит, аха иабаҟахыз, дылзеилымкааит. Дхынҳәын данааи, Аҳмаҭ ииарҭаҿы дышьҭоуԥ аиарҭа ашьа ҟәада ыларшәы иҟоуп.
Иухьзеи лымҳәакәа инапы аҿаҳәага анылба, илдырт Аҳмаҭ шиакәз ахахагьы илыцеибашьуаз.
Нас лашьцәа адырра рылҭеит ирықәнагоз амаҳә дышроуз ала. Ачара ду изыруит, акыр ирҭеит. Аҳмаҭ иԥҳәыс диманы ддәықәлеит иҩныҟа.
Сҭампыл иниаз, иашьас иҟаиҵаз, иԥҳәыс лыбжа зиҭоз аҷкән Аҳмаҭ ԥҳәысс ииҭарц ииҭахыз абри аԥҳәызба лакән.
Хҩеишьцәа ыҟан. Ирыман цәык. Есышықәса знык акән уи ацә аӡы анажәуаз. Аҿҳәара анааи, рыхҩыкгьы ирыма идәықәлт. Аиҳабы ахәда длақәтәеит, агәбжьанытә абӷа длықәтәеит, реиҵыбӡа зегьы рҵыхәаны длақәтәеит. Ус, ӡыжәра ҳәа амҩа иқәлт.
Ишнеиуаз ҽыуаҩык даарԥылт. Аԥхьа иақәтәаз ус иеиҳәеит: Ухаҵкы! Абра ушаҩеиуа сеиҵбы сышьҭахька дақәтәоуп дубара уҟоуп, ирласны ацә ааицалааит, уаха ҳнеироуп, ҳәа.
Аҽыуаҩы, ибзиоуп иҳәеит. Дцо, дцо шьыбжьон еиԥш агәабжьанытә ацә дахьақәтәаз дҩеидгылт.
– Уашьа иузааицҳаит: ирццакааит, уаха ҳамнеир ҟалом, – ҳәа.
– Ухаҵкы! Сеиҵбагьы сышьҭахьҟа дақәтәоуп, уигьы убас сызиаҳәа – ҳәа иеиҳәеит.
Аҽыуаҩы ахәлԥаз еиԥш аиҵба ацә дахьақәтәаз дҩеидгылт:
– Абас ауп, уашьцәа ирҳәаз, уаргьы ацә уасла, шәласны шәцароуп – ҳәа иеиҳәеит.
Иара ус ахәлбыҽха ацә рыма инеит, аӡы адыржәразы. Аӡыжәра ианалга адырҩаҽны шьыбжьонынӡа аӡыжәра иаҿын. Ашьыбжьышьҭахь доусы ахьақәтәаз еиҭаҩақәтәан рышьҭахьҟа игьежьит.
Ишааиуаз уарбажәк иабан ацә иақәтәазгьы иаргьы аашьҭыхны иаманы ихалеит.
Ауарбажә иаманы ишнеиуаз џьмахьчак ирахә рааигәара инеит, ауарбажә ацә икны иамаз сфап аҳәан иаманы аџьмахьча ибқәа акы аҟны инеин атәыҩа илбжьатәеит.
Уи аамҭазы амш цәгьан, аџьмахьча ақәа сҟәыскып ҳәа аб аԥаҵа дыҵагылан. Амш ақәа хкәазар збоит ҳәа ихы анаацәирҳәҳәа, ауарбажә, ажәҩашәаҟьа баҩ иакыз лампыҵшәан илеины ила ихшәалт. Аџьмахьча сыла ихысхуеит ҳәа далагеит, аха иамуит. Аҩны данааи, иаҳәшьа иаахылхын наҟ икалыршәит. Иахькалыршәыз абаҩ анышә анақәла, уаа зқьҩык ықәнхо иалагеит.
Зны уаа зқь-ҩык ахьықәнхоз адгьыл ҵысуа иалагеит. Ажәлар иҟалаз рзымдырызт анцәа иҳәо иалагеит, аха хәарҭа амоуит. Иара ус иҟалазеи
ҳәа гәалас ишрымаз, ирбеит бгахәҷык абаҩ анышә иахьыҵыҳәҳәоз ихыҟаҟаауа ишадтәалаз. Иара уи акән адгьылгьы зырҵысуаз.
Адгьыл иқәнхоз ауаа абгахәҷы иаихсны ишьны илкарыжьт. Абгахәҷы азымҩаратәык аган ацәа анахырх, азқьҩыкгьы реимаақәа алырхит, егьи аган рзаамырҳәит.
Уи аамҭазын ԥҳәыск дхахо дышҩеиуаз, илбеит абгахәҷы азганк ацәа шахыхымыз. Аԥҳәыс лдырды аҵыхәа наҵарԥаны, иаалырҳәын ацәа ахылхит, сыҷкәын изеимаак алысхып ҳәа. Аимаа ззылгоз лыҷкәын, дук хара имгакәа дыԥсит. Азқьҩык мызкы анышә ажра иаҿын, аха дырҩагьых ихы ҩыҵыҳәҳәо ауп анышә дшарҭа.
Ԥыҭк аабжьысхьаны акәымкәа азқьҩык уардынк уардынк рыма ақалақь ахь ицеит џьыкаагара. Аџьыка рыма ишааиуаз амшцәгьа рықәшәеит, ҳџьыка бааӡеит рҳәан, руардынқәа рыма инеин имбааӡарацы, зхы ҩыҵыҳәҳәо анышә иарҭаз ицламҳәа иҵаргыланы, аҩныҟа ркамбашьқәа рыма ицеит. Аӡәы дшааиуаз ауардынқәа имбаӡакәа дырхыҩрны дкаҳаит. Изакәзеи сызхыҩрыз ҳәа данаахьаԥш, ибеит зқьы уардын аџьыка рықәны ишгылаз. Џьара џьмакы инамҵасԥсап иҳәан азқь уардын ирықәԥсаз аџьыка аарықәхны иџьыба иҭаԥсаны аҩаныҟа дцеит. Аҩны дахьнеиз иаҳәшьа аҟәыд анлыршьшьуаз аџьыка лзымхазт, агәлара сцаны аџьыка аазгоит анылҳәа, – сара сџьыба хәыҷык ҭаԥсоуп иҳәан, иааҭихын инаганы илиҭеит. – Ари ахәҷинӡара зласыхәозеи сара лҳәан, џьыкаагара агәлара дцеит.
«Уи даанӡа ара иҟасҵозеи сҳәан саргьы арахь саит».
Шәгә иаанагозеи?
Ацә мышныҟәарак иҟази,
Ацә шьҭыхны изгаз ауарбажәи,
Ауарбажәи ацәи зхы иқәтәаз аби,
Ауаҩԥс мышныҟәара – ажәыҩшәаҟьа зыла ихаҳаланы изызгәамҭази,
Зықьҩык ирзаамырҳәыз аазырҳәыз аԥҳәыси,
Зқьы уардын аџьыка зџьыба иҭазыԥсаз ахаҵеи,
Убарҭ зегьы реиҳа мчы змадаз?
Аишьцәа ԥшьҩык еиман иҳәеит. Аԥшьҩык еимаз аишьцәа иаҳәшьа заҵәык дрыман иҳәеит. Абарҭ раҳәшьа заҵәы хахь аханаҿ дықәыртәаны дныҟәыргон. Быҩлашада егьылҿарҵаӡомызт. Дара шәарацара ицалон, ашәарах шьны иааргон. Абарҭ аишьцәа ҽнак шәарыцара ицан ианааи, раҳәшьа еиҵбы дрымбеит. «Иҟалазеи?» – ҳәа ран илазҵаан, «сыздырам, нан, дызгаз сыздырам», – ҳәа ралҳәеит.
– Ҳаҳәшьа дызгаз бымбакәа иҟалауамызт, ҳҩаҳшьуеит, иҳабымҳәар иҟалаӡом, – рҳәеит.
– Доусы ишәылшо сашәҳәар шәаҳәшьа дызгаз шәасҳәап, – ҳәа ралҳәеит. Аиҳабы даагылан ус иҳәеит:
– Хымчыбжьа ажә ахьара шагу аԥа ацәызгоит иамырбаӡакәа, – иҳәеит.
Уи иаҵкыс иеиҵбаз даагылан ус иҳәеит:
– Исгәаԥхар абыржәы ажәҩан иҩаҵасуа абаагәара ҩыҟасҵоит, – иҳәеит.
Уи иаҵкыс иеиҵазгьы ус иҳәеит:
– Ахьшь аашьҭасны акәты аманы ажәҩан ихалар, акәты мшькәа ахьшь сааихсны исшьуеит, – иҳәеит.
– Адунеи амаа амазар ишьҭысхуан, аха амаа амам, акырҭа сымам, – иҳәеит реиҵыбӡа.
Арҭ аишьцәа ас анырҳәа, «Шәаҳәшьа дызгаз амаҭ ауп» – лҳәеит ран.
Ашырҳәа аишьцәа амаҭ цеит ҳәа ран изларалҳәаз ала иҩықәлан ишцоз, раҳәшьа хаҳәык дықәтәан ажжыҳәа дҵәуеит, илықәҵәашан амаҭ ыцәоуп. Абас ирбеит.
Аишьцәа, ани ажә еимгәа ахьара хымчыбжьа шагу иамырбаӡакәа аԥа ацәызгоит зҳәаз, днеин амаҭ иамырбаӡакәан раҳәшьа даамихит. Арҭ раҳәшьа дрыманы рҿынархан бзиа инеихьаны амаҭ ааҿыхан, арҵәааҳәа иҳәҳәаны ирышьҭалт.
Ани абаагәара ҟасҵоит зҳәаз рашьа, амаҭ рыхьӡошәа ианиба, иаарыкәыршаны абаагәара ҟаиҵан иааҩнатәеит. Амаҭ уи иакәшеит, иакәшеит, иавагьыжьуа иавахт, иагаундаз абаа изҭамлит.
– Иҟалозар кылыԥшырҭа хәыҷык сышәҭ, – ҳәа амаҭ аишьцәа ирыҳәеит.
Амаҭ иаҳәаз аишьцәа акәшаҳаҭхан кылыԥшырҭа хәыҷык арҭеит. Акылԥшырҭа анау, амаҭ аҟәақ ҳәа абаа иҩеи иҩасын, ирбганы, раҳәшьа
даарымпыҵԥааны, даашьҭԥааны ажәҩан ахь ихалт. Акәты мшьыкәа изго ахьшь сшьуеит зҳәаз рашьа аҵықь ҳәа деихсын, амаҭ хыџьара иааиҩиҵәеит. Раҳәшьа дыкәлаауа дыҩҭалт. Аҳаа! Абри аамҭазы, адгьыл амаа амазар ишьҭысхуеит зҳәаз рашьа дҩалымҵаххын раҳәшьа адгьыл данҟьаанӡа дааникылт.
Абас абарҭ аишьцәа игәырӷьаҵәа раҳәшьа дрыманы аҩны иаан, ачара руит, егьит, еилгеит.
Зны хаҵаки ԥҳәыски ҽыла џьара ицон. Аԥҳәыс дақәтәан аҽан, аҽҵысгьы аҵан. Амҩа иқәын. Ишнеиуаз, амҩа ааигәара бна ҽыгә хәыҷык амца црасны ибылуан. Ари аԥҳәыс лхаҵа ибеит. Сҭаҭын амца асыркып иҳәан дахьнеиз маҭы еиқәаҵәа дук амца накәша аҳәҳәара иалагеит.
– Ариқа усыцхраа, иумбои, амца сыкәшеит, сыбылуеит, умбои? – аҳәеит амаҭ. – Ԥсыхәак ҟаҵаны сумблын, усыцхраа, амца салга, ухааӡага усҭоит, – аҳәеит амаҭ.
Ари ахаҵа дааҽыжәҵын, лаба дук ааиԥшаан ироуны амаҭ ахь инеигӡеит. Амаҭ алаба иакәшан, нас ари ахаҵа дахан амца иалигеит.
– Иҭабуп идуӡӡаны, – аҳәеит амаҭ. – Уара уакәымзар, сара ехьа сыбылуан. Убри аҟынтә сара иуасҳәоит, уара ухааӡага злыҵуа ажәақәак, иудыруазааит дунеи ԥстәыс иқәу зегьы рбызшәа, – аҳәеит амаҭ.
Ишаҳәаз еиԥшҵәҟьа ари еразнакы дахьыӡырҩлакь ԥстәыс иҟоу зегьы ирҳәо зегьы иаҳауа, еилирго далагеит.
Иҽы днақәтәан, амаҭ днаԥырҵны дцоит имҩахь. Иԥҳәыс ицыз кыргьы днаскьахьан, слыхьӡоит ҳәа иааирӷәӷәан, дналышьҭалеит.
Длыхьӡарцы акгьы игымкәан ишыҟаз, аԥҳәыс дызықәтәаз аҽан аакьыркьырит. Ашьҭахь инеиуаз аҽҵыс хәыҷгьы аакьыркьырит.
Арҭ ирҳәаз иаҳаит иара. Арҭ ирҳәаз убри акәзаап. Аҽҵыс хәыҷ иааԥсан, ан ианахьымӡа, икьыркьырзаап.
– Аа, сан, бара мыжда, бара бцоит бкәаруа, сара сааԥсеит, сыбхьӡом, бымбои? – ҳәа аҳәазаап.
Ангьы аакьыркьырын ус аҭакс аҳәеит:
– Бааила, бааила, бара сыбзыԥшыр сҭахыуп, аха иабаҟоу, ибымбои, сҟәаҟәа дықәтәоуп, саагылар луам исықәтәоу.
Арҭ ирҳәаз зегьы ари иаҳаит. Ус иԥҳәыс дналыхьӡан, иааивагыланы ицоит. Амҩа иқәуп.
– Ҳаи, иахьа исаҳазеи, аџьашьатәы! – иҳәеит ари ахаҵа.
– Изакәызеи иуаҳаз? – ҳәа аԥҳәыс дҵааит.
– Мап исаҳаз амҩа ҳшықәу исызҳәом аҩны ҳнеир, ибасҳәап, – иҳәеит аҭакс.
– Моумоу, исмаҳар ҟалаӡом, – ҳәа ари аԥҳәыс лхаҵа диҿаԥеит, аха ахаҵа иаҳаз леимҳәеит. Ишнеиуаз рҿаԥхьаҟа амҩан ақәыџьма ашьабысҭа аԥеи ани иԥхаҵаны иаанацон. Ашьабысҭа ан иҩны ԥхьаҟа ицон. Аԥа хәыҷы иҟаауа ашьҭахьҟа иашьҭан, ақәыџьма ахьӡарцы аԥсык агын. Убри аамҭазы ашьабысҭа хәыҷы ҟааит:
– Аа, ди, бара мыжда, ақәыџьма сафеит, бымбои, бара скажьны бцеите? – ҳәа иӷьаҵәыӷьаҵәуа иҟаауан.
Ашьабысҭа ан абна инылалан, абас аҳәеит:
– Ухы узахәозар, уахә, уахь сара акгьы сухәом, уара уеиԥш саргьы сафеит, ишԥаузызури? – аҳәеит ан.
Арҭ ирҳәоз ари ахаҵа иаҳауан. Убри аамҭазы иҽы ааиршәан, дыҩыны ақәџьма даԥылан, наҟ ишьҭахьҟа иршәаны иҟаицеит. Ашьабысҭа аԥеи иареи еихьӡеит. Иааидгыланы еицәажәон, ирҳәозгьы абри акәын:
– Бара, иахьа абри ауаҩы дҳақәымшәар ақәыџьма ҳафон, ҳаԥсы шԥеиқәирхеи? Аха изхәарҭоузеи, грак иоураны дыҟоуп. Избан акәзар, ехьа амаҭ инарҵаз абызшәақәа уаха иԥҳәыс илеиҳәар, дыхаҳәхоит, имҳәаргьы лара илуам.
Арҭ ирҳәаз ари ахаҵа иаҳаит, даарччеит. Гәаныла ичҳаны аҩны ахәылбыҽха инеит. Иԥҳәыс даалаганы абысҭа луит, крырфеит. Нас лхаҵа днеидтәаланы иахьа иуаҳаз исоумҳәар ҟалом ҳәа дыхҭалкит.
– Ҳаи, банаџьалбеит, иаасараӡа, акры ҳфап, сҩагылап, нас ибасҳәап, – иҳәеит ари ахаҵа.
Аишәа иқәыз абысҭа ирцәынхаз, лажәк рыман, иршәны абысҭа алажә иамҵеижьит. Алажә абысҭа ақьышә адкыланы иадтәалоуп, иафаӡом. Арбаӷь неин абысҭа иамҵасуа иалагеит. Алажә арбаӷь наҟ иԥханаҵеит. Арбаӷь ус аҳәеит:
– Иухьзеи, алажә саргьы исҿауҵом, уаргьы иуфом, измааноузеи ари  – ҳәа.
– Ҳаи, уанаџьалбеит, уара хьаас иумоу акрыфароуп, сара даҽакы сазхәыцуеит, – аҳәеит алажә.
– Иумоузеи хьаас ҳәа? – иҵааит арбаӷь.
– Хьаас исымоузеи умбои ҳаԥшәма ҳзааӡаз иахьа ажәабжь иаҳаз иԥҳәыс илеиҳәар дхаҳәхоит, нас ҳара иҳаԥсыхәоузеи, ҳныҟәызгода? – ҳәа.
Абас алажә арбаӷь ианаҳәеит.
– Аа, ари аума уара акырзумфо? Сара иуасҳәап уи аҭак, – аҳәан арбаӷь цан ҩежәижәаба кәтарцына иааидцаланы иаанацеит алажә ахьтәаз.
Нас иҵааит арбаӷь:
– Иубома, алажә, сара исымоуп ҩежәижәаба ҳәсақәа, сара исҳәо ада даҽакы рзыҟаҵом. Ари ҳаԥшәма димоуп ԥҳәыс заҵәык. Иҳәатә аҿы дизаамгозар, уи дхаҵам, – аҳәеит арбаӷь.
Арҭ ирҳәоз зегьы ари ахаҵа иаҳауан. Ашьшьыҳәа дҩагылан, адәахьы дындәылҵын, лаба кьаҿк иманы дааҩналеит.
Иԥҳәыс ишылҳәац илҳәоит:
– Уалага, исаҳә ехьа иуаҳаз, – ҳәа.
– Уа, банаџьалбеит, бысҟәаҵ, исызҳәом, избан акәзар, иҳәатәым.
– Моумоу, исмаҳар ҟалаӡом, уалга иҳәа – ҳәа дыхҭалкит.
Убри аамҭазын илаба кьаҿ нароуны лхы апҟаҩ ҳәа дасит.
– Баҟәымҵӡои, бара қьаафыр, иазыбуазеи сара исаҳаз ажәабжь? Бара бус аҩноуп иахьыҟоу, бусқәа ҟаҵала. Сара сус сара издыруеит, сара иҟасҵоит, ԥшьаала ашьшьыҳәа быҟаз, уамзар, бымҩа аҽаџьара исырхап, – иҳәеит ари аԥҳәыс лхаҵа.
Абри ала еибарҭынчит. Ахаҵа иаҳазгьы имҳәеит, арбаӷьи алажәи деиқәдырхеит.
Шәарыцаҩык дыҟан. Зны шәарыцара дцеит аԥсҭахьы. Ашьыбжьоун ихықәҵаны дыцәеит, дааԥсан. Дшыцәаз маҭык ааины, аҽикәыршаны дакит. Дааԥшит амаҭ икәыршаны ишыҟаз. Иҟаиҵахуази, иҽимырҵысӡит. Иара амаҭ ашьшьыҳәа дааунашьҭын, инеин инатәеит. Дҩагылан, ишәақьгьы ыҟан, иаашьҭихт, дхәыцт: «исшьру, исымшьру?» –ҳәа. «Изысшьрызеи аҽсыкәыршаны саныҟаз самфаӡеит, иамаскызи».
Иара уа дышгылаз, инаивагьежь-ааивагьежьын, идәықәылт. «Ихцуа збап», – иҳәан дашьҭалт. Даара бзиа кыр ицеит. Ишнеиуаз амаҭ ишьҭахьҟа ииасуа, иаԥхьаҟа ииасуа, ацәа иҭаӡыӡуа иалагт. «Изакәызи абри иҟанаҵуа?» – ҳәа дгачамкны дшахәаԥшуаз, маҭ дук аауан раԥхьаҟа. Аԥхьатәи амаҭ шәан аматеанеира иалагт ишьҭахьҟа ииасны, агьи аауеит ахы ҭҳәаны, агәақьҳәа иқәыҩрны.
Ахаҵа ус иӡбит: «Абри иаауа амаҭ сшьып», – иҳәан, деихсны ишьит. Абни анишь, ишьҭахь игылаз амаҭ атәым цәа ахарԥан, ауаҩԥсы замана даагәылҵит.
– Ҳаи, уанаџьалбеит, асҟак сыԥсы зҭуҟьази, сызуршәази? – иҳәеит.
– Абни иушьызгьы са сеиԥш дуаҩԥсуп, атәым цәа ихарԥоуп акәымзар, сыԥҳа длышьҭан, ҳаидыслараны ҳаҟан, иара сыҵкыс диааираны дыҟан, дсылгон.
– Нас ушуаҩԥсыз зсаумҳәази?
– Сышуаҩԥсыз уасҳәар, саӷа душьуамызт, «уаӷа сара иласхузи», – уҳәауан; убри азыҳәа, смаҭны сҽыҟаҵаны сыҽукәсыршеит, усҟан исҭаххар, суиааиуан. Уажәы ҳамҭак усҭарц сҭахуп, иуҭахыузи?
– Сара егьсҭахым, уара уԥсы еиқәхазааит, саргьы сумфеит, – иҳәеит ашәарыцаҩ.
– Ус егьа иҟазаргьы, сара акы усымҭар зуам, улақәа аахҩа.
Илақәа хҩаны иаахитт; дунеи сеибакәы бызшәас иҟоу зегьы иаҳауа дҟалит: ашәаԥыџьаԥ рбызшәа, аԥса рбызшәа, зегь рбызшәа иаҳауан.
Ус аҳәит амаҭ:
– Абысҟатәи бызшәа злоуҵази ҳәа иануазҵаауа, уи аӡбахә аӡәгьы иоумҳәан, макәымзар аԥсра уԥеиԥшуп.
Аҩныҟа ддәықәлт ашәарыцаҩ. Абна дылаланы дышлеиуаз, шәы дук ақьра иаҿуп.
– Узырқьуазеи? – аҳәеит иавагылаз аҵла.
– Сыҩныҵҟа хьыла сыҭәны сыҟоуп, исзышьҭыхуам, аҳәеит ашә. Ашәарыцаҩ уа дгылоуп, иаҳуеит.
– Иҵабыргызар збап, – иҳәан, илабашьа рыҳәҳәа ашә данас ахьы ааҭыҩҩит. Иеидараҵәҟьа ахьы аашьҭыхны аҩныҟа дааит. Ахьы аниоу длалаган аханқәа аҩын бзиақәа ҟаиҵеит. Аусуцәа рацәаны иман.
Ҽнак ачарыц рыӡәӡәан, идырбарцы амра иарҭит. Ашәарыцаҩ иԥҳәысгьы иаргьы асоф икәтәан. Абаӷырқәа ҩба ааин ача ахыкәыԥсаз астул инықәтәеит. Акы ҟәыҟәӡа ачарыц афара иалагт, егьи – иканаԥсо. Ари иҟәыҟәӡа иалатәан изфоз ус аҳәит:
– Уанаџьалбеит, икоуԥсо иамоукуызи?
Иказыԥсоз ус аҳәеит:
– Уара иуфуа ума уцоит, сара икасыԥсуа уаҵәгьы сааир исымфахуеи, аԥшәмацәа ирыҟәшәаӡом, уара умгәацәа азноуп узызхәыцуа, сара уаҵәтәигьы сазхәыцуеит.
Анҭ ирҳәоз ашәарыцаҩ иаҳауеит (аҵыс бызшәагьы имдыруеи!)
Анҭ инеибырҳәақәаз аниаҳа, ашәарыцаҩ оумашәа ибан, аччара далагт. Иԥҳәыс узырччази?» – ҳәа дааисны дылкит.
– Баша сыччуан, иалабхи, – иҳәеит.
– Узхыччаз соуҳәароуп, – ҳәа дылкӡит, аԥсцаха имҭо.
Мап-чап иҳәан, аха илымуит. Дангәанҵ «сызхычча сҳәар быԥсуат ҳәа леиҳәт.
– Сыԥсааит, иуҳәароуп, – лҳәит.
– Бара егьбыхьшам, аха ишаасҳәалагь са соуп иԥсуа.
– Уԥсыргьы иуҳәароуп, – лҳәан дылкит.
– Уаҵә ашьыбжьаун ибасҳәап, сыск сызшьы, схәы бзианы иҟаҵаны, уаҵә шьыбжьааныӡа акрысфалап, нас усгьы сыԥсоит…
Ихәы бзианы иҟалҵеит ишиҳәаз еиԥш, ибзиангьы криҿалҵт. Ашьыбжьонан иуҳәароуп ҳәа дылкит. Шьҭа исҳәоит ҳәа иҿы ҩеирхауаны рарбаӷь ду аанд иҩбықәгылан «кеи-кыу!» – ҳәа ҿнаҭит, «ҳаԥшәма шаҟа дгаӡоузи!» – ҳәа.
Арбаӷь еиҭаҿнаҭит:
– Сара шәҩык аҳәсақәа сымоуп, сыриааиуеит, иара аӡәы заҵәык димоуп, лыцкыс дызиааиуам.
Нас дхәыцт иара ашәарыцаҩ. Дышхәыцуаз адырҩагь арбаӷь ҿнаҭит:
– Иҳәы ҳәа анаалҳәуа, исқам аашьҭихын ирыҳәҳәа аҟәақҳәа лхы дасааит.
– Иҳәы! – ҳәа даныхҭалк, исқам рыҳәҳәа лхы дласт, дхышәҭыны дкаҳаит. «Иҟалази?» – анылҳәа, «Баџьал алоуп ҳәа басымҳәази, бызԥсуаз басымҳәахьази!»
– Сагьыумшьын, иагьсаумҳәан, – лҳәит иԥҳәыс даншәа.
Арбаӷь абас арҟәыӷара ҟаҵнаҵит, абни ауаҩ иаџьал ахнарԥеит.
Уаҩы цәгьак дыҟан. Ԥшьынҩажәи зежәҩык ауаа ишьхьан. Амни ԥшьынҩажәи зежәҩык ауаа зшьхьаз дажәуа далагеит шьҭа. Агәнаҳарақәа иҟаиҵахьоу имдыруеи. Дахьхәны дыҟоуп. Ҽнак иҽааибиҭан, длықәлан
дцан ахәаџьацәа дразҵааит, апапцәа дразҵааит, ишԥаҟасҵари, ԥшьынҩажәи зежәҩык сшьхьеит, сыгәнаҳарақәа зласхысхра исашәҳәои ҳәа дразҵааит.
Дзызҵаақәаз убас иарҳәеит – хы-мҩак ахьеихагалоу улеины аҩны ргыл. (Иара амал змаз уаҩын) Ҵәы блык иааганы убра угәарԥ аҿы иҵаҵа. Нас абна анбыллак, егьилак ҵәы блык џьара инымхои. Убас иҟоу ҵәы блык ааганы уашҭа, угәарԥаҿ иҵаҵ ҳәа иарҳәеит. Ицо, иаауа, ииасуа учеиџьыка агьама дмырбакәа, ирҿамҵакәа иауумышьҭын рҳәеит. Амни угәараҿы иҵауҵаз уҵәы блы уахәаԥшла, амни анышәҭлак, угәнаҳа ухыухит ауп иаанаго рҳәеит дзызҵааз ахәаџьацәеи аԥшцәеи.
Ари ауаҩ абас дшыҟаз акәымкәа, абанҭ ахәаџьацәеи аԥшцәеи ирҳәаз, ирҳәаз иабжьаргаз ааҩбамтәыкәа иаахеиҵан, ирҳәаз ҟаиҵеит: хы-мҩак ахьеихагалаз длеин аҩны иргылт, аҵәы блы иԥшаан агәарԥ аҿы иҵеиҵеит. Амҩасцәа алада ицо, аҩада ицо аӡә дауижьуам, ичеиџьыка иалырҟьышьыкәа, агьама дмырбакәа. Акыр аамҭа бжьыст. Аха ани иҵәы блы ус игылоуп.
Ҽнак дыԥшын, ԥҳәыск даауеит. Даауеит, аха дныҟәаны акәымкәа, дԥырны.
– Ҳаи, дад, иҳәеит ари ауаҩ,– баамҩахыҵ, баангыл, баанҵас, – иҳәеит. – Счеиџьыка агьама бымбакәа баусыжьуам, – иҳәан ус иҳәеит ани икәарны иааиуаз аԥҳәыс иашҭа даназааигәаха.
– Ааи, уара уахь амҩахыҵха сымам, сыццакуеит, – лҳәан илымуит.
Ари абар шьҭа хәба, фба шықәса абри даҿуп игәы ԥымҵәаӡакәа иалҵу азбоит ҳәа. Ари хымҩак ахьеихагылоу алада, аҩада ииасуа аӡәы димышьҭыц ичеиџьыка агьама имырбакәа. Аха абри ицәеилагоит уажәы абри аума ԥҳәыс. Анс, арс бымҩахыҵ иҳәеит, хаала, мчыла, ахал ара илмуӡеит. Ианылмуӡа, ҳаи, сара сыгәнаҳақәа ахьсықәсхуа егьыҟам усгьы ԥшьынҩажәи зежәҩык сшьхьеит, ԥшьынҩажәи зежә гәнаҳа ҟасҵахьеит, ашәкгьы насыгӡоит, усгьы шьҭа иԥыскуа егьыҟам иҳәан иҳәеит, аҵықь ҳәа иаалгәыдҵаны, дышьны дылкаижьит.
Ари иццакуаз, икәадырны иаауаз аԥҳәыс счеиџьыка агьама ба ҳәа анлеиҳәа мап анылк, длызгәаан аҵықь ҳәа иаалгәыдҵаны дышьны дылкажьны данаагьыжьы, дыԥшызар, игәараҿы иҵаҵаны имаз аҵәы блы аԥсы ҭалан, ибыбышӡа ишәҭны ишгылаз ибеит.
Иҟалаз уи акәзаап, умбои, абри иишьыз аԥҳәыс дабацоз, усс дзышьҭази, дабаццакуаз? Абри аилкаара дашьҭалт ари ахаҵа. Ари шәкы наигӡеит, убри ала игәнаҳарақәа иҟаиҵахьаз даҽакгьы рыциҵаз џьишьон, арахь зегь ихихзаап. Уи азоуп ани иашҭаҿы иҵаҵаны имаз аҵәы блы аԥсы ҭалан ишәҭны ибыбышӡа изыҟалаз.
Иеиликааит: амни аҵыхәтәан иишьыз аԥҳәыс цәгьаҳәара дцозаарын, бзиа еибабоз аҷкәыни аӡӷаби ацәгьа рыбжьылҳәарц дцозаарын. Ани ацәгьаҳәара дахьимыгӡеит, дишьит. Убри алагьы иааҟаиҵахьаз игәнаҳарақәа зегьы ихихит.
Ҽуаҩык амҩа дықәны дыынеиуаз бнак амца акәшаны иакны ибит, абна агәҭаны ҵлак алагылан. Даныԥшы аҵла ақәцәаны маҭык ишаҵәуа иқәны ибит. Амаҭ иҵырҵыруа анахь махәык иқәлит, арахь даҽакы иқәлит, аха иаузибахуаз, абар ожәы, ошьҭан амца акит.
– Ҳаи, ари аԥсы алзгапеи, – иҳәан дылҽыжәҵын, кьаҭк ааиган амаҭ зқәыз амахә иниадикылт.
Амаҭ ашыр ҳа акьат илықәлан аҽыҩ ихәда иакәшаны атах ҳәа иакит. Дахар ицҳуа иалагеит, абжьарак ҟазышь имоут, ера есааира иарӷәӷәуа иалагеит.
– Аа, абааԥсы, уԥсы нсмырхази, суфома? Зны уаагыл, амҩа снықәлап, иаҳԥылуа исзууа қә нагоуп рҳәуазар, нас суфап.
Ус ҳәаны, амаҭ ихәда исхаз иҽы дақәтәаны ддәықәылт. Дыснеиуаз аӡә дааиԥылт.
– Аа, уанаџьалбеит, амаҭ сафуат умбои, – иҳәан дӷызит.
– Уҩеила абааԥс, уи иамаҭәоу ожәыҵәҟьа дуԥылоит, – иҳәыт иԥылаз.
Уи диҟәҵны дыснеиуаз бгахәыҷык аҵыхә быҭәӡа иааиԥылт, аха амаҭ зынӡак иарӷәӷәуа, иаланаҵуа иалагеит, абар ожә дыԥсышт аҽыоҩ.
– Аа, бгахәыҷы, сахԥсуа умбои абааԥсы. Абри амаҭ абна иалабылуан сара сакәымзар. Аҵла иахықәыз излымбаауашәа анызба, кьатк насыргӡан, акьат акажьха снамҭакәа сыхәда акит, сафуот, – иҳәит аарлаҳа.
– Сишь, ари сара маҭык сашьҭан, уи ауп ҳа сыҟоуп. Маҭы арахь уаасыхәаԥшишь, иумаҳац ажәак уасҳәоит, зыхәда укыу иқәнагоит убас ирӷәӷәа абааԥ, – аҳәан абгахәыҷы амаҭ арбзуа, иахәлаччуа иалагеит.
Амаҭ иашоуп аҳәан ахы анаацәырнага, абгахәыҷы аӷьеҩ ҳа ахы иласны илахан, илахжәаны иргьалуа иаманы адәы ианықәла, аҽыҩ ишәақь аҭаҳәҭеи илҭиԥаан илақәикит:
Абгахәыҷы иааҳәын ус аҳәеит:
– Сшьы абааԥс, сшьы, уаргьы амаҭ ус ауп шузнауы.
– Ҳаи, ааи, рацәа сеивыст убуоу, – иҳан, ишәақь аҭаҳәҭеи илҭаҵаны имҩа дықәланы дцеит.
Қыҭак аҿы дынхон уаҩӷеик. Иара аԥҳәыс диман, ҷкәына хәыҷыкгьы диман. Ҽанкгьы иман, есымша дақәтәаны инахараны усураҳәа дцалон. Иԥҳәыс мҩаныфа хәыҷык изыҟалҵалон.
Ҽнак абри анхаҩы ӷеи имҩаныфа иҽхьынҵаны усура сцоит ҳәа дышнеиуаз бнарак аҿы маҭ дук ахы раҳаны иқьақьаӡа ишкажьыз ибеит амҩа азааигәара. Имҩаныфа ԥичхақәак аамихын инамҵаиԥсан, имшьыкәа давсны иҿынеихеит. Ари иҟаиҵаз анаба, амаҭ ахы иҵагьы иҩахан инаихәаԥшит. Иамҵаиԥсаз афеит.
Ари анхаҩы адырҩаҽны диасны дышцоз ари аҭыԥ аҿы даннеи, еиҭах амаҭ ахьтәаз итәаны ибеит. Еиҭах дааҭгылан, имҩаныфа хәыҷы ԥичхақәак амхны амаҭ иеиҭеит. Амаҭгьы ахы иҩахан иааихәаԥшит.
Ахымш рыҽны амаҭ еиҭах иахьибац ибеит, ишыҟаиҵац еиԥш аԥычха намҵаиԥсеит. Нас даҩсны иҿанынеиха, амаҭ ауаҩ иеиԥш иаацәажәан ус аҳәеит:
– Уаангыл, уара, абас сара абзиара сзызуз. Уааины абра усываиа, уԥсаанӡа уныҟәызгаша сара иусҭоит, – аҳәеит.
Ауаҩ ӷеи амаҭ иаҳәаз азнык азы анагӡара изымгәаӷьит, аха нас днеин днаваиеит. Рыҿқәа ааиздырхан, амаҭ абз ибыз иахьнашьит. Абри алагьы амаҭ ауаҩ ӷар адунеи иаақәу аԥстәқәагьы, ауаагьы зегьы рбызшәа иаҳауа, еиликаауа дҟалеит.
Аамҭа цон. Ҽнак аусура аҟнытә дааԥсаха, дқьыԥаха аҩныҟа дшаауаз ҵлак амҵаҿы иҽы дааҽыжәҵын ақыдуаҳәа ихы нықәҵаны илацәа нҭааит. Дмыцәацызт. Аҵла ҩ-ҟәраанк ықәтәан, акы ан акәын, егьи аԥа. Аҟәраан аԥа ус анаҳәеит:
– Уцаны абни иқәиоу илақәа ҭыхны, акы уара иф, егьи сара исзаага, – ҳәа.
Аҟәраан аԥа лалбааԥраан ашьшьыҳәа ауаҩ ӷар иахь анеира иалагеит. Аха ари ан иаҳәаз иара имаҳауази, ианизааигәаха, афырҳәа инапы аамҩаниҵан аҟәраан икит.
Уи збаз аҟәраан аҵла иахьықәтәаз ус аҳәеит:
– Абри ауаҩ ӷар исҳәо иаҳауандаз амал исҭон. Сԥа дауишьҭуазар, абригь, абригь адгьыл аҿы ижуп ҟәбарк азна ахьы, убри иара имазааит, – ҳәа.
Ари ауаҩ ӷеи ианиаҳа, аҟәраан шикыз ан иахьаҳәаз аҭыԥ аҟны днеиуазар, ҵабыргыҵәҟьаны аҟәараан ан ишаҳәаз еиԥш ҟәбарк азна ахьы анышә иааҵихит. Аҟәраан аԥагьы наҟ иоуишьҭит. (Абра данааи, ари алакә зҳәоз дааихәласын, «ҟыҳы», «ҟыҳы», – ҳәагьы дааимҳәеит, нас ус нациҵеит):
– Исхашҭит умбои, дад, исҳәараны иҟаз акы. Изакәу уи ауп, амаҭ ауаҩ ӷеи зегьы рбызшәа анинарҵоз ус ианаҳәеит: «Абызшәақәа зегьы шудыруа ажәангьы иуҿыҵшәаны аӡәы иаумҳәароуп, мамзар ишаауҳәаз еиԥшҵәҟьа уԥсы ааухыҵуеит», – ҳәа. Ари идыруан анхаҩ ӷар, ихаиршҭуамызт.
Аҟәбар ахьы зҭаз аӡәгьы имырбакәа иҩны иааиган, илҭаршәны иҵәахит. Хәыҷы-хәыҷла ихы иаирхәон. Ԥыҭк иԥсы илалашәа даныҟала, иԥҳәыс ус леиҳәеит:
– Бҭаацәа рахь ацара ҳақәнагеижьҭеи анбатәиу, аха ҳзымцац, уажәышьҭа зынтәыкгьы ҳӷарӡаны ҳаҟаӡам, ҳҽеибыҭан ҳцап, – ҳәа.
Ари еиԥш иара ииҳәаз иԥҳәысгьы дақәшаҳаҭхеит. Рҽааиқәдыршәан ҽнак шьыжьы ихәыҷи иԥҳәыси аҽы иақәыртәаны, иара шьапыла драԥызан иҿылеихеит. Ишнеиуаз акәымкәа аҟәраани иареи ирыҭибагаз ахҭыс ахьыҟалаз аҵла ианаамҵала, ауаҩ ӷар изымчҳакәа дамхаччеит. Дшыччаз иԥҳәыс ианылба, «Узырччазеи?» – ҳәа диазҵааит.
– Акагьы, башоуп, ус самхаччеит, – иҳәан аҭак ҟаиҵеит иара.
– Мап, ибашаӡам, аҵла амҵахь уԥшын уччеит, узырччаз соуҳәароуп, – ҳәа дыхҭалкит.
Иаргьы иаҿаиршәын мап икит, аха иԥҳәыс ара џьара сара исзымдыруа ԥҳәыск думан уаахьазар акәхап, уи ауп узырччо ҳәа аӷьра далагеит. Ахаҵа дзырччоз аиаша анимҳәа, иԥҳәыс илымузт, еибаргәаан, иахьцоз имцакәа, ихынҳәны рыҩныҟа иааит. Аҩны ианааи ашьҭахьгьы, «Аиаша узырччаз аасаумҳәакәа зуам, сҽыкнаҳаны сҽысшьуеит», – лҳәеит иԥҳәыс. Ҭахак ааилмҭаӡеит.
– Нас ибмуӡозар ибасҳәап, ишаабасҳәаз еиԥш, сара сыԥсуеит, сыбжыртә бҽеиқәыршәа уаҵәы шьыжьымҭанӡа. Уаҵәы ашьыжь сара ибасҳәоит аиаша, – ҳәа леиҳәеит. Ҽнак иԥҳәыс дааидыртәалан.
Аԥҳәыс дықәгьежьаан лыҩны еиллыргеит. Лхаҵа иԥсра усс илкызма, дзырччаз аилкаара акәын дзышьҭаз акәымзар. Адырҩаҽны ашьыжь ианааша, ахаҵа дгыр-гыруа даагылт. Ауха дмыцәаӡакәа иршазаап. Иԥсра шааигәахаз ила иабон. Ус ила ашҭаҿы аху-хуҳәа ишуа, нас алахь еиқәҵаны аҟыура иалаган ус аҳәеит ашҭаҿы жәаха рцына еизца игәырӷьаҵәа ирылаз арбаӷь ахы нақәкны:
– Уара, арбаӷь, узыргәыӷрьозеи абааԥсхеит, ҳныҟәызгоз ҳаԥшәма хазына иахьа дыԥсраны дыҟопеи? – ҳәа.
Ари аҭакс арбаӷь ус аҳәеит:
– Уи саргьы издыруеит, аха игәхьаагьы скым. Зыԥҳәыс лҳәатәы хаҵаны ас зҽызшьуа сгәы далсуам. Умбои сара жәахаҩык сымоуп, аха рҳәатәы мацара сацныҟәом, – ҳәа.
– Нас хәшәыс, еиқәырхашьас имоузеи иара иага ус иҟазаргьы? – аҳәеит еиҭах ала ҟыууа.
– Дымԥсырц иҭахызар, абрагь, абрагь абнаҿы дцаны арасатә ҷын ааганы арасатә ҷын ала даалысуа, даалысуа мацара лцәа ӡы ааннамкыло дипҟааит, нас деиқәхоит, – аҳәеит арбӷь.
Арҭ реицәажәара ауаҩ ӷеи иаҳауан, ихшыҩгьы азишьҭит. Арбаӷь ишаҳәаз еиԥш ҵабыргынгьы иагьыҟиаҵеит. Уи нахыс иԥҳәыс дкәаталеиуа аус луан, акрылҳәон, лхаҵа иҳәатәы дахыԥомызт.
Ԥҳәыск дыҟан, ҩнык азна араса лыман, идәылганы икалыԥсит, расацк нхит, дацҳан илызԥымҽит, амца иҽҳәалыргылан, ҷкәынак дагәылҵит. Ар цуан.
– Расац дааганы дҳамазар, аӡы ҳаригарын, рҳәит.
Расац дрыхьӡеит, аҵла ԥҟаны, аӡы ихицеит, ар аӡы иаларигеит. Амла иакуан, Расац дцан ажәқәа иааицеит. Расац аҵәы акәац ишалаикшуаз изтәыз дааит.
– Сылақәа ҭухуашәа сгәы иабуеит, – иҳәит ажәқәа зтәыз.
Расац ажәқәа зтәыз дыршәаны дыԥхаиҵеит…
Ҭакәажәык дыҟан, ԥа-заҵәык длыман, лԥа арахә дрыцын. Ҽнак арахә ахгәарихуаз расацк каршәны ибит, имфакәа, сан илсырбоит ҳа аҩныҟа иааигит. Иахааигаз, исфоит ҳа аԥхныг рыхха инлақәик, аа,
сԥумҽын, аҳәит араса, уара макьана уҷкәыноуп, аха анузҳалак ӷьычра уанцуа сузеиӷьхоит.
Араса ус анаҳәа, аҷкәын иԥымҽкәа дааҟәыҵт. Аҷкәын инизҳа, ӷьычра дцуа даналага Расац дицны дцеит цә-ӷьычра. Инеит боурак аҿы, ҩыцәк ахьыҩнакыз. Аҷкәын абоура ааҵраҿы даангылт, Расац аҩнауҵҟа дыҩналт. Ацәқәа зтәыз аԥшәма абора аҩнауҵҟа диан. Расац даныныҩнала, аҷкәын ус диазҵааит:
– Цәиқәаҵәакәу, цәаԥшь акәу идәылзгуа?
Ус аниҳәа Расац, аԥшәма дааԥшит. Расац ашә алымҳа дылҭакәры дцеит. Аԥшәма дындәылҵын днаԥшы-ааԥшит, аха оҩгьы димбеит. Аҷкәын дыхгылаз иҽиҵәахит. Оҩ данимба, аԥшәма дааин дыеит. Ԥыҭк анҵы, Расац ацә алымҳа дааҭыҵын, иманы дцеит аҷкәын ишҟа. Нас деиҭааихт Расац, ақәаб дәылызгоит ҳа.
– Қәабеиқәаҵәа акәу, қәаб ҵаӷа акәу иназгуа? – иҳәан. Расац аҷкәын диазҵааит. Уи аԥшәма иаҳаит.
– Ҳаи дызусҭада, уаха сара сеимызҵәуа? – иҳәан аԥшәма дҩагылт. Расац днеин аԥшәма иимаа дыҭалт. Иааҭыршәаны инкрашәны, дындәылҵт, аха оҩгьы димбит. Дааин диеит. Дыниа, Расац ақәаб индәылганы иманы дцеит. Еицны Расаци аҷкәыни иааит аҩныҟа ацәи ақәаби рыманы. Иахааиз ацә аҟьҟьа, аҵәҵәа ақәаб илҭарҵит.
Ашьжьымҭан ацә зтәыз ашьҭа дхылан иҿааихан, Расаци аҷкәыни рҿы дааит, акәац ижәуа изҭаз. Сыцә збит ҳәа дгәырӷьаҵәҟьа дҟалит. Ани данырба, аҷкәын иҽиӡеит, Расац ақәаб зҭаз дылҭаҵәры дцеит.
Ацә зтәыз ақәаб даахагылан, акәац аҵәы анааҵишь, Расац дахҭаз ус иҳәит.
– Сылақәа ҭухма, улақәа анцәа иҭихааит!
– Ари дызусда ара иҭоу? – ҳәа адырҩагь аҵәы нлаҵишь, Расац ус иҳәахт:
– Сыла хәыҷқәа ҭуршәшәома. Улақәа ҭыҵааит!
– Ҳаит, сыцә згаз ара дтәоуп, иҳәан, ахаҳә рыхха ақәаб ианылҭеикша, зыбжьы гуа дысшьит ҳәа, аӡыршы аҭҟьан иҿаҭәеит, иара уаҵәҟьа дыгьԥсит.
Нас аҷкәынгьы дааит, Расацгьы ақәаб дааҭыҵт. Мшәарыда-мҳарыда еицынхуа иалагеит, ӷычралагьы хәарҭа рымамызт.
Аҭакәажә арасацқәа лаҳәҿыппны икаԥсон. Араса, аалыҵганы икарыԥсон.
Аҵыхәтәаны шнеуаз ауасхыр иавашәт.
Ани ԥыҭк анааҵы, сабк ибжьы раҳон. Асаби ибжьы го ианалага, гәлара унеины игәаҭи ҳәа еизҵаауан.
Аҷкәынцәа аӡәы диагылан ашә данаваԥш, сабик ашә дкьаауа даваршәын. Даавҵырхын драаӡеит. Дуаҩхит. Дарԥысхет.
Нас гәлара аԥсхәара ыҟан. Иани иаби дзааӡоз ԥсыхәара ицит. Иара агәарԥ аҿы дыштәаз ҩыџьа аҷкәынцәа иқәлацәа ааин шәарацара ҳцот ҳа. Исеибырҳәоз иаҳат, ианиаҳа саргьы сшәыццот, – иҳәит.
Да дыргомызт. Дара «уаагом», – рҳәыт. «Уара арасацәгь иахылҵыз уҳазгом», – рҳәан «Уара уда царҭа ҳамам», – рҳәит.
Расац аӡы дынҭалт. Рыҩџьегьы иҟәаҟә иқәыртәан иааригит аӡы.
«Уаҳҩызоп, ҳара уҳацыз, – рҳәет.
Ицо, ицо, амҩа иқәланы ицот. Ишнеиуаз дәы ԥшӡарак инықәнагылт. Уа ақьал дыргылт. Ирфо рыфатә нҵәет, инаԥшы-ааԥшо ишгылаз қәацәк аҵыҭә ахышьшьы исгылаз рбит. Расац «сцап, абни ақәацә аҿы иҳәит. Ақәацә аҿы дахнез ҩыцәк ҿаҳәан. Ҩ-ааҵәак ашыла гылон. Ҩ-қәабк гылон.
Нас Расац ацә алымҳа дҭатәеит. Ибжьы иргет иҩызцәа рышҟа «Ацәқәа рыҩбагьы назго, ак акәу иназго!» «Цәык ааг!» ҳа рыбжьы дыргет. Инеиԥырҵит. Иара хара-хара дрышьклаԥш дцон. Иара длалаган имҩаныф еиқәиршәит. Иани иаби анааи «сара шәарацара сцот» ҳа иреиҳәыт. «Умцан» рҳәан, аха иара имуыкәа иҩызцәа иҽырхьигӡит. Аха иҩызцәа дыԥхарҵон. «Арасац иахылҵыз уабааго рҳәон. Иара иҽӡаны дрышьҭаланы дцон, данырбалак дыԥхарҵон. Ӡ-дук ахықәаҿ инықәгылеит. Иаргьы уа днықәгылеит.
«Уца алда-алда!» – ҳа иҵаҟьо иалагт, дыԥхадырст.
Иара данырԥырҵны рҵыхәахьы аҟәарахьы дцет. Даагьежьын аӡы дынҭалан дырт.
Дара зырӡом. Ида царҭа рымам. «Шәааи, шәааи, шәырзгот!», – иҳәит.
Ацә ааԥыртны игет.
Адауы абжьы иаҳаит. Зыбжьы го закәызеи ҳа днаԥшы-ааԥшит.
Расац деиҭааҩнашылан ааҵәа днаватәан ҿиҭит:
– Ҩба назгоу. Ак назго?
– Ак ааг! – рҳәит.
Абри абжьы иго закәузеи ҳәа адауы днаԥшы-ааԥшит, аха димбит.
Ақәаб амаа даватәоп. Еиҭа ибжьы иргет иҩызцәа рахь:
– Ақәабқәа рыҩбагьы назгоу акакәу?
– Рыҩбагьы ааг! Акы акәац алаҳжәот, егьи абысҭа алаауп! – рҳәит.
Нас ацә ршьит, акрыруит, акрырфит.
Уажәы Расац иҩызаки иареи ицет шәарацара.
Аӡәы ақьала даазынхит, ахәыҟаҵара. Асас дизаат, арбаӷь ҷышь дақәтәаны:
– Оо, аԥшәма, уыҟома?
– Сыҟоуп. Уааи арахь! Бзиала уаабыт! – иҳәит.
Асас дҽыжәихын, иарбаӷь ҷышь нҿаҳәаны аҩныҟа дааигыт.
Икәац агәараҳа ижәо, абысҭа хаббыла икнаҳауп.
Ашырҳәа ибысҭа ааниҵт, икәац ааҭихт. Ас, ас, дҩагылан иԥаҵа ааҵихын далаҿеиҳәит.
Акрыҩназар, абысҭа, акәац арбаӷь ҷышь илақәҿаҳәаны иман дцеит.
Иааит иҩызцәа ашәарах жьы рыманы. Иахааиз рҩыза дҿаҳәоп.
– Иҟалази, уҿазҳәада абас? – ҳәа иазҵааует.
– Исыхь сыздыром. Са,сык дысзаан рбаӷь ҷышь дақәтәаны. Аҩны даазгыт. Абысҭа анысҵт, скәац ааҭысхит, асас криҿасҵыт. Абас сааҿаҳәаны акрыҟазар зегьы игет.
Ус исааиуаз еиҭа шәарацара аҩызцәа цон. Аӡә даанхит.
Расац са саангылот иҳәан, – аха ирымуит.
Акәац ҭеиҵт, абысҭа иуит. Асасгьы иарбаӷь ҷышь дақәтәаны даакылст. Крыф-крыжә дҩгылан, аԥшәма дҿаҳәаны дцет.
Ахынтә раан Расац даангылт. Расац «сара саагылоит шәара шәца, уи дсыӷәӷәо са избап», – иҳәет.
Асас еиҭа, иааиуаз асас, деҭаат, иарбаӷь ҷышь акрикыка ҳа ҿҭо дақәтәаны дааҭалт.
– О аԥшәма! – ҳа ибжьы аагет иааиз. Иарбаӷ акыу-кыу ҳагьы абжьы аақәнаргеит.
– Уааи арахь! – Расац ибжьы геит.
– Уааи арахь! Уагьаадәылҵоме!
– Сара сдәылҵӡом, асас иааиуа ара дааиаат! – иҳәыт Расац.
Ас, ас, ашә даахыҵт:
– Амла сакыт, акрысҿаҵы! – иҳәит иаиаз.
Ацәынха-мынха, ахьшәашәа инимҵиҵит.
Атыхҳа афрангь аҿынаирхет, ихәда инаҵишьт. Ихы кәымпылуа индәылуаа ицет, имц аҩны иааҩнахыт.
Расац иҩызцәа аат.
– Оох! Ари закәи, иҟауҵази Расац? – ирҳәит иҩызцәа.
– Шәа шәаангыл сара сдәықәлот! Ашьақәсҭы схыланы сцот. Шәара шәысцәымшәан.
Атыҟҳәа дындәылԥеит. Арбаӷь ауишьҭит. Дашьҭаланы аԥҟеи ҳа ддәықәылт. Тышк ахықә днықәгылт.
Быжьҩык аиҳәшьцәа ҵәыуоит «уаҳәшьа» ҳа. Иҭааны иаҳот.
Жәишәаҟьа-иԥа ҭамырныҟ Расац иашҭа уҭамлан ҳа уаҳамҳәази, уаҳәшьаа», – ҳәа иҵәыуеит.
Ашырҳа дынҭалт. Ахы кәымпылуо ашьылҭа илоуп. Расац данаба, арҵәаҳа иҳәҳәаны иҭыҵны ицеит. Аиаҳәшьцәа рыбжьҩыкгьы «ҳуымшьын, ҳуымшьын!», ҳа иааикәшаны дыркит. Иҭыган иоуишьҭит. Аиҵбӡа Расац икалҭ аанылкылт.
– Сара ани дахцаз сицланы сцароуп! – иҳәит.
Ани аеҳәшьа инхаз ус лҳәит:
– Ҽыхәаки ҽеиқәаҵәаки ҿаҳәоуп. Аҽыхәа уақәтәар, џьанаҭ уагоит. Аҽыиқәаҵәа уақәтәар, џьаҳным уагоит.
Иара аҽахәа дақәтәеит. Ддәықәылт Расац. Дыснеиуаз еиҭымк лгәашә днадгылт.
– О, нан! – ҳа ҿиҭт.
Аҭакәажә даадәылҵит:
– Арахь умаауа, нан дызкәхшоу! – лҳәыт.
Агәар дынҭалт. Аҩны длыман днет:
– Нан, аӡыша сакыт, аӡы сыржә иҳәит.
Аҭакәажә аҽада амгәа дынҭас-нҭасын ачхәра алгт.
– Иҟабцои, нан!
– Еҳ, нан! Аӡыхь бзиа ҳаман. Уамак ааин аӡы ихыжьлоуп, ҳшәаны ҳазнеом. Аҳ лгәараҭа ажәлар хыҵны итәоуп, ирзыӡбом, иамуит, ирзхымцет.
– Ааи, нан, саабыкәыхшоуп! Быԥҳал аасыҭ! Сцот!
– Нан, уамфои! Лысас даҿалҵт ҳа ахьымӡӷ схыумҵан, – иҳәит.
Лыԥҳалқәа ааидикылт. Аҭакәажә дхьау-хьауа икалҭ дахьынҳалт. Имукәа дцан ишьит.
– Ҳуааӡеит, нан, – ҳа даагәыдылкылт.
Аҳ иашҭа гәырӷьароуп. «Амал ҳа акы уамыҳәан, узыҳәаша абахә скылга ҳәа ауп», – лҳәит аҭакәажә.
Аҳ диԥхьет «узыҳәо усҭоит» ҳа. «Амал сҭахым, уҷангьы сҭахым. Абахә скылга», – иҳәит.
Аҳ убас иҳәит: «Абахә аҵҟа аҟәраан ааины иҵоп. Икар-каруа ианааҵалакь амаҭ ааины акәтаӷь афот. Убри ҵаны ианынхыҵлагьы амаҭ ааиует, амаҭ шьы. Аҟәраан ухәыннагоит абахә.
«Ибзиоуп» иҳәан Расац ишәақь аашьҭыхны абахә даҵатәет. Аҟәраан ҵаны ианынхыҵ, амаҭ ааит. Амаҭ дааихсын ишьит Расац. Аҟәраан илыбаан Расац икәхшо иалагт.
Аҳ акәыцҳа ишшит, акәац рацәа еизиган иҭеиҵт. Изыхәҭаз зегьы жьыхәҭа-жьыхәҭа акәыцҳа илҭажьны Аҟәраан дақәиртәет. Аҟәраан даман идәықәылт.
«Ҟыҟ» аҳацԥхьаӡа акәац аҿаижьуа дкылсырц абар егьигым «Ҟыҟ» еиҭанаҳәа кәац имбеит. Ииаҵәа жьы амхны иаҿаижьт. Дҩыхәыннагеит Расац. Адәы дықәланы дыснеиуаз иаҳәшьас иҟаиҵаз аӡӷаб дынлыдгылт.
Аҟызқәа дрыцын лызлак ҭыхын, ақалԥад ԥо дтәан.
– Ибыхьзи? – иҳәит Расац.
– Исыхьгәышьази, аҟызқәа сылақәа ҭырхт, – лҳәит.
Аҩныҟа диманы дцет.
Амшын аҿы сцаны лыхәҭала аӡы аазгаанӡа анцәа бимшьааит!
Сыууааӡа сыԥаны аиаҵә аакнысхаанӡа анцәа бимшьын! Ӡыжәлар нҵәаанӡа анцәа ҳуымшьын.
Нхаҩык цәы ԥсылақәак рыла ацәқәа зикыз мшәы абаак ааидгылыт.
– Ҳаи, уара, уцәқәа ари аҟара изырԥсылази? – ҳәа амшә анхаҩы иазҵааит.
– Арҭ иабаԥсыламхуа, мшәырхәан исырхәан азауп ас изыԥсылау, – иҳәит анхаҩы.
– Хәы, ус акәзар, саргьы сырхәа, суҳәуаит, – аҳәит амшә.
– Ибзиоуп, аха дара иухьуаит, иузымчҳар ҟалап.
– Агьаурым, зны исыхьыргьы нас сыԥсылахап, – аҳәоит амшә.
– Иауам, дара уаҩы изымчҳуа иухьуоит, аха ушьҭа уанадхала, уҳархәап, – иҳәан, аԥхашьарақәа санбаку инҿакны иаахиҵәаит.
Амца аԥыр-ԥырҳәа иацранаҵит. Ахьаа бааԥсханы ианыҟала, – иҟасҵарызеи, ари сагуаит? – анаҳәа, анхаҩы ус иҳәит:
– Дара иухьаазар, иузымчҳахуа, ана ҩаҟтәирахь ахәац рацәаны игылоуп, уҽылушьыр, ахьаа артәап, – иҳәит.
Амшә ҩаин ахәац иалабылгьуа ианалага, ахьаа ахьаа ацлан, ахәац иааблын, идысны, изымныҟәуа уа иаалахт. Иббыбуа изалажьыз, бгахәыҷык ааит.
– Иухьзи мшәы? – ҳәа иҵааит, иахьыззиагьы ианаҳәт. Нас, – Уцаны ицәқәа урыцҳаны уаа, – ҳәаа идәықәнаҵеит.
– Ибзиоуп, – аҳәан, ицаит.
Анхаҩы абгахәыҷы аниба, алаба аашьклаиҵан, азшьапык ԥиҵәаит. Иҵәаа-ҵәаауа амшә ахьыҟаз инаит. – Сынирҵәаит! – ҳәа.
Иаидашшыуа иштәаз, ацәымҵ ааит, –Ишәыхьзеи? – ҳәа иҵааит.
Изықәшәаз заагьы рҳәит. насгьы ус иаҳәит:
– Уцаны ицәқәа ураҳәҿалар, ацәқәа цәымзкны иҩын, ицәмаҭәи иараи џьара дкыдырҟьар дыԥсып, – рҳәит.
– Ибзиоуп, – аҳәан, ицаит.
Илаин ацз ауҳә ианынақәтәа, анхаҩы ихҭырԥа надгәаланы икит. Ҭәыцк аахиҵәан, ауыҳә иаакыларкьакьаны уауижит аввыҳәа иаит амшә ахьыҟаз.
– Иҟауҵази? – ҳәа ианҵаа, – Иҟасҵази, сызлаиз аиԥш саанкылан, абри саҳәҿаиркьакьан, исыцрыҳәҳәа сааит. Уи уаҩы дзыхәуа уаҩым, иахь уаҳа уаҩы дыдәықәшәымҵан шәаргьы уахь шәкылымсын!
Абас рзиуит анхаҩы. Убри азоуп ацәымҵ аанырклакь ауыҳә аҵәы кыларкьакьаны издәықәырҵуа.
Қыҭак аҿы инхон иашьеи иаҳәшьеи. Аешьа ихьӡын Раҵәа, аеҳәшьа илыхьӡын Атыҩа.
Ус ишыҟаз, Атыҩ тықә ахьынабжьаз қыҭак аҿы хаҵа дцеит. Ари аӡӷаб дхәҷы аахысгьы дгызмалзаарын.
Атыҩ ақыҭа дахьаланагалаз шықәсык цаанӡа рырахә зегьы ԥых иқәылҵеит.
Ари ақыҭаҿы инхоз рырахә рымпыҵанцәаӡошәа анырба, еибарҩны аҟәыдырԥаҩ лҿы ицеит.
Ҳарахә нзырҵәозеи ҳәа аҟәыдырԥаҩ, ианлызҵаа, аҟәыдырԥаҩ, даацәажәан, шәара шәзықәтәоу адгьыл ашәи ацуп, дгьыл мыждоуп, егьрааны шәыҟазаргьы шәыҿиом. Адгьыл агәы шәзыразым. Досу ишәымақәоу иреиӷьқәоу акака шьны шәхы аланыҳәаны, нас шәыхҵәаны џьара хара шәца ҳәа ралҳәеит.
Ари аҟәыдырԥаҩ илҳәаз ҵабыргыз џьыршьан анхацәа, аӡы рыҵалазшәа, нымха-хымҵәа еидымкыла ҳәа, еиԥхьытта, аберцәа реиԥш, рымаҭәақәа ирыҵазза ингәарлеит. Уи аамҭазы амра каххаа иқәыҷҷа, иҽы иҵыԥраауа Атыҩ лахь дцон лашьа Раҵәа. Ус амра лхыҵны, илҭалахьан, Раҵәа дԥыр-дԥыруа иаҳәшьа лашҭа дааҭалеит.
Атыҩ дгәырӷьаҵәа, лашьа дниԥылан дааҽыжәхны аҩныҟа даалгеит. Нас лашьа лхы наиқәылкын, – уаҳәшьа дукәыхшоуп, ашәаӡеи ашыла гәӡеи сымазар, ачамықәа узызмуази»! – лҳәеит.
Раҵәа дааԥышәырччан, – ҳаи, бшаҟәыҵра анцәа бызшаз! – ихәеит, уажәы ажәжәаҳәа ачамықәа изура даҿу џьушьап.
Ԥыҭрак ашьҭахь Раҵәа данындәылц, иҽы аԥхьатәи ашьапы амаӡамкәа ишгылаз ибеит, «ҳаи иҟалазеи?» ҳәа иҽы дшавагьежьуаз, егьи ашьапгьы атахҳаа инаҵҟьан, аҽы ахыԥҳәа уа илеилаҳаит, аха изфоз ҳәа акгьы ибомызт.
Уамашәа ибо, длаԥшы-ҩаԥшуа уа дышгылаз «шәиҭ ҳәа аҩны аҩнуҵҟа иаҳәшьа лытрышә бжьы геит. Ус дук мырҵыкәа, анахь арахь ихыш-хышӡа аттаҳәа аҩсҭаацәа, агызмалцәа еизаны, аҽы иақәпапан, алаҳәақәа реиԥш, иамцкласуа афара иалагеит. Раҵәа иаҳәшьа ашәаҟьа лҿыҵач аҩны дыҩнагылан. Иара аԥхыӡ иалоу ауаҩ иеиԥш, ацарагьы дақәиҭымкәа, аангыларагьы дақәшаҳаҭымкәа амӡырха дықәхеит. Аҩсҭаацәеи агызмалцәеи дшырфоз аниба, сыԥсы сызгозар, иҳәан, ахыкәалаа еиԥш длаҵҟьан дыҩит. Лаба зкызгьы, ламс зкызгьы, акәҷар реиԥш еиԥхыҳәҳәан ишьҭалеит, аха ихьымӡакәа амҩа дықәланы дыкәлаа дцон. Ӡынран, ажәҩан ӡәазшәа, ақәаба-сабаа еилатата илеиуан. Раҵәа дыбжьҟьа дахьцоз анахь-арахь ахыуҳәа аҵәыуабжьқәа иаҳауан, џьара-џьара Мырза иҳабла уҳәа егьырҭы рҿы, Фатма лыкәҷарақәа реиԥш, икатта ажәлар анҵәара иаҿын.
Аҵх такәы инаскьахьан, Раҵәа дшәаԥырҳаԥуа аккарақәа дрыҵҟьа дыкәлаа дышнеиуаз, хи ҵыхәеи змаӡамыз ҵла заҵәык зықәгылаз дәдук
днықәлеит. Ифа ыҟам, ижә ыҟам, ихам-ишьам, шьаҳаит ҳасабла хымз аныҟәара даҿын.
Уахыла аеҵәақәа Раҵәа дҳаршәап ҳәа цас ируазшәа зегьы рылақәа еихмырсыӷьӡакәа, икәеицеиуа ихәаԥшуан. Раҵәа аеҵәақәа игәаӷ рымаз џьшьа ихы дҩахан дрыҵаԥшӡомызт, еиҳаракгьы ашарԥы еҵәа цәгьала дацәшәаӡон.
Ус аамта акыр цеит. Атыҩ лыбга адых-дыхҳәа илыҵԥауа дақәтәаны лашьа дишьтан.
Раҵәа хымз дахьныҟәахьаз, лара хымш рыла дизааигәахеит. Иара адәы агәҭа днеиуан, лара адәы аҵыхәа даақәлеит.
Раҵәа иаҳәшьа дшишьтаз аниба, ихы дышзахәоз, деихеит ԥхьаҟа, аха ларгьы тәамҩа ҟамҵакәа дыкәлаҟьа дишьҭан дихьӡарц.
Арҭ аҩыџьа ари адәы аҿы ас еишьҭеижьтеи миллион шықәса ҵуеит. Аха адәы изқәыз нҵәара ақәӡам, иагьа уныҟәаргьы уи адәы аҳәааҿы узнеиӡом.
Ари аҷкәын дшыгәнаҳахаз, иаҳәшьа дихьӡар дшылфоз анцәа ажәҩан аҟнытәи дылбааԥшны дибеит. Аҷкәын аиааира умазааит, умраха уԥхо уҟалааит ҳәа диқәныҳәеит. Раҵәагьы дымраха дааҟалт.
Арҭ ешьеи еҳәшьеи реихьымгӡара аус азы анцәа даалаган, ахьча илеи иареи еиҳа иазааигәоуп ҳәа, инаганы Амзаҿы иқәиргылеит.
Ахьча ила уахгьы-ҽынгьы иааҟәымҵӡакәа ахыу-хыуҳәа ашра иаҿуп, Раҵәа дыцәар хәа ишәаны, насгьы Атыҩ алашбыжь цәгьала дацәшәоит.
Ашықәсан зны ала караха ианамхацәалакгьы, Раҵәа дизгәамҭакәан, Атыҩ днеины дылкуеит, дылҿыҵаҳәҳәа ифара далагоит, убасҟан ауп Амра атыҩа ианакуа. Ара, адунеи иқәу ажәлар Амза аҿы ицәоу ала дарҿыхаразы ахысра иалагоит.
Шәхык рҟынтә хык, ала аҿы иҩеины иарҿыхоит ҳәа ирыԥхьаӡоит. Мамзар ала мҿыхакәа иаанхар, Атыҩ зынӡа Амра лфоит. Нас адунеи акаамеҭ ҟалоит, уахыки-ҽнаки рыла ауаа нҵәоит.
Изларҳәо ала, ажәытә убас иҟазаарын, ауаҩы ихы дамыхәо данажәлакь, дыԥҳәызаргьы, дхаҵазаргьы, иҟарҵон акәыцҳа ҳәа иашьҭоуп. Ҷынла ишышны, акәыцҳа ҟаҵаны, дылҭартәаны дрыман ицон, абахә
дылхықәыргыланы дыршәны наҟ дылҭажьны, арахь иаауан рҳәеит. Ари закәанын, ус иаԥын, ауаҩы данажәлакь ихы дамыхәо даныҟалалакь абас изыруазаарын.
Абас шыҟарҵоз, аӡә иаб дажәит до, иаб изы иҟаиҵеит акәыцҳа. Уажә иаб акәыцҳа дҭартәаны абахә ахь дигеит, абас хәба фба шықәса зхыҵуа ахәыҷы дицуп, иҷкәын.
– Саб ари акәыцҳа умырԥан, иара дҳарԥап, акәыцҳа аҩныҟа иаагап, – ҳәа иҳәеит иҳәеит ари аҷкәын хәыҷы.
– Избан иалаҳхузеи? – иҳәан иааџьеишьеит аб.
– Изаҳҭахузеи умбои, уаргьы ушнеиуа умажәуеи, урԥатәхоит абахә аҟынтә Уаргьы уанҳарԥо азыҳәа аҿыц ҟасҵома, исҵәахуеит до, уи аҟара уадаҩра схы заласҵозеи, – иҳәеит ахәыҷы.
Абри аниҳәа, иааицәымыӷхан, шьҭа ихы дахәом, дажәит ҳәа икаижьраны иҟаз иаб аҭаҳмада дыбӷамҵакәа, дырхынҳәны аҩныҟа дааигеит. Иаџьал ааины дыԥсаанӡа дныҟәигеит.
Абас ауп ишсаҳахьоу. Агәыга, умбои, ахәҷы ииҳәаз ихы азцеит.
Ҭаҳмадак дыҟан, хҩык аԥацәа иман, иԥацәа аҳәса рыман. Иара дажәхьан, 140-ҟа шықәса ихыҵхьан.
Ҽнак зны, аҷкәынцәа рыҳәсақәа ааицәажәан, рхацәа ус рарҳәт.
– Илашәхыузеи шьҭа абри шәаб алыгажә, дшажәӡаз, дыччархәха дшыҟау жәымбаӡуаи, дганы џьара дызкашәмыжьуази? – ҳәа.
Анҭ аҳәса ирҳәаз, рхацәагьы рхы азцеит. Иааилацәажәан, кәыпа дук ҟарҵан, раб алыгажә дынҭартәаны дрыманы идәықәлт.
Ицуа, ицуа ишнеиуаз акәымкәа, даара акыр иныкҟәахьан аиԥш, тыша дук иныҽԥынгылт. Атыша ианныҽԥынгыла, уа иаангылан, ркәыпагьы ладыргылт.
Раб аҭаҳмада ҵлаҳәысҭа уаанӡа рықәҿиҭӡуамызт, аха атыша ахықәан ианаангыла дрызҵааит:
– Иҟашәҵуази, шәгәы иҭаузи, дад, сыҷкәынцәа? – ҳәа.
– Ҳгәы иҭаузи умбои, уара уажәӡеит, уччархәхеит урԥхашьагаха уҟалеит, умԥсит, абра абри акәыпа ушҭатәау абри атыша уҭаҳажьып ҳәа ауп ҳгәы иҭау, – рҳәан, ргәы иҭаз ицәымӡаӡакәа иарҳәт аҵлаҳәысҭа иԥацәа.
– Уи саргьы избуаит, аха сара сҭашәыжьуазаргьы абри акәыпа ҭашәмыжьын, имаҭәахәуп, – иҳәит аҭаҳмада.
– Иазаауази ари акәыпажә, уаҳәшьҭахьтәи ҳаҵаланы иаагахуама, – рҳәан, уамашәа ирбеит иԥацәа.
– Уамашәа ижәымбаӡан дадраа, мамау уи шәҭаххуаит, ари акәыпа аҩныҟа ижәгар злабзиау уи ауп, шәаргьы сара саиԥш шәаныҵлаҳәысҭахалакь, шәԥацәа абра шәалаарымгауаи, урҭ даҽакәыпак ҟаҵатәыс изрышәҭарызи, – иҳәит аҭаҳмада.
Анс раб ианиҳәа, иԥацәа даара иархәыцт, иарԥхашьаит.
Рацәа ҳаԥсит убауау, иҟаҳҵуа закәызи, рҳәан, раб даашьҭырхын, ҳаргьы ас ҳақәшәар аҵкьыс даагап рҳәан раб дырхынҳәны аҩныҟа. дыргеит.
Аҩны иахьааиз, – иаҳшәырҟаҵа закәызеи, – рҳәан, рыҳәсақәа хламӡаах еиқәаҵәа рзааргит; – ҳаб џьара хәыҷӡак аказы игәы аныншәырха, ара ҳара ҳҿы бысҭафара шшәымам жәдыруазааит, – рҳәан, идыршәеит. Уи нахыс раб иаҳагьы пату иқәырҵуа иалагаит. Иаџьал ааины данԥсы, иқә-иҵас уны анышә дарҭт.
Абас ауп дад, ажәаҟәыш ауаҩы дшарҟәышуа.
Ажәытә жәабжь издыруа убри ауп, анкьа аҭаца анхәа дыҟамзар лҭаххеит. Лхаҵа иалҳәон есымша абри уан абри дсумырбан, дысҭахым ҳәа.
– Дзыбҭахымзеи, дыҟаз, сан дабаԥырхагоу, даҳмыхәозар акы даҳԥырхагам, – иҳәон иара, аха иԥҳәыс илуамызт, дыхҭалкит.
Ари шықәсык ҵит, ҩышықәса ҵит, хышықәса ҵит, абри дгәаҟуеит, есымша абри лҳәоит.
– Дсумырбан уан, – лҳәоит, аха иҟаиҵараз изымдыруа абас дшыҟаз акәымкәа, ҽнак игәы анԥҵәаӡа, убас иӡбеит, абри усгьы ҭаха сылҭом, сан дызгап, инахараны ҳаԥ дук ыҟоуп наҟ-ааҟ абахәрақәа рыбжьара, убра аҳаԥ иҟоу аҟны днаганы дсыршәап ҳәа иақәикит. Ажәытә агыгшәыгқәа рацәаны иҟамзи, имныҟәози, абга цәгьақәа ныҟәон, ма акы дафар сыла дабарым ҳәан иӡбан, иан диманы иҿынеихеит ари ахаҵа. Иаб иуапа ахьыкнаҳаз иаашьҭыхны, аҽы кәадырны, дақәыртәаны, диманы иҿанынеиха, «сабоуго, нан, сыҷкәын?» – ҳәа даниазҵаа, «Бабазго сан, аԥсшьарҭа дгьыл ахь бызгоит», – ҳәаны леиҳәеит.
– Ибзиоуп нан дукәыхшааит, уара бжьарҭаны уҟазааит, сара аԥсшьарҭа дгьыл ахь сугозаргьы уара исеиӷьаушьаз, исаҭәаушьаз аҟны сыҟоуп, – лҳәеит.
Абарҭ ани аԥеи анеицәажәоз, абри ирҳәоз аԥа иԥа хәыҷы иаҳауан. Абри саб санду дахьиго збап иҳәан, дишьҭаланы иҿынеихеит, маӡа, маӡа дцеит. Ари ахаҵа иан диманы дахьнеишаз днеит. Ҳаԥы бааԥсык аҿы днеигеит, акәара ахьхьаҳәа ҵаҟа иаҵсны ицоит. Ари иан днеиган, ауапа ааиҵихны инышьҭаҵаны, убра днылаиртәеит. Мгьал ҽыҭқәакгьы шьҭихын иман, «Абри ыф», – иҳәан, – «аӡба бакыр, ана аӡы бжәып, бҭамҳааит», – ҳәа налаҳәаны убри убра иналзықәҵаны, иара дхынҳәны аҩныҟа дааит.
Ашьҭахьы ишыҟаз акәымкәан, ари данигаз амш абжа еиҟәнамшацызт, ахәылбыҽха ахәыҷы изымчҳаит, уаха санду ахьҭа дыԥсып, ма дамхацәаны акәара дҭаҳап иҳәан ауазырра далагеит ихәло ианалага.
– Саб, аҽы абаугеи? – аниҳәа.
– Ахкаара иҭасҵеит, – иҳәеит.
– Унеины исзааганы исызкәадыр, – иҳәеит.
– Избан, изуҭахузеи? – ҳәа данизҵаа.
– Саб, санду дахьугаз еиԥш, уаргьы даҽаџьара гатәыс усымоуп. Уаб иуапа угеит, аха сара спалта хәыҷы ана икнаҳауп, убри уара иукәыршаны, уганы санду дахьугаз убреиԥшырҭан џьара унсыжьыр сҭахуп.
Убри аламҭалазыҳәан ахәыҷы иаб дӡырҩуа, дхәыцуа дышгылаз акәымкәан, ахәыҷы иан лыбжьы лыргеит:
– Уҽаанкыл, ухы ԥҽны укасыжьуеит, закәузеи иуҳәо, анду дузҭадаз, уара уанду лыԥҳацәа рахь дцеит, – ҳәа ҿаалҭит.
– Санду лыԥҳацәа рахь дымцеит, аха баала, уи лҭыԥ аҟны бара бныжьны, санду арахь даагоит, – ҳәа налеиҳәеит.
Уи аамҭаз иӡырҩуа игылаз ахәыҷы иаб дааиԥхьхәыцын, «Уҟаз уара, са сцоит, уанду сара даазгоит, – ҳәаны дҩагыланы дцан, ахәыҷы дымгакәа иан (ахәыҷы ианду) дырхынҳәны диманы аҩны данааига аамҭазыҳәаны «Шәымш аабзиахеит»,– лҳәан аҭаца (ахәыҷы иан) аҩны ддәылҵны лҿыналхеит, лҭаацәа рахь дцарцы.
– Бца, бца, бмаан!» – ҳәа налеиҳәан лхаҵа, иан убра дааникылеит. Ахәыҷгьы, иабгьы, иандугьы убра еицынхо иалагеит ибзиахәха. Саргьы иацы убра сыҟан, иахьа абрахь сааит.
Иҟан хҩык аишьцәа. Амхы рзеилан ирыман. Есымша рашәара еиццалон. Ҽнак шьыбжьонынӡа еицырашәон, шьыбжьон шәшьырак аҿы инықәианы рыԥсыршьон. Ҩыџьа аишьцәа рыԥсахьыршьоз, иааԥсаны иҟамзи, иаразнак инҭаҳан иамхацәеит. Егьи рашьа дхәыцуа дықәиан, иашьцәа дрыхәаԥшуа. Рҽагақәа уа рааигәара ирываԥсан. Иашьцәа руаӡә дышихәаԥшуаз иҿы амаҭ еиԥш акы ааҭыҵын, аҽага ахәы инақәлан ицеит. Ишнеиуаз хаҳә дук аҟны ианнеи, иаангылан, иакәшо иалагеит. Абри ахаҳә иадгьажьыло дара акраамҭа аџьабаа абеит.
Ани ицәамыз дыԥшны ибоит. Ус игәахәит сашьа дгызмалхама, мшәан, иҿыҵҟьан ицаны еимдо закәызеи ҳәа. Изқәиҵара изымдрит, иага дхәыцындазгьы. Нас иашьцәа ибжьы рықәиргеит.
– Уара, шәааԥшы шьыбжь хыҵит, аусура ҳаламго! – иҳәеит.
Иашьцәа руаӡәк (ани амаҭ еиԥш ииаҵәаӡа изҿыҵыз) дцәыс-мысуа, илақәа рҟәыҷуа дааԥшын ус ҿааиҭит:
– Иабахәа закә ԥхыӡыз сызлаз, хаҳә дук аҟны снеин садгәаҟло даара аџьа анызба ашьҭахь иаарбылгьан снаҵаԥшызар, ахьы аҵажьны избеит.
Абри ашьҭахь ԥхыӡ бзиа убааит, егьит рҳәан, иааибарччақәан, иҩагылан ахҩыкгьы рашәара ицеит. Ахәларахь ианеиха, ҳаҩныҟақәа рахь ҳцар аамҭа ааит рҳәан, аишьцәа аҩныҟа идәықәлеит. Руаӡәк (ани шьыбжьон ицәамыз) ус иҳәеит:
– Шәара шәнеила, сара мҿы еидарак сыманы сшәышьҭалоит, – ҳәа.
Иашьцәа аҩныҟа ианца, иара даалаган, абри сашьа ԥхыӡс иибаз закәу збап иҳәан ахаҳә ду аҟны днеит.
Ахаҳә ааирбылгьан длаҵаԥшызар, абар аџьашьахә ахьибаз, ахьы еилаарцыруа, убла хнакратәы ҳаԥшьак азна ибеит. Аҳаԥшьа наҟ ахҩа нахеиҵан, бӷьыжәқәак нақәԥсаны ихиҩеит. Афырҳәа иҿааихан аҩныҟа дааит. Дахьааиз иԥшәма ԥҳәыс ус леиҳәеит:
– Алакә збеит иахьа.
– Иубазеи мшәан? – анылҳәа.
– Сашьцәа шьыбжьон иахьықәиаз, ишыцәаз акәымкәа руаӡәк ак иаҵәаӡа иааиҿыҵҟьан ишнеиуаз хаҳә дук инадгылан иакәшо илагеит. Иџьасшьеит. Аха изқәысҵара сзымдырит. Ашьҭахь рашәара ҳцарц азы ианаасырԥшы, аеҵәа зыҿҟьаз ус иҳәеит: «Закә ԥхыӡ бзиаз сызлаз, сышԥаурши сыгәнаҳа уқәшәааит!» – иҳәеит. Иубазеи? – ҳәа санизҵаа, «Хаҳә дук аҵаҟа ҳаԥшьак азна ахьы ыҵажьны избеит», – ҳәа сеиҳәеит.
Ахәылбыҽха дара аҩныҟа индәықәҵан, сара мҿы еидарак сгоит ҳәа нараҳәаны, снеины ахаҳә аасырбылгьазар, аиашазын ҳаԥшьак азна ахьы ыҵажьын. Убри басҳәарц азоуп сзааз, иахыбҳәаауеи? – ҳәа иԥҳәыс длазҵааит.
– Унан, ахьы убазар, уашьцәа ирамҳәакәа уцаны аҩныҟа иааумгои, – ҳәа иалҳәеит.
Афырҳәа иаҳаҭа аашьҭыхны иҿынеихан ахаҳә ду аҿы даннеи, ахаҳә еиҭах иааирбылгьан, аҳаԥшьа ахҩа аахихын, ахьы ааҭганы, иаҳаҭа инҭаԥсаны длаҵалан иазқәынҵа аҩны дааит. Абарҵа данааҵагылаз аамҭазы иаҳаҭа аҵәымӷ илаҿаԥан иааизнымкылаӡакәа иахьынкаҳаз ахьы ацынхәрас амаҭ аԥшьқәа ааҭыҩрын, илаисын дыкны дырфеит. Иашьцәа рылымкаа ахьы зегьы иара игарц дахьалагаз ауп ус зихьыз.
Ажәытә Ҟармшьаҟәыл Мураҭ ҳәа хаҵа бзиак, акры злаз хаҵак дыҟазаарын. Аԥа димамызт, х-ҩык аԥҳацәа иман.
– Сара уеизгьы аԥа дсымам, аха сыԥҳацәа рхаҵацара ахьыӡ аманы иҟасҵап, – иҳәан, иҟаиҵашаз иӡбеит. Даалаган х-ҵара ԥшқак икын, ибжьеит, абра ирԥырыр, наҟтәирахь игылоу ихы иқәтәауа.
– Сара, Ҟармшьаҟәыл Мураҭ аԥа дсымам, аԥҳацәа х-ҩык сымоуп, иааиуа нанҳәа мза аказы ахацәа ирысҭоит. Ҟармшьаҟәыл Мураҭ имаҳәра сықәнагахап згәахәуа арԥарцәа шәҩеидгыланы шәааи.
Сыԥҳа аиҳабы Хьҵыс лыхьӡуп, лхатә ҵыс лымоуп, лҵыс лыҭаны иеизго шәыгәҭаны днасышьҭуеит, лҵыс илку лырԥыруеит, инеины зхы иқәтәо, лхаҵа убри иакәхоит.
Уи илышьҭанеиуа сыԥҳа Хьыфа лыхьӡуп, уигьы лхатә ҵыс лымоуп, лҵыс налыҭаны, иеизо арԥарцәа шәаԥхьа днасыргылоит. Хьыфа лҵыс аулышьуеит, иԥырны инеины зхы иқәтәо, убри иакәхоит лхаҵа.
Сыԥҳа аиҵбӡы Хьыса лыхьӡуп, Хьысагьы лҵыс дыманы шәыгәҭаны днеиуеит. Уигьы лҵыс лырԥыруеит, инеины зхы иқәтәауа, лхаҵагьы убри иакәхауеит.
Сыԥҳацәа абас ала аразҟы анроуа ауха ачара рзызуеит, адырҩаҽны хаз-хазы аҩнқәа рысҭоит, смал хәҭаа-хәҭаала ирзысшоит. Абас ала сара сымаҳәхара зҽазыскырц зҭаху, шәеиза, – ҳәа иахьабалак ақыҭақәа рахь ашәҟәқәа ҩны идәықәиҵеит.
Убри анаҩсангьы Мураҭ даалаган ачара иҽазыҟаиҵеит, хазы иуацәа, игәыцхәцәа ачара реиҳәеит.
Амш ҿҳәаразы иуа, игәыцхәы ааит. Ҟрамшьаҟәыл Мураҭ имаҳәра ҳаԥсоуп ҳәа даара ирацәаҩны арԥарцәа бзиақәа еизеит. Арԥар ларган ашҭаҿы гәаранны иаадыргылеит.
Мураҭ иԥҳа еиҳабы Хьҵыс лҵыс лыманы арԥар рыгәҭаны днеины, лҵыс лырԥрит. Аҵыс шнеиуаз арԥыс бзиак ихы инықәтәеит. Ажәлар еизаны игылаз агәақь ҳәа рнапы еинырҟьон арԥысгьы Хьҵысгьы аарылганы аҩныҟа ихаргалт.
Уи ашьҭахь Мураҭ иԥҳа агәбжьанытә Хьыфа лҵыс лыманы рыгәҭаны днеины, лҵыс лырԥрит, аҵыс ԥыр-ԥыруа ишнеиуаз, зегьаҭам арԥыс ихы иқәтәеит. Ажәлар еиҭах рнапы еинырҟьан, аҵыс зхы иқәтәаз арԥысгьы Хьыфагьы аҩныҟа иҩаргеит.
Аҵыхәтәан аиҳәшьцәа реиҵбы Хьыса лҵыс лыманы даацәырҵын, лҵыс лырԥрит. Ари аҵыс аӡәгьы иқәымтәаӡакәа иԥыр-ԥыруа еизаны иҟаз аџьар ирылалеит. Акыр аамҭа ус иԥыруа ирхагьежьуан, ус ишнеиуаз аанда азааигәара, анҭыҵҟа инеин, башак, гмыгк ихы инықәтәеит. Ажәлар еизаны иҟазгьы, аҭынхацәагьы ари дара ргәы днархьт. Иҟалаз Мураҭ ианиарҳәа, – «Аҩыџьагьы кны, арахь иаажәг!» – ҳәа рыдиҵеит. Аҩыџьагьы кны изнаргеит.
Мураҭ даалаган арҭмаҟ иԥшааит, чыс-мысқәак лҭеиҵан, арҭмаҟ ахы ҿеиҳәеит.
– Дад, бара, бынасыԥ сара исзынкылом, бынасыԥ бацца. Насыԥс ибымаз абри иакәын, бара бзыҳәа ажәа исҭиз сзеилагом, анс-арс акы мҳәакәа, ԥшьаала ашьшьыҳәа бишьҭагыланы бицца, бара сара сҟынтә абри арҭмаҟ иҭоу ада уаҳа хәҭаа ҳәа акагьы бымам – ҳәа леиҳәеит иԥҳа. Нас ҩыџьа аҷкәынцәа ибжьы нарықәирган, иреиҳәеит:
– Дадраа, абарҭ уаҳа сыла иашәмырбан, наҟ ауаа ирылганы акыр хара инаскьаганы иоушәыжь! – ҳәа рыдиҵеит.
Адҵа зиҭаз иахырҳәаауаз, ииҳәаз нарыгӡар акәын. Иааин, наҟ-ааҟ Хьыса лымҵәыжәҩақәа кны, ани лҵыс зхы иқәтәаз агмыггьы деихьыжә-еикәыжә днараԥцаны ашҭа инҭыргеит.
Хьыса алымҩанык арҵәааҳәа аҳәҳәара даҿын, хазы арахь лангьы лхы лгәашаран. Дызманы инеиуаз ани агмыггьы ларгьы ақыҭа ианалырга, – «Ари арҭмаҟ шьҭа уара икишь», – ҳәа иара идыргалан, аха имкит. – «Бзықәшәаз ауп, бара икы», – рҳәан, лара иналдыркит. Анҭ инаскьазгаз аҷкәынцәа аахынҳәит, лара дҟыу-ҵәуо лҵыс зхы иқәтәаз аччиа дишьҭагыланы лҿыналхеит. Иара дцо, лара дишьҭа,
иара дцо, лара дишьҭа ишнеиуаз ӡ-дук иныҽԥынгылеит. Аӡы ацҳа хын, ацҳа агәҭаны инеиуан еиԥшаан, ларҭмаҟ нышьҭалҵан, ани дызцыз ишьҭахьала лҽимырбаӡакәа длеи длаигәҭасын, далыҩрны аӡы далалыжьт. Иара далаҳан аӡы анааиҿаҵәа, – «Аа, сыԥсы бхалааит», – иҳәан дыҳәҳәеит. Абнигьы иҳәеит, акы аалҿаҳазшәа лбоит, – «хы-ҭәу» – лҳәан дкажьцәеит, аха акагьы лҿымҵит. Иара уаҳа длымбаӡо дылӡааҟәрылан, аӡиас ду даманы ицеит.
Лара наҟ дахьцоз ҳәа акры лдыруазма, ларҭмаҟ аашьҭылхын, лышьҭахьҟа дгьыжьны ацҳа даақәсит. « – Аа, уԥсаҭа цәгьахааит, узышьҭазыз?» – лҳәан, – «Ааи, уԥсаҭа цәгьахааит, узышьҭазыз?» – ҳәа ҩынтәны иаалҿыҵҟьеит, аҩынтә раан лыбжьы рдуны илҳәеит. Ари закәузеи сара знык ауп ианысҳәа аалгәахәын, иџьалшьан, «унан» лҳәан, «унан» аҳәеит, «уаау» лҳәан, «уаау» аҳәеит. Акьыжыҳәа аҵәуара далаган, ани абжьгьы аҵәуара иалагеит. Даанаԥшы-ааԥшын нырцәҟа бнакы лбеит, аӡәы сибар аҵкыс лҳәан, абнахь дцеит. Лыӡӷы дахо, лыхцәы дахо лыҽцәылԥит, лыҽцәылкәкәит, лхы лыргәаҟит дкарахеит. Данкараӡахалак дынкаҳауеит, амла даго даналагалак ани ларҭмаҟ иҭоу хәыҷык аахыхны днацҳауеит. Дахьцо, лыздырӡом лыԥсы ааивылгар, абна дахо аныҟәара даҿуп. Иахьлықәхәлоз дтәауа, иаашар, дныҟәауа мацара, леимаақәа хеит, лшьапы хырҟьаҟьа абна дылахеит. Абас дцо, абас дцо акыр хараны дцеит. Лмҩаныфа нҵәеит, лшьапы дзықәымгыло аԥсра далагеит. «Сыԥсырҭа абра акәзааит», – лҳәан ҵлак днамҵатәеит. Маҷк лыԥсы анааивылга, еиҭах акьыжыҳа аҵәуара далагеит.
Убри аамҭазы аҳак иԥа шәарыцара дыҟазаарын, иҩызцәа-иԥызцәа ицны, ашәарах шьны, ирыманы ишааиуаз абна агәҭаны ԥҳәыск лҵәуабжь раҳаит.
– Аи, шәанаџьалбеит, аԥҳәыс бжьы ҳаҳауеит, аха аԥҳәыс ара даазгозыз, аха уеизгьы иҟоу аабап, – ҳәа лыбжьы ахьраҳауаз ахь рҿынархеит. Аԥҳәыс лыбжьы ахьраҳауаз ианнеи, лара дырбеит, аха лара арҭ ауаа анылба дызҿыз аҵәуара дааҟәыҵит, сгылоит ҳәа дҩеихан, аха дкараха дыҟамзи, лыҽлызнымкылакәа днатәеит. Илалыхәаԥш-ҩалыхәаԥшын деихьыжә еикәыжә дыҟоуп, аха дшыгмыгымз рдырит. – «Бара бзакәузеи?» – ҳәа илазҵааит, аха ацымхәра лҿы еихылымхит. Лҿы абеихылхуеи, акы лҳәар ани зыԥсы лхалаз иԥсы лыццәажәоит.
– Лацәажәара акәым. Гәаҟк лоуп, ҳлыцхраап, – рҳәан, амца еиқәырҵан акәац ржәит. Ауха даргьы уа иаангылт, хәыҷы-хәыҷы атәан лдыржәуа, ахырҵәы лдыржәуа, аӡы лҿадырԥхьо мацара, ишаанӡа илыцхраан, ианша ларгьы лыԥсы ааивылгеит. Дрыман амҩа иқәлеит. Ари
абнаҿы дызбаз Маҳмаҭ ихьӡын, иҩызцәеи иареи дрыманы иаҳҭынраҿы дрыманы иааит.
– Ааит, абааԥсқәа шәарахк кны иааҳгеит, аԥсы ахәага шҭаз иааҳгеит, шәацхраароуп, – иҳәеит Маҳмаҭ.
Аҳҭны иҩназ аҳәса хәыҷқәа дырган, дыркәабеит, лиарҭа ҟарҵан, дышьҭарҵеит. Афатә бзиақәа лҿаҵара иалагеит. Ҩымыш, хымш рышьҭахь еиҳа-еиҳа лыԥсы лылалан дбыр-быруа аныҟәара далагеит.
Хьыса рыцҳа (Хьыса лыхьӡу егьи лыхьӡу ари дахьнанагаз иалырдыраауеи, лара усгьы дцәажәаӡом, Маҳмаҭ «ашәарах ҳбон иааҳгеит» – аниҳәа, зегьы Шәарах ҳәа ларҳәо иалагеит) иахьа аҵкыс уаҵәы деиӷьхо, уаҵәы аҵкыс уаҵәашьҭахь деиӷьхауа, амра деиԥшны дкаԥхакаҷҷо дҟалеит. Аҳҭынра алархагьы, аҩархагьы лара илымпыҵыҵуа, дықәгьежьааны акрура-акырҳәара далагеит. Асасцәа иааиуаз, агәылацәа, аҭынхацәа иааиуаз зегьы дыргәаԥхо, рыла дхызар, дрызхымхуа, дџьашьатәха даақәгылт. Аҳҭынра алашара иахыз аҟара ҩба ацҵаны илырлашауа далагеит. Маҳмаҭ иаби иани – аҳи аҳкәажәи зынӡа дыргәаԥхаӡеит. Ҽнак рыҷкәын Маҳмаҭ даарыԥхьан, – «Митәык даауган ҳаҩны дыҩноуп, уи лыда ҳа ҳахәарҭам, дцәажәауам, аха лымцәажәара грас илаҳҭауам, уаргьы ҿыԥныҳәас илзыҟаумҵан, илуазар улацәажәаны ԥҳәысыс даанукылароуп», – ҳәа иарҳәеит. Маҳмаҭ ииҭахызгьы уи акәын, аӡӷаб длацәажәан дшақәшаҳаҭыз ала лхы лырҵысит, ԥҳәысс дааникылт.
Аԥхьа аԥа длоун Иаса ихьӡырҵеит, еиҭа хшара длоун Баса ихьӡырҵеит. Ахԥа раан лыбаҩлтәымкәа дшыҟаз Маҳмаҭ «– Шәарах бааишь!» – иҳәан днеиԥхьеит.
– Сара митәык сақәшәеит, ибасҳәауеит, ишсабҳәауа сныҟәауеит. Изакәу уи ауп, игәааз, «аҿаҳа лхаҵа!» ҳәа саҽԥниҳәоит. Уи заҳаз, исахәмаруазгьы, «аҿаҳа лхаҵа!» ҳәа саҳәара иалагеит. Ари сара сгәы ԥнаҵәеит. Азин сыбҭауазар, аҽԥныҳәа аҟынтәи аԥҳәыс даазгоит. Аҩнра зтәу бара боуп, быхшара, бара шәеиҵаҩҩы шәыҟоуп, – иҳәеит Маҳмаҭ.
Маҳмаҭ ас ииҳәаз Шәарах зынӡа деигәырӷьазшәа ҟалҵеит, дақәшаҳаҭхеит. Маҳмаҭгьы даақәгьежьын, иеиԥш зеиԥшыз ҭауадк иԥҳа диҳәеит. Аҭацаагацәа аницоз аҽны ашьжьымҭан агәыларахьтәи ҭакәажәык дааит.
– Нан, Шәарах, баалеишь, аказы бысҭахуп, – лҳәан аҭакәажә, Шәарах длыманы абнарахь дылгеит. – Бтәеишь, лҳәан, дналыртәеит. – Нан, Шәарах, бара бхаҵа аԥҳәыс диҳәеит уажәы рыбжьара есуаха бара бызхәыцра саҿуп. Маҳмаҭ иҩызцәеи иареи аԥхьаӡа абнараҿы банырбаз, амыткәма ҳәаны бҵәуон рҳәеит, уи аахыс быбжьы уаҩы имаҳац. Бара рыцҳарак бымоуп, арыцҳара ибымоу игәаӷьны исаҳәа, сара хәшәтәрақәакгьы сдыруеит, акыр ибыхәаргьы здыруада. Акыр сбыхәар, сбыхәап, акгьы сыбмыхәаргьы, ԥырхагас сбауам, бара иҵәахны ишбымоу, саргьы исҵәахуеит. Уи азы бысцәымшәан. Арыцҳара ибымоу игәӷьны исаҳәа, нан! – лҳәан аҭакәажә, иаалыдылцалеит.
Шәарах ахәиҵәира далагеит. Дҩагылан аҭакәажә даалыкәшеит.
– Аа, нан, срыцҳара – лҳәеит Шәарах. «Аа, нан, срыцҳара», – аҳәеит ани илыццәажәоз абжьы. – Абри ауп, нан, рыцҳарас исымоу, – лҳәан, днатәан Шәарах лгәаҟрақәа зегьы рҳәара далагеит, лабжышла дышҵәыуаз, ани абжьгьы шлыццәажәоз зегьы лҳәеит. Аҭакәажәгьы лгәы ԥшаан, акыр аамҭа дҵәуон.
– Бгыл, нан! – лҳәан, дҩалыргылеит. – Бшьамхнышлы! – лҳәан, дшьамхнышлеит.
Нас аҭакәажә анцәа диҳәеит.
– Абри деибганы лчымазара далҵны дсауазар, иҟасҵо сара – лҳәан акәырбан лықәылҵеит. – Баала шьҭа, нан, ахәшә ҟаҳҵароуп, ачаразы ачыс хаақәа ирхианы иҳамоу ԥыҭк ҳаманы абнахь ҳцароуп, – лҳәан еицны илеин, ачаразы ихианы ирымаз ачыс-мысқәак аашьҭырхын ирыманы абнахь ицеит.
Аҭакәажәи
Шәарахи еицны абас ала абнаҿы иахьнеиз амца ааиқәырҵеит, ахаа-мыхаақәа зегьы дырганла идырсеит, нас урҭ зегьы аҭакәажә аџьам иҩанылҭәалан, алагьан иавалыргылеит. Шәарах лҿы алагьан иҩахалкын, лҿы раҳаны, ани афатә хаа-мыхаа аҳауа иахылҵуаз лыҩнуҵҟа агара далагеит. Аҭакәажә излалабжьалгаз ала, – «шьыри-шьыри шаҟа ихааузеи!» – ҳәа лнацәкьыс алагьан ианшьыланы афара далагеит. Шәарах лыхцәы аҭакәажә лнапы иаакәыршаны, ишлылшоз ала Шәарах лыхәдаџьал атах ҳәа дасит. Шәарах «ҟырт» лырган, аԥартла еиԥш акы налҿыҩрны атҟылԥ ҳәа аџьам ианаҳалт. Наҟ дналыгәҭасын, абӷьааҳәа алагьан наганы аџьам инахылҩеит.
– Бааи арахь, – лҳәан, наҟтәирахьшәа кәара ҷҷак неиуан, – бҿы ӡәӡәа, бҿы аӡы ҭырша – рҳәан аҭакәажә Шәарах лҿы ллырӡәӡәеит.
– Нан, Шәарах, анцәа иҳәозар быбзиахеит ҳәа сгәыӷуеит, уажәшьҭа баасацәажәеишь, – лҳәеит аҵыхәтәаны аҭакәажә. Шәарах лыла ҭраа аҭакәажә длыхәаԥшуа далагеит. – Игәаӷьы, нан, игәаӷьы, баасацәажәа, – лҳәеит.
Шәарах дыӡыӡауа, «сеидроу, нан» – лҳәеит. «Сеидроу» мацара акәхеит, «аа, нан» – лҳәан, «аа, нан» – мацара акәхеит.
Шәарах дгәырӷьан, дыҩны днеин, абарбал еиԥш аҭакәажә даалыкәшеит, аҭакәажә Шәарах дааимлагәа дылкын, игәдибакылт, еикәшеит.
– Баала, нан – лҳәан, длыма лҿаалхеит. – Ибура бдыруоу, нан, Шәарах? Бара абри аҟара аамҭа абри аҩнаҭа быҩнан, бажәак уаҩы издырӡомызт. Уажәы иаразнак цәыргашьак абҭароуп. Уигьы ԥсыхәас иамоу уи ауп, уаха аҭаца дааргауеит. Бара балаган, ачуан ала ажьҟәаҟәа рхианы иҟаҵа, иреиӷьу быбарфын маҭәақәа рыла бҽеилаҳәа, аҭаца дахьыҟоу амҳараҟны амца ааиқәҵа. Аҭаца амҳара даныныҩнаргалакь, бычуан ааганы амца иахакнаҳа, ишуа ианалагалакь, бкалҭ ала ачуан ама кны бааханы, амҳаҵә аҵшьра балага. Уи ус шыҟабҵо аҭаца ианылбалакь, илзымчҳакәа, иҟалҵо закәызеи ҳәа, ма бара ибалҳәар, ма илывагылоу аӡӷабцәа иралҳәар, дцәажәоны лыбжьы анбаҳалакь, «аҭаца хәыҷы сызкәыхшаз, уаха бааргеит, уаха бцәажәеит, сара Иаса дсоухьеит, Баса дсоухьеит, Лауан изы сшыббо сыҟоуп, аха сымцәажәаӡацте, бара бзыргәаҟзеи, уахаҵәҟьа бшааргаз еиԥш бышԥацәажәеи?» – ҳәа налаҳәа, нас иҟалалакь ббап, – лҳәеит аҭакәажә. (Ани лбаҩлтәымкәа дыҟамзи, сцәа иалоу Лауан ихьӡаҳҵоит ҳәа аҭакәажә илалҳәахьан).
Аҭакәажә длықәлан лыҩныҟа дцеит.
Шәарах аҭакәажә ишлабжьалгаз ала лыҽлырхиеит. Аҭаца даарган амҳара даныҩнаргала, Шәарах лычуан аалган амца иахакналҳаит. Ачуан шуа ианалага, лбарфын ҵкы акалҭ ала ачуан амаа кны даахан, амҳаҵә аҵшьра далагеит. Гәыла ԥҳәызбак ари иҟалҵоз анылба илзымчҳазт, – «Шәарах, иҟабҵозеи, ампахьшьала ачуан амаа бымкуеи», – ҳәа лалҳәеит. Аха уи ацымхәра лазҳәауадаз, Шәарах иҟалҵац ҟалҵон. Аҭацагьы дааԥшны илбон.
Ԥыҭрак ашьҭахь аҭаца илыдгылаз лахь лҿы налырхан, « – Мшәан, абри иҟалҵо закәызеи, лкалҭ ҟьашьыр егьаурым, аха ачыс изхалкуа мҟьашьуеи, ас аума ари дшыҟаӡоу?» – лҳәеит лыбжьы нҭганы. Аҭаца ас лҳәоны Шәарах ианлаҳа, ус ҿаалҭит:
– Аҭаца хәыҷы сызкәыхшаз, бара уаха бааргеит, уаха бцәажәеит, сара Иаса дсоухьеит, Баса дсоухьеит, Лауан изы сшыббо сыҟоуп, аха сымцәажәацте, бара бзыргәаҟуазеи, сызкәыхшаз?!
– Агәыла ҳәсақәа уа иҩнагылаз Шәарах аҷҷаҳәа дышцәажәаз анраҳа, еибаргәырӷьан, еибарыҩны Маҳмаҭ иҟны инеит.
– Аа, уанаџьалбеит, Шәарах дцәажәеит! – ҳәа иарҳәеит.
– Шәарах дышԥацәажәоз, дызцәажәондаз, ари аҟара аамҭа дымцәажәози? – иҳәеит иара.
– Ус аума, Шәарах ачуан ца амаа лкалҭ ала илкуа аҭаца хәыҷы ианылба, ари ас зыҟалҵозеи анылҳәа, Шәарах аҷҷаҳәа даацәажәан, абас, абас ҳәа ацымхәрас илҳәаз иарҳәеит, агәра идыргеит дышцәажәаз.
Маҳмаҭ ашацаҳәа иҿынеихан, амҳара ашәа даалагылеит.
– Шәарах бцәажәеит ҳәа сарҳәеит, иҵабыргума? – ҳәа длазҵааит.
Шәарах аҟыр-ҟыр ҳәа даачеит.
– Сцынхәра данааи, шьҭа ацәажәара сақәиҭуп. – лҳәеит.
Маҳмаҭ днеиқәҟьашан ачара иахатәаз рҟны днеит. Ауаа астол иахатәахьан, рхәы рнапы надыркуан.
– Исасугьы, иаԥшәымоугьы сшәыҳәоит шәҩагыланы амӡырхаҟынӡа шәааирц, – ҳәа рылеиҳәеит иааирӡырҩын.
– Иҟалазеи? – ҳәа иазҵааит.
– Цәгьара ҳәа акагьы ҟамлеит. Иҟалаз уажә ижәбап, – иҳәеит.
Зегь ҩагылан амӡырха иаақәгылт.
Маҳмаҭ афырҳәа имҳара дныҩнаԥалан, « – Саҳәшьа еиҵбы, бхаҵкы сцеит, бааишь!» – иҳәан аҭаца (ԥҳәысс иааигаз лоуп изеиҳәо) лмахәар лҭарсны икны даалыхан, диманы ажәлар ахьгылаз рыгәҭаны дааигеит.
– Сасгьы аԥшәымагьы абзиара шәзыҟалааит, – иҳәан Маҳмаҭ иажәа дналагеит. – Абри уаха ахаҵара аԥҳәысра ахьӡала иаанагаз лоуп. Сара схәыцын, ахаҵара, аԥҳәысра даҽа гмыграқәакгьы амоуп, уи агмыграқәа иамоу абри аӡӷаб исызлаҭәамшьеит. Сара илаҭәасшьарц сҭахуп иахьарнахыс лара дсаҳәшьеиҵбны, сара сашьеиҳабны, лаб дсабны, лан дсанны, анхша абхша ахатәы еҳәшьа леиԥш дысзыҟаларц, аиаҳәшьа леиԥш дгәыдыскылоит, – иҳәан даагәыдикылеит. – Амаҵуцәа, шабаҟоу? – ҳәаны ибжьы наиргеит. – Абри ацә, абри ажә шәшьы ешьара еҳәшьара аҳасаба ала ачара ирласны ишәырхиа! Даҽа џьоукы шәнеины аишәа иқәу акәац, абысҭа зегьы аақәхны адәахьы икажьны, аишәа шәрыцқьа! – ҳәа реиҳәеит.
Ишиҳәаз еиԥш, амаҵуцәа лкылсын, аишәа иқәыз зегьы аақәхны, иаадрыцқьеит.
– Досу шәтәарҭақәа рҟны шәтәа, шәхаҵкы! – иҳәан Маҳмаҭ, досу ртәарҭақәа рҟны инатәеит. Ахәылԥаз ԥҳәысс иааигаз, уажә иаҳәшьас иҟаиҵаз ҩыџьа аҳәса хәыҷқәа аалывартәаны рыгәҭаны днаганы диртәеит. Аишәахь имааицыз рзы ахь-мыхь аарган, гамарџьас-чамарџьас абжьаршла ҳәа инеимда ааимдо аҩы шыржәуаз акәац ҿыц, абысҭа ҿыц аишәа аадырхиеит.
Ауха чаран, адырҩаҽны ианааша, ари аӡӷаб лҭаацәа рахь уаҩ ддәықәырҵан ажәа рыбжьаргалан, наҟ-ааҟ еилибакааит, еиҭынхацәаны
иҟалеит. Иаҳәшьас иҟаиҵаз, лҭаацәа рҽеибаркны иаан урҭгьы хазы ачара рзиуит. Иԥҳәыс длыҳәеит «Бхы, бҵыхәа, бзыниаз-бзынԥаз, бзакәу цқьа абарҭ зегьы ишраҳауа иҳаҳәа», – ҳәа.
Ларгьы дақәшаҳаҭхан, илыхьыз лхы лҵыхәа зегьы ралҳәеит. Лыхьӡыҵәҟьа Шәарах шәакәмыз, Хьыса шакәыз ралҳәеит. Лаамҭа анааи, лцәа иалаз ахшарагьы длоуит, Лауан ихьӡырҵеит. Маҳмаҭ иаҳәшьас иҟаиҵаз аӡӷабгьы илықәнагаз ҷкәынак дирҭеит. Маҳмаҭи лареи арахәҭиаақәа, аҳамҭақәа еимырдеит.
Хьысеи Маҳмаҭи рыхшареи дареи еиҵаҩҩы анцәа ишиҳәара иҟалеит, аӡәгьы ҽыԥныҳәа имаӡамкәа, зегьы бзианы еилгеит.
Аҳак дыҟан, аԥҳәыс диман, ԥҳа заҵқәык диман. Иԥҳәыс иаалықәшәан дыԥсит. Абри лшьаҵатәы шьҭихит. Абри ззыбзиахо лыда ԥҳәыс даазгом иҳәан аҿаҭахьа иқәиҵеит. Деимдеит, анахь иҳәеит, арахь иҳәеит, адунеи дахыст, аха абри иԥҳәыс иԥсыз лшьаҵатәы ззыбзиахоз ԥҳәыс димбеит, дҟамлеит. Иԥҳа илзыбзиахеит. Уи лыда аӡәы инымаалеит. Иԥҳа илзыбзиахеит.
– Ԥҳәысс бызгар сҭахуп – иҳәеит.
Азнык азы мап-чап лҳәеит, илҭахымхеит, аха аҵыхәтәаншәа дақәшаҳаҭхан, бзиоуп лҳәеит. Нас дигеит ари. Асасцәа изаауеит, егьиуеит, аҳ думи нас, аҳ иҿы анеи ааи дагхозма.
– Агәаргәалеи аҵаҵаны, ашә ахьҿоу уаҩы изымдыруа аҩны сзыҟаҵа, – ҳәа иалҳәеит, – ацәарҭа цәысҵар уаҩы изымдыруа иҟаҵа, – лҳәеит.
Иҩны агәаргәалеи аҵеиҵеит, ашә ахьҿоу уаҩы имбо иҟиаҵеит. Ацәарҭа цәылҵар уаҩы иибо иҟаиҵеит. Асасцәа изааит.
– Шьҭа сышьҭалоит са сцаны, – лҳәеит. Ари иԥҳәыс лыҟны дымнеирц, дҭалырхарц абомба кналҳаит. Дааир дылшьуеит уажәы. Лара дгылан дцеит. Ари асасцәа иҭамзи, аҩы ижәит, егьит сыԥҳәыс лыҟны снеип иҳәан ашә саахап ҳәа даннеи, абомба аатҟәацын, дашьит. Лара ауха уа даанхеит. Аҩны лышә лалыркын, лыҩны дыҩнатәоуп. Ус дшыҟаз акәымкәа аџьмахьча дыҟан, абри аџьмахьча абри аҩны далахәмарырц иҭаххеит. Длагәҭасын, иркәымпылны илеиган, амшын иалаижьит. Агәаргәалеи аҵан, иркәырны иган амшын иалаижьит. Арахь ашә ахьҿоу имбеит, арахь иҟоу издырӡом, иганы амшын иалаижьит.
Убри аамҭазы хҩык аишьцәа аҟан, аӡәы хазы дцарц иҭаххеит. Даалаган амшын аҟны дынкылсын ани аҩны ааӡхиган, иааиган, уаанӡа иахьгылаз акәымкәан аҽаџьара иргылан, авараҿы днеин аҭаҭын дахо дыштәаз аҵықь ҳәа деимсеит.
– Ахеира абзиара уанаҳәааит! – лҳәан лыбжьы геит ани аҩнуҵҟа дахьыҩнатәаз.
Еиҭа деимсеит абри арԥыс.
Еиҭа «Ахеира бзиара уанаҳәааит! – лҳәеит лара еиҭах.
– О, уара иҟалазеи, ҩны мыжда аазгама! – иҳәан, дшәеит ари аҷкәын.
Ахынтә раан деиҭанеимса, еиҭах, «Хеира бзиара уанаҳәааит! Уҭахызар, ԥҳәысс сумаз, уҭахызар, еҳәшьас сумаз, – лҳәан даацәырҟьан иаԥхьа даагылеит.
Нас дзықәшәаз, дзыниаз зегьы иалҳәеит, ԥҳәыс даашьҭихын дигеит, аешьараҟынгьы ибзианы дрылагыланы, дынханы аҳ иԥҳа заҵә абас ҟалҵеит.
Ҳәынҭқаррак аҿы аашьацәа рацәаны иыҟан. Аҳәынҭқар мала крырҿеиҵон. Рызҳауа иалагеит рхыԥхьаӡара. Жәаба, жәохә, аа, абар ҩажәаҩык рҿы аума шәҩыла, ирацәахо иалагеит. Уажәы зхала крызфартәы иҟогьы уа иааны ишьҭало иалагт. Ирацәажәӡахит, ахарџьгьы рацәахыит.
«Аа, ари са самыхәеит, – иҳәеит, шанак рзыҟасҵароуп», – иҳәит, – аашьацәаҵәҟьеи, зцәа иҭалои еилыскаароуп, – иҳәит.
Ҳак ҩежьккараӡа иҟан, иҟаланы игылан иҳәит. Даалаган аҳаҵҟа ириеит. «Аӡәы уҩыхәнаны аҳа ршәшәа!, – иҳәит. Аҳагьы ҟаланы иҟамзи, аддаҳа илкаԥсеит.
Аӡәы дҩаҵҟьан иреиӷьқәаз аашьҭиԥааит. Аҽаӡәы дҩаҵыззан, инапы ахьынӡанаӡоз иааиԥыхьашәаз даахеит.
Ус изиаз иаанхақәазгьы ҟалеит. «Аа, абарҭ ракәҵәҟьоуп иаашьацәаҵәҟьоу – иҳәит аҳәынҭқаргьы, – егьырҭ шәара шәхала шәхы ныҟәыжәгаратәы шәыҟоуп, шәхы шахә», – иҳәан иауишьҭит.
Аа, дад, ԥсыхәа злам егьыҟаӡам, иугәалашәар.
Ҳаџьымԥҳацәа (Арасаӡыхьтәқәан) аиҳәшьцәа аҟан хҩык ракәу, ԥшьҩык ракәу. Лафҳәацәан, ахырзаман рҿыцҳәацәон. Урҭ ражәа нҵәаӡом, аха ак шәасҳәар сҭахуп урҭ рыӡбахә.
Арԥыс бзиак дырҭааит. Амархәац ацуп ари дзықәтәаз аҽы. Инеиган агәашә аҿы ҵлак ашәшьыраҿы иҿаҳәаны ашҭа шьапыла дҭалт. Ари дааин, арҭ аиҳәшьцәа даарылатәан, аӷад-мыдыҳәа ицәажәо итәоуп. Дцәажәо дрылатәоуп, аха лассы-лассы дгыланы абнахь иҽы ахьҿаҳәоу аганахь дыԥшуа далагеит.
Абри иаҳахьан, уаанӡа иаҳахьан, абри зыҟны днеиз аҩнаҭаҿы аӡӷаб бзиа дрымоуп, узлалывало акгьы ыҟам, иуҳәаша, иумгаша, лакәзаап, зегь рганахьала дыбзиоуп, заҵәык лан лышьҭрақәа ҽеимызт, дызлаҽеимз акы ыҟан ҳәа иаҳахьан. Аха зегь дара роуп, лара абриаҟара дыбзиазар, лан, лан лоуп, сара абри еилыскаап ҳәоуп дызнеиз, дигәаԥхар, диҳәарц, дигарц. Уажә дзацәажәо лалоуп. Аха ари лассы иареи лареи ахьеицәажәо даалԥырҵны агәашә ахь иҽани имархәаци рахь дыԥшуа далагеит.
– Узыргәамҵи, узыԥшуеи, иуҭахи? – ҳәа диазҵааит.
– Амни смархәац аҵла ихалар ҳәа сшәоит, сахылаԥшуеит, – иҳәеит.
– Избан ус ҟазшьас иамоума, егьиума? – лҳәеит.
– Аиеи, ан ықәлон аҵла, иҳәеит, до, иаргьы сцәықәлар ҳәа сшәоит. – иҳәеит.
– Ус акәзар, ан ықәлозҭгьы иаргьы ықәлоит, уи ҳәарада аҵла иқәлоит, иахылаԥштәуп, ииашаны иҟауҵоит, ҳәа иалҳәеит.
– Ус акәзар, бымш аабзиахааит, убри акәын исаҳарц исҭахыз, – иҳәан дҩагылан ашҭа дынҭыҵны дцеит.
Нхаҩ бзиак дыҟан. Аԥа диман. Иԥа ԥҳәыс дизааигеит. Ишақәнагоз еиԥш иуацәа, иҭынхацәа, игәылацәа идгаланы ачара иуит.
Ишақәу еиԥш, ари аҭаца иааигаз абхәа иҟны дымцәажәеит. Иахьа, уаҵәы, мызкы, ҩымз, хымз, шықәсык нас ауаа лзикит, ауа аҭахы лзикит, абри дцәажәартә иҟаиҵеит. Ацәажәара далагеит иҭаца, аха, иалаухи, дымцәажәаӡар еҳа еиӷьын. Абхәа рацәак азин имамкәа, егьимкәа, иҿалырхьуа, аиакәымқәа иалҳәо далагеит. Ари иахьа иҳәеит, ари уаҵәы иҳәеит, аха данаҟәымҵӡа, амни данирцәажәоз аамҭазыҳәан иуа, иҭанхыра еизигаз еиҭа дрыԥхьан иааигеит.
– Ҳаи, дад, абри сҭаца дансырцәажәоз аамҭазыҳәан, ишыжәбаз еиԥш сыцәқәа руак шьны ачара шәзысшьуеит (усҟан ус иагьыҟаиҵаҵәҟьазаап). Уажәы сшәыҳәоит, дадраа, абри сҭаца дымцәажәо дҟашәҵа са сҟны егьи сыцә инхазгьы шәзысшьуеит, еиҭа дырҩагьых ачара шәзызуеит, – ҳәа реиҳәеит. Иҭаца лыбыз ахьыбааԥсыз аҟынтә.
Ацә рзишьын, ачара рзиун, ииулакгьы абри иҭаца ацәажәара даҟәихит.
Анцәеи аҩсҭааи еишьцәоуп. Ишнеиуаз аҩсҭаа ус иҳәеит, ҳмал ҳшап ҳәа ус иҳәеит. Ари анцәа ҳазшаз даахәыц-хәыцын, ибзиоуп ҳәа иеиҳәеит.
– Ианбаҳшари? – иҳәан анцәа, «иануҭаху!» – иҳәеит аҩсҭаа.
– Ианысҭаху акәзар, ааԥын уааи, ааԥын, – ҳәа еиҳәеит.
– Аҩсҭаа дықәҵны дцеит. Дыҟоуп аҩсҭаа до, ааԥынра анааи, адунеи апытра иалагеит. Анахь, арахь ишәҭит зегьы. Длықәлан дааит анцәа иҿы.
– Аа, сааит, иаҳшозар, иаҳшап, – иҳәеит.
– Аа, ибзиоуп уаазар, иаҳшап, уажәы, – иҳәеит. – Ашара са истәыз алаԥшра уара иутәыз, – иҳәеит анцәа.
Анцәа дыҩдәылҵын днаԥшы-ааԥшын, егьин, «Ишеит» – иҳәеит. «Ишысшаз убри ауп, ашәаԥыџьаԥ хазы исшеит, адгьыл хазы ишьҭасҵеит, руак иуҭаху алх, иуҭаххап ашәаԥыџьаԥ умаз, иуҭаххап адгьыл умаз», – иҳәеит. – Алаԥшра аԥхьа уара иутәуп, – иҳәеит.
Аҩсҭаа днаԥшы-ааԥшын адунеи кахаа ишәҭны, икакаҷны ианиба, «Ашәаԥыџьаԥ са исымазааит», – иҳәеит.
– Ус аума?
– Аа, ус исҭахуп, – иҳәеит аҩсҭаа.
Ас ала еиқәышаҳаҭхеит. Бзиоуп.
Уажәы анхара аамҭа ааит, анҵыра ааит, ажәлар анахь, арахь ацәқәа ркуп, ацәмаҭәақәа ркуп, аҳаҳаирҳәа анхара иаҿуп. Ҳаит, уит ҳәа ахкаарақәа ирҭоуп, уаха, саха ҳәа анхара иаҿуп.
Ари анцәа ҳазшаз аҩсҭаа диԥхьан дааигеит.
– Иҟоу убама?
– Аа?
– Иҟоу уи ауп, анхара, анҵыра аамҭа ааит, ажәлар зегьынтәарак цәаӷәоит, амнахь абрахь аусқәа ирҿуп, аусқәа рымоуп, ааи, до, сыдгьыл сызҭарыда, ушәаԥыџьаԥқәа наҟ иқәганы ига, – ҳәа иеиҳәеит.
Аҩсҭаа дыҩкылсын акы ааҵихын ана инеиго, даҽакы ыҵхны ана иеиҭеиҳауа далагеит.
Ари еиҭах дааиԥхьеит анцәа. Аҩсҭаа иоуп иааиԥхьа.
– Уара, ушәаԥыџьаԥ наҟ исԥырга! Сыдгьыл иқәга? – иҳәеит анцәа иоуп изҳәо. – Адгьыл ауаа ирҭахуп, иҭаурцәыроуп, ажәлар нхоит, инҵуеит, ацәаӷәара аамҭа иасакьаҳәымҭоуп, анахь аԥш ларҵоит, арахь абысҭа ларҵоит, ашы ларҵоит, – иҳәеит.
– Ашәаԥџьаԥгьы уара иумазааит, адгьылгьы уара иумазааит, – иҳәан абри абра ианынаирс, убри азыҳәан ауп рҳәеит, аԥсаҵла алада ахы ханы изыҟоу. Анцәа улԥха сыҭ ҳәа иқәлаз уара думазааит, егьымҳәаӡакәа иқәлаз са дсымазааит, – иҳәан иҳәеит, инапы адгьыл илахьишьын, есс, уцаргьы, уцала, длықәҵны дцеит.
Ҩыџьа анхацәа ыҟан, аӡәк аӡӷаб диоуит, егьи аҷкәын диоут. Арҭ ирыхшаз ахәыҷқәа духеит. Абарҭ аҷкәыни аӡӷаби иандуха, бзиа еибабо иалагеит. Аха аӡӷаб лаби лани ирымуит, рыцҳа абни анхаҩы иҷкәын дирмҭеит, даҽаӡәы дизырҳәеит. Абар дыззырҳәаз аҭацаагацәа аан дрыманы амҩа иқәлеит. Убри аамҭазы ани бзиа дызбоз аҷкәынгьы иҽааибиҭан, ҩыџьа иҩызцәа аашьҭихын, иҿылеихан амни аӡӷаб дызгаз аҭацаагацәа дырԥылт, аӡӷаб дналывагылан – «бсыцца» – иҳәан, « – Сугозар суццоит», – лҳәеит. Лҩызцәа аҩы иашьны иҟан, рҭаца дызгаз иаразнак дрызгәамҭеит. Нахьхьи рҭаца дрызнамгакәа ианнеи, абхәа даалаган иҷкәын ичара еиламгакәа даҽа ӡӷабк диԥшаан, ҭацас дааигеит.
Аҳак дыҟан џьмахьчак диман. Абри ахьча дангәарҵлакь х-ҩык ахәыҷқәа рыбжьы иаҳауазаарын. Ҽнак аҳ иеиҳәеит «Сынгәарҵыцыԥхьаӡа х-ҩык рыбжьы саҳауеит», – ҳәа. Ари ахьча ахәыҷқәа рыбжьы ахьиаҳауаз аҳ дынкылсын анышә ирпын, х-ҩык аӡӷабцәа аацәыҵыҵит. Арҭ аӡӷабцәа аҳ иҩныҟа иган иааӡеит.
Руаӡәк даақәгылан « – Сара аҳ игәара иҭоу аӡӷабцәа зегьы рымаҭәа сӡахуеит», – лҳәеит.
«– Бара урҭ рымаҭәа бӡахуазар, сара рхәы ҟасҵоит», – лҳәеит егьи.
– «Сара ҷкәынаки ӡӷабки еицсыхшоит, исыхшо аҷкәыни аӡӷаби ахьы рҿыҵуа иҟалоит», – лҳәеит аиҵбы.
Аиҵбы ас анылҳәа, аҳ ԥҳәысс дааидикылт. Нас ахылҵ данлоуаз аамҭазы лаҳәшьцәа ласбаки лабаки лыҵартәаны, илыхшаз ахәыҷқәа ганы абна иларыԥсеит.
Аҳ дҵааит: « – Илхылҵда?» – ҳәа. « – Лаԥски лабаки лхылҵит» – рҳәеит. Нас лара абанҭ аласбақәа аалҩыҵракны дхаҳәышны дықәдыргылеит.
Лхәыҷқәа абна иахьыларыԥсаз аџьма иабан, иааӡеит. Ҽнак аҳ шәарацара дахьцаз аҷкәыни аӡӷаби иареи еиқәшәеит. « – Шәызусҭцәада?» – ҳәа данразҵаа, « – Аџьма ҳааӡеит», – рҳәеит. Аҳ аҩны дахьааиз аџьма ҳааӡеит ҳәа ҷкәынаки ӡӷабки абнаҿы ишибаз анҭ ран лаҳәшьцәа иреиҳәеит.
Ани аџьма иааӡаз иаҳәшьа аҭыԥаҿы дааныжьны, иара шәарыцара дцалон. Ҽнак иаҳәшьа дныжьны, иара шәарыцара данца. Анҭ ран лаҳәшьцәа аӡәы аӡӷаб лҿы днеит.
– Бара башьа данааилакь, Фатма даду лсаркьа ӡаны исзаага ҳәа иаҳәа, – лҳәеит.
Ахәылԥаз ани аӡӷаб лашьа данааи, « – Фатма даду лсаркьа ӡаны исзаага», – ҳәа иалҳәеит.
Иара ддәықәлеит иаҳәшьа иззылҳәаз асаркьа ӡаны илзааигарц. Амҩа дықәланы дышнеиуаз аӡә диԥылеит. Иԥылаз – «уабацо, дад?» – ҳәа диазҵааит.
– Фатма даду лсаркьа сзааугароуп ҳәа саҳәшьа аҵәуара далаган, убри азы сцоит», – иҳәеит аҷкәын.
– Фатма даду ҳәа уара узҿу лҿы анеира цәгьоуп, амала ӡык ыҟоуп, убри аӡы уаныруа хаҳәык шьҭоуп, убра улкылсны, ахаҳә уагәӡны анцәа уиҳәа, нас уеиқәшәеит, – иҳәеит ани иԥылаз.
Ари иԥылаз ишиеиҳәаз иҟаиҵеит, дышнеиуаз аӡы илеиуаз аҿы ишьҭаз ахаҳә дагәӡны анцәа диҳәеит, дцан Фатма лсаркьа ӡаны иаҳәшьа илзааигеит иара акагьы имыхькәа. Асаркьа астол иқәдыргылт. Ара асаркьа убыс ҟазшьас иаман, иахьа лашьа дахьынҭыҵуаз иааҟаиҵо зегьы лнарбон. Ҽнак лашьа шәарыцара данца, ран лаҳәшьа деиҭаахит ари иаҳәшьа лҿы.
– Уаха башьа данааилак, Фатма даду лмырзакан сзаага ҳәа иаҳәа, – лҳәеит.
Ауха лашьа данааи, «Фатма даду лмырзакан сзааугароуп», – ҳәа иалҳәеит иаҳәшьа.
Иара адырҩаҽны иҿыҩеихан, иҟаиҵац ҟаҵаны Фатма даду лмырзакан ӡаны иаҳәшьа илзааигеит.
– Уажәшьҭа Фатма даду ҭацас дысзааугароуп, – ҳәа иаҳәшьа дыхҭалкит.
Ицәымӷхеит иаҳәшьа ианылмуӡа, ишыҟаиҵалац еиԥш ани амҩан аӡиас амԥын ишьҭаз ахаҳә дагәӡны, анцәа диҳәаны, Фатма даду лашҭа дҭалт. Лгәара данҭала, лара арҵәааҳәа дыҳәҳәаны диԥылеит. Фатма даду иареи еиқәԥо рҿанаарха, зны иара лара анышә дыҵеицалт, егьыраан лара иара анышә дыҵалцалеит, ахынтә раан иара длыҵаирӷәӷәан, Фатма даду анышә дзыҵымҵуа дыҵеицалт.
– Сара ҿаҭахьас исыман исиааиуа ситәуп ҳәа, уажәшьҭа уара сутәуп, усиааит, – лҳәеит.
Диманы дааит. Дахьааигаз аӡәы изымгаӡоз лсаркьеи лмырзакани иара иҿы илбеит. Ари аҷкәын иӡбахәқәа аҳ иаҳаит, аҷкәын иаҳәшьеи иара ишитәыз идырын иҩныҟа иааигеит, ран дыбзеитәит, лаҳәшьцәа ашьра рықәиҵеит.
Ԥҳәысеибак дыҟан, х-ҩык аҷкәынцәа хәыҷқәа лыман. Лара дӷаргәышьан, уаҳа ҭынхакгьы длымамызт. Абанҭ лхәыҷқәа абнахь ицон, амҿы лзааргон, афархь-мархьқәа. Убри ала рхы ныҟәырго ишыҟаз, ҽнак мҿаагара ҳәа абнараҿы иахьнеиз кәҷышь хәҷык рбеит. Акәҷышь хьау-хьаууа абна илан. Ахәыҷқәа акәҷышь абна иланы ианырба, иаашьҭагьежьын, икны ирыма аҩныҟа иааргеит.
– Ҳан, бышьҭарахт, кәҷышьк аабеит, иаагеит, – рҳәан ран илдырбеит.
– Ҳаи, нанраа, ибзиоуп иаашәгазааит, ималми, – лҳәан, акәҷышь ахәыҷқәа иаарымылхын илааӡеит. Икәытхеит, иҵуа иалагт. Кәтаӷьк аҵагәышьеит. Уаҳа изакәызаалак мал лымаӡам ари аԥҳәысеиба гәаҟ. Лыкәты акәтаӷь анаҵа, акәтаӷь аашьҭылхын, афақьҳәа илыманы ақалақь аҿы длеин, ҭуџьар дук дыҟан, асклад дуқәа змаз. Амни аҭуџьар иҿы днеит.
– Кәтаӷьк сыман, иузаазгеит, иааухәандаз, – ҳәа иалҳәеит.
– Исырбеи даба! – иҳәан, акәтаӷь анааилырба, иара акәтаӷь закәтәыз идырт аҳәахша, лара ахәаша илыздырӡом.
– Ари заҟа ибкуеи хәыс ибзақәузеи? – ҳәа длазҵааит.
– Ари ахә сара изысурҳәо, уара иумдыруеи, ари зыԥсоу уара иузымдыруа уҟоума? – лҳәеит, – иҳәеит.
– Ааи, саргьы издыруеит, – иҳәеит.
– Нас иудыруазар, ахә суҭар, иара науҭаны, слахынҳәны сцоит.
Аҭуџьар дахан аба иуҭаху, амал рҽны илиҭеит, ахьы лиҭеит имаҷымкәа.
Аҭуџьар иҟиаҵо аумашәа ибаны дхагахт ани аԥҳәыс рыцҳа. Ишыналзышьҭыхуаз лԥарагьы, аба илиҭазгьы лыманы дқьыԥаха лыҩны дааит.
Лхәыҷқәа еилалҳәеит, маҭәа рбахьазма! Акрырҿалҵеит, рызхара рфахьазма!
Иалаҳхызеи, акәты даҽа кәтаӷьк аҵан, уи иаҵаз акәтаӷьгьы лыманы ани аҭуџьар иҿы дцеит.
– Кәтаӷьк узаазгеит иааухәозар, – ҳәа иалҳәеит дахьнеиз.
Акәтаӷь аалымихын, длахәаԥшын «ахә бымҳәо»! – иҳәеит.
– Ахә сара изысурҳәозеи, уара иумдыруеи? – лҳәеит.
Ари акәтаӷь зыԥсоу идырны илҭиуеит ҳәа иҳәан, иҳәеит, аԥхьа илиҭаз аҟара хԥа лиҭан, аԥҳәыс длахынҳәны лыҩныҟа дааит. Уажә илиҭаз еидарала илызгозма, уардынла илгеит амалгьы аԥарагьы. Илалган лхы иалырхәт, анхара-нҵыра ҟалҵеит, дбеиахеит.
Ус дшыҟаз акәымкәаны, ани лыкәты еиҭаҵахт, ахԥатәи акәтаӷь аҵеит. Ари ахынтә раан лыкәты иаҵаз акәтаӷьгьы лыманы ақалақь аҿы длеин, ани уаанӡатәи лыкәтаӷьқәа злырхәҳауаз аҭуџьар иҿы деиҭалеихт.
– Кәтаӷьк сыман, иаазгеит, иухәҳауазар, – лҳәеит.
Акәтаӷь аалымихын длахәаԥшит аҭуџьар.
– Абри акәтаӷь зҵо акәты бара ибымоума? – иҳәан длазҵааит.
– Ааи, исымоуп, – лҳәеит.
– Исҳәо баҳауоу?
– Аа!
– Абри акәтаӷь зҵаз акәты бымазар, уара быԥҳәысеибоуп, сара бызгоит, бхәыҷқәагьы баргьы сара шәныҟәызгоит. Ибура убри ауп, балаганы убри быкәты ишьы, акьатеиқәа ааҭыхны инкабыршәуеит аҷыдарахаз, агәаҵәа, аҵәынҵәлаӷь, ахы – иарбанзаалакь, ашьапы иныдкыланы акы нкамыршәкәан, ирыцқьаны ибчаԥоит, иаархааны астол инықәбыргылар са снеиуеит, бареи сареи ҳамацара ҳлеидтәаланы иаҳфоит. Нас бара баашьҭыхны баазгоит, бхәыҷқәагьы сааӡоит, баргьы ишыбҭаху еиԥш снапы бықәыргыланы бныҟәызгоит, – иҳәеит.
– Ҳаи, ус сзууазар азамана! – лҳәан, аҿҳәара еибырҳәеит, амал еиҭалиҭахын, ԥхьан еиԥш илгеит.
Аҿҳәара еимырдаз азын, аԥҳәысеиба акәты лшьит, аҭуџьар ишлеиҳәаз еиԥш илчаԥеит, ирхианы астол иҩықәлыргылеит. Уи иақәыршәаны иаргьы дыҩкылст.
– Иҟабҵама?
– Иҟасҵеит. Аа, уажәы сбысҭа аанысҵоит, нас ҳлатәоит, – лҳәан, иареи лареи еицәажәо иштәаз акәымкәа, лхәыҷқәа еибархәмаруа иааҩналан, аҷкәын аиҳабы дынкылсын, аҟаԥыҳәа астол днықәсын, акәты ахы аақәиԥааит, иҿы инҭаиршәын, ифеит. Уи иҵкыс иеиҵбыз астол днадгылан, акәты агәаҵәа ааниԥаан, иҿы инҭаиршәын, ифеит. Ани реиҵбӡагьы дынкылсын, акәты аҵәынҵәлаӷь аақәиԥаан, иҿы инҭаиршәын ифеит.
Арҭ ран лбысҭа нанылҵан, еигьин ани аҭуџьар иареи лареи иладтәалан, иаҳфоит ҳәа длыхәаԥшызар, ахы ыҟам, агәаҵәа аҟам, аҵәынҵәлаӷь ыҟам.
– Ааит, быкәты ада бхамшәалааит, ари ахи, агәаҵәеи, аҵәынҵәлаӷьи згази? – иҳәан аҭуџьар дыҵҟьеит.
– Аа, ахәыҷы ҟадыџьқәа ирфазаап, – лҳәеит.
– Ба ибымаз! – иҳәан, илкажьны, акыргьы ауифахуаз ани ииҭахыз анҭ ракәын, длықәҵны дцеит.
Арҭ ахәыҷқәа анҭ рфеит, рыкәты далгеит.
Ус дшыҟаз, аамҭа цеит, ахәыҷқәа ирызҳан, егьин, ани аиҳабы иҿынеихан ддәықәылт ныҟәара ҳәа. Амҩа дықәны дышнеиуаз дақәшәт ҳәынҭқаррак иҭыԥ аҿы. Дахьақәшәаз, аҳәынҭқар дыԥсын, аҳәынҭқар иуаа зегьы еизаны иҟоуп, аҳәынҭқарра зырҭара, иахадыргылара дрыздыруам, ирыӡбауам.
– Ара ажәлар шәеизаны шәыҟоуп, шәыззеизеи? – иҳәан, днарыдгылт ани аԥҳәысеиба лԥа аиҳабы.
– Ҳаззезеи, ҳҳәынҭқар дыԥсын, аҳәынҭқарра заҳҭара ауаҩы дҳамамкәа ҳаилахеит. – рҳәеит дзызҵааз.
Ари длықәгылан дцәажәт, аҳәынҭқар дшыҟашәҵаша, егьиша ҳәа. Ажәлар дуӡӡа рҿаԥхьа ибзианы данцәажәа, «ҟаҳ, ҳара иаҳҭахыз аҳәынҭқар анцәа даҳзааишьҭит», – рҳәан, – «Ара ҳәынҭқарс уҟаз», – рҳәан, аҳәынҭқарра уи инаирҭеит.
Уи ани акәты ахы зфаз иакәын.
Ани агәаҵәа зфаз агәбжьанытә иҿынеихан, дышнеиуаз ҳәынҭқарк иадгьыл аҿы дақәшәтә. Адунеи ажәлар ачымазара рылалан инҵәоит аҳәынҭқар иуаа, хәарҭа рымам, еибаргәаҟуеит.
– Иҟалазеи, ишәыхьзеи?
– Иҳахьзеи, ҳанҵәеит, ажәлар чмазара бааԥсык аарылалан анҵәара иаҿуп, – рҳәеит.
– Уи ачымазара ажәлар алзыргаша ахәшәқәа са издыруеит, – иҳәан дааин, дарылалан, аҳәынҭқар иуаажәлар рчымазара ирԥсит, иалиргеит.
– Аҳәынҭқаргьы, аҳәынҭқар иоуп, аха аҳәынҭқар иаамышьҭахь уара уеиҳабны уҳамоуп иахьарнахыс, ара ҳара ҳҿы уҟазароуп, ԥсыс уаҳхоуп, удохәҭуруп, уара уеиԥш иҟаз адехәҭыр иакәын ҳара иаҳҭахыз, – рҳәан, уигьы уа аҭыԥ лаирҭеит.
Ари аиҵбы мцахәыцәа – аҵәынҵәлаӷь зфаз. Амаца асра далагеит. Амаца асра даҿуп аԥара ақәҵаны, имаца нҵәо ианалагалакь, абри ихы арӷьарахь ала инапы анааилишьлакь, аҩырқь ҳәа ашыла алыҩруеит, дызцаслакь ықәихуа дышнеиуаз, аҳак, иӷәӷәаз аҳак иԥҳа дмацасҩызаарын, абаа дҭакны дрымоуп лара. Абри аԥҳәысеиба лыҷкәын аиҵбы (амацасҩы) абни амацасҩы ԥҳәызба длыднагалт.
– Уааи, амаца ҳасып, – лҳәеит лара.
Аҟәақ ҳәа амаца иасуа рҿаархан, ани иԥара нҵәаӡомызт, ихы инапы аалишьыр аҩырқь ҳәа иаалихуан. Лара лԥара нимырҵәеи! Дылиааит. Анышәҵәҟьа деиҭт! Уаҩытәыҩса амацасразы дылиааины ҳәа ҟамлаӡацызт. Аха изхәарҭаиз, иԥара ахьааигаз гәалҭт ани ақьаафыр (аҳ иԥҳа).
– Иахьа ҳзысыз амаца ҳазхоит, уаха ҳаԥсы ҳшьапы, уаҵәы, ҿыцны ҳтәаны ҳасроуп, – ҳәа иалҳәит.
– Ибзиоуп, азмана! – иҳәеит иаргьы.
Уаҵәы захьӡыз апҟаҩ ҳәа ани амацасҩы ԥҳәызба дааин аҷкәын дахьиаз ашәқәа аркны, адунеи атыҩшак, апырпыл акаамеҭ, ведражәк
лыԥшаан, арацәа ҩҭаԥсаны, амца ҩацраҵаны, ашәқәа ҩаркны, длыман длатәан амаца иасуа рҿаархеит. Амаца ишасуаз акәымкәан, аҵықь, аҵықь, ҵықь ҳәа аҷкәын аимсара далагеит. Дшеимсоз, дшеимсоз, еишьылккараӡы акәты аҵәынҵәлаӷь иԥынҵа илкылшәеит. Ани дихылаԥшуа уа дидтәаламзи, аҵәынҵәлаӷь иԥынҵа ишаакылшәаҵәҟьаз аҟыԥ ҳәа лара днамҵасын, лара лҿы инҭалҵеит. Нас ашәқәагьы алыртит, амаца иасуа рҿаархан, иԥара арахь агьмааит, лара лхы иалыҩруа аҿыланахеит. «Ҟоҳ!» Даҵалырхт. Нас иара дыччархухт, дықәҵны дцеит.
Дынкахәыцуа ихы ахьынахаз дышцоз, дышцоз, дназгаз аллаҳ идырп қьамҭажәк днықәнагалеит. Лаҳачанҵәҟьоуп, нанҳәазы, ақьамҭаҿы алаҳақәа рацәаны игылоуп. Дышнеиуаз лаҳа еиқәаҵәак иеилабааны ицон, днаҵагылт. Амлагьы дамкгәышьози рыцҳа, алаҳа сфап иҳәан, лаҳа еиқәаҵәак ааҿихын, иаацәирҳәын, иҿы инҭаиршәзар. Зеиԥш дыҟам дҽадаха дааҟалт.
Аҽада абацоз, уи уа ақьамҭажә иқәын алымҳақәа аҭынхаха, иаақәхәлеит. Ани дҽадахеит, аха ауаҩ иҟәыӷара имамзи, лаҳашк еилабааны ицон, ибыхт. Апаҿаҳәа днеин, ани аҽада ахы ҩараҳан, ани алаҳаш акы ааҿихын, иафт. Ани алаҳаш анифа, ани аԥыхьа дшыҟаз еиԥш еиҭах даауаҩхеит. «Ҟоҳ», – иҳәан, аҟыԥҳәа дыҩны днеин, ани алаҳа еиқәаҵәақәа х-лаҳак ааҿихит, аҟаԥаҳәа иџьыба илҭаҵаны ани аӡӷаб лҿы дааит, иҵәынҵәлаӷь ицәызфаз, амаца даҵазырхаз лҿы.
Аӡӷаб лани лареи еидтәалан, «Уа мшыбзиа!» иҳәан, «Оо, уа бзиа убеит, уаама?» – рҳәеит рацәак датәамбакәа.
– Амаца уеиҭасырц уаама? – лҳәеит ани аӡӷаб.
– Амаца ҳашԥамысуеи, амаца ҳасуеит, аха ҽаангьы цахәгьы ԥшӡала шәнеиааит, алаҳа ҟаланы иҿаны избан, ишәзаазгеит, ишәфароуп, – иҳәан, иџьыба алаҳа ааҭиган, ангьы аԥҳагьы акака надиркит. Инарҿаԥсаны ианырфа, аҩыџьагьы, – ангьы аԥҳагьы иҽадаԥсқәаны инықәгылт. Иаанхазгьы иара иҿы инҭаиршәын, дҽадабаӷьха длықәгылт. Ани аԥшәма (аҳ) ауама дақәшәт, аҽадақәа абеиго, рыхԥагьы (аӡәы аҳ иԥҳәыс лоуп, егьи иԥҳа лоуп, егьи ани аҷкәын мацасраҳәа иԥҳа иҿы илзаауаз иоуп, идыруеит). Уама дақәшәеит, ддәықәылт, ҵааҩы иҳәеит, аҟәыдырԥаҩы иҳәеит, аха арҭ ирыԥсыхәоу здыруада! Ԥсыхәа изрымҭеит.
Аха нас даныҵаа, абри еиԥш, абри аҳәынҭқарраҿы дехәҭыр дук дыҟоуп, убри иоуп хәшәыс адунеи иқәу зегьы здыруа, убри иҿы уца, издыруада уақәшәар ҟалап, ԥсыхәак ҟаиҵар здыруада ҳәа ауаа иабжьаргеит ари аҳ мцацәа!
Илықәиршәын дцеит. Ани аҷкәын иашьа еиҳабы иҿы диқәымшәо уажәы! Длеит. Диқәшәеит.
– Узусҭада, уабаҟаз?
Абас, абас, сзықәшәаз ҳәа иеиҳәт. Ари ииҳәақәаз рыла аҽадабаӷь ҳәа зыӡбахә иҳәаз ари адехәҭыр иашьа еиҵбы шиакәыз идырт.
– Иуура умбо. Уаалаганы ԥсыԥцарҭак амаӡамкәа қәацәк ҟаҵа. Апырпыл, атыҩша, акәтхәы, иагьаџьара ибааԥсу акры ыҟазар зегьы убри амца леиқәҵаны илақәжьны уҽадақәа рыхԥагьы лыҩнацаланы, ашә аԥсыԥ кылымсуа иҩаркы, уара удәылҵны уца уаха, иашаанӡа уа иҩназааит уҽадақәа рыхԥагьы. Аншалакь, ашә аартны иоужь. Ианоуужьлакь, убри аҽадабаӷь ахьцо, егьырҭгьы ацҵаны идәықәҵа, нас иҟалак убап, – ҳәа еиҳәеит. Ани адехәҭыр иоуп изҳәо.
Аҳ длахынҳәын даакылсын, ани адехәҭыр ишиеиҳәаз иҟаиҵеит. Ақәацә аԥсыԥ кылымсуа иҟаҵаны аҽадақәа ахԥагьы лыҩнеикын, атыҩша, апырпыл, агәам-сам – афҩы бааԥсы зхылҵраны иҟоу зегьы леиқәыжьны амца ацраҵаны ақәацә ашә аркны, иара дыҩдәылҵын дцан иҭыԥаҿ диеит.
Амца анеибакы, алҩа аныҩначы, анҭ аҽадақәа аҟәақ-сақ ҳәа иареимсо, акаамеҭ рзаанацо ишааиуаз ани аӡӷаб (аҽадаԥс еиҵбы) илыҿшәахт акәты аҵәынҵәлаӷь. Аҵәынҵәлаӷь анылҿыҵшәа, ани аҽадабаӷь намҵасын иафт.
Ашьжьымҭан ианааша, аԥшәма ақәацә ашә анааирт, ани аҽадабаӷь ҩангыло иҟоума, иеиҳәҭырԥаны иҩт, алаҳаш ахь. Аҽадаԥсқәагьы иаша баба иҵбыбны иҟаауа, иҩны иашьҭалт. Аҽадақәа ахԥагьы еиманы ани алаҳаш ахьгылаз ақьамҭажә аҿы инкылст.
Ани аҽадабаӷь алаҳаш ааҿыхны ианафа, ажәытә дышуаҩԥсыз еиԥш еиҭах дааҟалеит. Егьырҭ аҽадаԥсқәагьы алаҳаш ааҿыхны инарҿеиҵан, ажәытә ишыҟаз иуааԥсха иаақәгылт, ахҩыкгьы еиманы амҩа иқәылт уажәы. Аҳ иҿы иааит.
Аҳ ус иҳәеит:
– Уара шәанҽадақәаз (уара уанҽадабаӷьыз, лара данҽадаԥсыз) абри сыԥҳа усгьы амш лылоугахьан, думаз, ԥҳәысс дусҭоит, дга!
– Дызгап, мап скуам, аха иабаҟоу, сара санхәа лҿгьы сыцқьам, санхәа сылцәыԥхашьоит. Урҭ ара уара уда иҟазааит, уара иумаз умш аабзиахааит, – иҳәан ани аҷкәын длықәҵны дцеит.
Урҭгьы убри ала еилгеит.
Ҩыџьа аиқәлацәа бзиа еибабон, еицныҟәон, шәарыцара еицынхон, аха руаӡәк егьи иԥҳәыс длеилаҳауан. Ҽнак аҩыџьагьы шәарыцара еиццеит. Ари аԥҳәыс илеилаҳауаз иҩыза игәра ганы дышидтәалаз дишьит. Убра џьара қыдуахәак аҿы дҵәахны иҩныҟа дааит. – «Сушьит, аха аԥша сшәаџьҳәаҩуп», – иҳәеит ани иишьыз даныԥсуаз.
Ари аҩны дахьааиз, «уҩыза дабаҟоу?» – ҳәа ианиазҵаа, « – убра џьара ҳаицәҟьалан, арахь дааз џьысшьон» – иҳәеит иара.
Аимдара ӷәӷәа ҟарҵеит, аха иҩыза дышьны диҵәаххьан, дабарбауаз, дрымбеит. Шықәсык аҟара ҵит, дыԥсит, дыӡт рҳәан дырҵәут, рхы-ргәы далырхит. Иԥсхәы руит.
Нас ари иишьыз иҩыза иԥҳәыс иҽылзикит, дыргәыбзыӷны дигеит. Аамҭақәа акыр цеит. Ари иԥҳәыс ҽнак ашәшьыраҿы дтәаны дӡахуан, иара убра лааигәара дықәиан. Абра дшықәиаз аԥша аакылҟьан, аҳаскьын ааиланарҵысит.
– Ҳа, ҳа, ҳа – ҳәа дыччеит иара дахьықәиаз.
– Узырччаз соуҳәароуп! – лҳәеит иԥҳәыс.
– Иазыбуазеи, жәытә уск сгәалашәан, сыччеит – иҳәеит иара.
– Уареи сареи абри аҟара абзиабара ҳамоуп. Узхыччаз аасоумҳәар, уареи сареи хаҵара ԥҳәысра ҳзеилам – лҳәан лыҽлырцәгьеит. Дааиеижьан, лхаҵа, дзырччаз аиаша илырҳәеит.
– Бара быбзиабара убри аҟара исыман, ԥыхьатәи бхаҵа дысшьын, дысҵәахит. Иԥсы ихыҵаанӡа, – «аԥша сшәаџьҳәаҩхааит» – иҳәеит, уажәы аԥша анас, убри ииҳәаз сгәалашәан, сарччеит – иҳәеит.
Лара дук лгәы иалымсӡазшәа, «аи, уанаџьалбеит, убри аҟара бзиа субозма!» – лҳәеит. Нас даалыргәыбзыӷын аԥхьатәи лхаҵа дышьны дахьиҵәахызгьы илырҳәеит.
Ажәытәтәи лхаҵа ибаҩ ахьыҟаз анеилылкаа, уажәтәи лхаҵа, лҭынхацәа иралҳәан, уажәтәи лхаҵа дышьны дылкарыжьын, ажәытәтәи лхаҵа ибаҩ ааргеит.
Аҳак дыԥсуа далагеит. Иҷкәын дааиԥхьан ус иеиҳәеит:
– Сара сыԥсуеит, уара ԥҳәыс дааугоит, аха ԥҳәыс иаауго лиқәа лышьхны лхы инаҵалҵаанӡа улкьымсын.
Аҳ дыԥсит, аҷкәын иаб иқә, иҵас ҟаиҵеит, аамҭа акыр бжьыст. Аҷкәын ԥҳәыс дааигеит. Ҩышықәса, хышықәса лышҟа днеиӡомызт. Ари иԥҳәыс лгәы ԥҵәеит. Лашьцәа рахь ашәҟәы лҩит, «сара сзышәҭази сареи акгьы ҳзеилам, абысҭахь аҩны иҳамамызшәа, абысҭа азы ара сзыҟоузеи, наҟ – ҳаҩныҟа сыжәга» – ҳәа.
– Бхаҵа дбыманы бааи, уаҳа уаҩ дышьҭышәымхын, – ҳәа лашьцәа лышәҟәы аҭак аарышьҭит.
– Уареи сареи сашьцәа рҟынӡа ҳцароуп, – ҳәа иалҳәан, лхаҵа длыманы амҩа иқәлан ишнеиуаз ккарак аҿы жәаҩык абрагьцәа, ахацәа ӷәӷәақәа аарықәшәеит.
– Уԥҳәыс дҳауҭароуп, – ҳәа дыркит.
– Сабхәараа рахь сымнеиӡац, сабхәараа рахь снеины саныгьыжьлакь сыԥҳәыс дшәысҭап, – иҳәеит иара.
– Ҳаит, ииҳәо закәызеи? – рҳәан абрагьцәа илеи илеизыҵҟьеит.
Иара афырҳәа дылҽыжәԥан, иҽы аӷәра иԥҳәыс иналиркын, иаҳәа ааҭиԥаан, даарылагьежьын абрагьцәа ишыжәаҩыкызгьы инирҵәеит. Рабџьарқәа аархихын инаганы иҽы иадиҳәалт.
– Бара, абааԥсы ҳахьнеиуа схаҵа жәаҩык абрагьцәа ишьит ҳәа рабымҳәан бахыҽхәаны егьины, шәҩык сшьыз џьыбшьама, жәаҩык рзы аҳәарагьы ԥхашьароуп, – ҳәа иԥҳәыс илеиҳәеит.
– Нас арҭ абџьарқәа уманы унеиуеите, иахьноуго ҳәашьас иоуҭозеи? – ҳәа иԥҳәыс диазҵааит.
– Уи сара ҳәашьак асҭап, бара акагьы ахыбымҳәаан, – иҳәеит иара.
Ари иԥҳәыси иареи иԥҳәыс лашьцәа рҿы иахьнеиз аумашәа ибаны изҵааит «абырсҟак абџьар абаҟаз?» – ҳәа.
– Аа, џьара кампаниак шәымазар инҭшәырҟьап ҳәа иаазгеит, – иҳәеит иара.
Арҭ аишьцәа рымаҳә дыршьырц ари иӡбаны ирымоу, «бара даҽа хаҵак дыбзаҳаԥшааит», – ҳәа ларҳәеит раҳәшьа.
Ахәылԥаз аишьцәа рымаҳә рынхамҩа, рашҭа, ргәара зҳәаз еиԥш идырбарц дышнаргоз агыгшәыгқәа ауаҩы дызфоз рыман, амни ахьҭакыз дацҭаркит, дара нахынҳәны аҩныҟа ицеит.
Раҳәшьа илзааргаз ахаҵа ҿыци лареи амҳарахьы инаргеит. Ани лхаҵа ҿыц амҳараҿы даныныҩнала, аҳәынаԥ ибеит. Дааи даазыҵҟьан дынҵәаха аухантәарак аҳәынаԥ дашьҭан, ашамҭаз ииулак аҳәынаԥ икит. Аҳәынаԥ аник, «сара схаҵа ӷәӷәоуп бымбои, аҳәынаԥ скит, аӡынгьы аҵарақәа скуан», – иҳәеит.
Ари ас аниҳәа, ари аԥҳәыс аумашәа илбеит. ԥыхьатәи лхаҵа жәаҩык абрагьцәа бџьарла еибыҭаны, аҵхыбжьон бџьарла еибыҭаны иԥылан, иара аӡә заҵәык даарылагьежьын инирҵәеит, аха хаҵарас иԥхьаӡомызт, ари уажәтәи лхаҵа ҳәынаԥык ишьын иҽхәара уаҩ дахәом.
– Уара уҳәынаԥ ганы аҳ ирба, – ҳәа иалҳәеит ари уажәтәи лхаҵа.
Иара аҳәынаԥ аҳ исырбоит ҳәа данца, лара ԥыхьатәи лхаҵа лашьцәа агыгшәыг дахьацҭаркыз длеит. Дахьлеиз иара агыгшәыг дафахьеит ҳәа дыҟан, аха акагьы имыхьӡеит. Лашьцәа иара дзыцҭаркыз агыгшәыг ишьын, иаҳәа ихы инаҵаҵаны дықәианы дшыцәаз лбеит. Уаҳа илымагәышьази, лиқәа аалышьылхын ихы инаҵаҵаны (ихы аиха иахьықәыз дарҭынчрым лымҳәеи) лара аихатә гәар дынҭыҵны уа даангылт.
Лхаҵа дыцәан данаԥш, иԥҳәыс агәара анҭыҵ дышгылаз ибеит.
– Ара бааины бызгылоузеи, бареи сареи егьаҳзеилам, ҳаилгахьеит. – иҳәеит иара.
– Уаа, мамоу, мамоу, сумшьын, срыцҳауп. Сара соуп уара уҿы ахара зду, сминауаҭуп, аханатәгьы зегьы зхароу сара соуп. Сашьцәа уаҩҵас удсырбоит, – лҳәан, длыманы лашьцәа рахь дҩалгеит. Лабгьы лашьцәагьы ааизылган ус ралҳәеит:
– Уара, сашьцәагь, сабгьы! Шәаргьы саргьы ҳбашахеит, аԥхьа сзышәҭаз схаҵа даҳзеилымкааит. Иаха сзышәҭаз аҳәынаԥ икын иҽхәара сахәомызт, ари аԥхьатәи схаҵа жәаҩык абрагьцәа дрылагьежьны ишьны, рабџьар рхыхны иааигеит, аха хаҵарас имԥхьаӡеит.
Аԥхьатәи лхаҵа мап-чап иҳәеит, аха ауаа идыргалан иԥҳәыс дкаимыжьыртә дақәиршаҳаҭхеит. Иабхәараа ачара ду изыруит, ҳаҭыр ду иқәырҵеит.
Ачара ашьҭахь днаскьарган, иԥҳәысгьы иаргьы рыҩныҟа ицеит.
Иаб ииҳәаз абас инаӡеит.
Аҳак дыҟан, амаҭа диман. Ари аԥсыуала иҟарҵоит – иҟарҵоит аԥҳәыс бырг дааганы аԥшқа дырныҳәоит акәытқәа шьны, егьины. Уажәыгь иҟоуп уи. Амни аҳ ԥҳәыс быргк, ԥҳәысеибак дааиган, «Смаҭа дсызныҳәа», – ҳәа леиҳәеит. «Бзиоуп», – лҳәан дныҳәеит. Абри абас дныҳәеит, ахәыҷы убас дылныҳәеит:
– Аԥҳәыс илгәыӷьуа угәаӷьуа анцәа уҟаиҵааит, – лҳәеит. – Аҽада ахшыҩ анцәа иуиҭааит, – лҳәеит. – Акәты ац еиԥш ухы хиааит, – лҳәеит.
Ари аҳ ианиаҳа дхагахеит.
– Бара смаҭа дыбныҳәарц баазгеит да, дыбшәирц акәызма сара бзаазгаз? – иҳәеит.
– Дышԥасшәии, дысныҳәеит, – лҳәеит.
– Дбымныҳәеит, – иҳәеит.
– Ари бара ибҳәаз ныҳәароума, шәироуп, – иҳәеит. – Аԥҳәыс лгәы заҳҭахузеи, нас аҽада ахшыҩгьы смаҭа ианиоу, нас са дсааӡома абри? – иҳәеит.
– Са иусырбоит умаҭа дысшәиу, дысныҳәоу, са исҳәо хауҵозар, – лҳәеит.
– Закәызеи?
– Еиҳа узықәгәыӷуа уаҩ бзиак, ахшыҩ бзиа имоуп ҳәа узықәгәыӷуа аӡә даага, аҽадагьы сыманы сцоит, хшыҩла еиӷьу дусырбап, – ҳәа лҳәеит иҳәеит ани аԥҳәыс бырг ҟадыџь. (Митәык лакәзаап умбо!)
– Ибзиоуп, – иҳәан ҽадак ааиган, уаҩ бзиак, уаҩ ҟәышкгьы дааигеит. Аҽада аидарагьы ақәырҵеит, егьит, илыманы дцеит ани аԥҳәыс бырг абас уерск аҟара. Аҽадагьы ахы ҿеиҳәеит ампахьшьала, алақәа егьрымбо ихылҩеит. Ани ауаҩ бзиа ҳәа инеигазгьы илақәа ҿарҳәеит акгьы имбо. Аҽадагьы, ани ауаҩ бзиагьы абанс рылақәа ҿаҳәаны шәыҩныҟа шәца!» – ҳәа иауишьҭит.
– Ҳа ҳрышьҭалан рыҩны изнеиуоу, изымнеиуоу убап, – ҳәа аҳ иалҳәан (ани аҳгьы уа дрылами, иҟалҵақәо илмырбои), аҽада ашьшьыҳәа иҳәуа инавалон, уи азыҳәан ахәгьы канамыжьт, ахәлбыҽха аҩны иааит. Агьи, ани ауаҩ бзиа, ауаҩ ҟәыш ҳәа ари аҳ иааигаз илақәа анхырҩа, дҟьалан, дцан зынӡа ҽаџьара дагеит, дзымааит.
– Арҭ хшыҩла иреиӷьда? – лҳәеит.
– Бара ари ак аҿы биашазаап, аха егьи аҿы? – иҳәеит аҳ.
Акәытқәа рахь аԥш лаган ирымҵалыԥсан илырбеит. Кәтыс иҟоу зегьы (ирацәаны иҟан иҳәеит) имҵарсуаз акы мҟьалаӡакәа ақьышә (ац) ала аԥш цырақәа шьҭнахуан ибеит аҳ.
– Иубама ари? – лҳәан аҳ диазҵааит ани аԥҳәыс бырг.
– Ихасҵеит шьҭа, избеит, – иҳәеит иаргьы.
Ари аԥҳәыс аҽадагьы, акәтгьы рзы илҳәаз ишәирамыз, ишныҳәараз аҳ агәра илыргеит. Аха ани аԥҳәыс лыгәаӷьра уоуааит ҳәа илҳәаз?
– Уцаны хҩык ахацәа ӷәӷәақәа аага! – лҳәан, аҳ дцан, хҩык ахацәа ӷәӷәақәа ааигеит. Иара даҳан уеизгьы, ииҳәоз ҟарҵон. Абас рыдҵа ҳәа иалҳәеит.
– Шәыҳәсақәа рыхқәа акәыцҳақәа ирҭаҵаны уаҵәы ашьыжь исзаашәга ҳәа убас ирыдҵа, нас шәа шәзы сыҟоуп, шәсыркьаҭоит, шәыхсыртәалоит ҳәа раҳәа ҳәа лҳәан иҳәеит, – хҩык ахацәа ӷәӷәақәа дрыԥхьан иааиган ани аԥҳәыс бырг ишылҳәаз адҵа риҭеит. Аха дара адырҩаҽны ашьыжь иааит рыҳәсақәа рыхқәа хыҵәҵәаны ирзааигеит.
– Иахәа, ахәыҷқәа ҳамоуп, аԥшқацәа, иҳалымшеит, иаҳзыҟамҵеит, иаҳзымгәаӷьит, ирыцҳаҳшьеит ҳаҳәсақәа, – ҳәа рнапы рҟәыҷуа иааит, рыҳәсақәа рзымшьит.
– Шәцаны шәыҳәсақәа аашәышьҭ: ҳәа раҳәа, – лҳәан, «Шәыҳәсақәа аашәышьҭ»! – ҳәа реиҳәеит аҳ анҭ ахацәа.
Ахацәа гьыжьны рыҩны иахьнеиз, «дшәыԥхьоит аҳ иҟны шәца ҳәа рыҳәсақәа ирарҳәан, рыҳәсақәа ааит.
– Иуҭахузеи ҳаҳ? – ҳәа аҳәсақәа аҳ иазҵааит арҭ аҳәсақәа ахьааиз.
– Уаҵәы ашьжьымҭан шәхацәа шьны, рыхқәа акәыцҳақәа ирҭаҵаны исзаашәга, нас шәа шәзы сыҟоуп, шәсыркьаҭоит, – ҳәа реиҳәеит иҳәеит аҳ.
Инеит. Адырҩаҽны ашьжьымҭан аҳәсақәа ахҩыкгьы аакылсит ркәыцҳақәа кны. Рыхҩык рхацәақәа рыхқәа хыҵәҵәаны ирыманы иаакылсит. Аҳәсақәа иргәыӷьит, ахацәа ирзымгәыӷьит.
Абри саҳахьеит, ҵабыргу, мцу сыздырам.
Аԥсын ҟьаҟьа иқәынхо аԥсуа аҵла аҵҟа дыҵатәазаргьы ачеиџьыка имоуп. Ачеиџьыка, аламыс, ихпатуқәҵара – абри азоуп аԥсуа зихьӡу, дызмырӡуа.
Дара нхаҩ бзиак дыҟан, зхы пату ақәызҵоз, зашҭа ауаа ҭалоз, ауаа зызнеиуаз, ауаа рҿы инеиуаз. Абри арԥыс бзиа ԥҳәыс дааигеит. Аԥҳәыс иааигаз дҽеимхеит, лара лызхара лфозар аамҷыдрахыз, лхаҵа иифозгьы дазыразымызт, ачеиџьыказгьы драхәымызт.
Ари ауаҩ ауаа изааит иаԥхнагьлацәа, иқәлацәа, иҩызцәа бзиақәа, аха аӡәгьы ҳаҭыр иқәылҵом. Анс иҳәеит, арс иҳәеит, аха ауаҩра лылымҵит, иамуит, дкаижьыр акәхеит. Дкаижьыр, абхәындцәа бзиақәа
имоуп, иԥхеишьеит. Уажә иҟаиҵои? Длатәан длахәыцын, абри лҩызак дахьыҟоу сбазымԥшаари, дсыманы сдәықәлап ҳәа иақәикит. «Бара!» – ҳәа иҳәан иҳәеит. «Аа!» – ҳәа лҳәеит иҳәеит.
– Бара, аҽқәа скәадырт, ҳҽыжәлароуп, џьара цатәыс иҳамоуп, – иҳәеит.
Уаанӡа днеины аҽқәа икәадырхьан.
– Ҳабацуа, уара? – лҳәеит.
– Ҳабацуа, абас сықәлацәа, суацәа абра иааиуа, зҿы снеихьоу рҿы бназга-аазгар сҭахыуп, баала, – ҳәа иҳәит.
– Бзиоуп, ишуҳәаз акәзааит, ҽааны умнеит, – ҳәа лҳәан иҳәеит, иҩҽыжәлан, амҩа иқәылт. Арҭ амҩа иқәлан идәықәылт, аха мҩаныфа ҳәа акагьы шьҭырымхит, џьаргьы дымҩахигом, иԥҳәыс. Шьыбжь хыҵт, ахәларахь ииасуеит, амла дыԥсуеит ари ауаҩ иԥҳәыс.
– О, уара, ужәла нҵәеит, амла сагот, ауаа удыруеит, аӡәы иҿы снаг, – лҳәеит.
– Бназгот уажәы, уашьҭан, – ҳәа иҳәо аӡыҵәҟьа дҿажәкуазар, лара илеиԥшыз лҩызак лҿы днымҩахигеит аҵыхәтәан. Днеин «Аӡыша ҳакит» – ҳәа лҳәан иҳәеит, «ҳӡаагарҭа хароуп», – ҳәа лҳәеит иҳәеит ари иахьнеиз аԥшәма ԥҳәыс мыжда.
– Уаала ҳцап, ари аӡыҵәҟьа ҳлыржәуам, – лҳәеит ари ауаҩ иԥҳәыс.
– Моумоу, макьана ҳтәазароуп, аԥшәма ихаҭа дааиаанӡа ара ҳаҟазаит, – иҳәеит.
Итәоуп шьҭа, аха ари аԥҳәыс дыԥсӡот, акыргьы итәан, нас иҩагылан амҩа иқәылт.
– Ҳаи лыԥсцәа аҵылхааит, драхәымызт абра зыҩны ҳаҟаз! – лҳәеит ари ауаҩ иԥҳәыс.
– Аа, ҵабыргынгьы драхәыҵәҟьам, – иҳәеит иаргьы.
Иеицны рҿынархан иснеиуаз, уи аԥхьа зыҟны иҟаз лыҵкысгьы еицәаз лҿы днымҩахигеит. Агәашә инҭалон еиԥш, «Шәабацо уара арахь?» – ҳәа аԥшәма ԥҳәыс даарԥылт.
– Ҳшәысасцәоуп ҳамнеиуеи, – иҳәеит иара.
– Асас, ҳа дҳадаҳкылаӡом, шәҭыҵ наҟ! – ҳәа лҳәеит иҳәеит аԥшәма ԥҳәыс!
Инҭыҵт.
– Уара абри драхәӡами? – лҳәан ари ауаҩ иԥҳәыс. «Аа, аригьы драхәым, аԥхьан ҳахьнеиз лаҵкысгьы деицәоуп», – иҳәеит иаргьы.
Диманы иҿынеихан, иқәла бзиа, иаԥханагьала бзиа ӡӷабк лҿы диманы днеит. Анеиха ауроуаз, акрылуит, акрырҿалҵеит, амаҷар дыржәны,
«Аԥшәма уажә дыҟам, аха са сыҟами», – ҳәа дгьыжьуа, пату рықәҵаны, иаулыжьын, амҩа иаақәлеит арҭ хаҵеи ԥҳәыси.
– Ааи, саалыкәыхшоуп, заҟа дыԥҳәыс еиҿкааузеи, заҟа дыԥҳәыс бзиоузеи?» – ҳәа лҳәан иҳәеит, дара длырҽхәеит.
– Абри уажә аҵыхәтәан бахаазгаз, абри са сҩыза лоуп, – иҳәеит. – ани раԥхьа бахназгаз ба бҩызцәа роуп, – иҳәеит иҳәит.
Арҭ гьажьны рыҩны иааит. Уажә ари ауаҩ иԥҳәыс дыԥшот аӡә дааины дызбанда, иҟало збанда ҳәа иҳәеит.
Аттаҳәа аҽыуаҩцәа ааин илҽыжәҵит.
Аҽыжәҵха рылымҭт, иаразнак днеин, «Аԥшәма абрахь ауҭра дҭоуп, аха уигьы уажә даазгот, арахь шәыиасны шәтәа саашәыкәыхшоуп!» – ҳәа дрывагьежьуа илалыртәан, акыр уы, акыр раԥсаҵа, акрырҿаҵа, акыр дыржә, иҭәы, иԥха абас амҩа иқәылҵт иҳәеит, ачеиџьыказ ибааԥсыз аԥҳәыс.
Иҟан ԥшьҩык аишьцәа. Реиҵбы Кәаркәанџьиа ҳәа иарҳәон. Арҭ ирыман арахә рацәаны. Дара хәҭа-хәҭала арахә гәархра ицон. Рашьа Кәаркәанџьиа ақыҭа дрылан. Усгьы џьара ак иламызт. Ус ргәы иаанагон дара.
Дахьцоз дырбаӷьханы аӡәы иҿы днеит. Аԥшәма ҭаҳмада дибеит: «Ааи, аԥҳәыс, баадәылҵшь!» – иҳәит, урыс рбаӷьк ааит». Аџьықәреи намҵаԥсо-аамҵаԥсо инапаҿы иаиагеит. Инаганы азауад чуан иныҵеикит. Арҭ аныцәа аҩны еимидеит, шәи-кәаци ак нимыжьт. Аԥарагьы иԥыхьашәан икәа инҭеиит. Ачуан ихы инҭарԥаны амҩа дықәлет. Ақыҭа данрылсуаз «ицәада-имыцәада» ҳәа ҿиҭуан. Зегьы ыцәан. Иара Кәаркәанџьиа дыцәаӡамызт. Аҩны дааҩнашылан иашьцәа ирҿыхеит. Чуануп, шылоуп, кәацуп, жьуп. Кыр ибазар иман дырзааит.
– Ҳаи, иҟоуҵазеи? Иузҭада? – рҳәит.
– Ҿышәымҭын! Анцәа иахьтә иахәҭаз акы сақәшәеит! – иҳәит.
Иааигаз рызныжьны дырԥырҵны дцеит!
Макәанк азна ашхырцәаӷь аашьҭихын иман ддәықәлеит. Ҩнаҭа бзиак аҿы днеит. Дахьнеиз аԥшәма џьара дыҟан. Аҭакәажәи аҭацеи ракәын
аҩны иаԥыз. Ихы дрыцҳаиршьеит дҵәыуо даналага, «уҳасасыми» рҳәан дааныркылт. Ишақәнагаз дымҩаԥырган даргьы иаргьы шьҭалеит.
Арҭ рыцәара иара дазыԥшын. Ианыцәа дҩагылан имакәан ахы ааиртлан ашхырцәаӷь иҭаз хәҭаа-хәҭаала ишаны риарҭақәа иагәылаиԥсеит, ацәарҭӷәы иҩыҵаиԥсеит. Даргьы рцәа иаасуа, рхы ркәкәуа риарҭа инылахеит. Иара дгьежьуа рыҩны дыҩноуп. Дышзахәо аимдара даҿуп. Имԥыхьашәо зегьы еизганы иҟаиҵоит. Иман амҩа днықәлеит ашәа ҳәо. Аҵх агәахьы инеихьан, иара «ицәада-имыцәада» ҳәа ҿиҭуеит. Зегьы каххаа ицәоуп. Кәаркәанџьиа дгәырӷьаҵәа амҩа дануп.
Дааҩнашылеит иашьцәарҿ. Дмалха-дшьалха акыр иман дырзааит.
– Иузҭада уара абри?! – ҳәа иашьцәа анизҵаақәет.
– Анцәа сибоит, ак смоур ҟалозма! – иҳәит.
Иџьашьаратәханы инеихәаԥшы-ааихәаԥшит.
Дырҩагьых дырԥырҵны амҩа дықәлеит. Ааҵәак азна арацәа иман уажәы. Хыхь ҳәа ԥыҭк нахаԥсаны иҟаиҵит.
Амҩа дықәлеит. Аҳ иашҭа дазааигәахеит. Игәы ихо ианалага, дымҩахыҵит. Аҳ асас дизааит рҳәан ихәы дырхиеит. Крыфаран, крыжәран иҟаз. «Уаха уаҳҭаз», – идҳәацылт.
– «Ибзиоуп. Амала, аҳ ухаҵкы, абри ааҵәа азна ахьы ыҟоуп, акы амыхьааит!» – иҳәит.
– Умшәан, суаажәлар еилагарак ҟазҵо дрылам. Угәы рҭынчны уыцәаз! – рҳәит.
– Дыцәо дыҟоума! Дгәаҟуа диоуп шандаз ҳәа, аиарҭа дакуам. Анааша, дҩагылан, иҿы ӡык нақәиҭәан дындәылҵт. Иааҵәа ааганы иааидиргылт. Длахәаԥшызар дыҳәҳәеит:
– Абри еиԥш збахьада? Аҳ ухаҵкы! Схьы рацәла ирԥсахит, сыршьит!
Аҳ дара ицәымӷхеит, «Ас сысас изырузар, дара ахьымӡӷ сдыргеит», – иҳәит.
– Абаа, суҳәоит, џьара сеиҭаумҳәан, иуҭаху ахьы сара иусҭоит» – иҳәан ааҵәа азна ахьы ииҭеит. Кәаркәанџьиагьы дгәырӷьаҵәа, иааҵәа изқәынҵа имҩа дықәлеит. Дшықәыз иқәхәлеит. Дықәуп амҩа ҿҭуа «ицәада-имыцәада?» Зегьы каххаа ицәоуп.
Аҩны дааит. Иашьцәа зегьы ыцәоуп. Иааирԥшит, «ари ахьы иаазгаз жәбоо», – иҳәит. Иашьцәа иџьаршьеит, илакәыршьеит.
– Иуҭахуи, иара итәы иҳәоит:
– Анцәа дысхылаԥшлааит. Ҿаҵахә бзиа сымоуп!
Уи аҿы даангыло дыҟахыума, амҩа деиҭақәылт.
Ҵәыуарак дақәшәит. Ӡӷаб ԥшӡак дыԥсны дықәуп, зегьы дырҵәыуоит. Иаргьы днықәлан дҵәыут. Уа даанҿаст. Ахәлара аҽазнакон амш. Ус хәлеит. Аҵх акыр ианнеи, зегьы рхы нықәырҵа-аақәырҵақәеит. Кәркәанџьиа дкылԥшуа дтәоуп. Зегьы ацәазар ицәт анигәахә, дҩагылан, аԥсы даашьҭихын изқәа дҩықәыжьны дима ддәықәлеит. Дцо, дцо дышнеиуаз гәашәк еихачаԥа днадгылт. «Аԥшәма уҟоума, аԥшәма?» – ҳәа ҿҭо даалагылт.
Ара аҳ дынхозаарын. «Ҳаи, дыҟамкәа! Уаха аҵх зқәыхәлаз, умҩахыҵ! – ҳәа ҿҭуа даадәылҵт аҳгьы.
Длеит Кәаркәанџьиа. Ани изқәныз уа агәашә днадиргылт дкамҳаратәы. Иеибартәақәеит егьи. «Уабаҟаз», «сабаҟаз» зырҳәоз Кәаркәанџьиа сымацара сыҟаӡам, сыԥшәмагьы дсыцуп, аха даара дыԥхашьоит. Абна агәашә аҿы даансыжьт. «Абаа даажәга!» – аҳҭырԥар рахь ихы наирхан ҿааиҭит Аҳ «лара даара иԥшқаны иааӡоу аӡә лоуп. Лмаршәа шәымкыр далаԥсыр ҟалоит!» – нарышьклеиҳәеит иара.
Арҭ неин «баала» ҳәа иаалыхазар агәаԥҳа дылкаҳаит. Днадырҳәит, даадырҳәит, лара дышԥсра дыԥсхьан.
Абас иҟалаз ҳәа аниаҳа, Кәаркәанџьиа ацҭәа шьҭихт, дыҳәҳәеит, дҟааит. «Сышәшьит, сыншәырҵәеит» ҳәо лада дцеит, ҩада дцеит. Аҳ дара игәы иалст. «Абаа, уҽынкыл, суымшьын, ахьымӡӷ сыумырган! Исас ишақәнагаз дизымбеит ҳәа аӡәы иумырҳан. Х-ҩык аԥҳацәа сымоуп. Аӡә дрылхны дга!» Кәаркәанџьиа ииҭахызгьы иара убри акәмзи. Арахь ачча дакуеит: «Ани аиҵбы деицәашәа дыҟоуп, аха наҟ дыуԥырызгап», – иҳәан диманы амҩа дықәлеит.
Даауеит иуаз ажәа ҳәа, ицәада-имыцәада». Ицәахымда, зегьы ыцәоуп! Ицәахымда, Кәаркәанџьиа иоуп.
Ус дшааиуаз ашарԥазшәа гәашәк днадгылт. Ари аҳак итәызаарын еихачаԥа уамашәа иҟоуп. Кәаркәанџьиа иԥҳәыс днаиртәан, иара даалхагылт.
Ус аӡәы ашҭа дықәлан дшааиуаз ибеит. «Уа, шьыжьбзиа!» – ибжьы наиргеит Кәаркәанџьиа. Ари аҳ ихаҭа иакәзаарын. Кәаркәанџьиа иаԥсшәаҳәашьа игәамԥхеит: «Шәнаихан, аца аҵаҟа дҭашәк иҳәеит!».
Уи акәхеит. Кәаркәанџьиа иԥҳәыси иареи аца аҵаҟа инадыртәеит.
Уи аамҭазы хара инаскьаны ҳәынҭқарк дынхон. Уи ԥа заҵәык диман. Убри аҳәынҭқар иԥа изы.
Ус Кәаркәанџьиа дҭазкыз аҳ иԥҳа лыӡбахә иаҳаит, иаргьы цәгьа имбо дааҟалт ҭацас, дигарц. Ханиажәаҩык ауаа изааишьҭит аҳ иӡӷаб
лахь адҵа рыҭаны. Лабак риҭеит «абри ахи аҵыхәеи еилырганы исзаалышьҭааит» ҳәа нацҵаны.
Илаиырхеит, иҩаиырхеит, аха ирзеилымкааит.
Ус аҳ иԥҳа Кәаркәынџьиа дылгәалашәеит. Кәаркәанџьиа ус мариоуп иҳәеит: «аӡыжь аҟны инаганы иҭашәыршә, – иҳәеит, – ҵаҟа ицаз аҵыхәа ауп, хыхь ицаз ахы ауп. Иҿашәҟәа, ишәмырҩашьааит.
Ана аҳ иԥҳа илҳәарызеишь ҳәа уаа ханҩажәаҩык лзыԥшуп. Ларгьы алаба ахи-аҵыхәи еилкааны илыманы данааи, иаашьҭырхын амҩа иқәлеит.
Аҳәынҭқар иаҳаз аҭак деигәырӷьеит. Крылдыруазаап убоо!» – иҳәит.
Дырҩегьых аҳәынҭқар ханҩажәаҩык ауаа адҵа рыҭан иааишьӡои еилкааны исзаалышьҭааит!» – ҳәа реиҳәеит.
Аҳ иԥҳа дгьежьуа ашҭа дааҭалахт. Кәаркәанџьиа ибоит, игәы дрыцҳанашьит. «Ибыхьи?» – ҳәа лызҿиҭит. Абас, абас лҳәан лгәырҩа маанас иаҵаз иалҳәеит. «Уи егьыурым!» – иҳәеит, – уаха ианышьҭало рышьҭалашьа гәаҭ! – иҳәеит, – зхы знапы аҵаҵаны ицәоу иҷкәын иоуп. Знапқәа зшьапқәа ирыбжьаԥсааны ишьҭоу анхаҩ иҷкәын иоуп! – иҳәит.
Аҳәынҭқар иаҳаз даара деигәырӷьеит. Ахынтә раан деилҟьахар сыҷкәын диқәнагоит, хымԥада, ҳәа иӡбит.
Уаа ханҩажәаҩык даарыԥхьан абри аҳ иԥҳа исызлашәҳәа ҳәа еилыргатәык риҭеит. «Дәык аҿы х-нышәынҭрак ыҟоуп. Аԥсцәа ыҵҵны, рхы еидԥыҽҽыло адәы иықәуп. Абри закәу еилырганы исзаалыцҳаит!» – иҳәит.
Аҳ иԥҳа дгәаҟуа адәы дықәуп. Кәаркәанџьиа иҿы днанагахт. «Уи мариоуп!» – иҳәеит, – хаҵак дыҟан. Иԥҳәыс дыԥсит. Такәы анааҵы ҽаӡә дааигеит. Ари ахаҵа данԥсы аԥхьатәи иԥҳәыс лахь днаргеит. Ус ишааиуаз аҩбатәигьы дыԥсит. Уи уа даарыбжьахеит. Еисуа иааилеибагалт. Ишеисуаз адгьыл иҵаибамыргылазт хыхь иҵҵит, адәы иқәлеит. Хаҵеи ԥҳәыси аҩбатәи аԥҳәыс деимаркит.
Аҿыгә-сыгәҳәа рыхқәа еинырҟьоит. Рҩыџьагьы дцо-даауа ирысуа аҩбатәи иԥҳәыс лоуп. Абри ауп аҳәынҭқар зыӡбахә иҳәо!» – иҳәит.
Уи акәхеит. Аҳәынҭқар чара иуит, аҳ иԥҳа ҭацас дигеит. Кәаркәанџьиагьы даурышьҭын иԥҳәыс уаха-уаҵәы ҳәа иҟаз диманы аҩныҟа дааит. Уаҳагьы џьара дынҭымҵит.
Аӡә дыҟан. Амаҵура иалаз ахылаԥшҩцәеи иареи бзиа еибабон. Ахылаԥшцәа ес-мчыбжьа қьаф дируан, игәла-изла еизганы ԥшь-џьмак рзишьуан.
Нас иҳәит, анхаҩ иԥҳәыс: убас дыҟан, иҳәит, «уара узгара са сагааит, уара ак ухьыр, сара сҽысшьоит», – лҳәон. «Бҽыбызшьуам, убас бымҳәан!», – иҳәон.
Анхаҩ даалаган ус ихәыцит: «Ахылаԥшҩцәа ԥысшәап сыԥҳәысгьы дԥысшәап» ҳәа иӡбит.
– Бара сымҩаныф ҟаҵа, ашьха сцоит! – иҳәит.
Даалаган имҩаныф ҟалҵит.
– Ак ухьыр ҳәа сшәоит, – лҳәит.
– Уи бымшәан! – иҳәит.
Далаган дцеит. Иаха дынхит, хаха, дынхит.
Уахык дааит иара.
– О, бара! – ҳәа иҳәит ашә дасны, – сааит бара ашә аарты! – иҳәит.
Ашә аалыртит.
– Исҳәо баҳоу, бара са сзы бҽыбшьоит усгьы бсыцхраа – ак басҳәоит, – иҳәеит, – ауаҩы дысшьит, – иҳәит.
Лара уа дкаҳаит, лыԥсы маҷхазшәа ҟалҵит.
– Ҳахҵәеит акыр ҟаҳҵама, – лҳәит.
– Аҩнаҵҟа аӷәы аамхны аҩнаҵҟа даажып, егьырахь ауаа дырбоит. – иҳәит.
Иаалаган, илыҵалан аҭыԥ дырмазеит.
– Ани шьыршьафк ицқьоу сыҭ! – иҳәит.
Илымкцыз шьыршьафк илҭеит.
Ашьыршьаф аалымхны дцан аԥсҭа иҭаз иџьмақәа иреиҳаз акы шьны, еиҵыхны (ишеиҵихыз аинформант лнапала ислырбоит – Ц.Г.), амгәа ҭыхны, ахы хҵәаны, уаҩы наӡа еиԥш еиҵыхны иааигеит.
– Баалароуп шьҭа сымала дыззаагаӡом! – иҳәит.
Лара: «ҳахҵәеит», – лҳәет.
Иаашьҭырхын ирыманы илбааит. Анышә рыжын усгьы, дылҭаргыланы дыржит.
– Дызусҭазаалакгьы аӡәы иабымҳәан! – иҳәит.
– Избасҳәо!? – лҳәит.
Дао даламгеи, аӡха днеицыԥхьаӡа «ух!» – лҳәо даламгеи!
– Бзықәыԥсычҳауеи, анцәа ииныҳәаша, анцәа ишиҳәара быхшаара, бара шәеиҵаҩҩы шәыҟоп! – рҳәит. Ҿылҭом.
Еиҭах «ухх!» – лҳәоит.
– Бзырчыз ҳаҳәа? – рҳәит, – џьара иаҳҳәашам.
– Исҳәахуеи, ҳахҵәит! Схаҵа уаҩы дишьит! – лҳәит.
– Дышԥеишьи, ихы нкыдиҟьааит!
– Аԥсҭа ауаҩы димхашьын ҳаҩнаҵҟа дыҵоуп!
Ахәылԥазы ахылаԥшцәа рҿынӡа инаӡеит.
Лара лабраа рахь дишьҭырц иӡбит. Дрыԥхьеит.
Лҭаацәа анааи, рыԥҳа дџыхӡа дгылоуп.
Ани змааноуи ҳа иԥшуеит. Агәар ҭәны иҩҭалт, ахылаԥшцәа. Анахь иаст, арахь иаст. Ашьшьыҳәа ишыҟаз иҳәит.
– Дахыужыз ҳаҳәа! – рҳәит.
Лашьцәа ҩыџьа аалихын адашьма аамхны иааҭыргеит.
– Адәаны идәылыжәга! – иҳәит.
Ашьтәақәа зҿеиҵоз раԥсақәа кны раԥхьа игылоуп!
– Ари закәызи!? – рҳәит.
– Ԥшьшьала цәшәажәа! – иҳәит.
– Дхыумтыуа арахь уааиыхан! – рҳәит.
Иашьцәа ааидкыланы, ашашәақәа ԥҵәҵәаны иаахитит.
– Шәарҭ амаҵура иалоу, ԥшь-шьтәак абгақәа ирҿасҵт. Шәара шәыԥҳагьы сылаԥш дыҵашәмыршәан, наҟ дыжәгы! – иҳәит!. Абар исшьыз! – иҳәит.
Ауаҩԥсы дабаҟоу аџьма ауп! Длышьҭасын кьатк аашьҭыхны дларзыҭрысны иршәеит.
Зегьы, еесс, еиманы ицеит. Иԥҳәысгьы лабраа даашьҭырхын дыргит.
– Сыԥҳәысгьы дԥысшәеит са сзы лҽылшьуашәа ҟазҵозгьы! Шәааи сашьцәа! – иҳәан крҿеиҵеит, крыдиржәит.
Саргьы уахьынтәи саақәҵны сшааиуаз абра сааит! «Аҳәса рымаӡақәа зегьы ахьырҳәо аӡхоуп» ҳәа баша ирҳәом.
Ҭакәажәык дыҟан, хҩык аҷкәынцәа лыман. Реиҵыбӡа ихы еиқәшәаны дыҟамызт. Реиҳаба аус иуан аҳак иҟны, аџьмақәа дрыцын. Ари аиҵба аҩны дыҟан.
– Нан, лҳәеит, – уца, уашьа даашьҭы, мчыбжьык аҟара иԥсишьап аҩны, – ҳәа иан аиҵбы ус иалҳәеит.
Ари иан лажәа ааҩбамтәыкәа апҟаҩ ҳәа иҿҩеихан зхы еиқәшәаны иҟаз иашьа иҟны дҩеит.
– Иҟоузеи, узаазеи? – ҳәа диазҵааит.
– Сыззаазеи, абас, абас ауп ҳәан илҳәаз, аҩныҟа уца, аџьмақәа са избоит, мчыбжьык аҟара уԥсушьап, – ҳәа ус иҳәеит.
Аиҳаба рацәак игәамԥхеит, аха ииҳәаз акәын иҟаиҵоз, уаҳа иуӡомызт, ихы цқьа еиқәшәамызт ари аиҵба.
Ибзиоуп нас иҳәан, ишыҟаҵатәқәоу, егьиу иҳәан иирбеит шеибакәу. Аиҳабы аҩныҟа дцеит, аиҵбы уа дааныжьны.
Абри аиҳаба зыҟны дыҟаз аҳ иан есышьжьымҭан хышла дикәабон. Аџьмақәа имхьози ашьыжь, иаахьаны, иаацәырҟәанданы, аҳ иан далеикәабон. Нас аџьмақәа ҭцаны иманы дцон. Абас иҟаҵалатәуп ҳәа ани иеиҵбы иеиҳәеит иара аҩныҟа данцуаз.
Ани аиҵба адырҩаҽны шьыжьымҭан аџьмақәа ааихьан, ачуан дуӡӡа ҩаганы иҩхишьын, ачуан ахш лҭеиҭәан ишуеит. Аҳ иангьы ирласны дзымаит, умбо илыхьыз , ани аҳ иан мыжда! Ани ахш ашра иаҿуп.
– Бааи, бааи, нан? – иҳәан, данааи, дҩышьҭихын, ахш шуа агәараҳәа изҭаз дылҭаиртәеит. Дахылҭеиҵаз нас, уа длеимгәаблы дцеит, лыц хаххаала дыԥсит, далгеит. Ани лыц хаххала даниба, ари дырҩагьых дыччома иҳәан, аҿах аалҿыҵиргеит. Аха, иалаухи, иџьмақәа ааҭиган, иман дцеит. Аџьмақәа ахьирҳәуаз аҵәа сса гылан, дҩықәлан аршәшәара далагеит. Аҵәа сса иршәшәо, илеиуа, уи дшаҿыз, «аҵәа сса сзышәыҟәшәа», – иҳәеит. Аџьмақәа роуп изеиҳәо, «исзышәыҟәшәа, акәымзар слыбаар шәынсырҵәоит», – иҳәоит. Аҵәа сса аршәшәара даҿуп.
Џьмак атәыҩа ибжьашәеит ҵәа ссак. Длалбаан аҵәа зышәмыҟәшәазеи ҳәа абарҭ зегь рхы хиҵәеит, амни зтәыҩа абжьара аҵәа сса зыбжьашәаз иааныжьын, иманы аҭыԥ ахь дцеит. Аха ари аџьма аҩызцәа анамба, азаақь ҳәа аҟаара иалагеит. Аҟаара ианалага, абӷа дҩасын иааиҩиҵәеит, иҩышьҭыхны, ибӷа иаақәҵаны аҭыԥ ахь инеигеит.
Ани аҳ иан ачуан «дҭатәоуп» лыц хаххала.
Иашьа даауеит, даауеит, аха иҽынкыдҵа. Ани аиҵбы дшырахәымзгьы, егьшизыҟамҵозгьы идырт. Данааи, иҟозеи ҳәа ус дҵааит. Акәац жәны иҭеиҵахьеит, ани зыбӷа ԥиҵәаз аџьма ажьы.
– Иҟоузеи, дахыччо умо аҭакәажә, ахш бзиа илбан, дӡаатәалоуп, – иҳәан ус иҳәеит.
– Ааи, абааԥсы, рацәа ҳақәухит, уқәҵ, уқәҵ, ҳцароуп ҳақәҵны, ари аҳ иаҳар ҳаишьуеит, – иҳәеит.
Ани акәац иижәызгьы аашьҭихит, асаӡбалгьы аашьҭихын, рҿынархеит. Аха ицоит икәарны. Ишнеиуаз «уаагыл!» – ҳәа ис иҳәеит аиҵбы (зхы еиқәшәамкәа иҟаз). «Уаагыл, акраҳфоит!» – иҳәеит.
– Акраҳфома унҵәааит, аҳ дҳахьӡар ҳаишьуеит, ҳамцар ҟалаӡом, аӡы ҳарроуп, – иҳәеит аиҳабы.
– Мамоу, уаангыл – ҳәа аиҵба аҳәара данаҟәымҵӡа, иаангылан аҵла ашьапаҟны, ашәшьыраҿы иштәаз, акрышырфоз, иԥшын, аҳ даауеит. Аҳ данааи, ус иҳәеит, нас иара имдыруаз, ани аиҳабы ахьча иакәымзи иидыруаз, атах ҳәа ихәцә дныҵасын, ихәда ахәырра далагеит.
– Аа, ссыӡбал кашәымҭәан акәымзар, шәҩыџьагьы шәысшьуеит, – иҳәоит ани аиҵбы дахьтәоу. Акрыфара даҿуп, ани иашьа дхәырны дишьуеит. Анҭ шеиқәԥоз, иашьа ишьапы аҿааирхан ари исыӡбал каиҭәеит. Дҩагылан, иалаухи, иашьа дикит. Иашьа иоуп иикуа.
– Уа уара, сыхәда ҵукаауеит абааԥсы, абри иоуп сызкы, абри иоуп усыӡбал казҭәаз, – иҳәеит аиҳабы.
Ус акәзар иҳәан, амни аҳ дҩышьҭихын, аҵла дахьыҩаниҟьаз дԥыххаа дцеит. (Аиҵбы иоуп иҟазҵо!)
– Уажәшьҭа ара уааины ҭынч акрыф! – иҳәан инеидтәалан акрырфеит. Нас рҿаархан рыҩны иааит. Рыҩны ианааи ацәқәа рыман, инхон, «ацәқәа сымҭир ҟалом», – ҳәа ус иҳәеит ани аиҵба.
– Нан, – лҳәеит ран, ацәқәа абауҭиуеи, анхара ҳамоуп, ҳцәаӷәоит, ҳанхароуп, – лҳәеит.
– Моумоу, уи са исыздырам, изгоит, – иҳәан, ацәқәа ҩба аашьҭихын, абазар аҿы иман дцоит уажәы.
Абнара дылаланы дышнеиуаз аҵла еимҿаԥа аԥша анасуа аҷыжь-ҷыжь ҳәа абжьы мгои, ани аԥша ахасуаз, аҷыжьжьы ҳәа абжьы агара иалагеит. Аҵла ҷыжьжьы ҳәа абжьы го ианалага, «аа, исҭиуеит!» – ҳәа ус иҳәеит. – Исҭиуазар рыхә абри ауп», – ҳәа ус иҳәеит. Аҵла адырҩагь «аҷыжьжьы!» – ҳәа абжьы геит. Ани ишеиликааз ус ауп аҵла уцәқәа са
исыхәҳауеит ҳәа аҳәазшәа, уцәқәа ара иныжь, уаҵәы ашьшьжьымҭан уаар, рыхә усҭоит ҳәа аҳәазшәа.
– Абра иҿасҳәоит, ашьжьымҭан саауеит, – ҳәа ус ибжьы иргеит.
Ани аҵла аԥша асцыԥхьаӡа ҷыжьжьы аргон. Ицәқәа лҿаҳәаны, иҩныҟа длахынҳәын дцеит. Дахҩеиз иан ус леиҳәеит (ани иан лакәын хәыҷык иаҳа бзиа иибоз, егьырҭ иашьцәа бзиа ибаӡомызт):
– Сыцәқәа сҭиит, – иҳәеит. – Уаҵәы аҽыуардын сыманы сцоит, аԥара аазгоит, – иҳәан ус иҳәеит.
– Ааи, нан, ибзиоуп, – лҳәеит.
– Адырҩаҽны ашьжьымҭан ианааша, аҽқәа ааҵеикын, дцеит ԥара аагара. Даннеи, ицәқәа абга иафахьан. Иҟоузеи, егьиузеи ҳәа дҵааит. Хәыҷык ихы еиқәшәамызт. Аҵлақәа дрызгәаан, ихыжәжәо дыснеиуаз, ҵла дуӡӡак мбатәны исгылаз аҟәақ ҳәа дласын, иҵҳәаны илкаижьит. Ашьапаҿы днеизар ҟәбарк азна ахьы лыҵыппит.
– Абар сԥара ахьыҟоу, – иҳәан аҽыуардын илақәҵаны аҩныҟа иааигеит.
– Ари ббо, сан, аԥара иаазгаз, ацәқәа сҭиит ҳәа басымҳәази, – иҳәеит.
– Ааи, нан, ибзиоуп, егьиуп, – лҳәеит иангьы.
Арҭ ыҟам, нан инхеит, егьит аҽаҩра ҟарҵеит, уажәышьҭа аџьықәреи злаарго ацәқәа рымам. Ари иашьцәа акалаҭ аашьҭырхын, иаҵаланы аџьықәреи аагара иалагеит. Иара дтәоуп, дҵысӡом.
– Нан, уашьцәа аџьықәреи ааргоит, уаргьы урыцхраа, – лҳәеит ран.
– Ибзиоуп – иҳәан, акалаҭ аашьҭихын, аџьықәреи ахьааргоз ахь иҿанынеиха, агәыр каршәны ибеит амҩаҟны, аӡахыга агәыр. Аӡахыга гәр каршәны ианиба, иаашьҭихын наҟ икалаҭ инҭаиршәит аџьықәреи лапҟьеиԥш.
– Сан, агәр каршәны избан, акалаҭ инҭасыршәит, – иҳәеит дгьыжьны аҩны данааи.
Ари деимдеит, аха егьлымбеит, акалаҭ аҟны агәыр аангылозма!
– Нан, егьсымбеит. – лҳәеит.
– Исбыкәу ишыбымбо, иԥшаа, – ҳәа дикит.
– Нан агәр акалаҭ иҭадыршәӡом, раԥхьа ркьаҿ аҟны иаларҵоит, – лҳәеит.
– Ибзиоуп, – иҳәан, ицуан, дырҩагь ицеит аишьцәа амхахьы рҿылархан ишлеиуаз, аҵәымӷ ржьакцаны иҟаз аҵәымӷ кажьны ибеит. Ари иан агәр уаԥхьа укьаҿ иалаҵа ҳәа иалымҳәахьази, абри уажәы
икаршәны иибаз аҵәымӷ аашьҭихын, иаԥхьа, инапы ишалшоз ала, игәы иалеиҵеит. Аҩны данааи, «сан, – иҳәеит, – иалх агәр алх, агәр збеит икажьны», – иҳәеит.
«Агәыргьы» алырхит иаргьы иԥсы наихшәеит. Иашьцәагьы рыԥсы ршьеит, иаргьы далгеит.
Ӷьычҩы бааԥсык дыҟан. Дӷьычуан, аха уаҳа хәарҭак имаӡамкәа дӷьычуан. Аҵыхәтәан игәы ахшәама, егьима, ишыҟала здыруада, иуаажәлар дрыҳәеит:
– Уара, абри аӷьыч, аӷьыч ҳәа есқьынгьы сыкны сшәымоуп, саҟәыҵуеит наҟ, шәсыцхраа. Џьара нхашьак сыҭаны, ԥацхак сзыҟаҵаны сшьапы сықәшәыргыл. Аԥҳәысгьы даасгоит, цхыраак сышәҭ, – иҳәеит. – Аа, иабихәа, уа уара ус уҳәазар, ҳара мап ҳҳәома, – рҳәан, ицхраан аҩны изыҟарҵеит, агәара изыҟарҵеит, ииарҭа, итәарҭа, игыларҭа, ԥыҭкгьы, ачарагьы иуит.
Ари дыҟоуп, дынхоит, аха ари иааидикылаз ахәыҷы инымҵәаӡо иҟазма, иара акры иуӡомызт, кыр изҭодаз? Амла иаго иалагеит иԥҳәысгьы, иаргьы. Иҟасҵарызеи ҳәа дхәыцуа ихы кны длатәеит. Дхәыцуа дыштәаз акы ааигәалашәеит. Иԥҳәыс ус леиҳәеит, бычмазаҩушәа бышьҭал ҳәа леиҳәеит. Иара илаба аакыдихын апап иҟны дцеит. Апап иҟны днеин дҳакьы-ԥсықьуа гәаҟрак змоу аӡә иеиԥш.
– Аа, баба, узыргәаҟуазеи, иҟалазеи? – иҳәеит апап.
– Аа, мама, уара мыжда, иҟалази аума, сыԥҳәыс дычмазаҩ гәаҟуп, дыԥсуеит, аҟәыдрԥцәа рҟны сахьнеиз ус сарҳәеит папык днеины шә-мааҭк аархынҳәны, лыхчы инаҵаҵаны ҿеиҭар, амчыбжь аҽны дныҳәар, ишә-мааҭк иара иуҭоит иргьыжьны , ларгьы дыбзиахоит ҳәа абас сарҳәеит, сааит уара уҟны. Сумшьын, сыԥҳәыс думшьын, – ҳәа иеиҳәеит.
– Ҳаи, иабахәа нас, мчыбжьык исычҳап, шә-мааҭак ракәзар, иҟаларызеи. – иҳәеит апагьы.
Диман дааин, шә-мааҭк аацәыриган иаархынҳәны дақәныҳәаны ари ауаҩ иԥҳәыс дахьышьҭаз лыхчы инаҵеиҵеит. Ари наҵеиҵан иаатәақәеит. Ари аԥшәма калакәтк ирхиан убра инаган игҿаиргылеит. Нас еиҭах апап дахьтәаз дааин ус иҳәеит:
– Аа, мама, шьыжьымҭануп, акы уамыцҳацзар ҟалап, џьара аҵәыцак азна ажә, – иҳәан диман ауаҭах ахь дыҩналан, дахьыҩнеигалаз ани икалакәыт аацәыҵихын аҟәақ ҳәа ихы даасын, дишьын, днаган дыҩкаижьит. Длаигәан ацәарҭаӷәы аҵаҟа длыҵеиҵеит.
Уи уа дыҵажьуп шьҭа, дигеит. Ари аԥшәма дыҩын даҽа папык иҟны дцеит, аха ишԥа! Дшыҩуа дцоит иԥси иԥси еихьымӡо, дҳаш-ҳашуа.
– Иҟалазеи, баба, иухьзеи, узыргәаҟуазеи? – иҳәеит апап.
– Аа, иҟалаз закәыхзеи, сыԥсит, сабаҟахыз, сыԥҳәыс дычмазаҩхан аԥсра даҿуп. Аҟәыдрԥцәа рҟны сахьнеиз папык днаганы шә-мааҭк аԥара лыхчы инаҵеиҵар, амчыбжь аҽны диныҳәоит, дануныҳәалакь ашьҭахь апап иԥарақәа иара игап, уԥҳәысгьы дыбзиахоит ҳәа иарҳәеит. Сумшьын, сыхәда ԥумҟан, сыԥҳәыс дыԥсуеит, усыцхраа, лыԥсы сзеиқәырха, – иҳәеит ари ауаҩ.
– Иахәа закәызеи иуҳәо, шә-мааҭк рзы ауаҩы даҳшьуама нас иҟоуҵарызеи! – иҳәеит апап.
Апап шә-мааҭк аашьҭихын, еиманы ари ауаҩ иҩны иааит. Апап дааин шә-мааҭк ырхынҳәны инаганы ари аԥҳәыс лыхчы инаҵеиҵеит, дныҳәа-ныԥхьеит, егьит.
– Уааи арахь, какалкгьы укып, аҵәыцак азнагьы ужәып, – иҳәан, диман егьырахьҟа длыҩналан, икалакәыт мыжда аашьҭихын, ирыҳәҳәа аҟәақ ҳәа апап ихы дласын, уигьы ԥыхьатәи иеиԥш, дышьны уахь ацәарҭаӷәы дныҵеиҵеит.
Ари еиҭах дыҵҟьан дыҩны даҽа папык иҟны дцеит. Аха уа зынӡа иҽыхәжәаӡаны дыҩны дцеит. Иԥсы иӷрамӡо днеин, дзымцәажәо, аԥхӡы баа илыҩры ицо днеит.
– Иҟалазеи, иухьзеи уанаџьалбеит, абааԥсы уаашьа цәгьоуп, узыргәаҟзеи? – иҳәеит апап.
– Аа, абааԥсы, сымгәаҟкуа, абас акаамеҭ сақәшәеит, сыԥҳәыс дычмазаҩхан аԥсра даҿуп, аҟәдрыԥцәа сразҵаан, папык днаган, шә-мааҭк аархынҳәны, ачымазаҩ лыхчы инаҵеиҵартә ааҟаумҵар дыԥсуеит ҳәа сарҳәеит. Сумшьын, сыхәда ԥумҟан, сыԥҳәыс дыԥсуеит абааԥсы, ушәмааҭк, амчыбжь аҽны дызныҳәоит, иусҭоит, сумшьын, – иҳәан ус иҳәеит.
– Ҟоҳ, ҳаи уанаџьалбеит, шә-мааҭк рзы ауаҩы даҳшьуама, – иҳәан, уигьы дицны дмааи, уара шә-мааҭк иманы! Дааин, иџьыба иааҭиган, шәмааҭк ырхынҳәны, дныҳәа-ныԥхьаны, «ачымазаҩ» лхы иаҵеиҵеит.
Уи ашьҭахь ари аԥшәма ани ауаҭах ахь днеиган, аԥхьа иааигаз апапцәа реиԥш, аригьы калакәытла дышьны дылкаижьат, егьырҭ ацәарҭаӷәы иахьыҵажьыз дларывгьижьит.
Аха ари ауаҩ уа даангылаз џьушьома? Иара убыс, убыс мацара, нас ажәа амыцхә изаҳроурызеи, быжь-ҩык апапцәа ишьит. Зегьы шәкы-шәкы мааҭ ара иԥҳәыс «дычмазаҩны» дахьышьҭоу лыхчы иаҵарҵеит. Бжьышә мааҭ аԥара иоут уи ауаҩ!
Уажәы иабаиго, арҭ зегьы (быжьҩык апапцәа) шьны ара ацәарҭаӷәы аҵаҟа иҵоуп. Ари даалаган амаҳал дилаӡеит шә-мааҭк ҳәа. (Амаҳал – аидарагаҩ, урысшәала насильшьчик ҳәа изышьҭоу). Абри дилаӡеит.
– Папык днеиуеит сыҩны, уаха шаанӡа ҳирцәом, дакәшоит, дбарбаруеит, дбарбаруеит, абри дышьны, дганы (абра тышак ыҟазаап, инахаран џьара), абри атыша дҭажьны дысҟәукуазар шә-мааҭк усҭоит, – ҳәа иеиҳәеит. (Папык ҳәоуп ишиеиҳәо, ара быжь-ҩык шьны ицәыҵажьуп.) Быжьҩык ыҟоуп ҳәа џьеи иеиҳәарын.
Ари амаҳал дилаӡан, уигьы бзиоуп иҳәан, уаалароуп, иҳәан, ауха днеит. Ари амаҳал днеиаанӡа егьи апап дааирхиан, егьин, днаган дкыдыргылан дҟаиҵеит, дгылоушәа ашә аҟны, дгылоушәа ус иҟаиҵеит, акалакәыт уа иааигәара ибаратәы икажьын.
Ани амаҳал данынҩнала акалакәыт ахьышьҭаз аниба, абри, иабахәа, аабри алоуп дызласшьуа иҳәан, иааишьҭиԥаан, ирыхха аҟәақ ҳәа апап ихы дласын (дыԥсхьан, уара деиҭеишьуазма?!), дхышәҭны данкаҳа, даашьҭихын, диԥаланы ддәықәлеит. Ари амаҳал апап диҵаланы дцо даналага. Ари аԥшәма ус иҳәеит:
– Еи, уара, уарбан ицо ҳәа амҩан аӡә дузҵаар, са соуп апапцәа рыԥсцәаҳа, папык иаџьал аан дызгоит ҳәа, нас уоурышьҭуеит, – иҳәеит.
Ибзиоуп. Дцоит ари апап диҵаланы. Дышнеиуаз крыфарҭак ыҟан, убра ауаа тәан, ари драҩсны дышцоз рбеит.
– Еи, уара, уа инеиуа уарбан, иуго закәызеи? – ҳәа иазҵааит џьоукы иқәҿырҭын.
– Са соуп апапцәа рыԥсцәаҳа, папык иаџьал аан дызгоит, – ҳәа ус иҳәеит.
Уаҳа акагьы еибырымҳәакәа урҭ драҩсны дцан, ари аԥшәма иахьиҳәаз атыша апап дҭажьны, дхынҳәны дааит. Ари дааиаанӡа ари аԥшәма даҽа папык дырхианы, днаганы дыгҿаиргылахьан уаанӡа ани аԥхьатәи дшыгҿаиргылаз еиԥш. Ари апап ас дшыгҿагылаз ани амаҳал дааит.
– Ҳазлеилаӡаз насыгӡеит, упап дысшьит, дганы иахьыуҳәаз атыша дҭасыжьит, сԥарақәа сыҭ шьҭа, – иҳәеит.
– Дугама, аа дахьыгҿагылоу, иаргьы уаргьы шәеибамбааит, шәеибамаҳааит, дааин ара дыҟоуп, аа дахьыгҿагылоу! – иҳәеит ари аԥшәма.
– Ишԥа уара? – иҳәан днеизар, апап дыгҿагылоуп. Акалакәыт аашьҭиԥаан, ирыхха апҟаҩ аахирган, деиҭалкаижьын, диҵалан, деиҭацеит. Дцеит ари апап диҵалан. Ари дцот, дахьцо амҩан крыфарҭак ыҟоуп, амни акрыфарҭа аԥхьа диасуеит есқьынгьы.
– О, уара, уарбан ицо, иуго закәызеи? – ҳәа ҿыҭны иазҵааит акрыфарҭаҿы итәаз џьоукы.
– Са соуп апапцәа рыԥсцәаҳа, папык иаџьал аан дызгоит, – иҳәан анҭгьы ргәы иаахәеит. (Апапцәа бзиа ирбоз џьушьо!).
Диасны диман дцан, уигьы уа атыша дҭажьны дааит. Дааизар, ара даҽаӡә дыгҿагылоуп.
– Уара, уи дызгеит, стәы суҭома? – иҳәеит.
– Уара, иусҭозеи, ари ара дааины дадгылопе, ари ҳирцәом, быр, быр, быр имшха ара даҳхоуп. Уара атыша дҭажьны сааит уҳәоит, иара ара даан дыҟоуп. Иарбан утәыс иусҭо?! – иҳәан ус иҳәеит.
Ани дыԥшын апап «ҵабыргынгьы» ара дыгҿагылоуп. Акалакәыт еиҭаашьҭиԥаан, аҟәақ ҳәа дааисын, деизыҟәыҿы дылкаижьит. Усгьы данкаҳа даашьҭиԥаан диманы дцеит.
Дышнеиуаз ани дызвыслац акрыфарҭа данавсуаз еиҭаиазҵааит:
– О, уара, уарбан ицо, иуго закәызеи? – ҳәа
– Сара апапцәа рыԥсцәаҳа соуп, папык иаџьал аан дсыманы сцоит, – иҳәан, днараҩсын, диган уигьы уа атыша дҭаижьит.
Абас ари дцо, даауа, дцо даауа, дцо даауа мацара ани ишьны ацәарҭаӷәы ицәыҵажьны имаз апапқәа абыжьҩыкгьы иган атыша иҭаижьит. Арахь иара аӡә иакәу џьишьоит ииго. Абжьҩыкгьы иган даауеит уажәы дхынҳәны. Егьи ари дцацыԥхьаӡа ани акрыфарҭа данавсуаз узусҭада ҳәа ауха анҵаалакь, апапцәа рыԥсцәаҳа соуп имҳәози, папык иаџьал аан дызгоит ҳәа имҳәози, папык убра дтәаны акрифозаарын.
– Уанаџьалбеит уара ара утәаны акруфоит. Аԥсцәаҳа дгьыжьуа дшәылоуп арахь, быжь-ҩык апапцәа игахьеит, уаргьы уигозар акәхап, уара иухырҟьаны ҳаргьы ҳаишьуеит, умца ацәеит, удәылҵны уца, – рҳәан мчыла дылдәылырцеит. (Ари акрыфарҭаҿы апап идтәалақәаз роуп ас иазҳәо).
Апап анс аниарҳәа, дшәан, дбажәгәаламын дыҩит. Дыҩны дышцоз ари апапцәа ганы атыша иҭазыжьуаз дибеит.
– Аа, ари дгыланы дахьцо, анаасыни, – ҳәа длаишьҭалан, длышьҭагәан дикын, хаҳәла дааисуа, хаҳәла дааисуа дышьны, дычқачқны днаганы дылкаижьит. Даашьҭихын уигьы диманы дцан атыша дҭажьны дааит. Дааит дхынҳәны. Ари данааи аԥшәма диазҵааит «апап дгьыжьны дааит?» – ҳәа.
– Мамоу, уаҩ дмааит, – иҳәеит аԥшәма. (Иаауада шьҭа, зегьы ииргахьеите!).
– Аа, анаасыни, дгьыжьны дшаауаз амҩан сааихьӡан, длышьҭасҵан хаҳәла сааисуа, хаҳәла сааисуа, хаҳәла сааисуа дычқачқны, каамеҭ изааганы дҟасҵан, дган уахь атыша дҭасжьит, уи уашьҭа арахь дзаауам, умшәан, – иҳәеит.
– Ишԥа уара?! – иҳәеит аԥшәма.
– Абас, абас, апап дысшьит дхынҳәны дшаауаз дызбан, – иҳәеит.
– Иууазеи, анцәа унирҵәааит, аӡә заҵәык дынсыжьын, уигьы уара душьит, егьырҭ абжь-ҩык сара исшьхьан, аӡә дызшьызгьы, быжь-ҩык зшьызгьы ҳа ҳауп, уаргьы уӡуеит, саргьы сыӡуеит, уаргьы џьарагьы иумҳәан, саргьы џьаргьы исҳәом. Ашьшьыҳәа ҿымҭкәа уҩныҟа уца, – иҳәан ишә-мааҭкгьы имҭаӡакәа уигьы наҟ диҵаҟьан ддәықәиҵеит. Абас бжьышә мааҭ аԥара ирҳаит ауаҩы гьангьаш.
Бзыԥ нырцә Ажәеиԥшьаа рашәа рҳәаӡом, аҳәара иақәиҭӡам. Бзыԥ нырцә Ажәеиԥшьаа дақәшәихьеит.
Уи зыхҟьаз ҳәа ирҳәоны исаҳаз:
Ажәеиԥшьаа иҷкәын аҳәақәа дрыцын уоооит ҳәа. Ахәмыҽхан ирахә рхы аҩныҟа ирхеит, иааицоит.
– Ҳарахә зегь уахь инеихьоума? – ҳәа иаб ишҟа ибжьы иргеит. Тац Марыка лҳәаӷра ада зегь ааихьеит, – иҳәеит Ажәеиԥшьаа.
– Ҭац Марыка лҳәаӷра абаҟоу, уи Наԥҳа (ихьыӡ смаҳаит) иахьа ишьит. – иҳәит аҷкәын.
– Ҳаит! Ҭац Марыка лҳәа аӷрада уаҳа агьимбаӡози абри аҟара арахә иҟаз! Убри аанҵәаанӡа анцәа димшьааит! Ажәеиԥшьаа рашәа уаҳа уаҩы иҳәар азин имам. Ажәеиԥшьаа рашәа Ҭац Марыка лҳәаӷра арахә ираԥхьагылан.
Ажәеиԥшьаа ииҳәаз ашәарыцаҩ иаҳауан, аҳәа ацәа ахыхра дахаҿыз. Афырҳәа агәаҵәы ааҭихын, амца агәгәаҳәа еиқәҵаны аҳәа агәаҵәы амца илақәижьын, ицәырббылны иҟаиҵеит. Длалаган ашәҵла дук гылан, абни еихала агәҭы аакылиҵәеит иԥшьыркцаны. Ицәирбблыз агәаҵәы аҵла ахкылиҵәаз агәаҩара инҭеиҵан акәазмаҟь надҵаны, ӡахәарҵәила иадҿеиҳәалт, аӷәыцәмаҟь камҳарцазы. Ашәарыцаҩ иҳәа ацәа аахихын, акәац иманы дцеит аҩныҟа.
Аамҭа акыр цеит. Ашәарыцаҩ дажәит. Неихыркәак рзуом. Арахь дымԥсуа, цәгьала адәы дықәхеит. Ҽнак аҷкәынцәа даарыԥхьан, убригьы, убригьы абнаҟны сыжәгы ҳәа реиҳәан, дрыманы ицеит. Иахьнеиз, агәаҵәы ахьҭеиҵаз аҵла еиқәханы иҟан, икамҳацызт. Иара имч азхомызт аҭыԥҟара.
– Абра икылшәҵәа! – иҳәан, иаакылырҵәан, агәаҵәы ааҭихт. Агәаҵәы егьамыхькәа иҟан. Агәаҵәы анцәурббылгьы ибааӡом усгьы. Агәаҵәгьы рабгьы ааидкыланы ирыманы иааит аҩныҟа.
– Абри амца иақәҵаны ижәблы! – иҳәан амца иақәҵаны ирблит. Агәаҵәы аныццышәха, иԥсрагьы уи акәын, иԥсы наихшәеит. Уи аҵкар ыҟанаҵы дыԥсраны дыҟамызт.
Анкьа зны қыҭак аҿы иҟаз ахацәа рыҳәсақәеи дареи аимак роун, ргәааибагеит. Ргәааибаган, аҳәсақәа леицәажәан, шәааи ҳхацәақәа ахьҳархәуп рҳәан рҽеидкыланы, рыҩнқәа кажьны амҩа иқәлт.
Акыр иныҟәахьаны, ицо, ицо, ишлеиуаз бна тоура дук иланагалан, ишаанӡа рықәхәлеит. Иабацоз, уа иԥхьеит. Абарҭ дрылан збаҩ зтәымыз ԥҳәыскгьы.
Ус ишыԥшуаз акәымкәа, бга дук рыфҩы акын иаақәгылан, иуут:
– Абра сааигәара абна ду аҟны баҩ злам акәац рацәаны иҟоуп. Уаха қьафура ҳамоуп. Изаҳауа зегь шәеиза! – аҩызцәа ирыԥхьеит.
Ари абгаду иаҳәаз еилызкаауаз аӡә дрылазаарын, иҟалаз ралҳәеит. Аҳәсақәа ишәаны ауазырра иалагеит. Ус ишыҟаз акәымкәаны, ани зцәа зтәымыз аԥҳәыс ахшара длоуит. Илоуз дхаҵарԥысын.
Ԥыҭк аабжьысхьаны еиԥш, ишыԥшуаз, ани абгаду аақәгыланы еиҭа иуут:
– Уажәраанӡа исҳәаз башахт! Арахь шәмааин! Иҟоу ԥсроуп! Ани акәац еилажьу хаҵак дааины дахылаԥшуеит! – аҳәеит. Ари абга бызшәа еилызкаауаз иаҳәаз лҩызцәа иралҳәеит. Ауыха здыршаз ашәа иуқәшәира иршааит.
– Ных, ҳазҿу башоуп! Ҳхацәақәа рыда ҳмаҭәам, аҩныҟа ҳгьыжьып! – рҳәан, анша, имида-гәидаха рхацәақәа рахь ихынҳәны иааит.
Аашьаҩык дыҟан. Ес-нхара аамҭазы маҭык аҵла агәаҩара иахьҭаз идыруан, убра дцаны, инапы аҵла агәаҩара инҭакны, иаирцҳауан. Амаҭ ашҳам рацәак изыӷәӷәамызт азы, дазгомызт, аха анхара нҵәаанӡа ихы дамыхәо дҟанаҵон.
Амаҭ агәы ԥҵәан, аашьаҩ данаашаз, зышҳам ӷәӷәаз аӡнырцә даҽа маҭык ахыҟаз адыруан, ицан, азқәа иқәртәаны, аӡы ирганы иаанагеит. Аӡы иааруаны, ани зышҳам ӷәӷәаз амаҭ машәыршәа аҵыхә лбааҟьан, ақәцә хәыҷык аӡы инӡаасылт, аҽыԥ ҳәа амца ҩахҟьеит, алҩагьы ҩахылззеит.
Ус аӡы иаарын, аҩбагьы ааин, ани аҵла агәаҩара инҭалт. Дук мырҵыкәа аашьаҩгьы дааин, ишыҟаиҵац еиԥш, аҵла ашьапы дыҩкыдыззалан агәаҩара инапы анынҭеик, ани зышҳам ӷәӷәаз амаҭ аҽырхианы итәамзи, инапы иацҳаит.
«Ыыҟ!» – ирган, аҵла дҩалыҩрын, ҵаҟа дылкаҳан, уаҳа акы изымҳәакәа, иԥсы ҩеихыҵт.
– Анышә саманда, ани аӡы сырганы санааугоз сҵыхә аӡы иӡаамсылазҭгьы «ыыҟ» – гьы исырҳәомызт, – аҳәеит зышҳам ӷәӷәаз амаҭ.
Ашықәс еикәшаны аҿыц ианааҭалауаз, анцәа даақәгылан, ус иҳәеит:
– Сынтәатәи ашықәс иаарҩаро ӷәӷәахоит, – ҳәа инрылеиҳәан днагьыжьны дцеит.
Аашьаҩык дыҟан. Анцәа иҳәит, сынтәа усгьы иаарҩарахоит, иҳәан, имхы имцәаӷәеит, илаҵатәқәа лаимҵеит, иҽеиужьны дтәан.
Егьырҭ игәылацәа, ишыҟарҵалац еиԥш, рыдгьылқәа рцәаӷәеит, рылаҵатәқәа ларҵеит, ачалт ахьыршьит, иааз драшәеит…
Ашықәсан акыр иаарҩарахт, аха аҽаҩра бзианы иҟалеит. Акыр лазҵаз, акыр роут, иҟарҵаз рԥылт.
Ани аашьаҩ дахьынаԥш-ааԥшуа ауаа акыр роут, ибоит. Акыр зауз дрыҵашьыцны анцәа дизаӷьуа далагеит.
– Ааит, анцәа ҳәа уаҩ дыҟам! Аарҩарахоит ҳәа амц сижьеит. Арахь аҽаҩра ҟалеит! – иҳәан.
Аашьаҩ ииҳәаз анцәа иаҳан ус иҳәеит:
– Сара аарҩарахоит ҳәоуп исҳәаз, аҽаҩра ҟалом, аус умун ҳәа акыр сҳәаны уаҳама?! Имаашьакәа аус зуз, зыбаҩ иацәымаашьаз, ихәы иоут. Уара уаашьазар, сара исхароузеи? – иҳәеит анцәа.
Ҩыџьа аашьацәа ыҟан. Џьара имариоу усурак аабозар ҳәа рҽеиқәыршәаны идәықәылт. Амҩа ишықәыз ирықәхәлан, ҭакәажәык илыднагалт. Аҭакәыжә крырҿалҵеит, крыдлыржәит. Ауыха уа иаанхеит. Шьыжьымҭан иандәықәла, рымҩа ианықәлоз иабаҳԥырхагоу рҳәан изышьҭаз ларҳәеит.
– Аусутә мариа сара исымами. Жәык сымоуп. Шьыжьымҭан ихьаны инҭысцоит. Убри гәархтәуп. Уаха иацрыҵуа ауац кажьтәуп. Уаҳа ус ыҟаӡам, – лҳәеит аҭакәажә.
Арҭ аҩыџьагь неихәаԥшы-ааихәаԥшын «ус акәзар, быжә ҳара иаабоит», ҳәа ларҳәан қьырала еилаӡан, ируқәашаз ршеит.
Аӡәы ажә гәархра дцеит «жә заҵәык абара закәи, сызхарагьы сықәиап» иҳәан.
Аҩны иаанхазгьы «уахык ажә иацрыҵуа ауац агара закәи, сызхарагьы сыцәап» иҳәан абораҿы аҭәарӷәы аашьҭыхны, ауац ианҵаны идәылганы инкажьны аҭәарӷәы исыжьоит ҳәа, данааҩнала ауац ахькажьц икажьуп.
– Ари закәи мшәан!1. иҳәан, еиҭах аҭәарӷәы ианҵаны идәылган икаижьын ажәҭра дааҩналахт аҭәарӷәы нижьразы. Ажәҭра дахьааҩналаз ауац кьыс амаӡамкәа ишьҭахуп. Еиҭах идәылигахт…
Аҽны хәлаанӡа аԥхӡы ныԥхьаҳәо ауац адәылгара даҿын, аха дамыхәеит.
Ахәмҽхан жәхьчара ицаз даагәарлеит ажә дацрагыланы. Акрыфаны ианышьҭала, ажәҭра зрыцқьоз дҵааит:
– Иҟоузеи, ажә агәархра зеиԥшроузеи? – ҳәа.
– Ажә агәархра ҳәа акрыҟоума! Санцоз аҟәардә згазҭгьы, сызхара стәазаауан, ас ажә алеишәа шыбзиаз здыруазҭгьы. Иахьнықәысҵаз аҭыԥ амԥсахӡыкәа иҳәуан, – иҳәеит ажәхьча.
– Саргьы ауац анҭызга, иахьа хәлаанӡа абра ашьашәыр аҿы арымӡ сықәнаны сыцәан, – иҳәеит ауац згоз.
– Нас уыс акәзар уаҵәы ҳусурақәа ҳаԥсахп, – иҳәеит ажәхьча.
– Бзиоуп, – иҳәеит агьигьы.
Ианша, ажәхьчара ицоз иҩыза ииҳәахьаз имдыруази, аҟәардә иманы дцеит «ажә ахьысхьчо сықәтәап» ҳәа.
Ажә рҳәра иахьигаз, ани ажә аҭыԥ аҟны игылоз акакәызма! Адәы ианықәла нахыс иҩуа аҿынанахеит! Ажәхьча иҟәардә иазқәынҵа дыҩуа ажә днашьҭалеит. Ажә ыҩуеит – иара дыҩуеит ажә ыҩуеит, лара дыҩуеит… Дшашьҭаз мацара ахәлбыҽха аҩныҟа иаагәарлеит ажә, иаргьы «уаҳа зылшо иԥсра убааит» ҳәа дашьҭагыланы даагәарлеит иҟәардә иазқәынҵаны
Адырҩауха акранырфа ианышьҭала, иеизҵаахт дара дара:
– Уара иахьа ууыс зеиԥшрази?
– Ных, изӡо агьыҟам! Иацы ауац агара сыннарҵәан, аха сыԥхашьаны иуасымҳәеит. «Ажә абара мариоуп ануҳәа», аҟәардәгьы зган, аха цәгьала сеиҵнаҳәеит сыҩуа ажә сшашьҭаз. Ари аҟара смаашьакәа ауыс сызуазар, сыҩны исымуази! – иҳәеит руаӡәк.
– Ных еицәааӡо агьыҟам! Исымҳәеит акәымзар, саргьы абри уара узықәшәаз ауп сзықәшәаз! Иацынтәарак сыҩуа ажә сшашьҭаз, сшьапқәа ҵхааит. Иахьагьы ажәуац агара сыбӷа ԥнаҵәеит, ара изуз аус абжа сыҩны исызуыр, сҭаацәа ныҟәызгон, – иҳәеит агьигьы.
Аҽны шьыжьымҭан анааша, «шәымш аабзиахааит, нан быжәгьы баргьы» рҳәан рыҩныҟақәа игьажьит аҩыџьагьы.
Хҩыеишьцәа ыҟан. Ҩыџьа ҭаацәаран. Аиҵбы игәаԥхоз уаҩ дибомызт. Иқәрагьы акыр инеихьан.
– Сара ас уаҳа самыхәеит, уаҩ дысзаамгеит. Уаҩ дысмоут, – иҳәан, иҽы акәадыр ҩақәиҵан, ҵаара ддәықәылт.
Кыр днаскьахьаны, ҽнак гәарбжьараны дыбжьаланы дышнеиуаз, аӡәы ауардын ахәда ҩышьҭхны, асаԥыџь ҩаҵаргыланы, ицәқәа акы арахь ахы рханы, аҵакра даҿуп.
– Уара уыжәлах абанҵәеи рҳәааит, уцәқәа акы наҟ ахы рханы, акы арахь ахы рханы, иҟауҵо закәи, уара?! – иҳәан, дылҽыжәҵны длаидгылт.
– Ари уыс иҟасҵараны исыдыуп. – иҳәеит ауардынхьча.
– Уыҩны уыҩнанҵәааит уара, нас иҟауҵараны иудуп, аха уцәқәа ас ныҟәашьас ироуазеи?!
– Мамоу, исыдыу ҟасымҵар ҟалом, – иҳәеит.
– Иибаз џьашьаны, дыҩҽыжәлан, иҿынеихан, акыр дцахьаны, дышнеиуаз, агәаҩаҿ ахыу-хыуҳәа ихыуп ӡлагарак. Ахыу-хыуҳәа аӡлагара лагоит, ашыла аҽыр-ҽырҳәа илеиуеит, аӡы иаҵԥаа иаман ицоит. «Рыжәлах нҵәааит, уара, нахьхьыгьы аума збеит, абраагьы аума збоит, абри змааныи?!» иҳәан, дылҽыжәҵын, аӡӷалагархьча дылидгылт.
– Уыжәлах нҵәааит уара, ушыла аҵҟьан аӡы иаман ицоит!
– Ари уыс ҟасҵарын, уалсны исыдуп, – иҳәеит аӡлагарахьча.
– Ҟаҳ, аума збит! – иҳәан, иибаз уамашәа ибаны дыҩҽыжәлан иҿынеихеит, дзықәшәақәазгьы инаимҩатәны еилыикаарц наӡбаны. Акыр дныҟәахьаны, дышнеиуаз акәымкәа, џьоукн ааиԥылеит.
– Мшыбзиақәа!
– Бзиа убааит!
– Ҵааҩык сишьҭан, дахьыҟоу жәдыруама? – иҳәан дразҵааит.
– Аҵааҩы… Абра ушнеиуа, шҭак ыҟоуп. Убри ашҭаҟны ахәыҷқәа ахьыхәмаруа, иаргьы дрылагылан дыхәмарот, ҳәа иарҳәеит.
«Ижәла нҵәааит, са ддырҩуп ҳәа саауан, «ахәыҷқәа дрылагылан дыхәмарот», ҳәа арҭ ирҳәо закәыи?!» ҳәа уамашәа ибит, аха днеит иахьырҳәаз ашҭаҿы. Ахәыҷқәа ашҭа иҭоуп, ихәмаруот. Аҵааҩгьы дрылагылан дыхәмарот, акәрмахьц дақәтәаны, ахәыҷқәа реиԥш.
– Иҟалозар аҵааҩы аранӡа дааиааит, уск азы сизаан, – иҳәан аҵааҩы иарҳәан дааит. Аԥсшәа анеибырҳәа, аԥҳәысҳәаҩ аҵааҩы диазҵааит:
– Удырыҩ бзиоуп ҳәа саҳан, мҩакы сықәуҵап ҳәа сааит. Иуубо қәралагь уажәшьҭа смаҷым, аха ԥҳәыс дысзаамгит, дысмоут.
– Иҟоу удыруоу?
– Ыы?!
– Уара иуыцымцо улышьҭалт, уи башоуп. Абанҭ иуццақәоз аӡәы дгы, уаҳа ихаумырҟьан.
– Уи бзиоуп. Ани уызҿыз закәыи?! Ахәыҷқәа урылагыланы, акурмахьц уақәтәаны уыҩуа, уара уабанӡадырҩыу?
– Адыуцәа аннахраны иҟоуп. Абанҭ ахәыҷқәа рынасыԥ сакуазар ҳәа срылагылан сыхәмарот, – иҳәит аҵааҩы.
– Уи бзиоуп, збит, аха уамак амҩан иахьаауаз.
– Изакәыи?..
– Сшаауаз, ӡлагарак аху-хуҳәа илагоит аӡы аҵыҩрны ицоит, ашыла аӡы наманы ицоит. Измааныи?
– Ари аҳәынҭқар иахьа иуҭаргьы дыҭәӡом, иҭабуп ҳәа уеиҳәаӡом, – иҳәеит аҵааҩы.
Ҷкәынак ԥҳәысҳәара ҳәа џьара дымҩахыҵт. Ҩыџьа аиҳәшьцәа ыҟан Дзызнеиз ауырзымдырхуаз, нас.
– Иуынхашьоузеи, иунҵышьоузеи? – ҳәа изҵааит.
– Амш анбзиоу адәахьы сцоит, аха амш аныцәгьоу адәахьы сызцом, аҩны сыҩнахоит, – иҳәеит.
– Ааит, ас еиԥш адәахьы издәылымҵуа иҟоу ахаҵа сара сышԥаиццо, – лҳәан мап лкит аиҳабы.
– Иҟало збап, дԥысшәап, акаҟны дышԥасызкылымгари, иԥшра, ичаԥашьа хаҵа бзиак иоуп уахьихәаԥшуа – лҳәан, – ааи, – ҳәа иалҳәан, аиҵбы диццеит.
Егьи иара дуасҭазаарын, амш анбзиаз адәахьы аус иуан, иусура иацрыҵуаз ацәыцә адәахьы инхон. Амш анцәгьаз, аҩны дыздәылҵуамызт, аус ииуаз иацрыҵуаз ацәыцә зегьы аҩны иҩнаҳауан. Агәаӷьра змаз аӡӷаб еиҵбы лынасыԥ хиеит.
Ҩыџьа аишьцәа ыҟан. Аӡәы дныҟәаҩын, унеишь-уааишь ҳәа иарҳәо дыҟан, ауаа дырдыруан. Иара дыҟамкәагьы ус рыӡбӡомызт аусҳәарҭаҿы, деизарауаҩын.
Егьи иашьа дынхаҩын, аҩны дыҟан. Ацәаӷәара, алаҵара, арашәара, ажә, аҳәыс, амҿы, аҩнус – зегьы иара даҿын.
Ҽнак зны, ани аҩны иҟаз, иашьа диҳәеит:
– Сара есымша аҩны сыҟоуп, уара уцоит аизарақәа рышҟа. Иҟоуакгьы сымбацт, акгьы збап, сшьапгьы неиҵысхып. Уара аҩны уаагыл уаха, аизарашҟа сара сцоит, – ҳәа.
Иашьагьы мап ауикхуаз.
– Уца, нас, иҟоу убап. ауаагьы унарылаԥшып, – иҳәан, аҩны даагылт.
Егьи иҽеилеиҳәан, аизарахь дцеит. Дахьнеиз, ауха, цас ауазшәа, аизараҿ џьоук ргәааибаган, аибапҟара ӷәӷәаны иҟалеит. Аибапҟара иҟалаз иаргьы даланагалан, иаргьы лабак иаахан, аҩны дааит дгәаа-хааха.
– Ҳаи уара рыцҳа! Абри аизарахь уцоит иасыуаха. Зеиԥш рыцҳароузеи уара узықәшәаны уҟоу! Уиаҟара апҟара угәаԥхозар, уара уцала! Сара уахь уаҳа ус сымам! – иҳәеит иашьа дизымчны.
Хаҵак дыҟан. «Адунеиаҿ ҟоу збап», иҳәан амҩа дықәлан дышнеиуаз, аӡә ҵәҩанк ишьамхы иқәкны еихала аҿҟьара даҿуп.
– Коҳ, иҟауҵо закәи уара?! Аҵәҩан ушьамхы иқәыргыланы аҿҟьара уаҿуп. Уеиха ушьапы адырдха илаахар, иԥнамҟои?! – иҳәан, дынидгылт иибаз уамашәа иџьашьо.
– Сааигәара изқәыскуаз ҳәа егьыҟамызт. Асгьы аҵәҩан аҿҟьара сазыманшәалоуп, – иҳәеит аҵәҩан ҿызҟьоз.
Аныҟәаҩ уи диԥырҵны дышнеуаз, даҽаӡәы еихала аҵәҩан аҿҟьара даҿыхыуп иҷкәын хәҷы ихы иқәыргыланы. Ари аниба, уамашәа ибеит аныҟуаҩ.
– Уара уанаџьалбеит, иугәаӷьуазеи?! Уеиха аҵәҩан илавҟьар, аҷкәын ихы еиҩырҟьа икаумыжьуеи! – иҳәеит аныҟәаҩ.
Аҷкәын иаб аҭакс ус иҳәеит:
– Улақәа ирбо ухшыҩ иԥнаҟар, ухшыҩ иԥнаҟауа унапқәа иҟарҵар, адунеиаҿы ишәарҭоу ус ҟалом – иҳәеит аҷкәын иаб.
Аӡә дыҟан, есымша дааҟәымҵӡакәа аԥсцәаҳа дымсит, аԥсцәаҳа дымсит ҳәа дықәуан рҳәеит. Ари еиликаазар акәхап аԥсцәаҳа. Ҽнак ари дызнықәуаз днеиԥылан, абри уара сзыунықәуазеи ҳәа диазҵааит.
Уабасымнықәуеи сыԥсы уара иукуп, – иҳәеит.
– Уҟаз нас шьҭа, – иҳәан ҳамҭакы димшьыкәа дауишьҭит.
Ԥыҭк анҵы ашьҭахь ари аԥсцәаҳа дызнықәуаз ауаҩы дычмазаҩхеит, уажәышьҭа дишьырц иӡбазар акәхап. Ауаҩы дычмазаҩхар (аԥсцәаҳа дгиуа дныҟәоит рҳәеит), аԥсцәаҳа днеиуеит, ачымазаҩ ишьапахьы дгылозар, дыԥсуам ачымазаҩ, днеины ихахьы дгылозар, дыԥсуеит рҳәеит.
Ари ачымазаҩ дыԥшын, аԥсцәаҳа ихахьы дгылоуп. Абри макьана дыԥсыр иҭахым (аԥсра зҭахыда аԥсы ҵаауп, шәымбои). Абри аҟара аамҭа ҵуеит аҿҳәара ииҭеижьҭеи, уи аҿҳәарагьы цахьеит. Ари ихахьы аԥсцәаҳа дгылазшәа аниба, дааҳәын, ишьапы ахьхаз ахь ихчы ыиаган, уахь ихы ирхеит. Аԥсцәаҳагьы абӷьааҳәа уахь диасын дихагылеит. Ачымазаҩ ари аниба, еиҭах ихчы арахь ииагеит. Аԥсцәаҳагьы арахь диасит.
– Узыргәаҟуазеи, иуҭахыузеи? – иҳәеит аԥсцәаҳа ари ачымазаҩ ихы анахь, арахь ирхо ианиба.
Аԥсцәаҳагьы дыԥсцәаҳауп, аха аригьы митәык иакәын, шәымбои!
– Сзыргәаҟуа убри ауп, – иҳәеит ачымазаҩ, – снапала ихәҳаны иаазгаз ацәашьы сымпыҵаблыр сҭахын, аха ацәашьы хәҳаны иаасымгац, уи хәҳаны иаазгаанӡа сыԥсыр сҭахымызт, – иҳәеит.
– Нас ус акәзар, уца, ацәашьы аага, – иҳәан аԥсцәаҳа ари ачымазаҩ дауишьҭит.
Ари аԥсцәаҳа анс аниҳәа, ани ачымазаҩ азин аниоу, знык иԥсы аниоугәышьа, ацәашьы аасхәоит ҳәа дангыла, данца, ацәашьы ааихәа дыҟоума аумаамҭа дыҟан рҳәеит.
Саӷәым дышнеиуаз амца зыцраз абард днадыглеит.
Абард агәҭаны ҵлак ылагылан. Аҵла ақәцәан ицырцыруа амахә иқәтәан амаҭ, имблыр ада ԥсыхәа амамкәаны. Саӷәым амаҭ рыцҳаишьан, рыԥхьк ԥшааны изықәтәаз амахә инадикылеит. Амаҭ арыԥхь иқәҳәазаны Саӷәым ижәҩахыр шыҟаз ианнеи, атахҳәа ихәда аҽҩакәнаршан ирыхханы иакит.
– Иауеи, сыхәда уҽакәыршаны, изҵукаауа, цәгьара ҟасҵама? – дҵааит Саӷәым, аарла ибжьы ҭкаауа.
– Усшьуеит, – аҳәеит амаҭ.
– Сзыхурҟьозеи? Амца уалзгеит, абзиара узызуит, – дааӷьаҵәы-ӷьаҵәит Саӷәым.
– Абзиара ашьҭахь бзиара ыҟаӡам, ухәда зынӡа иҵыскаауеит, – аҳәан еиҳагьы иарххеит.
– Иаасараӡеишь, зны, џьоукы ҳразҵаап, абзиара ашьҭахь бзиара шԥаҟам! – наҭеикит.
– Уца, нас, маҷк аҽаардадеит амаҭ.
– Ахьаца, абри сыхәда иакәыршоу амаҭ абзиара азызуит, амца иалзгеит, аԥсы еиқәсырхеит, уажәы абзиара ашьҭахь бзиара ыҟаӡам ҳәа сыхәда аҵкаара иаҿуп, ҳауа ииашада? – дҵааит Саӷәым.
– Сара бӷьы иаҵәала сҩычоуп, аԥхын амҩасҩцәа ашәшьыра рысҭоит, аԥша хьшәашәа рныздоит, аха аӡәы амҿы иҭаххар, сыԥҟаны сибылуеит, «абзиара ашьҭахь бзиара ыҟазар, сара ус сзыруазма? – аҳәеит ахьаца.
– Абзиара ашьҭахь бзиара шыҟамыз ахьацагьы иуанаҳәеит, ухәда хысҵәоит, – аҳәан, иаҳагьы иарххеит амаҭ.
– Уаасԥеиԥш зны, ҳҵаап даҽаџьара, – дагьааӷьаҵәы-ӷьаҵәит Саӷәым.
Ишнеиуаз, ижаҳәо итәаз цәык инахагылт.
– Уара ацә, абри сыхәда иакәыршоу амаҭ абзиара азызуит, амца иалабылуан, иалзгеит, аԥсы еиқәсырхеит, уажәы абзиара ашьҭахь бзиара ыҟаӡам ҳәа сыхәда аҵкаара иаҿуп, ииашада? – дҵааит Саӷәым.
– Сара анхаҩы сҵакны сирцәаӷәоит. Ауардын саҵеикуеит, сыда ԥсыхәа имаӡам, аха акәац аниҭаххалакгьы, сышьны сифоит, абзиара ашьҭахь бзиара ыҟазар, сыԥшәма ус дсызныҟәозма? – аҳәеит ацәгьы.
Амаҭ дырҩагьых ихәда аҵкаара иалагеит.
– Иҟалозар, дырҩагьых иаасараӡа. Ҳцап даҽаџьара, сыхәда ааркәада, – деиҭаӷьаҵәы-ӷьаҵәит Саӷәым.
Ус бгахәыҷык абна иаалҵит.
– Абгахәыҷы, абри сыхәда иақәрҵәиашоу амаҭ былуан, амца иалзгеит, абзиара азызуит. Аха бзиара ашьҭахь бзиара ыҟаӡам ҳәа сыхәда ҵнакаарц иаҿуп, уара угәы ишԥаанагои. Ҳауа ииашада? – дҵааит Саӷәым.
– Абзиара ашьҭахь бзиара шԥаҟам, абзиара узызуз абзиара изууроуп, амаҭ, уиашам, – аҳәеит абгахәыҷы.
– Ус акәзар, ишьтәу уара уоуп, – аҳәан амаҭ Саӷәым ихәда ааунажьын, абгахәыҷы ахәда аҽаакәыршаны иакит.
Саӷәым аԥсгара аниоу, лаба дук ааиԥшаан, даарысуа амаҭгьы абгахәыҷгьы рышьра далагеит.
– Иухьзеи, абааԥсы, амаҭ уафон, уамысхит. Уԥсы еиқәзырхаз сара соуп, абзиара узызуит, сара сзыхурҟьозеи? – иӷьаҵәы-ӷьаҵәит абгахәыҷы.
– Абзиара ашьҭахь бзиара ыҟаӡам, – иҳәан, Саӷәым амаҭгьы, абгахәыҷгьы шьны инеивеиҵеит.
Хаҵаки ԥҳәыски ыҟан, нхацәан. Ибыргхеит, кыргьы рықәрақәа наскьеит, аха хшара драуамызт. Аҵыхәтәаны, рықәра шьарда инеиӡахьаны, аҷкәын дроуит. Аҷкәын хьӡыс ирҭеит Џьашьаныхәа.
Аамҭа цон. Џьашьаныхәа ддухеит, ак еиликаауа егьиуа дҟалеит. Уахык дахьнышьҭалаз, ахәыҷы аԥхыӡ ибеит. Данааԥш, дқәит «ԥхыӡ бзиа убааит» ҳәан сазҳәо ида сыԥхыӡ уаҩы ишизеиҭасымҳәо ҳәа. Ашьжьымҭан дангыла, иан илеиҳәеит аԥхыӡ шибаз.
– Иубазеи, нан, уԥхыӡ саҳә, – лҳәеит, аха мап икит, ԥхыӡымш убааит ҳәа ахьиалымҳәаз азы. Ианлеимҳәа, даанкылан длыпҟеит. Ахәыҷы дҵәыуо, дҵәыуо дыштәаз иаб дааит.
– Ари ахәыҷы ихьзеи? – ҿааиҭит аб.
– Аԥхыӡ ибан, сиҳәеит иубаз сзеиҭаҳә ҳәа, аха имуит. Сгәы ԥижәан, дсыпҟеит, – лҳәеит ан.
– Исаҳәи, баба, аԥхыӡ иубаз, – иабгьы, дыргәыбзыӷуа, иирҳәарц далагеит. «Ԥхыӡ бзиа убааит» ҳәа аниаимҳәа, ахәыҷы иԥхыӡ имырзаӡеит. Даара дирххеит анахь-арахь, аха изимырҳәеит. Иабгьы дгәаан, дипҟеит. Ахәыҷы аҵәыуара далагеит. Дҵәыуот, дҵәыуот, даҟәыҵуам. Убра аҳак дынхозаарын, ахәыҷы ибжьы ицәымцхәхаӡан даныҟала, «шәцаны ахәыҷы иҵәыуо дысзаажәга» ҳәа имаҵуцәа ааишьҭит.
Ахәыҷы данаарга, диазҵааит иухьи ҳәа?
– Аԥхыӡ збеит, изакәу ҳаҳә ҳәа сыхҭаркит, аха ианрасымҳәа – срыпҟеит, – иҳәеит Џьашьаныхәа.
Аԥхыӡ бзиа убааит, баба, иубаз саҳә, – даацәажәеит аҳ.
– Уажәшьҭа иуасҳәоит, «ԥхыӡ бзиа убааит», ахьыуҳәаз азыҳәан, – дналагеит аҷкәын. – Сара убыс ԥхыӡ избеит: ажәлар рацәаны
сытәӷәыбжьара ибжьысны ицо, ицо… Нас, ианца ашьҭахь, аҳабла зегь сара снапаҟны иҟалазшәа.
Ас аниҳәа, аҳ дтәаны дхәыцын, ари ахәыҷы каамеҭк далаҟазар ҟалап, иҳәан, дықәигарц иӡбеит. Имаҵуцәа даарыԥхьан:
– Иҟоу жәдыруама, абри ахәыҷы дганы дшәшьы, дгылар дмитәхоит, – ҳәа реиҳәеит.
Ахәыҷы дыршьырц дырманы ишцоз, аҳ иԥҳа заҵә дылбеит. (лара абааш дықәыртәан дрыман, дылбаарышьҭуамызт). Данылба, арахь дысзаажәг ҳәа адҵа рылҭеит. Даннарга:
– Сара дсааӡоит, аӡәгьы џьабаас дисҭом, шәара саб иахь ишәымҳәан, дышәшьызшәа шәныҟәа, – ҳәа драцәажәеит амаҵуцәа.
– Џьашьаныхәа длааӡеит, ддухеит. Аҭаацәара далалартә еиԥш дҟалеит, аха длызцәыргаӡом, дҵәахны длымоуп.
Абри аҳ даҽа аҳак, иеиҳа амчра змаз, абас изааицҳаит:
– Иузынасҭиуа ажәа рҽеины ианысзыҟаумҵа, ианысзааумҭи ууаажәларгьы уаргьы шәықәысхуеит. Хьаас иҟарҵеит аҳ иуаажәлар.
Ажәлар тәеит ирыӡбарц знык, ҩынтә, хынтә, аха акгьы рзымыӡбеит. Аӡӷабгьы лаб иахь есымша дцоит-даауеит – абри даҿуп. Џьашьаныхәа длазҵааит:
– Изакәи абри, бцоит-баауеит, ишәыхьи, иҟалазеи? – ҳәа.
– Аҳак саб изааицҳаит: аҽы сзааҭи ԥштәы змаӡам – ишкәакәам, иҟаԥшьым, еиқәам, ицәышым… Акгьы рзыҟамҵеит, ирзымыӡбит, иабаарго ус иҟоу?
– Иахәа, уи мариоуп, ишԥашәзымдри!
Шәара уи аҳ ауаҩы дизышәышьҭ.
Дахьнеиуа убыс иеиҳәааит аҳ, иагьшәахьамкәа, иагьҩашамкәа, иагьхашамкәа, иагьԥшьашамкәа, иагьхәашамкәа, иагьсабшамкәа, иагьмҽышамкәа, аӡә дааишьҭыр дзыҳәаз иоуеит, ҳәа.
Џьашьаныхәа ишиҳәаз иныҟәан, уи дааԥырҽит ани аҳ. Ус даҽа ԥыҭрак анҵых, аӡӷаб деиҭацо далагеит есымша.
– Иҟалазеи, шәзыниазеи? – ҳәа длазҵааит дырҩегь.
– Убри аҳ лабак ааиҭиит, ахгьы ашьапгьы еиҟароуп, ахы ахьыҟоу, аҵыхәа ахьыҟоу еиликаароуп, иҳәеит, аха акгьы рзымыӡбит, – лҳәеит аҳ иԥҳа.
– Уигь мариоуп, амала, сара сыхьӡ абымҭалан бара ибыӡбызшәа ҳәала. Шәаалаган алаба агәҭа шәыԥшаа, нас ахқәа еибакапануеит, хәыҷӡак иахьеиҳахо – ахоуп, егьырах – ашьапоуп.
Уигь ус иҟарҵеит, еиқәхеит. Аҳгьы дгәырӷьаҵәа дҟоуп, сыԥҳа адырра лымазаап ҳәа. Ԥыҭраамҭак анҵы, аӡӷаб деиҭацо далагеит. Иҟалазеи ҳәа длазҵааит Џьашьаныхәа.
– Даҽа каамеҭк ҳзааицҳаит, – лҳәеит.
– Иааицҳазеи?
– Адунеи агәҭа ахьыҟоу еилкааны исзааицҳаит, иҳәеит.
– Убри хәҷык ихьанҭоуп, сара сцәырымҵыр амур ҟалап, аха сцәырҵыр, баб сишьуеит, ишԥазури? – иҳәеит Џьашьаныхәа. Лаб иҟны дцан, иалҳәеит иҭоурых, дилмыршьит. Аҳ иҟны дцәырылгеит. Данцәырылга, ус иеиҳәеит: уаалаган зԥаҵа дуу, ақәра змоу џьма шьтәаки, ақәра змоу камбашьки сзаага ҳәа. Аҳ ирхиеит ииҳәаз. Иман дцеит егьи аҳ иахь. Ашҭа данҭала, инеигаз уа иҿаҳәаны, аҳ иахь дхалеит.
– Мшыбзиа! – иҳәеит Џьашьаныхәа.
– Бзиа убеит, бзиала уаабеит, – ҳәа ҿааиҭит аҳгьы.
– Аҳ сузааишьҭит лҳәан, – ихи-иҵыхәа цәырганы иеиҳәеит.
– Уара уда уаҳа уаҩ димаӡамыз, иҟәышыз, ак еилызкаар иҟаз, қәрак змаз… – ҳәа далгеит аҳ.
– Ус ақәра змоу уҭахызар – аа, акамбашь, аԥаҵа змоу акәзар – аџьма хазына ара иҟоуп – иҳәан, ашҭахь инапы ирххеит. – Адунеи агәҭагьы – уашьҭоуп.
– Ухәҷын аха хшыҩла усиааит, ҳаинуршәеит саӷеи сареи, – иҳәеит аҳ.
Џьашьаныхәа дхынҳәыны дцеит даазышьҭыз иахь. Иаҳрагьы ималгьы ииҭеит. Даҳханы даақәгылеит.
Абри акәзаарын измааназ Џьашьаныхәа иԥхыӡ.
Ҩыџьа аишьцәа ыҟан. Аӡә Раԥ ихьӡын, егьи Раԥсҭан ихьӡын. Раԥ деиҵбын. Раԥ имаха-ишьаха ӷәӷәан, амитә илшон, аха, иалаухи, уаҩ аган, ихшыҩ маҷын. Абарҭ аишьцәа аҩыџьагьы неиҭаҳәашьа рымамкәа иӷархеит.
Ҽнак аишьцәа аҩыџьагьы рхы ааиларкын џьара ҳақәҵны ҳцап рҳәеит. Дара ртәала рҽааибырҭақәан, амҩа иқәлан ицо, ицо, акыр қыҭақәа ирхысхьан еиԥшаан уаҩ ӷәӷәак иднагалеит. Изыднагалаз ауаҩ ӷәӷәа Мышәлымҳа ихьӡын.
– Шәызусҭқәада, насгьы шәзышьҭоузеи? – ҳәа дразҵааит иара.
Иӷарны ишыҟаз, џьара акыр дырҳарц ныҟәара ишдәықәлаз иарҳәеит.
– Изуша, изҳәаша, изфаша ауаҩы дсыгын акәымзар, амал сара исымоуп, сара шәысзаангыл, – иҳәеит Мышәлымҳа.
Мышәлымҳа ииҳәаз Раԥгьы Раԥсҭангьы ақәшаҳаҭхеит.
Мышәылмҳа ан диман, иара иан есымша дикәабон. Аиаҳәа ду иман, абри аиаҳәа дҭартәаны, аӡы рыԥханы илықәҭәаны дикәабон. Аџьмақәа иман, хьчара игәарихуан. Раԥ аџьмақәа рыхьчара дцаларц иеиҳәеит. Раԥсҭан иан дикәабаларц идиҵеит.
Раԥсҭан ҩымшҟа иашьа аџьмақәа ахьихьчоз дырхылаԥшуан. Ахымш рзы Раԥ аџьмақәа «рреит!» – ҳәа ихьчо, има абна дшылаз ихьыӡсо аҳа зҿаз ҵлак ибеит. Ари аҳа аниба, Раԥ сықәлоит ҳәа далагеит. Данықәлоз аџьмақәа аҳа амҵан иааизицан, «Исыршәшәо аҳа зегьы цырак нмыжькәа ишәыҟәшәала»! – ҳәа реиҳәеит. Раԥ имч имаз акы дамеигӡакәа аҳа иршәшәеит. Аҳа ҩежьӡа шьамхахьы аҵла иамҵажьны избаз аџьмақәа иасны ирфеит.
Раԥ аҵла данлалбаа, «Закәузеи иҟашәҵаз анҵәара шәылалааит, ари исыршәшәаз аҳа шәфа ҳәа шәасҳәама?! – иҳәан, даарылагьыжьын зегьы нирҵәеит. Џьма заҵәык атәыҩа ҳа цырак ахашәазаарын, иахаханы иҟан. Абри Раԥ ианиба, «Абри аџьма аҩызцәа ирымуит акәымзар, аҳа аҟәшәарц аҭахызаарын рыцҳа!» – иҳәан амацара иаԥцаны иеигәышә ихәда иқәкны ахәылԥаз ашҭа дааҭалеит.
– Аџьмақәа абаҟоу? – ҳәа ианиазҵаа, «Аҳа сыршәшәан, ианырмыҟәшәа инсырҵәеит», – иҳәеит.
Мышәлымҳагьы,
Раԥсҭангьы даара игәааит, аха иҟарҵахуеиз, Раԥ дырзымшьит. Иауҳәозеи, ауаҩы бзамыҟә, абзамыҟә ззырҳәо?! Адырҩаҽны абри аџьма инхаз ма иаҳшьрым рҳәан, Раԥсҭан уи дацырҵеит. Раԥ ӡырҟәандала Мышәлымҳа иан аҭакәажә дикәабарц иарҳәеит. Аҽны Мышәылмҳа ныҟәара дымцар ихәомызт, дцеит.
Арҭ анца ашьҭахь Раԥ далаган ақәаб азна аӡы ршны Мышәылмҳа иан аиаҳәа дланырҭәаланы илықәиҭәан лыц хаџьџьала диблит.
– Бзырччозеи бара аҭакәажә мыжда? – ҳәа даӷьуа, дгәам-гәамуа аҩны дшыҩназ иашьа Раԥсҭан иихьчоз аџьма има ашҭа дааҭалеит. Иаразнак ицәа иалашәан идырит Раԥ митәык шыҟаиҵаз. Аҩны дааҩналазар ҳаӷеимышхара, Мышәлымҳа иан аҭакәажә лыц хаџьџьала, аӡыршы дабылны аиаҳәа дҭажьын.
Раԥсҭан дуаҩ ҟәышымзи, Раԥ иҟиаҵаз Мышәылмҳа ибар ишынирҵәоз идырын, иқәҵны маӡала ибналаны ицарц иӡбеит иашьагьы, иаргьы.
– Уаала, уара мцацәа, усгьы амитә ҟауҵеит, – ҳәа Раԥ диҵаҟьеит.
– Сцоит ацаразы, аха Мышәлымҳа иҩны иҿоу абҩатә ҩнашә мгакәа сцом, – иҳәеит Раԥ.
– Иалаухыузеи, изуҭахыузеи унҵәааит?! – иҳәеит Раԥсҭан, аха Раԥ ианимуӡа, абҩатә ҩнашә има ддәықәлеит.
Аишьцәа Раԥгьы, Раԥсҭангьы ари аҽны амҩа ишықәыз ирықәхәлеит. Ианрықәхәла, уаҩы имбарц азы ԥса ҵла дук икәларц рыӡбеит. Аха абраҟагьы Раԥ ибзамыҟәра Раԥсҭан шьамҭлахәра изнауит.
– Абҩатә ҩнашә аҵла иқәызгалароуп, – ҳәа Раԥ Раԥсҭан дыхҭеикит.
Алада иҳәеит, аҩада иҳәеит, аха абзамыҟә иикыз икит ҳәа, Раԥ ииҳәаз ҟаимҵар имуит. Нас ианимуӡа аҩыџьагьы ааицхыраан аҩнашә ҩаган аԥса амахәқәа рҿы иҩықәырҵеит.
Егьи абри аҵла ашьапаҿы ныҳәарҭазаарын. Абри аҳабла зегьы еизаны анцәа иҳәозаарын «Улԥха, угәыԥха, ҳаҭ!» – ҳәа. Урҭ шықәсык ахь знык имҩаԥыргон ари еиԥш аныҳәара. Аныҳәара абри ауха иақәшәеит абарҭ аишьцәа аҩыџьа абра ианнеиз. Раԥ амахә бжьара дҩеи дҩықәтәан, уа длыбжьаианы ашақьаҳәа дыцәеит. Раԥсҭан дыцәамызт, дааԥшуан.
Раԥсҭан дшыԥшуаз ауаа дара зықәтәаз аҵла ашьапы ишадеизалоз, афатәқәа, ачыс-мысқәа, адунеи иаауҭахыу, зегьы ааргон. Раԥсҭан ари аниба, иԥсы илшәшәан, ҿымҭӡакәа дтәан. Ажәлар еизан, анцәа иҳәан, рыфатәқәа рхианы инатәон еиԥшаан, Раԥ аҵла дахьықәтәаз дааҳәыцымыцын, абҩатә ҩнашә лалыбган иаарылаҳаит.
– Аа, анцәа, анцәа! – рҳәеит ажәлар зегьы.
– Анцәа иаҳзиуа зегьы бзиоуп, ари анцәа иоуп иаҳзызуз, – рҳәан еибарыҩны рыфатәқәа, рыжәтәқәа нкажьны еимбӷьыжәаа иқәҵны ицеит.
Раԥи Раԥсҭани ҵаҟа ианналбаа, «Ҳцалап уажәышьҭа, Мышәлымҳа дҳахьӡаанӡа», – иҳәеит Раԥсҭан. Аха Раԥ амалахазгьы имуит.
– Ишԥыкәу ҳашцо, иабакәу ҳахьцо, амал ду ҳалаҳаит, акраҳфароуп, акраажәыроуп, амал ҳгароуп, – иҳәеит Раԥ.
Нас абӷьааҳәа длалбаан, Раԥсҭан игәхьаа мкыкәа длеин акрыфара далагеит. Раԥсҭангьы иашьа ишимуӡоз, иҳәатәы шхаимҵаӡоз аниба, иаргьы акрыфара далагеит.
Раԥсҭан ирласны изхара ифан, «Уашьҭа ҳцалап!» – иҳәеит, аха Раԥ даҟәыҵуамызт. Имуит, афатә дизахымцеит. Аишьцәа шеибарыххоз, ишеимаркуаз аамҭа акыр цеит. Уа иштәаз Раԥ зыџьмақәа нирҵәаз, зан дишьыз Мышәылмҳа дрыхьӡеит.
Мышәылмҳа данрыхьӡа, аҟәыш Раԥсҭан диақәԥар акәхеит. Диақәԥо, диақәԥо ишеибарххоз икеибажьит. Икеибажьын, еибар-былгьо Раԥ акрыфо дахьтәаз ишьклаҳаит.
– Ааит, уара закәузеи, иҟауҵо, сашьа душьуама, шәеибарбылгьо ара акрахьысфо шәааины шәышԥасышьклаҳаи? – иҳәан, Раԥ дҩыҵыббын Мышәылмҳаи иареи еибакит. Мычла Мышәлымҳа адауы ззырҳәоз иакәын, аха Раԥ дааиҵагьыжьын дхарххала дылкаижьын, ихәламшәа ԥҵәаны дылкаижьит.
Ари ашьҭахь аишьцәа рзын гәырӷьаран иҟаз. Амал ироуз рыманы Мышәлымҳа ималгьы рыманы Џынеи Кәаџьынеи реиԥш инеишьклаҳауа рыҩныҟа ихынҳәит.
Уаҩ бзиак дыҟан иҳәеит. Ԥшьҩык аҷкәынцәа иман иҳәеит. Аиҳабацәа ахҩык даара ихшара бзиахеит, акрыруан, иаашьомызт, раб иҳәатәы харҵон. Аԥшьбатәи реиҵыбӡа акрыура иҭахымызт, иара иҳәатәада акагьы ҟаиҵомызт.
Ҽнак аб иҷкәынцәа аԥшьҩыкгьы ааизиган, аиҵбы даласыбжьап игәахәын, «Ҳаҩнаҭаҿы, дадраа, акагьы зымуз хәҭаа иауам», – ҳәа реиҳәеит. Ари еиԥш аб ииҳәаз ажәагьы дазымхәыцит аԥа еиҵбы. Аҷкәын абжьагьалдызра даҟәымҵит. Усура иашьцәа еиҳабацәеи иаби ахьцоз усгьы дцомызт. Ҽнак аҩны уаангыланы аҳәарақәа ранацәа идумырцәан, урхылаԥшла ҳәа иарҳәеит. Аха, ани аҳәарақәа хьаас икуа дыҟазма, ранацәа ирыҵаланы ирцәеит. Ауха иангәарла, раб дгәаан, «Дысшьуеит абри иқәынҵәаша», – ҳәа дишьҭалеит, аха дизымкыкәа дицәцеит. Аҷкәын ауха аҩныҟа дгәарымлаӡеит. Уаха дмаазаргьы, уаҵәы дышԥамаари, џьбеит, ҳәа ргәы иаанагеит иабгьы иашьцәагьы.
Ишьҭаланы ицәеит. Аха, иалаухи, ари аҷкәын ашьыжьгьы дмааит, дрымбеит.
Егьи ари аҷкәын дышнеиуаз, уаҩ бзиак, ҽуаҩык диԥылт.
– Уабацои? – ҳәа даниазҵаа, «Схы ахьынахоу сцоит», – иҳәеит.
– Ҳаи, дадхеит, узыргәаҟзеи, ас ухы ахьынахоу уцаратәы? – ҳәа дааиацәажәеит аҽыуаҩ.
– Сҭаацәеи сареи ҳаиқәымшәеит, – иҳәеит аҷкәын.
– Сара усыцца, ҷкәынас узгоит. – иҳәеит аҽыуаҩ.
– Уаҩышьала ҳаиқәшәозар, суццоит, – ҳәа дақәшаҳаҭхеит аҷкәынгьы.
Аҽыуаҩ ари аҷкәын диманы иҩныҟа дааит.
Иҩны дахьааиз иара имаз ҩыџьа аҷкәынцәеи, ӡӷабки, иареи еибаирдырит. Ари дишьклаԥшуа иҿааихеит. Амҩан иибаны иааигаз аҷкәын иара ихшаз раҵкьысгьы деиӷьны, дыбзианы дҟалеит. Абас еиқәшәаны, еинааланы ишыҟаз, жәы-шықәса инареиҳаны иҵит.
Ҽнак аҷкәын дзааӡаз иаб диҳәеит (ари шьҭа иаб иеиԥш диԥхьаӡоит нас), «Соужьҭ, сцаны сани, саби, сашьцәеи баны саауеит», – ҳәа.
Азнык азы ари дзааӡаз игәамԥхазт мап икит.
– Знык уцаны уҭаацәа убар, ухынҳәны уаауам, – иҳәеит иара.
– Сара урҭ ҟазшьала срықәымшәеит, сзықәшәо уара уоуп, уара уоуп анысгьы, абысгьы исымоу, уа саангылом. – аниҳәа, аригьы уаҳа иҽимырххакәа дауишьҭит. Деиқәиршәан, ҽы бзиак дақәтәаны, иҭаацәа рахь деилаҳәа-еилаца ддәықәиҵеит.
Амҩа дықәланы дышцоз уахык аԥшәмара даангыларц изымдырӡоз қыҭак аҿы гәашәк днадгылт. Иара уи агәашә аҿы анеиха имҭакәа ӡӷаб ԥшӡа бзиахәк чамаданк кны дааиԥыххылеит.
– Аа, уаама? – лҳәан, « – Аа, сааит», – иҳәеит.
– Уҽыжәҵ! – лҳәан дҽыжәҵит.
– Сҽыжәҵа!» – лҳәан, дҽыжәиҵеит.
Иаргьы аҽы дҩақәтәан, аӡӷаб иҽыхәда дықәкны дышнеиуаз, «Бара ак басҳәашан», – иҳәан, «Аа!» – лҳәеит.
– «Уаама?», – бҳәан, «сааит», – сҳәеит, «Уҽыжәҵ!», – бҳәан сҽыжәҵит, «Сҽыжәҵа!» – бҳәан, бҽыжәҵаны бсыманы саауеит. Сабабго? Бҳәатәы хасҵеит, аха бызусҭада? – ҳәа длазҵааит иара.
– Аа, сшьума? – ҳәа дыҩнаҵәааит лара.
Алашара ааиркын, аӡә-аӡәи неиҿаԥшы-ааиҿаԥшит.
– Сара аӡәы сиццараны сыҟан, сҭаацәа ирҭахымызт, маӡала сиццарц акәын сшыҟаз. Ус уара уанааи, уи уакәыз џьысшьеит, – лҳәеит лара дӷьаҵәы-ӷьаҵәуа.
– Сара акагьы сыбхарам, ешьара бзызуеит акәымзар, баала бахьаазгаз бызгоит, – иҳәан диманы уаҳәшьҭахьҟа ддәықәлеит. Аха ԥыҭрак инаскьахьан еиԥшаан лара даацәажәан ус лҳәеит:
– Уажәшьҭа схынҳәны сахьнеиуагьы иҟоу седроу. Сызгараны иҟаз днеины симбазар дықәҵны дцахьеит. Ԥҳәысра узызуеит хаҵара сзууазар, – ҳәа.
– Анцәа саҵаумырхан, иҟалакгьы ҟалааит, – иҳәан, иҽы аӷәра даахан, дхынҳәны иҿааихеит, иаб иахь аҩныҟа.
Ари аҷкәын иҭаацәа данҳаргәаа, даҳԥырҵны дцан иҽишьи ҳәа дырҵәуахьан, иԥсхәы рухьан. Дшааиуаз иқыҭа данаалала, ауаақәа данырба дырдырит.
– Абригь, абригь уоума, уанаџьалбеит, уԥсы ҭоума? – ҳәа ианиазҵаалакь, «Сагьыҟоуп, аԥҳәысгьы дсыманы саауеит», – ҳәа реиҳәон.
Иԥҳәыс диманы иаб иҿы иахьааиз уаҩы ишимбац иреигәырӷьеит, ачара ду руит, гәырӷьарахеит.
Ари аҷкәын ани дзааӡаз данишьҭуаз хымыз роуп ҿҳәарас ииҭаз. Хымызгьы цеит, сдәықәлоит ҳәа далагеит, иаб имуит, ауаа иниҵан димышьҭырц далагеит. Хазы дынирхеит, амал ииҭеит, дзааӡаз дырҟәигеит.
Абас ишыҟаз хышықәса нҭакәкәа ицеит. Ҽнак иԥҳәыс диҳәеит.
– Сҭаацәа сахьыӡызгьы, сызгазгьы рыздырам ҳаицны ҳцаны иаҳбап, – лҳәеит.
Иаргьы мап имкызт рҽеиқәыршәаны идәықәлеит жәохәҩык аҽцәа рыманы.
Аӡӷаб лҭаацәа лара ишылҳәаз еиԥш дызгараны иҟаз данимга, даниаҳамҭа лҽылшьзаап рҳәан дырҵәуахьан, лыԥсхәы рухьан.
Ақыҭа ианаалала, дырдырит лыуаажәлар. Лҭаацәа рҿы иахьнеиз илыхьыз, дзықәшәаз зегьы иралҳәеит. Ачара ду лзыруит.
Лаб ԥшьынҩажәи жәаба шықәса ихыҵуан. Ачара анааилга ашьҭахь асасцәа даарылагылан ус реиҳәеит:
– Дадраа сысасцәашәхаҵкы! Сара уажәышьҭа ҭаҳмадак соуп, сахьыжәбо сааихьеит, иахьа, уаҵәы иԥсуа соуп. Уажәы ицар сыӡӷаби сымаҳәи даҽазны иаанӡа иҟалоит сыԥсыр. Иҟалозар мчыбжьык аҟара исзынжәыжь, сызхара избап, – ҳәа дрыҳәеит арҭ ирыцыз рҩызцәа. Азнык азы мап, чап рҳәан, аха нас иақәшаҳаҭхеит. Амаҳә иҩызцәа хынҳәит.
Иара амаҳә ихәыҷгьы, иԥҳәысгьы (ахәыҷгьы дрыман) жәамш иабхәа иҿы дыҟан. Жәамш рышьҭахь рмҩаныфа рыманы, егьины, рҽааибыҭаны идәықәлеит. Ишнеиуаз амҩан, акыр инаскьахьан, ккара дук иахьаалсыз дә-дук агәҭаны џь-дук ықәгыланы ирбеит. Абра ианааи, абра ҳаԥсы ааиҭаҳкып иҳәан, ахаҵагьы, аԥҳәысгьы рхәыҷгьы дрыманы инатәеит. Аҽқәа изықәтәаз ноурышьҭын, аԥыжә-сыжә ҳәа адәы инықәлеит. Даргьы рымҩаныфа аацәырырган акрыфара иналагеит. Акыр шырфоз лара ҽуаҩык харантәи иаауаз лылаԥш наидхалеит. Аҽыуаҩ дааиуа, дааиуа данааигәаха, дныҩныҵәаан абри аԥҳәыс аҽыуаҩ иааиуаз аҽыжәҵха имҭакәа днеихьынԥашалт.
– Быԥсы ҭоума? – аниҳәа иара.
– Сыԥсы ҭоуп аха хы-шықәса узыргәаҟуаз абни иауп дшьы! – ҳәа лхаҵа лнацәа наиқәылкит. Егьи ари аҽыуаҩ иаарыхҭыгәлаз хы-шықәса раԥхьа лара дызгараны иҟаз иакәзаарын.
– Мап, уи сиеихсны дысшьуам, дыргәырҩаны, дыргәаҟны дысшьуеит акәымзар, – ҳәа иҳәан иҳәеит. Иааи лхаҵеи иареи иааибакын напышьашәала аиқәԥара иалагеит. Еиқәԥо, еиқәԥо абар, абар шьҭа лхаҵа диааиуан акагьы игӡамызт, аха убри аамҭазы ларгьы днеин ишьапы ааиҵылҟьеит. Нас ани аԥхьара дызгараны иҟазгьы ларгьы ааицхыраан, длаган аџь ҵла ду дадырҳәалеит. Иԥсы шҭаз дара неин инатәеит ашәшьыраҿы. Акыр шырфоз инықәиеит. Ари аԥҳәыс ԥыхьа дызгараны иҟаз аҵәыцак абжа аҩы ижәын ус инықәиргылеит иаанхаз. Нас аҩыџьагьы неиваианы ицәеит. Арҭ шыцәаз маҭык ҳәаз-ҳәазо иаакылсын, аҵәца абжа аҩы зҭаз ахы нҭанаршьшьын, нас иаахьаҳәын, ишааз аҿынанахеит. Ари ауаҩ аџь дахьадҿаҳәалаз амаҭ аниба, ахәыҷы дафар ҳәа дшәан иԥҳәыс дирҿыхеит лықәҿыҭны.
– Бара анцәа иишәиша, сара бсылгеит, аха ҳхәыҷы акы даҿабымҵан, – иҳәеит.
– Амаҭ иахылҵуа дмаҭхоит, ухәыҷы уара дуеиԥшхон, дырфааит амаҭқәа дырфозаргьы, – лҳәеит.
Ус егьигьы дааԥшит. Дшааԥшыз еиԥш, «Аӡба сакуеит», – иҳәеит.
– Аӡы араҟа иҳазҭода, иаҳцәынхаз ауп аҩы умжәуеи, – лҳәан аҵәца абжа иҟаз аҩы наганы иқьышә инықәылкит. Дҩахан ижәит. Уи акәын, амаҭ уа ашҳам ааннажьхьан, аминуҭ азы дааҳәи-ҵәин, дыԥсны дынкаҳаит. Лара зынӡа дгәаан, лхаҵа дылшьырц аҳәа анаалҟьа, аџь ҵла ду дызладҿаҳәалаз ашаха шәпа ааԥнаҟеит иара имаахакәа. Лара дшәан дыҩны ддәықәлеит. Иара аҽқәа иреиӷьыз акы дҩақәтәан, дыҩны дналыхьӡаны диаԥцаны дааицеит. Ахәыҷы ԥшқа арҭқәа збаз дышҵәуаз далаԥсны дкаршәын. Уигьы даалихит, аҽы днақәиртәеит.
Ԥыҭк ианынаскьа, иԥҳәыс ус лҳәеит:
– Бара мцахәыцәа, сашьцәа зеиԥшрау, уаау уеизгьы ибдыруеит, иҟабҵаз аиаша бҳәар бындырҵәап. Ас сҿы рыӷӷаны ишыҟоу анырбалакь, ҳәарас иаҭахузеи, иҵаашт. (Ани ахаҵеи иареи анеиқәԥоз иҿы рыӷӷаны иҟамлеит до). Бара, уи аҵкыс амҩан ҳшаауаз аӡәи иареи амҩан еисын, ихьит ҳәа раҳәа.
Лхаҵа ари еиԥш ииҳәаз иажәа дақәшаҳаҭымхар дабацоз. Аҩны иахьааиз ирыхьыз аиаша рымҳәеит. Абас аамҭа акыр цеит. Ари ауаҩ иҿы рыӷӷаны иахьыҟаз иӷьеит, аха адамыӷ еиԥш инын, иныҵуамызт. Иухьзеи ҳәа ианиазҵаауаз, анахь, арахь, иҳәон, аиаша аӡәгьы иеиҳәомызт.
Ус ишыҟаз ҽнак зны рацәак дахьазымдыруаз дгьылк аҿы чара дук дақәшәеит. Ачараҿы иштәаз ҽааныбзиалагьы еимаҳдааит ҳәа аҩқәа шынеимырда-ааимырдоз дыззымдырӡоз аӡәы ҿааиҭын ус иҳәеит.
– Ухьыӡ сыздырам, аха хаҿырӷӷа, ҽаангьы, цахәгьы бзиала еимаҳдааит, – иҳәан аҩы ыжәны ииҭеит. Ани анс ани анс аниҳәа, иара даагылан ауаа итәаз зегьы ааирӡырҩын, ихаҿы рыӷӷаны иҟазҵаз, ишыҟалаз, изыхҟьаз зегь реиҳәеит. Итәазгьы иааџьаршьеит.
Ажәытә зны дыҟан самарҭал еилыргаҩыс адунеи аҿы Уаҳҭангь захьӡыз аӡәы. Уи дыҟан амшын ҿықә аҟны. Уа изықәгылан акапанга, ҩыџьа акы еивызбауаз неиуан акапанга аҟны, иара даныҟамыз, ауаҩы дадыргыланы диман, инеиуаз аақәыргыланы игәеиҭауан, ииашамыз дласхауан, ихәахәаз дӡааҟәрылон.
Убыс ишыҟаз, зны днеит акрызлаз, ацәгьара зухьаз. Днеин Уаҳҭангь ицкыуаҩ диргәыбзыӷын, акыр усҭоит ҳәа, диашоуп ҳәа дырқьианы доуишьҭит. Аха зегьы ирдыруан ари дышуаҩқьиамыз, зегьы ирҳәеит Уаҳҭангь исамарҭал еилагеит ҳәа.
Ари аныҟала аҽны Уаҳҭангь илақәа цеит, икапангагьы бжьыст, аха иара аимакқәа еилыргауа ддәықәын.
Дыҟан џьара аӡәы рыцҳак, жәы-заҵәык иман. Зны ажә ахьара дшаҿыз, аӡәы дааин, дааҽыжәҵит. Дшааҽыжәҵызҵәҟьа, аҳәыс неины дзықәтәаз агәыжь иаҵалт. Нас асас дҩалаган, ддәықәлеит. Аҳәысгьы агәыжь иаҵаланы идәықәлеит.
Аԥшәма ижә ахьара даналага, изҿыҭуа дишьҭалт, сҳәыс умган ҳәа. Асас аҳәыс згаз, закәызеи иуҳәауа, уҳәыс ҳәа сара егьсымам, ари сара сгәыжь иаԥоуп ҳәа иеиҳәеит.
– Ҳаи, џьушьҭ, ассир уҳәома, сҳәыс угар, уаҳа исфо егьсымаӡам, – ҳәа диҳәауа адалагеит.
Уи игәхьаа имкыкәа ддәықәлеит. Дхынҳәны иԥҳәыс лыҟны дааин илеиҳәеит, абас ҳҳәыс аӡәы иманы дцеит ҳәа.
– Ҳаи, ҳҳәыс заҵәы игаратәы, ишԥеигауеи! – лҳәан, имҩахь дышиашаз иԥжәаны дицәцеит. – Ҳаит, ҳҳәыс згауа уарбану? – лҳәан, лҳәыс кны изгоит ҳәа далагеит, аха аҳәысгьы иамуит, агәыжь ахь идәықәлеит. Нас ирықәшәеит ауаа, рышьҭыбжь заҳаз.
Аҳәыс згоз ус иарҳәеит:
– Уаҳҭангь дааганы ҳизҵаап, изтәу уи ииҭап, – ҳәа.
Уаҩ дизырышьҭит, аха акыр аамҭа дмааит. Даара акры анҵы, еиҭа уаҩ дизырышьҭын, дааит. Данааи, ари асас ус иеиҳәеит:
– Закәузеи, уара, уахантәарак сузыԥшынеи, узымаазеи? – ҳәа.
– Уаҳҭангь ус иҳәеит:
– Сара иахьа агаҿа сыҟан, ус еилыргатәык сыман, исзеилмыргазт, убри садхалеит. Усс исымазгьы уи ауп: Иаха амшын иҭыҵны аԥсыӡқәа амхы рфазаап,убри азарал ақәсҵап ҳәа снеин, садхалеит.
– Ҳаи, исоуҳәо закәузеи. Аԥсыӡқәа амхы шԥарфоз! – ҳәа џьашьатәыс иҟаиҵеит ани агәыжь иақәтәаз.
– Уара ари џьашьатәыс изыҟоуҵозеи, уара угәыжь аҳәыс ахьазар, аԥсыӡқәа амхы зырымфозеи? – ҳәа иеиҳәеит. Уахҭангь иоуп изҳәо.
– Ааи, аҵабырг шԥаиауҳәеи, – иҳәан, инацәақәа илақәа шыҟаз аҿанылаирха, илақәа гылт (ҭалт). Аҳәыс зтәызгьы иҳәыс иманы дцеит. Уахҭангь илақәагьы икапангагьы еиҭашьақәгылт. Уи нахыс Уаҳҭангь дыҟан акыр аамҭа аиашеи ахәахәеи еилыргауа.
Иҟан ҩыџьа даара ауаа беиақәа, еигәылацәамкәа хара-хара инхауан, аха даара бзиа еибабауан, еиуацәас еибаԥхьаӡауан. Руаӡәык ԥак диман, егьи – ԥҳак.Аԥа дызмаз амазара убысҟак ирацәаны иман, ԥшьышықәса, хә-шықәса ҳәынҭқаррак иаҵанакуаз зегьы ртәаны иныҟәигауазаргьы, рныҟәгара илшаратәы. Егьи, аԥҳа дызмаз, усҟак дбеиамызт.
Аԥа дызмаз иҷкәын ԥҳәыс дааигахьан, аха иаб имазара ахьыҵәахыз издыруамызт. Зны иаб дычмазаҩхан, аԥсра далагеит. Аԥсра даналага, иԥа диԥхьеит, дысзаажәга, сыԥсаанӡа ҳәа, аха иԥа данааи, иҿы акын, ииҭахыз акгьы изиамҳәеит, иԥсрагьы уи акәхеит.
Иԥа издыруамызт иаб аԥара ҵәахны ишимаз. Иԥҳәыс илдыруан. Ишылдыруазгьы уи ауп, зны лабхәа сԥара гәасҭоит ҳәа дандәықәла, ари дахьцо збап, лҳәан, дишьҭаланы маӡала дцеит. Аԥара ҵәахны измаз адгьыл жны цаметла иҟаҵаны, аԥара уа иҭаҵаны имазаап, хыхь аӡлагара аӡы ахысны ицауа иҟаҵаны имазаап. Днеин, аӡаҟны аԥара ахьыҵәахыз ашә аартны дынҭаԥшит, иԥара гәаҭаны, ашә еиҭаркны дхынҳәны аҩныҟа дцеит. Ари зегьы иԥҳәыс илбон, аха лхаҵа иалымҳәеит. Аҷкәын иаб даныԥсы, имазара агьацымҵакәа, иҟаз егьмырҵыкәа далгеит.
Аԥҳәыс лхаҵа диацәҳауа далагеит иумаз уфеит, амаца иаургеит, арахь ак ааугом, иаҳфо ҳамам ҳәа, аха ахаҵа иабааигауаз, акгьы имамызт, аарыхра издыруамызт. Нас лара маӡала дцон, аԥара ахьыҵәахыз ԥыҭк ҭыхны илыманы адәқьан ахь дцон, афатә-мыфатәқәа ааганы, акәац ҭиҩы акасма иҟны днеин, акәац аалхәеит. Уа дылбеит ҷкәынак акәац зҭиуаз, ԥшӡакы, ари дшылбазҵәҟьа дылгәаԥхан, акәац ахә манаҭк ацынхәрас жәа-мааҭк илҭеит.
– Аи, амарџьа, ари арбгага сымам, иԥырганы иҟоу сышәҭ, – ҳәа леиҳәеит.
Аха иара ус иалҳәеит:
– Сара уара усгәаԥхеит. Ожәы жәа-манаҭк усҭоит, ушьҭан зынӡа усыркьаҭоит, ԥҳәысс сугозар, схаҵа дысшьуеит, амазарагьы абриаҟара схаҵа изымдыруа иҵәахны исымоуп.
Акәацҭиҩы ибзиоуп, иҳәан, дақәшаҳаҭхеит. Нас абрыгь-абрыгь аҽны унеи, уанӡа схаҵа ддәылысцоит ҳәа иаҳәаны, аҿҳәара иҭаны, лара дцеит. Аҩны данааи, лхаҵа, уара, ара баша афарада акы узымдырӡауа утәоуп, абыржәыҵәҟьа сыла уҽоумырбакәа уқәҵны уца, џьара ԥарак рхианы уаанӡа, умаан ҳәа диҵаҟьаны дкалцеит. Иҟаиҵахуаз, ддәықәлеит. Дышнеиуаз, игәалашәеит иаб ауа бзиак дышимаз. Нас уаҳа иҟасҵауа егьыҟам, убри саб иуа иахь сцап, иҳәан, дцеит. Уа дахьнеиз, дырзымдрит, убысҟак дхьыжәжәа-кәыжәжәа еимаада-еимсыда дыҟан.
Иаб иуа дизҵааит, уабаҟаз, дад, узусҭада, узышьҭоузеи ҳәа. Нас ус иҳәеит:
– Сара абрыгь-абрыгь иҷкәын соуп, санӷарха, сыԥҳәыс аҩны саныҩналмыргыла, саб иуа сҳәан, сааит.
Уи џьашьатәыс иҟаиҵеит иаб иуа.
– Уанаџьалбеит, уаб имазара уара моу, ҳәынҭқаррак 4, 5 шықәса зегьы ныҟәнагарынеи, уара ас шԥауҳәои, – ҳәа иҳәеит.
– Ус акәын, аха саб мазара симаз, иҩнқәеи ирахәи ракәын, урҭ сара хәарҭас исзыҟамҵеит, арахә иҟаз нҵәеит, аҩнқәа зласыхәарҭазыз! – иҳәеит аҷкәын.
– Ус шԥаҟало, уаб урҭ амазара зыӡбахә уҳәаз раамышьҭахь аԥара рацәаны иҵәахны иман, уара иузымдыруазаргь, уԥҳәыс илымдыруа дҟаларым. Сара аҽы усҭап, уца, уҩны укылыԥш, иҟоу убап, – ҳәа иаҳәаны, аҽы иҭаны дишьҭит.
Аҩны данааи, иҽы џьара иныжьны, иара дааизар, иԥҳәыс акәацҭиҩы аҩны длымоуп, астол иахатәаны акрыфара ишаҿыз ибеит. Ус, акрыфара ианалга, баала, ҳԥара аабап, иҳәан еиманы аԥара ахьыҵәахыз ицеит. Лхаҵагьы маӡала ихы дмырбакәа дрышьҭаланы дцеит.
Уа дахьнеиз, аԥара ахьыҵәахыз аӡы аҟны, ашә аартны рԥара гәаҭаны, ихынҳәны ицеит. Аԥара зтәыҵәҟьаз иангәеиҭа, иаб иуа иахь уаҩ дишьҭит, лассы ушзахәалакь быжь-гәыжьки быжь-ҩык ауааи сзаашьҭ ҳәа изицҳаит. Уи изызнеиз иеиҳәаз изааишьҭит. Аԥҳәыс лкәацҭиҩы икәацҭирҭа аиркын, аԥара ду соуит, ожәшьҭа аусура зысҭахузеи, иҳәан дырҟәаҵын иԥҳәыс лҟны дааит.
– Баала, ҳԥара еиҭагәаҳҭап, – иҳәан ианааи, аԥара абаҟаз, иргахьан.
– Ҳаит, ари шысзыбуаз ахьԥасзымдыри, бара бхаҵа сара саҵкыс деицәазма? – иҳәан, длысны, дышьны, аӡы деиҭеит. Лхаҵа аҩны иҟалаз збоит ҳәа данааи, иҩнқәа гәгәаӡа, уаҩ дыҩнаӡамкәа ишыҟаз ибеит. Нас иҟаиҵахуази, имазара ҭины, дхынҳәны иаб иуа иахь дцеит. Уа дыҟан акыр аамҭа. Нас ус иеиҳәеит:
– Уаби сареи бзиа ҳаибабауан, уацәас ҳаибаԥхьаӡауан, аха уеизгьы-уеизгьы даара уара дук ҳабжьаны ҳаҟамызт. Угәы иҟәнамшьауазар, сыԥҳа ԥҳәысс дусҭап, дга, хаҵа дцар, смазара абжа лгоит, уи аҵкыс еиӷьми смазара шаӡамкәа ишеидкылоу инхоит.
Аҷкәын ибзиоуп иҳәан, дақәшаҳаҭхан, ԥҳәысс иаб иуа иԥҳа дигеит. Иҟан рмзара амазара ацҵауа.
Зны иабхәа дааиԥхьан ус иеиҳәеит:
– Дад, сара ожәшьҭа сажәрахь снеиуеит, сыԥсра егьыбжьам. Уаб иеиԥш акгьы уамҳәаӡакәа сыԥсыр аҵкыс, иахьа иуасҳәап, – иҳәан, имазара имаз зегьы хыс иамаз, аус азыруаз иеиҳәеит. Уи имазаап уаа хынҩажәаҩык ахәҳахәҭцәа, аба иара аграницақәа рахь дцаны ирзааигауазаап:
– Сара саныԥслакь, абарҭ сыхәаахәцәа иуарҳәара иҟоуп сыцкра рзууразы убысҟан мап ҳәа раумҳәан, сыцкра рызу. Уи аамышьҭахь, сыԥҳа лымацара аҩны дныжьны умцан, ҩызас уаҩытәыҩсагьы длызнумыжьын. Илзынужьша уи ауп, иааигәаны илзаага ақалақь аҟынтә абубка папугаи, нас уи ҩызара лызнауеит ҳәа еиҳәеит.
Ус ишыҟаз иабхәа дыԥсит. Ишиҳәахьаз еиԥш, имазара аус азыруаз ахәаахәҭцәа ааины иҳәеит иабхәа хра рзуны амаҭәа шырзааигауаз еиԥш, иаргьы хра рзиуразы. Ибзиоуп ҳәа раҳәаны дақәшаҳаҭхеит.
Зны аграница ҳәынҭқаррахь дцаны аба аагара иқәшәан, уахь дцаанӡа ақалақь ахь дцан, иԥҳәыс лҩызас абубка аахәаны илзааигеит. Иԥҳәыс длабжьаны, егьины иара имҩахь дцеит.
Ақыҭан дыҟазаап хабжьк, ақыҭа рырахә дрыцын. Зны ирахә иманы акры змаз иҩны аԥхьа дышнеиуаз, аԥшәма ԥҳәыс амӡырха дышҭагылаз дибан, длеилаҳаит. Аҩны данааи, иан илеиҳәеит.
– Нан, абрыгь-абрыгь иԥҳәыс уаха дансзаабымга, уана, сара сҽысшьуеит, уана, бара бысшьуеит, – ҳәа.
Иан илзууазеи ҳәа данизҵаа, бзиа дызбеит, ԥҳәысс дысҭахыуп ҳәа леиҳәеит.
– Нанхеит, ани уара дуццома, мамзаргьы сара дызлаазгозеи? – лҳәан, илымуа далагеит, аха дишьуа даналага, илугәышьахуазиз, лҿыналхан, длеит аԥҳәыс лҿы.
– Нан, бабаҟаз, акры бҭахызма? – ҳәа данлазҵаа, ус лалҳәеит:
– Нан, бара баниуаз ибыцыз ӡӷабк дсымоуп. Ҿаҭахьас убыс иҟаҵаны исымоуп, убри хаҵа данцауа бара бнапала деибыҭаны дмышьҭыкәа уаха дшысмышьҭуа ҳәа. Лара уаха хаҵа дцараны дыҟоуп, абри сҿаҭахьа еилабгарым ҳәа сбықәгәыӷны бсыццап ҳәа сааит.
– Нанхеит, сбыцымцакәа, сышԥабыцымцауа, сбыццап, аха сырахә, сышәахә, сыҩны наԥхьакны, крыфаны сцап, макьана усгьы цәыкьоуп, – лҳәан, лырахә ԥхьакны, акрыфаны сцоит ҳәа лҿаныналха, абубка адалиа иахьҭатәаз акыр-кырҳәа иааччеит.
– Узырччазеи, бубка? – лҳәан дазҵааит.
– Закәузеи, бахьцо, сара бысзымҵааӡакәа бышԥацои, сара амала ара сыҟоума? – ҿаанаҭит абубка.
– Сара ара агәыларанӡа снеиуеит, ожәыҵәҟьа саауеит, – ҳәа алҳәеит.
– Ус акәзар, шәаагыл, ажәабжь шәасҳәоит. Салгар, бца – ҳәа ланаҳәеит.
– Ибзиоуп, – лҳәан, даангыланы дазыӡырҩит.
Бубка ажәа ҳәара иалагеит:
– Дыҟазаап аҳык, имазаап хҩык аԥацәа. Дшыҟаз, аҳ шәарыцара дахьцаз, адыди амацәыси ҟалан, илақәа цеит. Иуаажәлар азикит, аха ахәшә џьаргьы уаҩы изымԥшааит. Нас дшыҟаз иаҳаит, Амшын шкәакәа аҟны иҭоуп ԥсыӡк, убри аԥсыӡ кны иааганы, ашьа хишьылар, илақәа гылоит бзиахоит ҳәа. Иԥеиҳаб хҩык авизирцәа ақьаҳиацәа ицҵаны аԥсыӡ кны иааигаразы дишьҭит. Аха урҭ ахьцаз егьырзыҟамҵакәа иааит. Нас агәыбжьанытә дишьҭит аҩызцәа ицҵаны, аха уигьы егьизаамгеит. Нас аиҵбы авизирқәа ицҵаны дишьҭит. Аҳ иԥа аканџь дҭатәаны, иҩызцәа иманы дцеит. Иахьнеиша ианнеи, акаҭа ҭарыжьын, иркит ԥсыӡк. Аха аҳ иԥа ианиба, ирыцҳашьан, ус иҳәеит:
– Ари саб уиҟәаҵишь, сара сылақәа цаны иҟазаргьы, ари сзахашәалом, – иҳәан, иршәны наҟ аӡы иҭаиршәит.
Аԥсыӡ ахы шкәакәаны агәҭа ҟаԥшьны, аҵыхәа иацәхаԥшьны иҟан. Абри аԥшӡара иахырҟьаны аԥсы иаԥимырхеит. Ихынтәны аҩны ианааи, аҳ дразҵааит аӡәаӡәала иҟашәҵазеи, акры сзаажәгама ҳәа.
Авизир еиҳабы днеиган, диазҵаан, акгьы ҳамбеит ҳәа иеиҳәеит. Агәыбжьанытә днеиган, уигьы ус иҳәеит. Авизир еиҵбы днаганы даниазҵаа, иеиҳәеит:
– Уԥа аԥсыӡ ула бзиазтәуаз икын, аха иԥшӡазшәа ианиба, – ари сара саб ила азын моу, схаҭа сылақәа цаны иҟазаргьы, сахашәалом, – иҳәан, амшын еиҭалаиршәыхит, – ҳәа.
– Аҳкәажә бхаҵкы, сцеит, ушьҭа шеит, шәабацауа? – ҳәа ранаҳәеит абубка.
Ианааԥш, ишахьан.
– Нан, нанхеит, ассир шԥасыхьи, аҭацаагацәа сара исзыԥшын, – лҳәан аҽшьра лхықәылҵеит, аха иахьа ожәышьҭа сызцом, лҳәан, длыцымцазт, аҭакәажә дцеит, ахәылбыҽха сеиҭаауеит ҳәа. Дахьнеиз, ааит, сара иахантәарак ожәымзар-ожәы баауеит ҳәа сыбзыԥшын, иҳәан, иан даалысны дипҟеит ани ахьча. Уаха уеизгьы, уеизгьы даабымгар ҟалом ҳәа лаҳәаны, ижәқәа иманы дцеит.
Ахәылбыҽха деиҭацахит аҭакәажә ани аԥҳәыс лышҟа. Аԥҳәыс лусқәа дрылган, акрыфара сцоит ҳәа дандәықәла, абубка еиҭааччахит.
– Узырччозеи, бубка? – лҳәан, дазҵааит аԥҳәыс.
– Сзырччозеи, бымбои, иаха ибасҳәаз ажәабжь макьана салымгац, ҩбаҟа ажәа сыгуп, ибасҳәар, нас бца, – ҳәа ланаҳәеит.
– Нас иҳәала, – рҳәан, иаангылан, иазыӡырҩуа иалагеит. … Аҳ иԥа аԥсыӡ кны иауижьит ҳәа иԥа изы ианиаҳа, дгәаан, ашьра иқәҵаны дҭеикит. Аха акрыздыруаз, зҳәатәы хеиҵауаз иуаажәлар иреиуаз, уара уԥа уара ашьра иқәуҵар, ари қәнагам егьырҭ аҳәынҭқарцәа ираҳар, зԥа дызшьыз ҳәа урылырцоит рҳәан, идмыруит ишьра. Нас имҩаныфас чак сакәлиак инҭаҵаны иҭаны, дрыманы ицан, уаҩԥсы дахьыҟаӡамыз дганы дныжьны иааит.
Аҳ иԥа амла данакы, ак сфап иҳәан, ӡыхьк аҟны днеины днатәан аӡыхь аҟны аӡы зжәуеит ҳәа дшаҿыз, бжьык иаҳаит аҳ иԥа уоума ҳәа, аха абжьы ахьгаз имаҳаит, нас еиҭаиаҳаит. Аӡы данынҭаԥш, иԥсыӡ иоуижьыз шакәыз ибеит. Аԥсыӡ аӡы иааҭыҵын, ус ианаҳәеит:
– Уара сара абзиара исзууз ацкы узызуроуп, убри аҟынтә ҳцап ныҟәара, џьара ԥҳәызба бзиак дыҟоуп, ԥҳәысс дузысҳәароуп, – аҳәеит. – Аԥҳәызба лҳәацәа неихьеит ԥшьынҩажәи зежәҩык, аха зегьы ашьра рықәшәеит, аԥҳәызба лажәа ацкы аӡәгьы изҳәауам, азы, аха уи уара улиааиртәы сара иҟасҵоит. Аха ҳахьцо иҳауа иарбанзаалакгьы иаҳзеилоуп ҳәа ианаҳәан, аԥсыӡ аашьҭыхны иџьыба инҭаршәны, иахьианаҳәаз адгьыл аҟны дцеит. Иахьнеиз, абаагәара, акәырашны, аҩныҵҟа х-иатажыкны еихагылан, ацәқәан дыҩнан аҳ иԥҳа. Агәашәқәа аркны игылан аҳ иқьаҳиацәа. ҭаларҭак аҟны днеин, ара инхауа дызусҭада ҳәа дҵааит. Ақьаҳиа иеиҳәеит ара инхауа арыгь-арыгь аҳ иоуп ҳәа. Ари змааноу уи ауп есыхәылбыҽха аҳ иԥҳа аҵәҵәа дасуеит лбара аӡәыр дааны дыҟазар ҳәа иеиҳәеит.
– Нас ус акәзар снаушьҭроуп, сара сзааз аҳ иԥҳа лбаразоуп, – ҳәа иеиҳәеит.
Аха ақьаҳиа иеиҳәеит:
– Уара угәнаҳа сара исызсықәҵом, абар абри аԥҳәызба лбара иаахьеит 99-ҩык, зегьы ашьра рықәшәаны иҟоуп, уажәы уара унеир, шәҩык шәнаӡоит. Нас аҳ иҳәахьа ус иҟоуп, шәҩык анынаӡалакь, исшьраны, абарҭ аԥшьынҩажәи зежәҩык рыгәнаҳагьы уара иуқәшәоит,– ҳәа.
Уи ианиму, егьи агәашә аҟны днеин сҭажьла ҳәа уа иадгылаз ақьаҳиа иеиҳәеит. Аха уигьы имуит. Сара сыԥҳа дусҭоит, уи лыҵкысгьы деицәаӡам, – ҳәа.
Агьангьаш иԥҳәыси иареи есқьынгьы аҭыӡшәа рыман. Еимактәыс ирымазгьы ҭаацәара усын.
– Уара, уанаџьалбеит, уаадыруеижьҭеи, акрыура уҭахӡамызт, аха уажәы уаазқәылаз зынӡа уааҟәыҵӡеит, иумбаӡои ҳашӷархаз, иаҳфо ҳамам, иаҳшәым, иҳашьам, ҳхәыҷқәа амла иаҳцәакит, узыԥшузеи? Шар ихәлап, ихәлар ишап ҳәа адәы уқәуп, адгьыл мачхәума, ацәқәа укыр, аҽага укыр, ҳазара аџьықәреии аҟәыди ааурыхыр, нас уаҳа ҳҭахызма? – ҭынчрак илҭомызт лара лхаҵа.
– Ах, бара бҿы сара сакәым, ала аангыларым, бцо, баауа ҭаха сыбҭом, – иҳәан, агьангьаш аҩны дындәылҵын, рыжә заҵә ашаха нахаҵаны, агәашә дынҭыҵын, иҿынеихеит. Аџьырмыкь аҿы инықәыргыланы иҭиит х-хьык ҳәа. Урҭ ахьқәа иџьыба инҭеиҵан, аҩны данааи, иҽы аакәадырны дҩақәтәан, агәарԥ дынҭыҵны дцеит. Ус амҩа дшықәыз, ианиқәхәла, нхаҩык иҿы дымҩахыҵит. Аԥшәмацәа асас ихәы ҟарҵан, крифеит, крижәит.
– Аԥшәма ухаҵкы, сҽы сахьшәыриоуо схаҿы иҿаҳәазароуп, – иҳәеит агьангьаш.
Абас ишиҳәаз еиԥш, иара дахьдыриаз ихчаны иҿарҳәеит аҽгьы.
Агьангьаш анааша, дҩагылан, иџьыба иҭаз ахьқәа хԥа аҽҟьы ахьышьҭаз инаҵеиԥсан, деиҭашьҭалеит. Амра акыр ихалахьан, аха дымгылеит иара. Аԥшәма ԥҳәыс аҭәырӷәи аҽагеи лыманы дааин, аҩны ашә аартны длыҩнашылан, аҽҟьы згоит ҳәа далагеит.
– Аа, амарџьа, бхаҵкы, зны баанҿас, – иҳәан, агьангьаш ииарҭа даалҵын, ажәжәаҳәа иеиқәа ааишьаҵаны аҽҟьы иаҵеиԥсаз ахьқәа аашьҭихын, иааникылеит, аԥшәмаԥҳәыс илырбо.
– Анцәиныс, ассир шыҟалаз, смааԥшыр, сҽы иаҟәыҵыз ахьқәа аҽҟьы иалакны икабыжьуан, – ҿааиҭит иара.
Аԥшәмаԥҳәыс иџьалшьан, лхаҵа иалҳәеит, рысас иҽы иаха ахьы шаҟәыҵыз. Аԥшәма – ага илак әишьан, асас гьангьаш диазҵааит усоума ҳәа.
– Ааи, ииашоуп, аҽы есхаха рыбжьара хԥа-ԥшьба хьы аҟәыҵуеит. Иахагьы иара иаамҭан азоуп сыхчаны изҿасҳәазгьы. Уи ауп сҭаацәагьы, саргьы ныҟәгагас иҳамоу, ҳаԥсы зкыу, – иҽы арҽхәара даҿын агьангьаш.
– Угәы иауазар, уҽы сара исырхәҳа, хәыс иақәуҵалак рацәасшьом, – аҳәара ҟаиҵеит ауаҩ ага.
– Схызхша амал рацәаны исуҭозар, изгәаӷьып, – иҳәеит агьангьаш.
– Нас иҳәеишь заҟа ҳәа исуҭо, – дҵааит ага.
– Рахәыла ҳаинаалозар, ԥшьыжәхьак, ҩ-камбашьхьак сыҭа.
Убасала еилаӡан, арахә иманы амҩа иҽазирхиеит агьангьаш.
– Акыр ҳамазар ҳарахә зегьы зыхҭнуҵаз аҽы ааӡашьак, ныҟәгашьак амамкәа иҟамызт, уизымҵаауа дцаанӡа, – лҳәеит аԥшәмаԥҳәыс.
– Ааи, исхашҭыз, срагьы иуасҳәарц сгәы иҭан, аҽы абоураҿ ахы ҳаракны иҿаҳәа, аҳаҳаи, иафаша, иажәша акы аумҭан хаха-ԥшьаха, шәарбанзаалак аӡәы уахь шәнеины аҽы шәыла иашәмырбан, – иҳәан, дцеит агьангьаш.
Ԥшьаха анааҵашьҭахь ауаҩ ага аҽы ахьҭакыз абоура ашәа аартны дныҩнашылеит, аҽы иаҟәыҵыз ахьы згоит ҳәа. Уаӷоу иибарыз, аҽы хаххала иԥсны ишьҭоуп, заҵа ахьы умбара!
Абар ауама сахьақәшәа, сижьарызма, игәахәын, еиликаарц ага амҩа дықәлеит, агьангьаш иахь. Агьангьаш аҽы шыԥсуаз идыруан, агагьы дшаауаз идыруан. Даалаган ахьшьқәа ҩба иԥшааит, руак уаҩы иахьиҿахарсҭамыз иқәиртәеит, егьи имахәар инықәыртәаны иуааҳәцәа иманы абнахь мҿылхра дцеит.
Амҩа ианықәлоз, иԥҳәыс ус леиҳәеит.
– Ани зырахә аазгаз ага дааиуазар, ҳахьыҟоу иаҳәа, уахь днеиааит. Насгьы сыуааҳәцәа сыманы ҳанааилакгьы, заанаҵ ҳхәы мазеины иҟазааит.
– Дабаҟоу аԥшәма? – ҳәа агәара дааҭалеит ага.
– Ауааҳәцәа иманы мҿыԥҟара абнахь дцеит, – лҳәеит агьангьаш иԥҳәыс.
– Уа бзиа жәуааит! – иҳәан, ага днарыдгылеит агьаньаш иуааҳәцәеи иареи амҿы ахьылырхуаз.
– Уаазцазеи, бзиароу? – дҵааит агьангьаш.
– Уҽы исурхәҳаз ԥсит, ахьгьы аҟәымҵит, – иҳәеит ага.
– Ианбаԥси? – дҵааит агьангьаш.
– Иахьа шьыжьымҭан избарц абоураҿ саннеи, иԥсны ишьҭан, – иҳәеит ага.
– Иуҳәашьоузеи, уара, хаха аанҵәаны ашьжьымҭан ҳәа акәымзи ишуасҳәаз, иахьа ԥшьымшуп, иуасҳәаз ихурԥеит, ухарала аҽы ушьит, – иҳәеит агьангьаш.
– Иабаҟоу ахьы иаҟәыҵызгьы сымбеитеи? – дҵааит ага.
– Сҽы ахьы анаҟәыҵуаз, хаха аанҵәаны анаашалак акәын, уара уи ашьҭахьгьы уахыки ҽнаки аҽы ахьыҟаз умнеиӡеит, аҽы ахьы шаҟәыҵуаз
здыруаз ауаа рацәаҩуп, џьоукы ахаҩозҭгьы, ахьы наҵԥаа иргеит, – иҳәеит агьангьаш.
Ага ииҳәарыз иҿамшәо даанхеит.
– Ирласны ҳнеиуеит, шәнеиаанӡа иаҳфаша мазеины иҟазааит ҳәа уцаны сыԥҳәыс илаҳәа, – иҳәан ахьшь ауижьит аҳауахь агьангьаш. Уи ашьҭахь рацәак аамҭа мгакәа агьангьаш иуааҳәцәеи ани агеи ицны аҩныҟа ицеит. Уа иахьнеиз, рхәы мазеины иҟан.
– Ани абнаҿы иоуужьыз ахьшь аума аԥҳәыс лҿы ацҳаражәҳәара ҟазҵаз? – иџьашьаны дҵааит ага.
– Ааи, иароуми, уааи, иусырбап, абар иаргьы ахьықәтәоу, – аҩбатәи ахьшь ахьықәтәаз иирбеит.
– Иҟалозар, абри ахьшь сара исыҭа уҽы исаурхәҳаз смыхәеит, аха уаҳа егьуасҳәом. Абри ала ҳаилгап, иҳәеит ага.
– Ари ахьшьоуп сара малс исымоу, сынхара иабжоуп, сахьыҟазаалкгьы цҳаражәҳәара сызнауеит, изласгәаӷьрызеи. Ных-ных, уара уеиԥш ауаҩы сыхьшь аниеиӷьасшьагьы, исхаҳауам, иумаз, – иҳәеит агьангьаш.
Ага ахьшь иманы дцеит.
– О, бара, ауаҩԥсцәажәара здыруаз ахьшь аазгеит, абри ахьшь сыманы сахьыҟазаалакгьы ибзаасыцҳауа бара ибанаҳәоит иааны, – иҳәеит дгәырӷьаҵәа ага.
Ага адырҩаҽны аџьықәреи арашәаразы уааҳә иун, амхырҭахьы игеит ахьшь.
– Уара уԥры, сыԥҳәыс илаҳәа, аџьықәреи арашәара егьҳагым, ҳалгоит, ҳнеиаанӡа ҳхәы мазеины иҟазааит ҳәа, – иҳәан, ахьшь ауижьит ага.
Ага иуааҳәцәа иманы аҩны данааи, иԥҳәыс иҟаҵоу лымаӡамызт.
– Ибыхьзеи, бара, ахьшь бзаасмышьҭзи, ҳҳәык мазеины иҟазааит ҳәа, гәыбӷан лиҭаразы ҿааиҭит ага.
– Ахьшь абаҟоу, имааиӡеитеи арахь? – лҳәеит лара.
Агьангьаш даалаган аршьынбжьак аҟара иауза ауаса акьатеи ԥшааны, азна ашша ҟаҵаны, ахи аҵыхәеи шашәала иҿеиҳәан, иԥҳәыс илиҭеит, иагьлеиҳәеит абас:
– Ани ага, ахьшь зысҭаз дсызгәааны даашт, иареи сареи ҳшеицәажәо бара акьатеи быхәда инакәыршаны касыла иааҭаҳәҳәаны бааҳадгыл, нас зегьы бара ибхароушәа ҟаҵаны, сбыгәҭасны бкасыжьуеит. Чақыла быхәда хысҵәошәа, акьатеи ԥҟаны ашьа аусыжьуеит, бара быԥсызшәа
бҽыҟаҵа, уи ашьҭахь сара счақы ыршәны ибықәсыршәуеит, бара быԥсы ҭалазшәа бгыл.
Зыцәгьа уҳә ушә дылагылоуп ҳәа, ауаҩага ашәхымс даахыҵит.
– Исзуузеи, уара сгәаӷ умоума, ухьшь исуҭаз сҳәатәы ханаҵеит, ианоусыжь, аҳауахь ицеит. Уажәы хынтәны сжьара уаҿуп, – ибжьы рыӷәӷәаны ҿааиҭит ага.
Уи аамҭазы агьангьаш иԥҳәыс раԥхьа дааин даагылеит.
– Ааит, бара боуп зегьы зхароу, сыхьшьгьы заманаха сҳәатәы ханаҵо ишыҟаз, изысҭаз иҿы ибжьысит, бара бымшьҭа цәгьоуп иаҳԥырхагахаз – иҳәан, агьангьаш дҩаҵҟьан, иԥҳәыс длыгәҭасны дкажьны лыхәда ачақы ааҵишьын, ашьа аҽырҳәа аҿаанахеит.
– Иухьзеи, абааԥсы, сара исхырҟьаны уԥҳәыс думшьындаз! – дааӷьаҵәы-ӷьаҵәит ага.
Ԥыҭраамҭак ҭынчран, иԥҳәысгьы «дыԥсны» дышьҭан, нас агьангьаш уи «дызлеишьыз» ачақы налықәиршәын, лыԥсы «ааҭалан» дҩагылеит.
Ага уамашәа ибеит, иџьеишьеит.
– Уԥҳәыс душьит, лыԥсгьы ҭоуҵеит, ишԥаҟалеи, ари? – дҵааит ага.
– Разҟыс исымоу абри ачақы ауп, иара ауаҩы дагьашьуеит, дагьбзианатәуеит, – иҳәеит агьангьаш.
– Ухьы иахҭнысҵаз арахә сыман саан, аха уаҳа егьуасҳәом. Абри ачақы сара исуҭар, убри ала ҳаилгап. – аҳәара ҟаиҵеит ага.
– Абри ачақы уамыҳәакәа сыҩны уаҳәанда, еиҳа изгәаӷьуан, аха иусҭагәышьап, – иҳәан, агьангьаш ачақы наииркит ага.
Ага дгәырӷьаҵәа ачақы иманы дцеит.
– Иҟалаз бдыруоу бара, уажәшьҭа, сус цәгьахеит, ани агеи сареи иаҳхылҿиаахьоу аҵыхәала иԥҳәыси иареи нибарҵәарц иҟоуп, иԥҳәыс димшьыкәа даанхом ачақы исҭаз ала, дыбзанатәуа џьишьоит. Уаҵәы дааны дсықәларц дыҟоуп, ҳагьеибарԥсуеит ауп шьҭа. Иҟабҵаша басҳәап: ани аб ду жәаха иаҳшьыз ацәа иалсхыз аҳаҭа аҩны акәакь аҿы ишьҭасҵоит, анас ахышә ахьтә агәашә ахь ҳаԥшлап, ани ага даауашәа анаабалакь, сара снеины аҳаҭа сҭатәоит, бара агарзган ала аҳаҭа ахы ҿаҳәаны бнеины биԥыл. Сара дансазҵаалакгьы, иҳәа абас: абра уара ула ишабоз еиԥш, схаҵа дансызгәаалакгьы сишьуеит,ҽнак хәлаанӡа сыԥсны сыҟоуп, нас сызлеишьыз ачақы насықәыршәны сыбзеитәуеит, уи сара заҟа исԥырхагоузеи. Шьҭа сгәахы ԥҵәеит, уаҳа изызурыз анысзымдыр, иахьа шьыжьымҭан иаасырхьархьарын, джьаны аҳаҭа дҭасыртәан, ахы ҿаҳәаны абна игылоуп уҟәаҟәа днықәҵаны, дганы амшын даҭ, сара иҭабуп ҳәа уасҳәоит, – абас ҳәаны сигаратәы иҟаҵа.
Убас ргәы иҭакны ишыԥшуаз, агәашә аартны дааҭалеит ага. Иара днеин, аҳаҭа дҭалеит, лара ахы нҿалҳәан, ага диԥылеит. Ишырыӡбыз еиԥш иалҳәеит ага.
– Сыԥҳәысгьы иаха дысуршьит, егьа сзуухьазаргьы, шьҭа анцәа усиҭеит! – иҳәан, аҳаҭа дааҵалан, иҿынеихеит ага. Ус дышнеиуаз, аҳ иашҭа амԥан иаҳаҭа наргыланы, аҳ иахь днеит, устәи ашҭала амҩасра азин ылихрацы. Уи аамҭазы хьчак иԥсаса амажьӡт дыржәны дшаауаз, амҩан иангылаз аҳаҭа днахагылеит. Аҳаҭа аҩнуҵҟа аӡәы ибжьы геит «сцом, дысҭахым, сцом, дысҭахым!» – ҳәа.
– Иҟалазеи, уара, аҳаҭа узҭатәуозеи, «сцом, дысҭахым» ҳәа зҿуҭуазеи? – дҵааит ахьча.
– Аҳ сыԥҳа ԥҳәысс дызугароуп ҳәа сеиҳәан, сара изуам, иахьа џьоукы наишьҭын, мчыла аҳаҭа сҭагәаны сааргеит, дара аҳ иахь инеит, мап шыскыз иарҳәарцы.
– Аҳ иԥҳа дуиҭозар, уи еиҳау уаҳа ҳамҭас иуҭахыузеи, уара дуҭахымзар, сара уара уцымхәрас аҳаҭа сҭатәап, аҳ иԥҳа дызгап, сара убарҭ сусқәа еиҿкааны сгьежьаанӡа сыџьмақәа уара иузбозар, – аҳәара ҟаиҵеит ахьча.
– Ибзиоуп, – иҳәеит агьангьаш.
Ахьча аҳаҭа дылҭатәеит, ахы ҿеиҳәеит агьангьаш, ахьча илаба иара иааникылан, рреит ҳәа аԥсаса днарышьҭалеит. Ус агагьы даан, аҳаҭа дҩаҵалан иҿынеихеит. Амшын зыдҽҽалоз абахә днықәыглан, аидара дызҵаз ыршәны амшын иалаижьит. Уантәи ага аҩныҟа дшаауаз, амҩан дибеит ани агьангьаш, гәарҭак аџьмақәа рреит ҳәа иаԥцаны дшаауаз. Ага ииҳәара иҿамшәо дгачамкхеит.
– Уара амшын уаласмыжьыз, умԥсӡеи, иузҭада ариаҟара аџьмақәа? – дҵааит ага.
– Ас шыҟалоз удыруазар, уаргьы амшын уҽалаужьуан, – иҳәеит агьангьаш. – Амшын санҭаужь аӡәы ибжьы аагеит, уи Ажәеиԥшьаа иакәзар ҟалап… «Аҳыҳ, уаргьы усзацлеит, сара анцәа исыдиҵеит амшын иалаҳауа зегьы аԥсаса гәарҭак рысҭарц, уҭыҵ аҟәарахьы» – ҳәа. Сызҭатәаз аҳаҭагьы иара ахала аҿаҳәага ааԥтлеит, саргьы амшын ацәқәырԥа нсыгәҭасын, аҟәара снықәнарԥалеит. Снаԥшызар, џьмагәарҭак аҳәитәҳәа амшын иааҭыҵын, ани аҽадагьы рыцны саԥхьа иаагылеит, саргьы сгәырӷьаҵәа исаԥца саауеит, – иҳәеит агьангьаш.
– Саргьы амшын салажьзар, аџьмақәа сиҭо Ажәеиԥшьаа?
– Ажәеиԥшьаа ишиҳәаз ҳәа уасымҳәеи, уи амц зҳәо иоума, уара усгьы аӡәы амшын уалаижьыр, иԥсахымкәа иуоуеит аԥсаса, – иҳәеит агьангьаш.
– Аҳ, ҳаҭак зыԥсази уажәы, дааӷьаҵәы-ӷьаҵәит ага.
– Аҳаҭа акәзар, уи сара иуысымҭои, ана аҽада иақәуп. – иҳәеит агьангьаш.
– Аа, анцәа уишазар, аҳаҭа уамеигӡан, уаргьы умаашьан, сҭартәаны, ахы ҿаҳәаны сганы амшын салажь, – аҳәара ҟаиҵеит ага.
Агьангьаш аҳаҭа аахыртланы, ага дылҭаиртәан дганы амшын далаижьит, иаргьы даақәгьыжьаан ирахә иаԥцаны иҩныҟа дгәарлеит.
Иуаҩыбжара дахысхьан аҳ иԥҳәыс хшара длоуамызт. Ус дшыҟаз, дыԥсит лара. Уи лықә-лҵас аныҟаиҵа ашьҭахь иҿаз ԥҳәыск дааигеит. Хаара имгакәа аҳ еиликааит иааигаз аԥҳәыс лцәалтәымкәа дшыҟаз. Уи даараӡа даргәырӷьеит иара. Есышьжьымҭан дгылан, мрагыларахь ихы рханы илахь-иџьымшь ӡатәуа анцәа диҳәон, сыԥҳәыс деибганы ахшара длоур, илоуа дхаҵарԥысхар, шьтәак шьны кәырбан шыҟасҵара ҳәа.
Ус иагьыҟалеит. Аҽҳәара анааи, диит ахаҵарԥыс. Аҳ иӡбеит иԥа хәыҷы уаҩы ишимбац ала ибзиаӡаны диааӡарц. Иԥҳәыси гәыҳәԥыхш азмырхакәа ҩыџьа аҳәсақәа зкыкахш барақьаҭыз ааганы иртәеит ихәыҷы драаӡарацы. Ахәыҷы ачаӷьа ифо даныҟала нахыс, ҵысхшымзар фатәы-жәтәы игмызт, шәарах баҩлашала драаӡауан.
Ахәыҷы биааӡара злаимаз ала, мшы-зҳа, ҵхы-зҳа изҳауан. Драаӡон ӡы-хьшәашәа ихьмырсӡак әа, дырԥшқарахӡаны, зынӡа дырқьын-цыцны.
Аҷкәын жәохә-жәаф шықәса анихыҵ нахыс иара иааиҳәо ада аӡәы дизыӡырҩуамызт. Иааигәаԥхаз ҟаиҵон. Иреиӷьыз ашәҵа, ашьаҵа иман, ҽнак хынтә-ԥшьынтә иҽиԥсахуан. Есқьынгьы иџьыба ԥарала иҭәын. Иаашар дныҵҵны дцон, аӡӷабцәа иманы ддәықәын, урҭ ирҿеиҵон, идиржәуан, иаарҭаххаз акы рыгижьуамызт, даара дгәымбылҩын. Иани иаби рыгәхьаа икымызт, рмал ифон, ижәуан, уаҳа хәыцырҭа имамызт. Иԥхасҭахоз акы игәы азыбылуамызт, рыҩны амца акны ибылуазаргьы, агәхьаа мкӡакәаны днавсны дцон. Абриаҟара амал инихуаз ишырҳатәыз
издыруамызт, ус ахала иааиуаз џьишьон. Арахь ак әзар, ҵара дукгьы имҵеит.
Аҳ ажәра ихьӡан, ахымхәарахь дианаго далагеит, иуаажәлар аҳра рзура илымшо дҟалеит. Иара дзыԥсахраны иҟоу иԥазаҵә аҳра ибартә еиԥш дибом. Имоу ималҵәҟьа шықәсыкгьы излагом, ифаны, ижәны далгоит.
Ҽнак аҳ дхәыцуа ииарҭа дықәтәан, ус иԥа дааиԥхьан, дааихаир-гылеит:
– Дад, сыҷкәын, ишубо еиԥш, шьҭа стәанхало салагеит. Рацәак сызнымҵыр ҟалап, иузҳаит. Ауаҩы наӡа уиаҟарахеит, сара саныҟамло аҽны нахыс аҳра зыхәҭоу, иныҟәызгаша уара уоуп. Аха изуцәызӡарызеи, уара уажәтәи уҟазшьала иулшом, аҳра аныҟәгара, ҳауаажәлар рныҟәгара. Насгьы ҳгәылацәа аҳцәа ушшәаргәындоу еилыркаар, иуқәланы уеимырҵәашт, аҳрагьы уцәыԥхасҭахоит. Угәы иаумырсын, дад, аҳра уаҳәшьеиҵбы илысҭоит, уи уара уеиҳа дҟәыбҷоуп, – иҳәеит аҳ.
Аҷкәын ихы ҩнапыкала икны аҵәыуара далагеит.
– Узырҵәуозеи? – дҵааит аҳ.
– Сара сшыҟоу саҳәшьа аҳра лумҭан, суҳәоит, – иҳәеит аҷкәын.
– Ус уҭахызар, дҵак усҭоит. Убри узынагӡар, аҳра уара иусҭар ҟалап, – иҳәеит аҳ.
– Жәохә мшы аҿҳәара усҭоит, уџьабаала шә-мааҭк рҳаны иаага. Убри анулымша аҳра уаҳәшьеиҵбы илысҭоит.
Аҷкәын иаҳаз шицәымычхаз мҩашьо, иаб дааиԥырҵын, иан лышҟа дцеит.
– Саб убри еиԥш адҵа сиҭеит, уи анагӡара сара исылшом, – ихы дныхашшааит иара.
– Иуиҭеи, нан, дҵас уара иузынамыгӡараны еиԥш иҟоу? – дҵааит уи.
– Жәохә мыш аҿҳәара сиҭеит, схатә џьабаала шә-мааҭк рҳаны иаазгарц, уи ансылымша, аҳра саҳәшьа хәыҷы илиҭоит, – иҳәеит аҷкәын.
– Уи мариоуп, нан, жәохә мшы уаб уҽиумырбан, уи иаага ҳәа изуеиҳәаз аԥарақәа сара иусҭоит, – лҳәеит иан.
Иҿҳәара анааи, иан илҭаз аԥарақәа иманы иаб иҿы днеит аҷкәын.
– Арҭ аԥарақәа уара ухаҭа иурҳама, дад? – дҵааит аб.
– Ааи, – иҳәеит аҷкәын, илаԥыџьгьы ааихамҟәысӡакәан.
Аб аҷкәын иикыз аԥарақәа ааимихын, иԥыжәжәаны инкеиԥсеит. Аха уи иара иагьџьеимшьеит, гәхьаасгьы иҟаиҵеит.
– Дад, сыҷкәын, узлазбо ала, арҭ аԥарақәа уара иумырҳаӡеит, аҳра уҭахызар, сара ишуасҳәаз иҟаҵа.
Аҷкәын дцеит. Иҟалаз шыҟалаз иан илеиҳәеит.
– Унан, иара жәымҭацәгьа, иалидыраазеи урҭ уара ишумырҳаз? Нан, сыҷкәын, уара аԥарақәа еиҭаусҭахып, аха уи аџьныш дырҩегьых иааҳаҵимхырц залшом, узықәшәаз ауп, уцагәышьа, аҳра уцәымӡырц уҭахызар, уџьабаала, умахәҿала ирҳаны иаага, – лҳәеит ан.
Аҷкәын уаҳа ԥсыхәа шамамыз аниба, дцан, жәохә мшы аԥхӡы нкаҟьо аусура даҿын, даараӡа ицәуадаҩхазаргьы. Уии уии рыбжьара иара егьарааны иан лҿы дашшхьан, аха лара иара игәы лырӷәӷәон.
Жәохә мшы анааҵ, оҳ гәышьа, саб исеиҳәарызеишь ҳәа, ирҳаз аԥарақәа иманы иаб иҿы днеит. Аҳ ишыҟаиҵацыз еиԥш, иҷкәын аԥарақәа ааимихын, иԥыжәжәаны инкеиԥсеит.
– Аа, саб срыцҳашьа, ԥхӡашала исырҳаз аԥарақәа зԥужәазеи? – иҳәан, дааӷызы-ӷызит аҷкәын.
– Баша ирҳәом, «амал зџьабаа адым гәыблыс икуам» – ҳәа, шьҭа еилукаама, дад?! – иҳәеит аҳ, гәырӷьа-ччаԥшькгьы ааиҿықәиҵеит.
Убри аҽны инаркны аҳрагьы аҷкәын ииҭеит.
Уахынлан. Амза каҷҷон. Аҵх агәы ааҩнашахьан. Абахҭа аҩнуҵҟа ашәеиқәаҵәа еиԥш иҭалашьцааӡа иҟан. Амыткәма бжьгьы дәылыҩуан. Убри абжьы ахьгоз аҟарулцәа Ҳаҭџьа дзыхьчоз ааскьан абахҭа аихалабақәа зҭасаз ахышә хәыҷы иҩадгылеит.
– Сара қәашьда, сара рыцҳа, саргьы исымамзи исыхшаз ҩыџьа ахацәарԥар. Урҭи сареи ҳаибамбеижьҭеи иҵӡауазеи, рыԥсы ҭагәышьазар, шәара ишәықәлацәаз ракәын! – лылаӷырӡ ҭрыцқьаауа, дқьызқьызуа дҵәыуан аԥҳәыс.
– Нан, иабаҟоу дара зыӡбахә бымоу быҷкәынцәа? – дҵааит аҟарулцәа руаӡәы.
– Ишшәасҳәара сыздыруам, нанраа, сара ахлымӡаах сақәшәаны сыҟоуп. Схаҵеи сареи ҳзаманаха ҳаҟан. Ҳаҷкәынцәа ҩыџьа ыҟан, аиҳабы ихыҵуан хәышықәса, аиҵбы хышықәса. Ҳгәырӷьаҵәа ҳаҩны ҳаҩнан, ҳхы ныҟәаагон. Ҽнак, ҳгәаҳҽанӡамкәа, аҳ абра сҭакны сызмоу, схаҵа диԥхьан, аҳҭныҟа дигеит.
– Уԥҳәыс дыԥшӡоуп, схазы даазгар сҭахуп, ҩыџьа смаҵуцәа насышьҭуеит, дрыҭаны дысзааушьҭроуп, – ҳәа иеиҳәеит. – Схаҵа мап икгәышьан, аха аҳ изакәан изԥыргозма, убри иаахирҟьан, иԥсадгьыл далҵны дцеит. Усгьы аҳ ииҳәаз наигӡар акәын. Инаишьҭит ҩыџьа имаҵуцәа, ибџьарԥсараха, схәыҷқәагьы саргьы ҳраԥца ҳашнарцауаз аӡы ацҳа ҳаннықәла, сҽысшьырц сыԥан, аӡы сҽаласыжьит. Аӡы самырхит, схы сзымдыруа сшыҟаз снаргеит аҳ иҿы. Ԥхыӡушәа исгәалашәоит сыҷкәын аиҳабгьы аӡы иҽшалаижьыз. Ашьҭахь ирҳәо исаҳаит хәыҷык ақәыџьма дшагауаз рбан, дамырхит ҳәа. Уи схәыҷы аиҵбы иакәзаргьы сыздыруам, – луанытә даақәыԥсычҳаит Ҳаҭџьа.
– Ибҳәауа закәузеи, нан? Абар ассир ахьсаҳа. Сара сан бара бакәзаап. Зны сеиҵбы хәыҷгьы саргьы ҳан ҳлыцны ацҳа ҳаннықәла, лара аӡы лҽалалыжьт, инақәырццакны саргьы сҽаласыжьт. Сыԥсы ахәага шҭаз аԥсыӡкцәа сырбан, аӡы саиырхит, срааӡеит, иашаны, сан бара боуп, – иҳәеит аҟарулцәа руаӡәы.
– Абар ахлымӡаах ахьсаҳа! Аарла исгәалашәоит, цҳакы ҳақәланы ҳашнеиуаз сангьы, сашьагьы аӡы рҽаларыжьит. Сара иҟасҵарыз сзымдырызт, аӡы аҟәара сааваланы сышнеиуаз, ақәыџьма самԥыхьашәан, сама абнахь ишцауаз, шәарыцаҩык ибан, ақәыџьма ишьит, сара иҩныҟа сиган сихәшәтәит, сиааӡеит. Ус анакәха, сангьы бара боуп, сашьагьы уара уакәзаап, – иҳәан, аԥхьан ицәажәаз аҟарул дааигәыдхахалеит ивагылаз. Аҷкәынцәа аҩыџьагьы ааицхыраан, абахҭа ашә ԥҽны, ран лахь иҩналеит. Ауха урҭ ргәырӷьара ҵҩа амамызт. Ашамҭаз рыхҩыкгьы ацәа иагеит. Ашьыжь аҟарулцәа реиҳабы аҷкәынцәа иԥсахразы даҽа ҩыџьа аҟарулцәа иманы данааи, абахҭ ашә ԥҽны иҟан. Ианыныҩнаԥш, Ҳаҭџьеи дзыхьчоз аҟарулцәеи еиваианы ицәан.
Аҟарулцәа реиҳабы аҳ иахь адырра ҟаиҵеит.
Аҳ ашырҳәа днеин, абахҭа даныныҩнаԥш, ила иазхамҵашаз ибеит.
– Аҷкәынцәа ҭашәк, лара акаҳԥы, дахьҭаку дааншәыжь, асаԥаҭ ҿыц ылаҵаны ашә шәырӷәӷәа, зыгәрагоу аҟарулцәа шәыргыл! – адҵа ҟаиҵеит аҳ.
Али-ԥси рыбжьара иара уаҵәҟьа мчыла иааимыркәкәааит аҷкәынцәеи ран Ҳаҭџьеи.
– Ҳан лоуп, ҳаицрыжәымган, иааӷьаҵәы-ӷьаҵәит аҷкәынцәа.
– Сыҷкәынцәа сара исхыкәкәааны иабажәгои? – ҳәа Ҳаҭџьа ахәҳәара, аӡӷацәаԥԥра, ахыркәыкәра далагеит. Аха илызхәыцуадаз. Хымш ҵхьан,
аҳ иқьаҳиацәа даарыԥхьан иреиҳәеит аҟарулцәа аҩыџьагьы ашьра шрықәиҵаз. Ҳаҭџьа «икаҳԥразы» дыԥсаанӡа абахҭа аҭакра шлықәиҵаз.
– Аҳ ухаҵкы сцеит, дара ахәымгара ҟазҵаз зҳәа зҿу хаҭа-хаҭала урацәажәама, рҿахәы рҿыухма ишыҟалаз? – дҵааит аҳ иқьаҳиацәа иреиуаз быргк.
– Мамоу, изаҭахузеи разҵаара? Ишеикәаиаз ҳамбеи, уаҳа иарбану? – аҭак ҟаиҵеит аҳ.
– Ус егьа иҟазаргьы, дара аҟарулцәеи лареи разҵаара аҭаххап ҳәа сгәы иаанагоит, – иҳәеит ақьаҳиа.
– Ииҳәо иашоуп, иразҵаатәуп, иҟалаз шыҟалаз, – уи инацдырӷызит егьырҭ ақьаҳиацәагьы.
Аҵыхәтәан аҳгьы дазааит, Ҳаҭџьа дааргеит.
– Бара Ҳаҭџьа, усҟан бхагахазшәа зыҟабҵаз анҭ бзыхьчауаз аҷкәынцәа брыкәаиарц акәзаарын, схаҭа исымбазар исызхамҵоз аҩыза збеит, – иҳәеит аҳ, илақәа ҵархәны абаандаҩ ԥҳәыс дналыхәаԥшын.
– Сара скаҳԥӡам, сара усҟангьы иуасҳәеит, урҭ исыхшаз сыҷкәынцәа шракәу.
– Аиаша ҳәа, Ҳаҭџьа, бзыхьчауаз аҟарулцәа ибыхшаз быҷкәынцәа шԥаракәу? – дҵааит аҳ иқьаҳиа.
– Сара схаҵа симхны абри аҳ симгар аниму, иара ихьымӷӡшьаны, атәыла далҵны дцеит, уаҳа ихабар сыздырӡом. Саргьы аҳ инаишьҭыз аҟарулцәа срыма ианаауаз аӡы сҽасҭеит. Исыцыз схәыҷқәа ҩыџьа, аӡы санамырх, исымбаӡеит. Абарҭқәа зегьы анеидысхәыцла, схы аҭыԥ иқәҟьеит. Аҳ абахҭа сҭеикит. Ашьҭахьгьы хәыҷык хар сымамшәа санааҟалалак, абахҭахьынтә сааганы ихы саирхәон. Убас абахҭаҿы жәохә шықәса схызгеит.
«Ажьра ахала аҽаԥшаауеит» ҳәа сзыхьчоз аҷкәынцәеи сареи ҳаибадырит, ани хшареи шҳакәыз, ҳгәырӷьара ҵҩа амамызт. Ашамҭазы ацәа ҳагеит ҳахҩыкгьы.
Ҳаҭџьа дырган, аҷкәынцәа ааҩнаргалеит иразҵааразы.
– Абахҭа ахышә аҟынтәи амыткәма бжьы иҳаҳаз ала иаадырит, ирбаандаҩны ишәымаз аԥҳәыс ҳан шлакәыз. Нас иаҳзымычҳазт ашә ԥҽны ҳааҩналеит, – рҳәеит аҷкәынцәа. Аиҳабы иҳәеит иаргьы аӡы дшамырхыз, аиҵбы ақәыџьма дшамырхыз, убарҭ изықәшәақәаз ртәы ран лмыткәма иалаҵаны ишылҳәаз.
– Ҳаҳ ухаҵкы, мчыбжьык аҽҳәара ҳаҭа, цқьа еилҳаргап ари аус. Ирҳәо мцызар, иуӡбаз нагӡа, – еицҿакны аҳәара ҟарҵеит ақьаҳиацәа. Аҳ дазыразхеит.
Ҟазауҭ иаҳаит иҷкәынцәа ашьра шрықәиҵаз аҳ. Иара дыбналаны данца зҿы дыҟаз аҳ иеиҳәеит аханатә арыцҳара дзықәшәаз зегьы мӡакәан, иԥҳәыси иҷкәынцәеи ртәы еиликаазгьы иеиҳәеит.
– Саргьы сиаӷоуп уи зыӡбахә умоу аҳ, акырқәа дсықәлахьеит сеимиҵәарц. Уара узықәиршәаз ацәгьара даараӡа сгәы иалсит, дагьахьсырхәуеит уи амаҳагьа, – иҳәеит Ҟазауҭ зыҟны дыҟаз аҳ.
Уахык имҳәа, имырза Ҟазауҭи иара зҿы дыҟаз аҳи ҵҩа змамыз ар рыманы, игәиҽанӡамкәа раӷа аҳ иқәлеит. Раԥхьа абахҭа ԥырҽит, иҭаацәа шеибгаз иҭыргеит. Иара аҳ дыршьит, ир ҭаслымыртәит. Уи иҭадырхаз аҳ иуаажәларгьы дырҭахымызт. Иааилацәажәан, ртәылаҿ аҳас дҟарҵеит Ҟазауҭ. Ҟазауҭ даҳхеит.
– «Ажьра ахала аҽаԥшаауеит» ҳәа Ҟазауҭ иҷкәынцәеи, иареи, иԥҳәыс еибаԥшааит, – иажәа даалгеит Грышьа Аиба.
Мамарҭин арԥыс мацәакак, ԥшьагьаҭҳа дук иакәын, аҽада аҟара амч иман. Бзиа ибон аӷьра, ацәҳара, аисра, ақәԥара, хаҵарасгьы иԥхьаӡон урҭқәа. Аха даара қьаркгьы изрылымгацызт, иахьиҟьози иахьиаахози еиҟаран. Ҽнак зны иқьаф ҟаҵаны, Мариабеи дбаны, адыжәҳәа дааисуа, асаби еиԥш дипҟеит гәылак, иаб иқәлаз.
Ари ԥхеишьеит даара аҭаҳмада. Аха махәҿала ашьоура илшомызт, аус деиҭар акәын. Абри шгәеиҭаз анеилыркаа, Мамарҭин дызҭахыз џьоукы неилацәажәан иаԥшьыргеит аинраалара. Уи аҭаҳмада иҭахымызт, дара иҽирххеит.
– Иузымдырӡои, уара, уаӷа ауаа шимоу? Уи ибӷа ӷәӷәоуп, уара иумада? Алаба заҵә уаҩызоуп, аус еицәоумтәын, – ҳәа иагьиамақарит аинраалаҩцәа-аҭаҳмадцәа. Ашьҭахь иара даара дазхәыцит, ишәеит, изеит, иус шыманшәаламхоз аниба, дазыразхеит аинраалара.
Аинраалаҩцәа Мамарҭин ишьҭахь ала инапқәа ҿаҳәаны дрыманы инеит ахьымӷӡ зиргахьаз аҭаҳмада иҿы.
– Ҳазаҷа, ухаҵкы, унеины унапала Мамарҭин инапқәа ԥыртла. Ехьарнахыс шәара шәҩыџьагьы аиӷара шәыбжьам, аби ԥеи реиԥш бзиа шәеибаба, пату еиқәышәҵа, – ҿааиҭит аинраалаҩцәа реиҳабы.
Аҭаҳмада Мамарҭин инапқәа злаҿаҳәаз аҷапырхәа ааԥиртлан, нас уи иара Мамарҭин ихәда инахишьит.
– Оҳоу, ԥшьшьеи, ԥшьшьеи ҿаҳәаны иааргауа аҳаиуан ауп, иҳәан, – Ҳазаҷа Мамарҭин ицыз дынрылаԥш-аарылаԥшит.
Алабаҭыԥ еималоит, абызҭыԥ еималом рҳәоит. Ахьымӡӷҵәҟьа згаз иара Мамарҭин иакәхеит. Ииҟьаз алабагьы имҟьандаз, иаҳаз ажәагьы имаҳандаз рҳәан, изаҳаз ауаа ааибарччеит.
Нхаҩык дыҟан, дцон иҽынкыдҵаны аус иуан. Ирҳауаз аԥара, иаҳәак ҟаиҵан убри аиаҳәа иҭаиԥсауан, ииаҳәа ԥарала ирҭәыр иҩны, игәара иҽеибиҭарц.
Ани анхаҩы ас дшыҟаз ԥҳәыс дааигеит, аԥа диоуит. Иара аус шиуц иуан. Аԥара ширҳац ирҳауан, ирҳауаз ани ииаҳәа иҭаиҵон. Имфа имжә убас еизигаз иԥара ииаҳәа абжара ианнеи иара дынкаҳан дыԥсит.
– Саб дызҿыз аиаҳәа сырҭәыроуп. – иҳәан иҷкәын аԥара рҳаны аиаҳәа иҭаиҵо далагеит. Ирҭәыр нас аҩны, агәара, анхара анҵыра ҟаиҵарц. Ари аҷкәын иуаҩра абжаҟны даннеи, дызҿыз аиаҳәа ирҭәит. Ииаҳәа ԥарала ирҭәны, ахҩа наҭаны уасҭацәақәак дрышьҭаларц игәы иҭеикит.
Адырҩаҽны сиаҳәа збап ҳәа даннеи, ииаҳәа аҵысра иалагеит. Иан лызҿиҭит, бааи иҳәан, ахаҳә-мҿыхә ирбоз шьҭарҵеит, аха иамуит, аиаҳәа дәықәлеит.
– Сиаҳәа дәықәлеит, саупа сзааг, – ҳәа иан лахь ибжьы иргеит.
Ирласны иаупа изаалгеит. Иаупа аакәыруаны аиаҳәа днақәтәаны аиаҳәа шнеиуаз бахәык иладҳалеит. Аиаҳәа зыдҳалаз абахә ашә аатын, қыҭаны, гәарабжьараны дныбжьалеит. Такәы инеихьан еиԥш уаҩы еиқәак, қьаҿк дахьынхоз игәарԥ аҿы иаангылеит.
– Аа, абгьы, аԥагьы имфа, имжә идырҳауаз ахьы иманы дааит, – ҳәа амни ауаҩ еиқәа кьаҿ иарҳәауеит игәылацәа.
– Аа, абгьы, аԥагьы абри акәӡома исзыҟшәҵаз? – иҳәан дааи дааизыҵҟьан диеисырц далагеит. Игәылацәа неин ус ҟаумҵан рҳәан даарҟажеит, дааныркылеит, уаангыл ҳәа иарҳәеит. Ауаҩ еиқәа кьаҿ иоуп ари ииаҳәа иҭаз аԥара маҷызшьаз.
Ауаҩы еиқәа кьаҿ игәылацәа леилацәажәа-ҩеилацәажәан убас иазырԥхьаӡеит, абни ахьы џьабаала изырҳаз ила ааҿаҳәаны,
иаахҩаны, иарӷьа напы ндәықәҵаны иааҵанакуа ада уаҳа агара азин имамкәаны. Убри ала, иарӷьа напы иаҵанакыз иҭаны абахә дыҭганы ддәықәырҵауеит.
Иҩны дахьааиз иан илеиҳәеит иара дзықәшәақәаз зегьы.
– Нан, уқәлеи уҭахи ирҿамҵакәаны, уԥсы ахырҩааны иҟауҵаз уара узыҳәан аҩысҭаарахәын, иуфар, иужәыр, ухы иаурхәар, ас иҟалаӡомызт, – ҳәа иалҳәеит иан.
Аҳак дыҟан, хҩык аԥҳацәа иман. Абарҭ аҳ иԥҳацәа рхаҵацара иаахыԥома уҳәаратәы иҟан. Аҳ ажәлар еизиган аимҭахра ҟаиҵеит. Қыҭацыԥхьаӡа адырра ҟаиҵеит.
– Ацәҟьара кыдысҵоит, икыдзыршәо сыԥҳацәа днарылаԥшны иааиҭаху дисҭоит, – ҳәа рылеиҳәеит.
Ақыҭақәа зегьы рҟнытә арԥарцәа бзиақәа рабџьарқәа рыманы еизеит, ахысра иаҿуп. ахысра иаҿуп, аха уаҩы изаархом.
Абри аҳ иара дызлаз ақыҭаҿы хҩы-еишьцәа аҟан. Абанҭ ахҩы еишьцәа рахьтә ҩыџьа еизара уаан, ажәлар рҿы инеиуан, унеишь, уааишь ҳәа зарҳәоз уаан, иҽҟазацәан, руаӡәк хәыҷык дгынҭын. Анҭ аизара уаа ани аизара ахыҟаз имцакәан иаангылозма, ицеит, ани рашьа агынҭы аҩны дыҟан. Аишьцәа аҩыџьа аизараҿы иахнеиз ихысҭ, аха акагьы рзыҟамҵеит. Ани агынҭы ҳәа аҩны инрыжьыз, шәақьк ааиԥыхьашәан, има иҿынеихан днеин, ани аҳ икыдиҵаз ачанах (цәҟьарас ачанах кыдиҵазаап), дҩеихсын, икыдшәан уа илкашәеит. Аҳ иԥҳа аиҳабы лзы. «Уи уа дитәуп!» – рҳәеит.
Адырҩагь ачанах кыдрымҵахуази, дырҩагь арԥарцәа бзиаз иҟаз зегьы ихыст, ихыст, ари агынҭы ҳәа ирԥхьаӡоз иашьцәагьы неины ихыст, аха уаҩы изаархом. Дырҩагь ани агынҭы иҿыҩеихан, днеин деихсын, еиҭакыдшәеит. Аҳ иԥҳа агәыбжьанытә лзы «Уигьы уи дитәуп!» – рҳәеит.
Аҳ ани иаанхаз иԥҳа аиҵбы лзыҳәангьы дырҩагьах ацәҟьара кыдиҵеит. Арԥарцәа бзиақәас иҟаз рыззагьы ихыст, ихыст, ихыст, аха уаҩы изаамырхеит. Дырҩагь ани агынҭы ҳәа сызҿу днеин, деихысын, илкыдиршәеит ачанах. Аҳ иԥҳацәа рыхҩыкгьы ааидкыланы, иман аҩны дааит.
Аҩны иахьааигаз аиҳәшьцәа реиҳабаӡа иашьцәа реиҳабаӡа дииҭеит. «Абри уара думаз», – иҳәеит. Агәабжьанытә иара иаҵкыс еиҳабаз иашьа дииҭт, «Абригьы уара думаз», – иҳәеит. Аҳ иԥҳа аиҵба ԥҳәысс иара дааидикылт.
Ари ас ҟаиҵеит, аха иашьцәа ихьымӡӷыршьан игәаӷ ркит.
– Ааит, ари ауама ҳзиуит, ҳирԥхашьеит, аҳәсақәа иара иаҳзааигеит. Ҳаӡбахә ауаа иахьраҳауагьы ԥхашьароуп, ари ара дықәҳмыргылароуп, – рҳәеит.
Арҭ аишьцәа ахынхоз амшын ааигәан. Ҽнак ани агынҭы ҳәа ирыԥхьаӡоз рашьа дааркын, аиашьчик дынҭаҵаны, ахы чаԥаны амшын дҩаларыжьын, дама ицеит. Амшын дхырҵан, уахь дахьынӡахызгьы, анцәа итәуп, издырхуада. Ашьҭахь амшын дырбылгьо даманы ишааиуаз акәымкәан, аҟәарахьы дҿықәнажьлеит. Дҿықәнажьлеит, аха ари уажәы аиашьчик чаԥаны дыҭоуп, дызҭыҵӡом.
Ус уасахьчак ирахә иманы, марданы иҟан, абни амарда даҿан «ееит, чееит!» – ҳәа. Ари агынҭы ҳәа сызҿу ауасахьча ибжьы иаҳаит. Иара аиашьчик дахьҭатәаз ибжьы рдуны акаҩ ҳәа ашәаҳәара далагеит.
Ауасахьча ани иашәаҳәабжьы аниаҳа, иҿылеихан длеин, длаԥшызар, амшын аԥаҩ аҿы аиашьчик ықәны ибеит. Даахан иааҭиган, ахҩа аахихын, дылҭаԥшызар, ауаҩԥсы замана дысҭатәаз ибеит.
– Уабаҟаз, уанаџьалбеит, ара усԥаҭатәоу? – иҳәан, ауасахьча ани аиашьчик иҭатәаз диазҵааит.
– Сара сахыҟаз иалаухи, адунеи аҭхаџьра сақәшәан, аха шьҭа исылымшазт абрахь сааит – иҳәеит.
– Иарбану узықәшәаз ҭхаџьрас?
– Адунеи азна аҳәсахәыҷқәа амни амшын аҵан иҭажьуп, абри абжьарак, мчыбжьык аахыс убра срылан, шьҭа сгәы ԥҵәан срылҵны саауеит, – иҳәеит ани агынҭы ҳәа зашьцәа ирыԥхьаӡоз.
– Нас са сцар избару урҭ аҳәсахәыҷқәа? – иҳәеит ауасахьча.
– Ҟоҳ, иумбакәа, исԥаумбо, абри аиашьчик улҭаланы унеир, адунеи азна зеиԥш уҭаху уа амшын иҭажьуп, иумбакәа ҟалома! – иҳәеит ани агынҭы.
Ари аиашьчик дааҭыҵын, ауасахьча дылҭаиртәан, ахҩа аҵәымӷ ҩаархан дҩаигәҭасын, амшын дынҭеиҵан, ауасахьча амшын даманы ицеит, дахага алаҳ идырп.
Ани зашьцәа агынҭы ҳәа ирԥхьаӡоз (иашьцәа амшын даҳҭеит ҳәа ргәы рҭынчны итәоуп уажәы), ани ауасахьча дызцыз арахә иаԥцаны иҿааихан, иҩны дҩеит «рреит!» – ҳәа.
Данҩеи, иашьцәа даурымдыруаз.
– Уара, арҭ арахә иаауцаз абаҟаз? – рҳәан иазҵааит.
– Арҭ абаҟаз шәымбо, са сахьдәықәышәҵаз арахә иҭажьу заҟароу жәдыруама, сымацара сакәын, абарҭ рыда сзаамцеит, даҽа ҩыџьа, хҩы сыцзар, арахә иҭысцоз адунеи иазкрымызт, – иҳәеит.
– Ҵабыргны иуҳәома, ас арахә рацәаны иҟоума? – рҳәан еиҭаиазҵааит иашьцәа.
– Ааи, ааи, ҵабыргны исҳәоит, адунеи азна аҟоуп, – иҳәеит.
– Нас ҳара ҳзыдтәалоузеи, ҳдәықәҵа! – рҳәан, ани иара дызҭарҵаз иеиԥшыз аиашьчикқәа ҩба ааҟарҵан, иҩеи иҩҭалан, аиашьчикқәа рыхқәа ҵәымӷла иара иааидырчаԥан, длеи аиашьчикқәа дларыгәҭасны, иашьцәа амшын иҩалеиҵан иаман ицеит.
Иара даахынҳәны, аҩны дааит, дынхеит, дынҵит.
– Иахьа аизараҿы сахьыҟаз «Уан!..» – ҳәа аӡәырҩы рҿы ҭыӡәӡәааны аӡәырҩы рацәҳаит, аха ус сара аӡәгьы исеимҳәеит, излаҟалазеи? – иҳәеит аԥа аҩны данааи.
– Ааи, нан, уан дукәхшоуп, уан сара сыбзиоуп азоуп «Уан!..» – ҳәа узырмыцәҳаз, – лҳәеит ан.
– Убри аамҭазы, ани аԥеи абас анеибырҳәаз инақәыршәаны, ашҭа анҭыҵ амҩаду аҿы апҟара-пҟараҳәа ҽуаҩык диасны дцон.
– Уа уара, уа инеиуа уан… – иҳәан ибжьы нҭыганы дыцәҳаит аԥа.
Аҽуаҩ ари аниаҳа, даахьаҳәын «Уангьы, уабгьы!..» – иҳәан, иахьынӡаилшоз, иҿы иааҭашәоз, цәҳарас иидыруаз зегьы ари арԥыс инаиқәиҳәацәан, дуарцаруа, иҽы днасын дныҵаҳа дцеит.
– Аа, сан, уажәы иеилыбкаама иахьа сахьыҟаз уан ҳәа аӡәгьы сахьимыцәҳаз сара сакәу, бара бакәу изыбзоуроу? – иҳәеит аԥа.
Хаҵак дыҟан, хаҵа бзиак. Аҟәарабжьараҿ амҿы шԥиҟоз акәымкәан, аӡы ахахьы, ашьхарахь илҭадыдын, иӷәӷәаӡаны ақәа ауит. Аӡы иацло иалагеит, аха ари, ахаҵа ианаамҭаз изгәамҭеит. Иангәеиҭа, нырцәҟа дырырц иақәикит, нырцәҟакәын дахьынхоз. Аха еибарбылгьаны иаауаз ацәқәырԥақәа дырмышьҭит, дырхәаҽуа иалагеит. Ари ауаҩ абас иԥсҭазаара ашәарҭа ианҭагылаз аамҭазы ҽыуаҩ хаҵак дихҭыгәлеит. Уи дицхраан, диҽхьынҵаны аӡы дыригеит. Ари деиқәзырхаз ҭабуп ҳәа иеиҳәеит.
– Абзиара ду исзууз ԥсраҽнынӡа исхашҭуам, уара иубзоураны сеиқәхеит. – иҳәеит.
Арҭ аҩыџьагьы қыҭак иатәымызт, аха рқыҭақәа еизааигәан, еиван. Даргьы ацәгьеи абзиеи рҿы еиқәшәалон. Ашьҭахь рыцҳарас иҟалаз, арҭ аҩ-хацәак еиқәшәацыԥхьаӡа аиқәырхаҩ аӡ иалахаз далызгаз «Сара сакәымзар уажәшьҭа уабаҟазаарыз, убаҩгьы ҵыҭәахахьазаарын, сара сыла уԥсы еиқәхеит, сыԥсы ухоуп», – иҳәон дааҟәымҵӡакәа. Иҵабыргыҵәҟьаны ари ус иагьыҟан, имцызма?! Ари дибацыԥхьаӡа ас иҳәо даналага, иара ахаҵагьы, «Аиеи, егьи, дад, уиашами, сеиқәурхеит», – ҳәа иаҭеиклон. Аха зегьы ҳәаак, ҳәаак рымоуп, имцхәхеит аиқәырхаҩ иажәа. Ишнеи-шнеиуаз ҽыԥныҳәахеит, игәы кылнаҵәо иалагеит. «Уеиқәсырхеит!» – ҳәа ани ииҳәалоз игәы ԥнаҵәеит.
Ҽнак чарак аҿы еиқәшәеит арҭ ахацәа аҩыџьагьы. Ҩаԥхьа ани аиқәырхаҩ ииҳәац еиҭеиҳәеит. Егьи ҿымҭӡакәа дызлатәаз ажәлар дҩарылҵын иҿынеихеит.
«Уабацо?» – ҳәа ианиазҵаа, «Сабацо, шәымбои, абри ахаҵа зны сызмихыз аӡы сҽасҭоит, уаҳа ԥсыхәа сымам шьҭа, аҽԥныҳәа саиргеит. Усҟан аӡы санагоз салимхыкәа сыҟазҭгьы исыбаргәыз! Иаргьы, саргьы шьҭа ҳҭынчхахьазаарын!» – иҳәеит.
– Ааи, дад, баша ирымҳәазаап ажәа мыцхәгьы афҩы амоуп, – ҳәа даацәажәеит ари ажәабжь иазыӡырҩуа еилатәаз рахьынтә аӡәы. Егьырҭгьы ақәшаҳаҭны «Ааи, ааи!» – ҳәа рыбжьы ааиларԥсеит.
Анкьа ахәаџьа ҳәа дыҟан. Ҷкәынаки ӡӷабки имазаап. Абри ахәаџьа есышықәса Ҭырқәтәыла дцозаап, жәамш, жәохә мыш убра аԥсшьара дцон, убри уалс идзаап, дымцалар ԥсыхәа имамызт. Иҷкәынгьы дигалон. Абри аӡӷаб дызирбашаз зыгәра игоз ауаҩы димамызт, џьара иакәым ак лыхьыр ҳәа дшәон. Усҟан иара ус баша ихәмарынгьы ажәак ларҳәар хьымӡӷ дус ирыԥхьаӡон. Ари зыгәра ганы дыззынижьшаз ауаҩы димоут. Иашьа дыҟан, аха игәра игомызт. Дымцар ԥсыхәа имоут. Дымцар ԥсыхәа анимоу, иашьа иеиҳәеит.
– Уара, – иҳәеит, – сара убрахь сымцар ԥсыхәа сымам уалс исыдуп, – иҳәеит, – до абри сыӡӷаб уара унапы данысҵоит, – иҳәеит. – Уара сашьа еиҵбы уоуп, уара уаҵкыс еиӷьу сара дабаазгари? – иҳәеит. Абри иҳәеит – ишакәым аӡә длыхәаԥшыр ҳәа сшәоит, унапы данысҵоит саанӡа, – ҳәа иеиҳәеит.
– Ибзиоуп, – иҳәеит иашьагьы.
Ари иԥҳа днаганы иашьа иуаҭах дыҩнаиртәеит. Ари дцеит Кьааба. Кьааба ахьӡын абри цатәыс иахьимаз.
Аамҭа ԥыҭк ҵит, егьит. Ари аӡӷаб зыҟны дыҟоу лаб иашьа длацәажәо далагеит, аха лара илымуит.
– Закәузеи иуҳәо, уеилагама? – лҳәеит. – Абас акәызма саб ишуеиҳәаз, абас акәызма сара уара уҿы сзынижьыз, – лҳәеит. – Тәым уаҩык џьара ак сеиҳәар умурц, сухьчарц акәын, закәузеи исоуҳәаз? – лҳәан лыҽлырӷәӷәан, лыҽилымҭеит.
Ари ҭыӡшәахеит. Иахьа, уаҵәы, уаҵәашьҭахь… Ари хьмыӡӷыс ишьҭылхит ари. Лыфара иагхеит, лыжәра иагхеит, дахьыҩноу уаҩгьы дыҩналыжьлом, лымԥын аӡәгьы дналышьҭуам, дахьыҩнатәоу цәгьала дыҟоуп.
Абас ишыҟаз ари лаб иҿҳәара анааи, иҷкәыни иареи еицны иааит. Ари лара лышә аркны аҩнуҵҟа дыҩнатәоуп. Ааи, до лыфара аҟам, лыжәра аҟам, аԥсра даҿуп. Ани иашьа (лара зыҟны дыҟаз) диԥылан иеиҳәеит, «Уанаџьалбеит, сыхәда ԥуҟеит, – иҳәеит. – Ахкыдҟьа дсызныжьны уцан, – иҳәеит, – иҟоу зегьы ауаа лыҿцаауа иалаган, ԥсыхәа ҟамлеит, сылмыхәазт, ԥсыхәа сзыҟамҵазт, ашә аркны дыҩнатәоуп убра – ҳәа иеиҳәеит. – Ашә аркны дыҩнакны дсымоуп, – иҳәеит.
Ари лаб ихы иақәиҵеит шьҭа, иашьа иҳәатәы хеиҵеит. Ила даирбар иҭахым. Ари иҷкәын иеиҳәеит, «Уца иҳәеит, – акы лхарԥаны, ула дамырбакәаны, даашьҭыхны думаны уцаны (бна дук аӡбахә иеиҳәеит), убри абнаҟны дылажьны уаа! – иҳәеит.
Аҷкәын длеин, иаҳәшьа акы лалхарԥаны дганы абна дылаижьит. Ила дамырбаӡакәа, лхы-лҿы ҭахәаҽны, дганы абна ду аҟны дылартәаны дааит.
Ари аамҭа бжьыст, егьит. Даҽа аҳак дыҟан, дшәарыцозаап, ашәарыца лақәа ицны. Ари лара гәаҟ абна дылахеит усгьы до, дгәаҟуеит. Амни аҳ арԥыс бзиак иакәын, дшәарыцо, ишәақь кны абна дылаланы дышнеиуаз ари аӡӷаб гәаҟ дахьылатәаз ашәарыцаҩ илақәа дырбан, иаалысны дыркит. Лара иага дгәаҟзаргь, лыхаара мыцәацызт, убыс
дыҟан, дынцәа хшоуп уҳәаратәы дыҟан. Убри аҟара илыгын, аха ауаҩы дахьлыхәаԥшуаз дынцәа хшоуп иҳәартә дыҟан.
Ари алақәа ҵаруа ианалага, ани аҳ даннеи, ӡӷаб ссирк абна дшылатәаз дибеит. Даашьҭихын, дналыхәаԥшит.
Анахь, арахь, дызусҭада, дабатәида, ибхузеи, ибҵыхәоузеи ҳәа длазҵааит. Лхы-лҵыхәа, лгәаҟрақәа ртәы ҳәа акгьы иалымҳәеит. Диманы иҿааихан, иҩныҟа дааигеит. Дахлыхәаԥшыз дсирын ҵабыргны. Днаган ианаӡӡеи длиҭеит.
– Абри, иҳәеит, – уаҩҵас дысзыӡәӡәа, дысзыҳәҳәа, дысзеилаҳәа, уаҩҵас дныҟәга, илылҵуа збап, – иҳәеит. – Абнаҟны дызбан даазгеит, – иҳәеит до, – сара сшыбааӡаз аҵкысгьы еиӷьны дысзааӡа, – ҳәа леиҳәан, ианаӡӡеи длиҭеит.
Ари аԥҳәыс лыхәԥҳа ииҳәаз ҟалҵар акәын до, аӡӷаб дылкәабеит, ани лзылуа, ари лзылуа, абри аӡӷаб аԥыхьа дшыҟаз аҵкыс еиӷьны дхазынахәха дҟалеит. Дыбзианы даныҟала, абри ахаҵа иара ԥҳәысыс дышьҭихит, ларгьы мап лымкит. Хҩык ахшара лоуит, рааӡара даҿын. Ҽнак лхаҵа дахьынҭыҵыз аӡәи иареи ргәааибагазаап до, «Уара ууаҩума, уара уаҩыс ухы ушьома, уара абналых ҭыԥҳа даазгаз!» – ҳәа еиҳәазаап. Абри иаҳаз ихы иақәиҵеит абри. «Абри абас шԥасеиҳәеи?» – иҳәан даара игәнигеит. Аҩны данааи, иԥҳәыс илеиҳәеит. Лара дыччо далагеит.
– Иуура удыруоу? – лҳәан, «Аа!» – иҳәеит.
– Сара сыбналых ҭыԥҳазар усырбап, – лҳәеит. – Сдәықәҵа сыҩныҟа, – лҳәеит. – Сара иуасҳәақәо сыцҵаны сдәықәҵа до, сыбналых ҭыԥҳазар усырбап, – лҳәеит.
– Ибзиоуп, – иҳәеит.
Ажәытә ныҟәагас, ажәытә еиԥш, амашьынақәа абаҟаз, афелтон акәын иҟаз, афелтон лызирхиеит.
– Ухы аҵкыс еиӷьаушьо, зыгәра уго, агәрага дсыцҵа акәымзарны, иабалак сызрыцныҟәом, – ҳәа иалҳәеит. Гәрагас имаз дызусҭадаз, ибзыцәашьа иакәын, ихы аҵкыс еиӷьеишьоз, ибзыцәашьа иҵкыс еиӷьыз агәрага дабааигоз?!
Ари анс анылҳәа, гәарагс ибзыцәашьа длыциҵеит. Лхәыҷқәа ахҩык лыманы, абри афелтон инақәтәаны, рыфатә, рыжәтә аашьҭыхны ицот уажәы абарҭ. Ишнеиуаз ирықәхәлеит. – Ианрықәыхәла, рааигәа ӡык леиуан, аӡы ааигәара иаангылт. Ари агәрага длыцуп, лхәыҷқәа лыцуп араҟа. Дзыцәшәозеи? Ауха акрырфеит, акрыржәит. Аха, иалаухи, ари абзыцәашьа гәықәха даалаган арыжәтә диржәын наҟ ацәа иаиргеит ицыз егьырҭ аҷкәынцәа.
– Уаха, – иҳәеит, – бара бҟны снеироуп, – ҳәа дикит абри аԥҳәыс.
– Уа, уаау, сара мцацәа сзыхҟьазеи, схы зсырӡыз абри азыҳәан ауп, до, уара угәра гамзаап, – лҳәан илмуит ари.
Ари еимакырахеит араҟа.
– Абри сара исҳәаз нагӡа мазар, быҷкәын аиҳабы дысшьуеит, – ҳәа леиҳәеит.
– Дшьы иумугәышьозар, – лҳәеит. – Моумоу, сара убри ҟасҵом, унапаҿы сааиуам, – лҳәеит.
Ианылмуӡа лыҷкәын аиҳабы ихәда аахҵәаны аӡы деиҭеит. Дырҩегьых аԥсыхәа лимҭеит.
« – Быҷкәын агәыбжьанытәгьы дысшьуеит, – ҳәа леиҳәеит.
– Уи душьыргьы, уара унапаҿы сааиуам, – лҳәеит.
Убригьы дишьит. Нас аиҵбгьы дишьит. Ахҩыкгьы шьны аӡы иеиҭеит до, данаахынҳә, дырҩагьых «снапаҿы бааироуп», – ҳәа дыхҭеикит.
– Иуура удыруама? – лҳәан, «Аа!» – иҳәеит.
– Иушәу умаҭәақәа зегьы ааушәыхны абра иныкнаҳаны, амна аӡаҟны уцаны, уҽыкәабаны уааи,– лҳәеит до, «нас ибзиоуп, унапаҿы сааиуеит, унапаҿы сыҟоуп, – ҳәа иалҳәеит.
– Ибзиоуп, – иҳәан, имаҭәақәа зегьы ааишәихын, инкаԥсаны аӡахьы данца, лара илшәыз зегьы аалшәыхны инкаԥсаны, абри ахаҵа маҭәақәа налшәҵаны, есс, дыбналаны дцот лхы ахьынахо. Хаҵа маҭәала деилаҳәоуп уажәы, лыхцәы лхы иаакәлыршан, ахҭарԥа лхалҵеит. (Хҭырԥан анкьа ахацәа ирхарҵоз) Дышнеиуаз, данынаԥш, мцакы лбеит.
Ани аӡӡеи иҽеилыхны дынхеит, аха ишыҟаиҵах сеидроу, ииулак наҟ дхынҳәит. Дахьнеиз, «Абналых даауган, лхәыҷқәа лыманы дысцәыбналеит», – ҳәа иеиҳәеит ихәԥҳа. Агьигьы ҵабыргыз џьишьеит. Иҟаиҵоиз? Иаӡӡеи игәра игон.
Ари лара дцо, дцо дышнеиуаз мцак лбеит. Амца анылба, егьи ахьшьцәа, аҳак ихьшьцәа ҭазаап убраҟа арахә рыманы до, хәыҷы-хәыҷла амни амца ааигәара днеит. Аха ара ала цәгьақәа рымоуп. Аҵла дықәлан ҿылҭит. «Аԥшәма!» – ҳәа анҿылҭ, аҷкәынцәа тәан до, рыбжьы дыргеит, алақәа ркын иҿарҳәеит. Ларгьы нас аҵла дылбаан, днеит дара рахь. Даннеи, дхаҵоуп ари уахьлыхәаԥшуа. Дыссируп, аха дхаҵоуп, ахаҵа маҭәа лшәуп.
– Узусҭада, уабаҟаз? – ҳәа иазҵааит.
– Сабаҟаз, амҩа сықәын, сҟьалеит, абас саанагеит. – иҳәеит.
– Шәара шәызусҭқәада. Шәабаҟоу? – ҳәа дразҵааит (Шьҭа дхаҵоушәа иаҳҳәалап).
– Ҳара ҳазусҭқәада да, абригь, абригь аҳ ихьшьцәа ҳауп, убри ирахә ҳахьчоит, абра ҳаҟоуп, – рҳәеит.
– Нас саргьы исҭахыз убри акәын, хьчара сныҟәон, – лҳәеит. – Убри шәаҳ ахьча дихҭахӡами? – ҳәа дҵааит ари.
– Ко! – иҳәеит ахьшьцәа руаӡәк. – Сара сцоит до, сара сыцкы диҭахуп, – иҳәеит.
– Нас уцаны уиацәажәа уаҵәы, сара сизаагылоит иахьынӡаиҭаху, хьчас саангылоит шәаҳ иҿы, – иҳәеит.
Адырҩаҽны ианша, ани ахьча дцан аҳ дизҵааит. “Абас, абас, – иҳәеит. – Сара сцоит, – иҳәеит, – до, дааит ҳа ҳҟны аӡәы аҩны дыҟоуп, зынӡа хазынак иоуп, гәрагак иоуп, – иҳәеит, – хьчас дудкыл, – иҳәеит. Ани ахьча абас аниҳәа, «Дысзаага арахь» – иҳәеит аҳ. Ари днарган данихәаԥш, аҳ игәы дахәеит.
– Ибзиоуп, баба, – иҳәан, егьи дауишьҭын, ари дааникылеит.
Ааи до, ҩы-шықәса, хы-шықәса убра дыхьчон убри хаҵаҵас. Дхаҵоу џьыршьоит аԥшәмацәагьы. Аҵыхәтәан аҳ иҿы днеин, «Сара уажәшьҭа саамҭа ааит, сцоит, – лҳәеит. – Аха, – лҳәеит, – пату бзианы исықәуҵахьеит до, шьоукы рыӡбахәқәа уасҳәоит, иааԥхь, – лҳәеит. – Сара сџьабаахә ала акампаниа ҟасҵоит. – лҳәеит. – Сгәаҟрақәа уасҳәоит, – лҳәеит, – саргьы нас сцоит, – лҳәеит. – Убырҭ иаасыԥхьо ауаа ишраҳауа ҭабуп ҳәа уасҳәар сҭахуп, – лҳәеит.
– Ибзиоуп, баба, уара иуҳәо зегь ҟасҵоит сара, – ҳәа еиҳәеит. (дыҷкәыноу, дхаҵоу џьимшьои, макьана ахаҵа маҭәа лшәуп уеизгьы).
Ари лара длатәан лхаҵа ихьӡи ижәлеи лҩит, лашьа ихьӡи, ижәлеи лҩит, лаб иашьа раԥхьаӡа дыԥхасҭазтәырц иақәызкыз ихьӡи ижәлеи лҩит. Убарҭ рахь ашәыҟәқәа дәықәҵаны иааԥхь», – ҳәа иалҳәеит». Ари аҳ ашәыҟәқәа иҩын, уахь идәықәиҵеит. Еҳе, арахь даагьажьын лхаҵа ихьӡи ижәлеи лҩит. Уи ибзыцәашьа «амтариал» ихьӡи ижәлеи лҩит, дзааӡаз ианаӡӡеи лыхьӡи лыжәлеи лҩит, аҩызцәа ирыцыз рыӡбахә лҩит. Аа, до, «Абарҭ ааԥхьа», – ҳәа иалҳәеит ари лаҳ.
– Ааи, до, ашьаԥа ҟаҳҵоит, сара иҟасҵоит, са исылсыршоит убри, амилициацәагьы ааԥхь, – ҳәа иалҳәеит.
– Ибзиоуп, – иҳәан, аҳ иахьабалак адыррақәа ҟаиҵеит. Арҭ аҳ иахьиҳәаз инеир акәын до, арҭ зегьы еизеит, ашьаԥа ҟарҵеит, ашьтәқәа ршьит, ақәабқәа акәац рҭаҵаны икнарҳаит, амца аҵаӡамкәа, убыс.
– Амца рыҵашәымҵан, – лҳәеит. – Уи ауаа рырҭәарахьы шәнеиаанӡа са изжәуеит ажәала, – лҳәеит.
Анҭ дзыԥхьаз ааит, аха ари дызусҭоу иалырдыраауазеи, лабгьы дизымдырит, лашьагьы дизымдырит, лхаҵагь дизымдырит. (Дхаҵоуп ари, хаҵа маҭәала деилаҳәоуп – ус ауп ишырдыруа зегьы. Лыхцәы уаҩы илырбаӡом, лыхцәы еизакны, ахҭырԥа лхоуп. Аиеи до, амилициацәа иралҳәеит, аҳ иалҳәеит.
– Абарҭ амилициацәа иакәшаны игылааит, абра аӡәы иҽирҵысуазар, аӡә дмырқәацакәа убыс иакәшаны игылазааит абраҟа, – ҳәа иалҳәеит аҳ.
Ари аҳгьы уаҩ бзиак иакәхарын, митәык шыҟоу гәҩарас имоуп шьҭа. Амилициацәа акәшаны игылоуп. Дааин даарылагылеит лара. Ара ақәабқәа акәац еиҿыхны ирҭаҵаны икнаҳауп, амца рыҵаӡам. Ажәлар еикәыршаны итәоуп. Ааи, до, даақәгыланы, ацәажәара далагеит.
– Сара, – лҳәеит, – ажәақәак шәасҳәоит шәаасзыӡырҩы, – лҳәеит. – Сажәа шәаасзыӡырҩла, шәқәабқәагьы шәрыхәаԥшла, – лҳәеит.
Аҷкәынцәа алылххьан, аҵәқәа кны ақәабқәа ирхагылан. Ааи, до, игачамкит, иҟоу, илҳәо, илуа закәу рыздырӡом арҭ.
– Абригь, абригь ауаҩ ԥҳа бзиак диман (уажәы лаб дахьтәаз лнапы наиқәлкит), абри дхәаџьан, дхәаџьа бзиан. Ԥаки ԥҳаки иман. Абри ашықәсан Кьааба дымцар ԥсыхәа имамызт до. Иԥҳа зыгәра ганы дыззынижьыз димоут. Лара дангелозын, иаргьы уаҩ ԥсыцқьан. Қәнамгак иԥҳа илаҳар иҭахымызт. Игәра ганы иашьа «бзиа» дизынижьит, уи иаҵкыс зыгәра игодаз. Иашьа инапы даниҵан иара Кьааба дцеит. (Арҭ ари илҳәо игачамкны иазыӡырҩуеит уажәы, илыхҭылгахьоу роуп илҳәо, ари уажәгьы ирыздырӡом лара дшыӡӷабу). Уи уахь данца, иашьа «арԥыс бзиа» аӡӷаб длацәажәо далагеит. Инапаҿы дааигарц иақәикит. Ари аӡӷаб ани налго, лхы иаҭәалшьо дыҟазма, дангелозын до, илымуит, акәыкәуҳәа дыҳәҳәо, дҵәыуо, дыхьуа, ашә аҩныҵҟала иалыркын, уаҩ дыҩналмыжьло, жәамш крымфаӡакәан, дыччиахан убра дыҩнатәан убри аӡӷаб. Лаб данааи, иашьа диԥылан, «уанаџьалбеит, закәузеи исзууз, уӡӷаб ауаа лыҽцаауан до, аҩны дыҩнаскын, ашә асыркын, аҩны дыҩнакуп убраҟа до, уаҩ длыхәаԥшыртә дыҟам ҳәа иаумҳәеи! – лҳәеит. (Еиҿалыргылт уажәы лаби лаб иашьеи. Аҩыџьагьы ирҳәо рҿамшәо инеихәаԥшы-ааихәаԥшит). – Ари лаб уи аҩыза заҭәазшьоз иакәмызт до иҷкәын иеиҳәеит, аа, иҷкәынгьы дахьтәоу, иҷкәын бзиа, баба, акы лхарԥаны, уаҳәшьа ула даумырбакәа дышьҭыхны, дганы, абрагь, абрагь абнаҿы дылартәаны уаа ҳәаа иеиҳәеит. Аешьа иаҳәшьа акы лалхарԥаны, дылҿамԥшӡакәа, даашьҭихын, диман дцан, бна дук аҟны дылартәаны дааит. Ари дчычиаханы, акрылымфацызт, акыр
лымжәыцызт, аԥсра даҿын, абна дылатәан. (Ари ас анылҳәа, лашьа аҵҟьара далагеит, арахь лаб аҵҟьара далагеит, аха арҭ ирышьҭуам, амилициа акәшаны игылоуп, да, аӡәгьы дрышьҭуам, итәазароуп). Абри абни абнаҿы дшылатәаз, – лҳәеит, даахьаҳәын лхаҵа днаихәаԥшын, – абри еиԥшгьы, абри еиԥшгьы ҷкәына бзиак дшәарыцо дышнеиуаз дибеит. Даниба, данлыхәаԥшы, дышуаҩыз аниба, даашьҭихын диманы дцан абри еиԥшгьы, абри еиԥшгьы аԥҳәыс бзиа днаган длымеидеит, ианаӡӡеи абри сара сшыбааӡаз аҵкыс еиӷьынгьы дааӡа, нап лыдкыланы дба ҳәа леиҳәеит. (Ари илҳәақәо зегь џьаршьоит, игачамкны илыхәаԥшуеит, анҭи арҭи зеибадыруам, ара иҟоу уаҩы издырам макьанагьы цқьа). Иԥшызар ақәабқәа алҩаҵә рхыҩуа иалагеит, агәараҳәа ишуа иалагеит. Амца рыҵаӡам арахь!).
– Абри дызмеидаз ианаӡӡеи, – лажәа анагӡара даҿын лара, – хшыла дылкәабан, мчыбжьык, жәохә мыш нап лыдкылан дылбеит. Ари иара дшылааӡахьаз аҵкыс еиӷьны данылааӡа, дыбзиахәӡа даныҟала, аамҭа бзиа, аныҟәгара бзиа анлоу, аԥыхьа дшыҟаз еиԥш даныҟала, абри аҷкәын иара ԥҳәысс дааихәеит. Хҩык аҷкәынцәа лыхшеит абри. Ус ҽнак абри лхаҵа еизарак аҿы аӡәи иареи ргәааибагазаап, «уара абналых ҭыԥҳа ԥҳәысс даазгаз!» – ҳәа иаҽԥниҳәазаап. Иҩны данааи иԥҳәыс илеиҳәазаап, «Абас сарҳәеит иахьа до, сдырԥхашьеит», – иҳәазаап.
Ари ас иԥҳәыс ианлеиҳәа, «Уара сара сыбналых ҭыԥҳазар усырбап, сара ишысҳәо сырхианы сдәықәҵа, сара сҭынхацәа усырбап», – ҳәа иалҳәеит лхаҵа. (Ари ас анылҳәа аамҭазы лхаҵа уа дгачамкны дӡырҩуа дгылоуп, аха иԥҳәыс шлакәу макьанагьы издырӡом, ари ицәажәо дхаҵоу џьыршьоит зегьы). Ааи, до ибзиоуп иҳәан, афелтон ирхиеит, ахәыҷқәа хҩык аҷкәынцәа лыман, лыҷкәынцәа нас, нас даара зыгәра уго гәрага бзиак дсыцумҵар, схала, сцома анылҳәа, абри еиԥшгьы, абри еиԥшгьы аҷкәын бзиа ибзыцәашьа иакәын, уи иҵкыс еиӷьыз дабааигоз до, абри гәрагас абри дициҵеит. Нас абарҭ реиԥш, абарҭ реиԥш аҷкәынцәа бзиақәа лыҵицеит. (Урҭ зегьы уажәы ара итәоуп. Игачамкны илыхәаԥшуеит ирҳәо рҿамшәо). Ақәабқәа ахәара-ахәараҳәа ишны хыхь ихыҵны акаҭәара иалагеит. Амца рыҵаӡам. Аҷкәынцәа рхагылоуп, аҵәқәа ҭыршьуеит, акәац ажәра иаҿуп. Абри ицәажәо лажәа иаршит шәымбои!) Аиеи до, амҩа иқәлан ишнеиуаз ианрықәыхәла, абрыгь, абрыгь аӡы ԥшаҳәаҟны иаангылеит, ихәлахьан изцомызт, рыҽқәагьы ааԥсеит. Ауха афатә рыман, ажәтә рыман, ахәыҷқәа дырцәеит, егьырҭ
аҷкәынцәа аҩы дыржәны, аҩы иаршьны ирцәеит. (Ус иҟазҵо ани агәрага ҳәа лхаҵа илыциҵаз ибзыцәашьа иоуп) Агәрага ҳәа илыцыз ари лхаҵа ибзыцәашьа «бзиа» абри снапаҿы бааироуп ҳәа длацәажәо далагеит.
– Уа, уаау, уанаџьалбеит, сара нахьхьинтә аахысгьы сзыхҟьахьаз абри акәын, уара уаҩ гәрагас усыцуп, абри аҩыза шԥасоуҳәеи? – лҳәан лхы иақәылҵеит, илымуит.
– Бара абри буам, аха быҷкәын аиҳабы дысшьуеит, – ҳәа леиҳәеит.
– Ибзиоуп, дшьы, сара зегьы сырхашәалоит, аха зегьы акоуп, аӡәгьы инапаҿы снеиуам, – лҳәеит.
Ас анылҳәа, ианылмуӡа, лыҷкәын дишьын аӡы деиҭеит.
Еиҭах инапаҿы дааигарц далагеит, аха еиҭанылыму, лыҷкәын агәыбжьанытә дишьын аӡы деиҭеит. Деиҭахынҳәын, деиҭанааих, адырҩагьых ҭаха анлимҭа, лыҷкәын аиҵбгьы дишьын, аӡы деиҭеит. Деиҭахынҳәын днеит ла лҿы аҭырҩагьых. Ҟаҳ, илмуӡеит. Аҵыхәтәан, «Уара ԥсыхәа умамзаап до, ибзиоуп, иуҳәаз сақәшаҳаҭхоит сара, умаҭәақәа иушәу зегьы ааушәыхны, абра инкаԥсаны, уцаны амни аӡаҟны уҽыкәабаны уааи, нас унапаҿы сыҟоуп» – ҳәа иалҳәеит.
– Ибзиоуп, – иҳәан иҳәан, имаҭәақәа ишәыз зегьы ааишәыхны инкеиԥсан, аӡахьы ҽыкәабара ҳәа данца, лара лымаҭәақәа аалшәыхны инкаԥсаны, иара имаҭәақәа аалышәҵаны, ахҭырԥа налхаҵаны, дыбналаны, абри еиԥшгьы, абри еиԥшгьы аҳ бзиа иҟны (хьчас зыҟны дыҟаз аҳ бзиа лнапы наиқәылкит) даанагеит. Хышықәса ҵуеит сара убра сыхьчоижьҭеи, абри зегь зыхьыз сара соуп, – ҳәа лыхҭырԥа абӷьааҳәа ианаалхылх лыхцәы аацәырылгеит.
Дшыԥҳәысыз убасҟан ауп ианырдырыз, лхаҵагьы данидырыз, лабгьы данидырыз. Нас уа ахаасра, агәаасра ҟалеит. Уа иҟалаз зегьы уажә ара иабасҳәо седроу. Ари лхаҵа ибзыцәашьа иара инапала дишьит, лаб иашьа иара инапала дишьит, лара лхаҵа иахь дцеит, лаби лареи бзиа иеибабо иааҟалеит. Абас ала амшаԥы рызшеит аҵыхәтәан. Амни ара лажәа ҳәаны даалгеит, ақәабқәа ирҭаз акәацқәа шыжәра ижәит.
Аԥсхәраҿы амаҵу зуа агәылацәа иаанхаз, егьиз акәац рыҭан, – идәықәырҵоит. Ажәытәгьы ус иҟан, уажәгьы иҟарҵоит.
Ари Жагәа ҳәа дыҟан, ижәла сыздырам, исгәалашәом, исаҳахьан, аха. Абри Жәагәа ԥсхәрак аҿы амаҵ ахьиуаз аҵәы азна акәац ирҭт. Иман дшаауаз, иуҭра дҭалаанӡа, иара иаԥхьаҟа, акәац шааигоз здыруаз игәылак анышәынҭра днеин дҭатәеит. Жагәа уаҩы каҷбеин рҳәеит. Иаб дыԥсхьан, анышә даман уа. Иаб инышәынҭра даннавала. «Уара сыԥсхәы умуцызт, аӡә иԥсхәраҟны акәац уаҵаланы уаауеит, акәац сыҭ!» – ҳәа абжьы иаҳаит анышәынҭрахьтә.
– Усҭ иумуазар! – иҳәан, акы аахихын анышәынҭра аханы инықәиҵеит.
– Иҵегь сыҭ! – ҳәа абжьы геит.
Даҽа кәац жьыхәҭакгьы аҵәы иаахыхны егьи уаанӡатәи инавеиҵеит.
– Иҵагь сҭахуп! – ҳәа еиҭах абжьы иаҳаит.
– Ус акәзар, уажәшьҭа суҿамчхәруазар, уажәышьҭа иузызуеи! – иҳәан, Жагәа иикыз икәац зегь ыршәны икажьны дыҩт.
Ани ана дахьтәаз (агәыла) дҩагылан, акәац аашьҭихын, аҵәы илахаҵаны, аҩныҟа иманы дцеит. Ари Жагәа иԥсхьоу иаб иакәу џьишьоит икәац зиҭаз, арахь игәыла зыԥсы ҭоу иоуп. Ари агәыла адырҩаҽны ашьыжь ҿиҭит «Жагәа аранӡа уааи, аказы усҭахуп», – ҳәа. Даннеи. «Иаха акәац урмҭаӡеи аԥсхәраҿы уахьыҟаз? – ҳәа диазҵааит. – Иааугазар ҿумҭӡеит, умацара иуфама?» – ҳәа диазҵааит.
– Исырҭеит, аха сшааиуаз амна анышәынҭрақәа рҿы саб исҭт, исыҭ ҳәа сикын, исҭт, – иҳәеит.
– Уаб иуҭаз егьыҟам, аха сара иумсхт, – иҳәеит. – Сара иумхны иаасган абра иҟоуп, уааи иаҳфап, – иҳәан, илатәан рызхара рфеит.
Аԥаимбари аҩсҭааи еиндаҭлет.
– Уара уеиҳа сара амч сымоуп, – иҳәеит аҩсҭаа.
– Мамоу, уара уаҵкыс сара исылшоит, – иҳәеит аԥаимбар.
– Ахәымыҽхан аԥшәма ԥҳәыс ажәқәа схьоит ҳәа данрыҵало уара уаиааиуоу, сара саиааиуоу убап, – иҳәеит аҩсҭаа.
– Ибзиоуп, – иҳәан, аԥаимбар дгыланы дшыԥшуаз акәымкәаны, ахәымҽхан аԥшәма ԥҳәыс лведра лыманы днеин ажәқәа схьоит ҳәа дшаҿыз, аҩсҭаа дааин, ажә ахы дықәтәеит. Аҩсҭаа ажә ахы данықәтәа, ахы аҟьан ажә лыхҟьеит, «уабацо?!» – лҳәан аԥшәма ԥҳәыс дгәаан,
акьат ҩышьҭылхын, ажә ахы даасын, ажә шьны илкалыжьит. Аԥшәма даакылсын, «Иҟабҵо закәузеи?» – иҳәан, – сыжә бшьит, – иҳәан, иԥҳәыс длызгәаан, лхы даасын, дишьит.
Абас аԥшәма ижәгьы ԥсит, иԥҳәысгьы дишьит.
– Иубама? – иҳәеит аҩсҭаа, днаскьан аԥаимбар ус иеиҳәеит, – уара уаҵкыс сиааит, – иҳәеит.
Шәарыцаҩык дыҟан. Абри аԥҳәыс дааигеит. Лара ҿык-бзык иазымҳәо аҟара дԥшӡан. Ашәарыцаҩ иааигәара инхон апапцәа. Гәылацәас имаз папцәан.
Абарҭ апапцәа ргәыла шәарыцара данцалак иԥҳәыс илҿцаауа иалагон. Иааины илацәажәон. Аӡә даауан длацәажәон, уи данцалак, егьи даауан, уи данцалак, егьи даауан, уи данцалак, ахҩык даауан. Абас арҭ ари аԥҳәыс лгәы ԥырҵәеит. Дзықәшәаны дыҟазгьы лхаҵагьы иалҳәомызт. ԥҳәыс ҟәышк лакәзаарын лара.
Абарҭ гәылас дрыман ҷкәына бзамыҟәк. Абра дааиуан, лхаҵа шәарыцара данцалак мҿык лзԥиҟон, ӡык лзааигон, ларгьы криҿалҵон, крилыржәуан. Абас дыҟан. Бзиа дырбон, дарныгын, аха уаҩ иашан азы апату иқәырҵон.
Ус ишыҟаз акәымкәа игәылацәа апапацәа ираҳартә иԥҳәыс лахь ибжьы ааирган, «О, бара, сара шәарыцара сцоит мчыбжьык аҟара сзымаар ҟалап, аха гәхьаас сҟабымҵан, Хындыгә (ани арныг Хындыгә ихьӡзаарын) даабхыларԥшра, агәҿыӷь бҽабмырган!» – иҳәан, иҽааибиҭан, дныҵыҵны шәарыцара дцеит.
Ари лхаҵа данца, арҭ апапцәа еиԥҟьа-еиԥысуа аара иалагеит. Хаз-хазы уаҵәуха шәаа ҳәа ралҳәеит, дара еибамырдырӡакәа. Ианыхәла, руаӡәк адырҩауха руаӡәк даакылсит. Лара асаанқәа рыӡәӡәара далагеит краниҿалҵа. Насгьы ус иалҳәеит:
– Сара схаҵа дышсыцышьҭало иан дшаалыхшаз иҽеилыхны ауп. Сара асаанқәа сыӡәӡәонаҵы уҽеилыхны ушьҭал, саргьы уажәыҵәҟьа снеиуеит.
Ари апап иҽеилихын, днеин дышьҭалт. Ус ишыҟаз, дук мырҵыкәа, адәахьы аӡәы ибжьы геит.
Ари аԥҳәыс ани зҽеилыхны ишьҭалаз апап лхы наиқәылкын ус лҳәеит:
– Уанаџьалбеит, схаҵа даауеит, алыӷәра уқәла, ҳанирҵәоит.
Апапгьы дшәан дшыҟьантазыз иаразнак алӷәра дықәлеит. Имаҭәақәа аашьҭылхын илҵәахит. Лхаҵа дабаҟоу, апап иҩыза иоуп иааиз. Уигьы ани аԥхьа иааиз апап иалҳәаз иалҳәан, иҽеилыхны днышьҭалоны еиԥшаан, адәахьы аӡә ибжьы геит.
– Ҳаи, уанаџьалбеит, схаҵа дааит, ҳагьишьуеит ауп, уеиха, алыӷәра уқәл, – лҳәан уигьы дҟьантазӡа алыӷәра днықәлеит.
Ахԥатәи апапгьы иан дшаалыхшаз иҽеиллырхын, даашьҭалон еиԥш, лхаҵеи лареи анеицәажәахьазтәи аамҭа анааи, ибжьгьы иргеит адәахьы. Ари аҵыхәтәантәи апапгьы алыӷәра дықәлт. Ус лхаҵа дааҩналт. Арҭ ахыкәалаа зықәшәаз реиԥш рыхҩыкгьы ҟьантаз-ҟьантазӡа алыӷәра иқәтәоуп.
Даарыҵахысуа, даарыҵахысуа апапцәа зегь ишьит ашәарыцаҩ. Руаӡәк даалбааиган, деилаҳәаны аҭӡамц дадтәалазшәа дныҟаиҵеит. Дындәылҵын,
Хындыгә изҿыҭны дааигеит.
Абри дганы ахаҳә ицраҳәаны аӡы далажь ҳәа иеиҳәеит. Хындыгә ани дганы аӡы далажьны дааиаанӡа ашәарыцаҩ егьырҭ апапцәа руаӡәк даалбааиган деилаҳәаны дықәиҵеит. Хындыгә дааизар, абар ипап дхынҳәны даан «дахьықәиоу!»
– Абыржәшьҭа дхынҳәны даауазар, дхаҵаҵәҟьоуп, – иҳәан, даашьҭыхны, уигьы дган хаҳә дук ицраҳәаны аӡы далаижьт. Ари дшаҿыз ашара адәы иқәлеит.
Хындыгә аӡиас даваланы дшаауаз, данынаԥш, апапцәа реиҳабы абаскабоз ауахәамахь дышцоз ибеит. Днаихьӡан, уара анцәа ианихша, уажә ауп аӡы уаналасыжь ахаҳә ду уцраҳәаны, уанбагьҭыҵизеи иҳәан дааисын, дысшьны ахаҳә леицраҳәан аӡы далаижьит уигь. Дхынҳәны данааи ашәарыцаҩ иеиҳәеит аӡ иалаижьыз «деиҭанҭыҵ», дышьны еиҭах аӡы дшеиҭаз.
Иҟалаз анаҩсан ашәарыцаҩ ара аангылашьа имамызт азы инхара Хындыгә изныжьны дгьыл харак ахь дцан қыҭак даланхеит. Абра дахьынхазгьы аҩсҭаацәа реиԥш даҽа папыкгьы абра дигәылахеит.
Ашәарыцаҩ шәарыцара данцалак, ари апапгьы ашәарыцаҩ иԥҳәыс ҭаха лимҭо далагеит. Лхаҵа иалҳәеит. Уи даалаган гьаргьаласла илагоз рыӡлагара ахәла азна аԥш нахеиԥсеит. Қаблак иман ишьын, ацәа аџьыка ақәыԥсаны ишьҭан.
– Сара шәарыцара сцошәа ҟасҵоит. Бара баалаганы ани ианагь ҭаха бызымҭо ҳгәыла апап дааԥхь. Ашьҭахь сара сааиуеит, – ҳәа иԥҳәыс илеиҳәеит. Абас хаҵеи ԥҳәыси еицәажәеит иҟарҵашаз ҳәа.
Ани апап адырҩаҽны ашьыжь иҩны абарҵа дықәгыланы дааԥшуан усгьы.
Ашәарыцаҩ иԥҳәыс лахь ибжьы наиргеит:
– Сымҩаныфа рхиа, шәарыцара сцоит мчыбжьык аҟара. Иԥҳәыс имҩаныфа аархианы илҭан, ашҭа дынҭыҵны дцеит. Ианааилахәла, ари апап дааит, усгьы дмаар ҳәа ушәозу! Ларгьы ԥыхьа дшибахьаз еиԥш акәымкәа, еиҳа лҽырхианы лхы илырбоит. Ианеилацәажәақәа, краниҿалҵа, «Сара схаҵа саницшьҭало иан дшаалыхшаз иҽеилыхны диоит, уаргьы убас уҽеилыхны уиа, саргьы сыҩны ааилырганы снеиуеит», – ҳәа иалҳәеит. Апапгьы ашәарыцаҩ иԥҳәыс лажәа ҩбамтәкәа иҽааилихын иан дшаалыхшаз днеин днышьҭалт. Аԥҳәыс лыҩны шеиллыргоз, лсаанқәа шылыӡәӡәоз, лхаҵеит лареи еибырҳәахьаз аҿҳәара анааи, «ҟыҳ, ҟыҳ!», – ҳәа адәахьы аӡәы ибжьы иргеит.
– Ҟоҳ, уанаџьалбеит, схаҵа дааит! – лҳәан апап имаҭәақәа аашьҭылхын илҵәахит. – Уааи абри агьаргьалас уаҵасҳәоит, уакәшала, – лҳәахын, ацә ааулышьҭын, днаҵалҳәеит, ақабла ацәа џьыка мацараха иҟазгьы налган инаихалырԥеит. Ицәа аџьыка ацралеит. Аԥсра изааит, аха иааг! Арахь акәшара даҿын.
Ари лхаҵа данааи, афатә ҟабымҵаӡеи ҳәа длызҵааит.
– Ҳаи, афатә абаҟасҵоз, абга ирфааит, абри агьаргьалас иаҵаҳәоу ҳацә ҟандааиуа иакәшоит, алу ирласны иазыргьыжьӡом, егьазымлагеит, умбои! – лҳәеит. – Уаргьы ацә унаҵаҟьаны иаарццак, саргьы ахьурӡы кнасҳап, макьана уаауеит ҳәа сыҟамызт, уи ауп саргьы уи аҟара сзацклаԥшыз, – лҳәеит.
Ашәарыцаҩ иԥҳәыс илҳәаз ааҩбамтәкәа ҟамчык аашьҭихын, иаша баба, дылкылсын апап дааисуа, дааисуа ицәа ӡаанамго дҟаиҵеит. Апапгьы дқарамҽо деиханы агьаргьаласа даханы дакәшон деиликаар ҳәа дшәаны. Ус акыр аамҭа ддырлагеит. Нас аԥшәма дышьҭалт, дыцәазшәа ҟаиҵеит. Лара дынкылсын имаҭәа аалган, «уанаџьалбеит, усҭ умаҭәақәа, уаргьы саргьы ҳаԥсы еиқәхеит, ухы уахә, ушзахәо уца, ушьапы уҽарга!» – ҳәа иалҳәеит. – «Даҽа зны иҟало ҳбап. Уахала иҟалаз убеит усгьы, схаҵа леишәа бааԥсык иоуп, уеиликаар, уишьуан, аха уаргьы ацә аиҵкысгьы еиӷьны агьаргьаласа уахон, уизеилымкааӡеит, – ҳәа иалҳәеит.
Апап имаҭәақәа аниоу, ажәжәаҳәа иааишәхаирԥан, иԥсы иманы деихеит. Арахь иҟәаҟәагьы аҟамч ҭыԥ иаганы, аџьыка ҭаланы, аԥсра даҿуп, аха уи хьаас измадаз!
Адырҩаҽны шьыбжьонынӡа дзымгылеит. Дангыла, днеин абарҵа днықәтәеит. Ашәарыцаҩ иԥҳәыс дыԥшын, апап иҩны абарҵа дшықәтәаз анылба ӡтара дцеит. Даннеи, иара иахь дхьаԥшын дҩеимҳәазшәа ҟалҵеит, аха апап лара лахь џьеи дхьаԥшрын. Абас дырҟәырцеит уи апапгьы.
Ақыҭан дыҟан даара хаҵа бзиак. Есуаха амҩақәа икуа, ииасуа ауааԥсыра имышьҭуа, ииасуа ибар иҽиҵәахуа, абас дхаҵа бааԥсын. Иԥҳәысгьы иара иаҟара дбааԥсын. Иасыуаха дцоит, еихаҷа-маҷа иԥыхьашәаз идҳәаланы, ишәақь, иҟама, итапанча аӡаӡа иларҳәазаны, иҽшьны, ихы аџьа арбаны даауеит.
– Уара, ужәла нҵәеит, ҳанхамҩа урӡуеит, абри уаҟәыҵыр бзиоуп. Уара уцаны амҩақәа укуеит, аӡәы уишьуеит. – лҳәеит иԥҳәыс.
– Ҳаа-а-и! Аӡәы сишьы акәым. Абарҭ аӷьычцәа иаауа рызагьы уаха иаарго аарымхны, изтәқәоу ирыҭаны саауеит, – ҳәа иҳәоит иҳәеит.
Ари иԥҳәыс лгәы ԥҵәеит. Уахык иара данца иашьҭахь икәмызцәа еиқәажәқәак ахьықәжьыз иаалыԥшаан, илышьаҵаны, маџьарыжәк ахаан уаҩ иимкыцыз ахыкҿажьыз иаакҿыганы, лхаҵа дахтәалоз усгьы илдыруан, иамариашан днеин дыстәаз лбит. Днахчнысны амҩа даныланы имҩа лкит, лшәақь агәҭы кны.
– Ҳаи, уара, уа илеиуа, забиԥс иах… усымцеит, уабацо? – ҳаны дыҩныҵәааит дахтәаз.
– Са сцеит, аха изымцаҵәҟьо уара уоуп! – ҳаны амаџьар агәҭы кны данылеихагыла, «Аа, иахьуҭаху сыҟоуп», – ҳәа даанхит.
– Ара узкажьузеи? – лҳәеит.
– Ара сызкажьу, егьиу, абра сааины слатәон, егьин, – иҳәан, ирԥшқаны иҳәит.
– Ус акәӡам, иузаасцо убап, – ҳәа лҳәан иҳәеит, дгәыдикылт, дигәӡит, ауама ҟаиҵит. Уа дыскажьыз днаиԥырҵын, аҩны дааит. Аҩны дысиаз, дкара-уараха, «Уф гәышьа!» – ҳәа иҳәан иҳәеит иабџьар маҭәа ааихҳәаны илықәижьт.
– Иҟауҵахзи уара мыжда? – лҳәан иҳәеит, «Аа, иабахәа, иҟасымҵакәа, ԥҳәыс еибак лкамбашь лыхцаны ирыма исаауаз, аӡә дсыцәцеит, ҩыџьаны еицын, аӡәк дааныскылан, иахантәарак уахь сыгәӡра даҿын, ашьац дыларҳәазо дсыман,– иҳәеит.
– Уара анышә инасҭаша, аӡә ишакәым ала дугәӡуа ушԥаҟалеи? – лҳәеит.
– Аа, изыбҳәеи, ишакәым, сбыкәу? – иҳәеит.
– Уара аԥсы, уи са сакәын, – лҳәеит.
– Ҳаи, бара, агәра сзымгазт, аха исҳәара сзымдырит, – иҳәеит.
Ҩыџьа аишьцәа еицыҟан, еицынхон. Абарҭ аишьцәа ҽнак ныҟәара рҿылархеит. Иныҟәеит ҩаха, ҩымш. Ус ишнеиуаз акәымкәаны ауаҩытәыҩса дгәамҵ-хамҵуа даауеит, дшәиуа.
– Уара сара иузызуазеи, ауаҩы дызшьуа, ауаҩы анарха изымҭо? Усҭахӡам, амца уагааит! – ҳәаны аидара даҵаланы даауеит абри ирԥылаз ауаҩ.
Иқәшәазеи, аидара даҵаланы даауеит, «Амца уагааит, иузызуазеи, уара, рҳәазатәыс узсоузеи, ауаҩы дызшьуа, ауаҩы дызфо, иузыруазеи, узго уаҩ дысмоуит мамзар, наҟ уисҭот», – ҳәаны дгәамҵ-хамҵуа даауеит. Ус даарыдгылт арҭ аҩыџьа аишьцәа инеиуаз.
– Иухьзеи, уанаџьалбеит. Иуҵалазеи, уи еиԥш иуԥырхагоу иумоузеи уара? – ҳәа иазҵааит аԥсшәақәа анааибырҳәа егьи.
Агәыз-гәыз ҳәа инаган инкаижьит ани дызҵаз иеидара.
– Абри ԥароуп, зегьынтәарак, абри иаазго, сызҵоу сеидара, – иҳәеит. – Абри сҭахым, аха исымоуп, до, икасыжьыр, баша уаҩы имгакәан иԥхасҭахар ирыцҳасшьоит. Мамзар, изгалакгьы игааит, са исҭахӡам абри, ауаҩы дызшьхьоу, ауаҩы дызфахьоу ауп, – иҳәеит.
– Уаҳ, уара иуҭахымзар, ҳара иҳамгои, ҳа иҳаҭ, – ҳәа иарҳәеит арҭ аҩыџьа аишьцәа.
– Аа, ишәымаз! – иҳәан, инариҭан, афырҳәа иҿылеихеит иеидара лкажьны.
Ари арҭ аишьцәа аумашәа ирбеит, иџьаршьеит, илакәыршьеит.
– Ҳазго ак ҭамзааит, – рҳәан, ахы аахыртланы иахәаԥшызары, иткәачны, пачка-пачкала аԥара ҭажьуп.
Ани еидарак аԥара рымҵажьны дцеит, аха арҭ уажәы иҟарҵара рыздырам. Арҭ шәыџьара ихәыцит. Ари ауаа иманы дҳашьҭалома, сдырҳәит иҳәома, егьиуама, аниума, ариума, шәкы, зқьы рхәыцт арҭ аишьцәа.
– Ари амҩа ҳаныларын, до, бнала ҳҿынаҳхап. Ҳабеибо ари нас? Иара даҽа ганкы иҽаҭаны дцеит, ҳара даҽаџьарала ҳцап, ҳабеибабо? – рҳәан, ари аԥара ларазқәынҵаны, иааимдо рҿаархеит. Иныҟәеит, ҩымш, хымш иныҟәеит. Аха хара иҟоуп, рыҩны изымнеицт. Амлагьы иакит. Қалақьк ааигәара инеины иҟоуп, ихәлеит. Нас арҭ аишьцәа руаӡәк ус иҳәеит:
– Уара, амла ҳаԥсит, егьит, – ҳәа ус иҳәеит. – Аԥара ду ҳамоуп, арахь амла ҳаԥсит, – ҳәа ус иҳәеит. – Ари ҳаманы уахь ҳазцом до, ари са исыхьчоит, ара садтәалазаап, сара саангылоит, уара уца, аԥарагьы ԥыҭк га, узхара аф, са сзыҳәангьы сыфатә аага, – ҳәа еиҳәеит иашьа.
– Ибзиоуп, – иҳәан дақәшаҳаҭхеит егьигьы. Ари ара даатәеит. Егьи дцеит. Дахьнеиз, длатәан изхара ифеит, ани иашьа аԥараҿы инижьыз изыҳәангьы афатә згоит иҳәан, афатә ааихәан, иман дындәылҵит дахьнеиз аресторан аҟнытә. Арии даауеит уажәы иашьа иахь. Амҩан убас иӡбеит: «Ари ихәы сыманы сцот, ихәы дызгаша ахәшә асҭап, ианифалакь дашьып, аԥара зегьы сара изгап», – ҳәа иӡбеит.
Ари иара ақалақь ахь дцарц иҿанынеихоз, «ари дцаны изхара фаны даап, сыхәгьы ааигап, данааилакь аҵықь ҳәа слаиеихсын дысшьып. Акрысфап, акрызжәып до, аԥара зегьы са изгап», – ҳәа ихәыцит ари аԥараҿы итәазгьы. (Аԥсыцәгьара мыжда иҟанамҵо иҟоузеи, умбо?) Аа, уажәы иахькылнаго!)
Ари иашьа ахәшә (ашҳам) лаҭаны ихәы иманы дааин, «Уаама? – иҳәан ус иҳәеит ари аԥара иадтәалаз.
– Аа, сааит! – иҳәеит.
– Уа иргыл, – ҳәа иҳәан иҳәеит, иҩаргыланы иҽааиҵыхымҭазыҳәаны, арии аԥара иадтәалаз аҵықь ҳәа дҩаиеихсын, егьи дышьны уа дылкаижьит. Ани ахәы изааигаз дааҩахан ари афара далагеит. Абжагьы имфацкәа, ахәшә амамзи, ашҳам, уа дашьит. Рҩыџьагьы раҳә хаппала уа ишкажьыз ари аԥара рызҭаз диасны дшааиуаз ара даархагылт.
– Уаа, уау, уара, амца зыцраланы иблышаз, дырҩагь рҳәазатәыс усоуама?! Арҭгьы рҵыхәа ԥуҵәама? – иҳәеит.
– Уаауа, уаҩы уигарц уҟамзаап! – иҳәан, ирҳәазаны ихәда инықәыжьны, иманы иҿыҩеихан, длықәланы иҩныҟа дцеит.
Аа, ирыхьыз ҩыџьа аишьцәа!
Хаҵак дыҟан, даашьаҩын, дахьтәоу дгыломызт. Иԥҳәыс рыцҳа лгәы еицҳауан. Ааԥынра анааи, деиханы дцан, агәылацәа дрыҳәан, ацә уаарақәа аалган, лхаҵа днаган дықәлыргылеит мчыла, амхы ицәаӷәарц. Ари иара аашьаҟә, ишиҭахымыз знык дцан данаахынҳәуаз ацәшьхәа акы иаҿаԥеит. Аҳаԥшьа ыҵазаарын, ахҩа ахнаршәеит. Аҳаԥшьа хьыла иҭәын иҩеижьӡа.
– Ҟоҳ, ахьы збеит, уашьҭа афарагьы заҳҭахузеи, ажәрагьы заҳҭахузеи, иабатәи цәаӷәароу, иабатәи аарыхроу?! – иҳәан, иусура кажьны иҩныҟа дааит.
– Уара, мцацәа, ари зумцәаӷәазеи. Узыҟәыҵзеи? – лҳәан иԥҳәыс рыцҳа аӷьра далагеит, акаамеҭ иқәылҳәацәеит. – Ацә уаарақәа аазгеит. Ишԥыкәу ушымцәаӷәаз? – лҳәеит. Аҭыӡшәа далырго далагеит.
– Ацәаӷәара, аарыхра заҳҭахузеи, ҳаԥшьак азна ахьҩежь збеит, ҳныҟәнамгар ҳәа бшәома?! – иҳәеит.
– Ахьы убазар, уаала иааҳамгои! – лҳәеит. – Убри убра иныжьны уааит, – лҳәеит. – Уцаны, аӡәы игаанӡа, арахь аҩныҟа иааумгои, уара мцацәа! – лҳәеит.
– Ааи, баҟәыҵ, ҳа иаҳҳәызар, ахала иааиуеит ара, – иҳәеит.
Хаҵеи ԥҳәыси абас анеибырҳәоз аамҭазыҳәаны, аамҭа абас ахәылбыҽхарахь инеихьан, аӷьычцәа ааины иҟазаарын ааҵраҿы, итәаны иӡырҩуан. Анҭ ӷарқәан, ирцәыргоз, аха седроу! Абарҭ аӷьычцәа ираҳаит. Ианраҳа, аҳаԥшьаҟны ианлеи, маҭыла, абас иҳәазо, аҳаԥшьа азна амаҭ ҭаны ирбеит. Ианааҵырх, ари ҳжьаны амаҭ ҳарҿеиҵарц ҳааишьҭит, иара даҿаҳҵап рҳәан, иҩны закәыз рыцҳа, аисыр зқәыз қәацәк изгылазар акәхарын, аҳаԥшьа ҩарган ахәыблаҿы иҩықәыргыланы ахы ладырхан ианлоурыжь, ахьы иҩежьӡа иаразнак аҩырқь ҳәа иларымҵаҳаит хаҵеи ԥҳәыси ахьыҟаз. Иара даашьаны дахьышьҭаз ихы аттаҳәа ахьы ақәыԥсо ианалага, ихы иршәшәо далагеит, – рҳәеит. (Алакәҳәаҩ дыччоит, иӡырҩуазгьы ҳлыцыччоит).
Аҳак дыҟан. Иԥҳәыс лцәа лтәымызт, лыхшараура ааигәахо ианалага, ахәыҷы дир дзааӡаша аӡӡеи далԥшааны дааргар ауп уажәы. Ари
ԥҳәыск далԥшааны дааргеит ԥыҭк шыбжьаз, уигьы ахәыҷы хыжә длыҵоуп. Иаҳауагьы аагәникыларатәы дҟалахьеит лыҷкәын хәыҷы.
Уахык ари аҳ иԥҳәыс ахшара длоуа далагеит. Ахәыҷы (аӡӡеи лыҷкәын) ацәа дакны дшыҟаз анырба иара убри ауаҭах аҿы дышьҭарҵеит. Ари ахәыҷы дахьышьҭаз иамариашаны хыхь ахарԥаҟны х-ҩык ааины иаақәтәеит. Аӡәк даацәажәан ус иҳәеит:
– Уаха ииуа ахәыҷы ддуханы ԥҳәыс данааигауа ауха иԥҳәыс даадәылганы иҩызцәеи иареи шааиуа аӡиас дук ыҟоуп, убри аӡы даныруа ихылԥарч ихшәаны аӡ ду иалаҳаааит. Аӡы ахылԥарч амысхуеит ҳәа ихы анылаирҟәлакь, икәадыр дахҟьаны, аӡы далаҳаны дагааит. Абри еиԥш аџьалс имазааит – иҳәеит.
Даҽаӡәы даацәажәан ус иҳәеит:
– Убра аӡаҿы егьимыхькәа, деиқәханы дҟалар, дшаауа амҩан, ҩнык амца акны ишыбылуа ибааит. Убри сырцәоит ҳәа далагааит, даналагалакь амцагьы измырцәакәа иаргьы длалабылны дцааит.
Убраҟагьы акагьы имыхькәа данахыԥа, аҩны дааины ачара ажәра ианеилгалакь ашьҭахь, ауха, амҳара аҟны данышьҭало ауха агәылшьап ҩыҵыҩрны дафааит – иҳәеит ахԥатәигьы.
Абарҭ дара шаԥа-чаԥацәазаарын. Дара ирҳәаз зегьы абни аӡӡеи лыҷкәын хәыҷы дахьышьҭаз иаҳауазаарын, иара ирҳәаз зегьы гәынкыланы иман.
– Абри иаҳҳәаз изаҳауаны џьара изҳәара дхаҳәҵәцарахааит – ҳәа рҳәеит дара, ани аҷкәын хәыҷы данырба, ирҳәаз гәникылеит ҳәа гәҩарас дыркызар акәхап, убри азоуп анс зырҳәаз. Нас дара иахьца иахьаа уаҩы имбаӡо илықәҵны ицеит. Аха арҭ ирҳәаз ари аҷкәын хәыҷы ихаиршҭыхуа дыҟахызма. Зегьы ака-кала игәалашәон.
Егьи аԥшқагьы (аҳ иоуз иԥа) аӡӡеи лыҷкәынгьы еихырааӡалеит, иҽыжәло, иҽыжәҵуа, абас иуааханы иҟалеит.
Ари аӡӡеи лыҷкәын аҭауад иԥа дицӡоуп. Дааицрымҵӡакәа, аӡә дубар аӡә духашҭуа, аӡәи аӡәи узеиҩдыраауам, убас иҟоуп. Ас ишыҟаз ари аҳ иԥа ԥҳәыс диҳәеит. Аҭауад ачара ду иуит. Амаҟарацәа дәықәырҵеит. Ари ибзыцәашьагьы иаргьы уа ирыцуп. Ицеит ҭацаагара. Ари амҩа ианықәлоз абни аҭауад иԥа ихаз ахылԥарч еиԥшыз ахылԥарч аахәаны иџьыба иҭеиҵеит абзыцәашьа. Арҭ ахьнеиз ианраамҭаз рыӡӷаб дрыманы ихынҳәит. Амҩан ишаауаз ари аӡаҟны иааит. Рыҽқәа, дара, рҩызцәа еиқәных аӡаҟны иааҭалт. Аӡы агәҭаҵәҟьа иаауаны аҳ иԥа иҽы шьацәхныслан ихылԥарч ҩаихшәан аӡы иҭашәеит. Схылԥарч
ҭызгоит ҳәа ихы лаирҟәуа даналага, ԥхашьарами ухылԥарч аӡы иагеит ҳәа уашьҭалома иҳәан иаӡӡеи иџьыба иҭаз ахылԥарч ааҭиган инаганы ииҭеит. Аҳ иԥагьы дыԥхашьан аӡы иҭаҳаз ихылԥарч дашьҭамлеит.
Аӡы ирны рҿаархеит. Акыр иныҟәахьан еиԥшаан, ианынаԥш, излаауаз рымҩа иацәыхарамкәа ҩнык амца акны абылра иахьаҿыз ирбеит.
– Ҟаҳ, ара, иҟалазеи? – иҳәан иҽы даасын ддәықәлеит ари аҳ иԥа. Аха ибзыцәашьа днаихьӡан, иаӷәра ааникылан димышьҭит. Ибыллааит ҩнык былуеит ҳәа аамҭа ҳарӡуама, ҳара амҩа ҳамоуп ҳцароуп иҳәеит иаӡӡеи лыҷкәын уаҟагьы деиқәхеит.
Иааит рыҩны ачара руит, ажәра руит, еилгеит.
Уажәы уаха ари аҳ иԥа имҳарахьы днеиуеит, уауп уажәы ацәгьара ахьыҟоу. Абзыцәашьа заанаҵы днеины амҳараҿы иҽиҵәахит. Уажәы ани агәылшьап аныҵыҵуа ишьуеит ари.
Хаҵеи ԥҳәыси еицышьҭоуп, ашарԥазы агәылшьап ахы ҩыҵнахит, ари аӡӡеи иаҳәа ааиҟьан, агәылшьап ахы хиҵәеит, ахы хыхь иаанхеит, иара наҟ адгьыл илыҵапҟа ицеит.
Аҟаԥыҳәа иаҳәа нкыдыргылан, агәылшьап ахы ндәылганы икаижьит. Даахынҳәын дааин ашьа икаҵәаз зегьы ирыцқьеит. Ари иусқәа дрылган иаҳәа аҭра иҭасҵап ҳәа абжьараҟынӡа инеигахьан ихәԥҳа аҭҳарцәҳәа дааҿыхеит.
– Уауаау! – иҳәан дыҳәҳәан дҩаҵҟьеит ахәԥҳа. Акукууҳәа дыҳәҳәан ддәылҵит.
– Ари сишьуан, сара сышьны, сыԥҳәыс иара дигарц иҭахын, дмаҳагьахеит – иҳәеит.
Ажәлар еигәныҩын, ари дмаҳагьахеит рҳәан дықәдыргылт. Ари дызсыцрымӡааӡоз абри аҩыза ацәгьаршра игәы иҭакны дыҟазаарын, дышьтәуп иҳәеит аҳ иԥагьы.
Дыршьыҵәҟьо ианалага, усгьы сышәшьуеит, ажәак сшәырҳәа иҳәан ажәа даҳәеит.
Дааин аҳ иашҭаҟны амӡырха агәҭаны даагылт. Иажәа аацәыригеит. Ахәыҷы даниуаз ашацәа-чаԥацәа ирҳәоны иаҳаз, нас уи аахыс дзықәшәақәаз, аҳ иԥа дааиԥырымҵӡакәа дзышьҭаз зегьы акакала ажәлар иреиҳәеит, насгьы ари аҳәара азин шимамызгьы иҳәеит. Иҳәаны даалгеит иаргьы даахаҳәхеит.
Атәыла бгеит, ари абри аҟара дыԥсраны дахзырԥаз ауаҩы рҳәан ргәы далсит, атәыла зегьы ижәабжьханы ирылалеит. Аҳ иҭаацәагьы иаргьы ашәы ршәырҵеит. Иара аҳ гәықәха ихаҭа иҽирччиеит, иԥҳәысгьы иаргьы ирықәыхәланы иҟалеит. Арахь иԥҳәыс ахәыҷы лцәа далашәаны дыҟан.
Лхаҵа иҽырччианы диоуп, акры ифом, акры ижәуам зынӡа аԥсраҵәҟьа даналагалакь џьара ԥсымышьҭыгас акы днацҳауеит акәымзар.
– Уара мыжда унықәланы џьара уцаны акы уазҵаарауазеи. џьара хәарҭак ыҟазаргьы уздырам – ҳәа иԥҳәыс лхаҵа дыхҭалкит, знык иалҳәеит, ҩынтә иалҳәеит. Ԥсыхәа анилымҭаӡа амҩа аашьҭихын ихахьынахаз ддәықәлеит. Дныҟәо-дныҟәо акыр дцеит. Аӡәырҩы дразҵааит абас еиԥш аус сымоуп ԥсыхәас иамоузеи ҳәа. Аха џьаргьы аӡәгьы ихәашаз акагьы имаҳаит. Аҵыхәтәан, ҽнак дааԥсаӡаны дәык аҿы ҵлак днамҵатәеит ашәшьыраҿы иԥсишьарц. Мҩасҩык дихҭыгәлан аԥсшәақәа еибырҳәеит, еибадырын, дзыргәаҟуаз еиҳәеит. Диазҵааит абасгьы-абасгьы сақәшәеит ԥсыхәа ҳәа акры амоума ҳәа. Ари ихҭыгәлаз ауаҩ аҭакс ахәарҭа амоуп, аха уи уаҩы изыҟаҵом иҳәеит. Уи уаҩы изыҟамҵозаргьы изакәу саҳәа ҳәа дикит.
Анс-арс иҳәан иеимҳәарц далагеит, аха диԥырымҵит иҳәеит.
Уара, иумуӡозар, иуасҳәап, иахәарҭоу убри ауп. Ахәыҷы дузгарами (усҟан аҷкәын хәыҷы дизихьан аҳ) ус еиҳәеит иҳәеит. Убри ахәыҷы игароу даагархны, дышьны, дыжәны итәангьы иаргьы шеилоу, абни уашҭа иқәгылоу ахаҳә ахьгылоу инаганы абри абри изы кәырбанс дизыҟасҵоит ҳәа ҳәаны ақәаб ахы ларханы ахаҳә ҵәыцара игылоу илақәуҭәар убзыцәашьа иԥсы ҭалоит ҳәа еиҳәеит. Убри ауп хәарҭас иамоу, адунеи аҿы уаҳа хәарҭа аманыҳәа иҟаӡам. Аха ари уара иузыҟаҵом, уаҳа џьаргьы зҵаарагьы умцан ҳәа еиҳәеит.
Аҳ дныгәнысуа, дмида-гәидаха дхынҳәны иҩны дааит, ари иаҳаз еиҳагьы изымитәхеит, еиҳагьы ихьааигеит. Иҩны данааи иԥҳәыс диазҵааит уахьыҟаз иуаҳазеи, еилукаазеи ҳәа.
– Сахьыҟаз егьсмаҳаит, акагьы сзеилымкааит, – иҳәеит иара.
– Акы умаҳакәа уаарымызт иуаҳаз саҳәа – ҳәа дыхҭалкит иԥҳәыс.
– Ибмуӡозар ибасҳәо убри ауп, сара сахьыҟаз ак саҳаит, аха уаҩы изыҟаҵом, изакәугьы сҳәом – ҳәа леиҳәеит аб.
– Иуҳәароуп, иуаҳаз закәу соумҳәар ҟалом, – ҳәа еиҭах аԥскы дылкын дыхҭалкӡеит.
– Исаҳаз абри ауп, ҳаԥшқа дышьны ақәаб дылҭаҵаны, дыжәны атәангьы иаргьы шеибакәу ашҭа иқәгылоу ахаҳәҵәыцара илақәаҳҭәар ҳаӡӡеи иԥсы ҭалоит рҳәоит, аха ииашоу, ииашаму, ус иҟалауоу иҟамлауоу ҳаздыруам, иҟалауа ҳзымдырӡо ахәыҷгьы дышԥаҳшьуеи – иҳәеит.
– Ҳаи, иидыруа аҳа иҿамшәааит, изакәузеи иуеиҳәа уи уазҳәаз, – иааиҿалырхьит лара.
Хаҵеи ԥҳәыси абас ааибырҳәан, ихәлахьан наҟ ишьҭалт. Ахаҵа дыцәеит, аха аԥҳәыс дмыцәеит.
Лхаҵа даныцәа, ақыҭа уаа аныцәа, лара дҩагылан днеины ахаҳә ҵәыцара ашҭа иқәгылаз днамҵагылан, абри иԥсы ҭаланы дшыҟаз дҟалозар иԥсы ацымхәрас абри дшыҟасҵара ҳәан лхәҷы дҩышьҭалҵан асыс еиԥш дылшьит, даалаган ақәаб дылҭаҵаны дылжәит. Лхаҵа ишиҳәаз еиԥш дааганы атәангьы иаргьы шеилаз ахаҳә ахы иақәлҭәеит, нас даахынҳәын лиарҭаҟны днеин, уа лыҽҩылалыжьын лыԥсы лӡеит, илулакгьы лҽеиқәылкит.
Ашьжьымҭан ианааша, лхаҵагьы ларгьы анынаԥш, ани ихаҳәҵәыцараха иҟаз ауаҩы ԥыхьа дшыҟаз еиԥш дааҟалан аԥхьарца арҳәо дтәан, ахәыҷы дықәгьыжьны дкәашо ашҭа дышҭаз ирбеит. Ари нахыс ичарахеит, игәырӷьарахеит.
Дыҟан нхаҩ беиак. Анхаҩ беиа иԥҳәыси иԥа заҵәи рыда ҭаацәара ҳәа уаҩгьы димамызт. Иԥа акласс дҭеиҵан даара акры аниҵа, иани иаби ус иарҳәеит:
– Ҳаҷкәын, дад, узхарагьы уҵеит, шьҭа аҩны уаангыл. Ара иҟоуп уара уныҟәызгаша амал, уԥсаанӡа егьмуӡакәангьы ухы ныҟәугаларгьы иузхоуп.
– Ибзиоуп. Сани саби, шәҳәатәы сахыԥом, ара саангылоит шьҭа, – ихәеит рыҷкәын.
Анхаҩы иԥа хьӡыс иман Ҭалбеи ҳәа.
Ус ишыҟаз Ҭалбеи ԥҳәыс дааигеит. Иҩны дыбзиахәӡа дыҟан. Ҩыџьа аҷкәынцәагьы иоуит. Иҭаацәагьы иеигәырӷьо иҟан.
Зны Ҭалбеи ишәақь аашьҭихын, шәарыцара хәа дахьныҵыҵыз, ҵыск амахә ишықәтәаз ибеит. Усгьы уаҳа егьсымбеит, абри аҵыс сеихсып, иҳәан, ишәақь аҵыс ианнақәик, аҵыс ус аҳәеит, хаи, амарџьа, сара сышьтәу џьумшьан, усмеихсын, амала акы уасҳәоит усзыӡырҩ ҳәа.
Ҭалбеи аҵыс дамеихсыкәаны дазыӡырҩит, иуҳәозеи ҳәа даназҵаа, аҵыс ус аҳәеит:
– Иуасҳәо убри ауп, даҽазны ҳанеибабо азы еилкааны исаҳә уажәреи уҿареи еиҳа узыҳәо.
Ҭалбеи ари аҵыс иаҳәаз даара иџьашьо, дазхәыцуа аҩныҟа дааит. Аҩны дахьааиз, иԥҳәыс илеиҳәеит, абнаҿы ҵыск збан, сеихсуеит ҳәа сшәақь анаасырхха, убас санаҳәеит, ҳаи, сара сышьтәу џьумшьан, амала акы уасҳәоит ҳәа шаҳәаз. – Изакәузеи? – анысҳәа, – уажәреи уҿареи еиҳа узыҳәо еилкааны, даҽазны ҳанеибабо исаҳәа, – аҳәеит. Ус аниҳәа, иԥҳәысгьы иаргьы, иаҳҳәарызеи анаџьалбеит ҳәа ишхәыцуаз, иԥҳәыс ус лҳәеит:
– Ишԥааугәышьари, сҿара шыҟазаалак, сажәра саҳәоит ҳәа уаҳәа.
Ҭалбеигьы, ибзиагәшьоуп нас иҳәан, ишәақь аашьҭихын шәарыцара ҳәа деиҭаныҵҵыхт. Дахьныҵыҵыз, иҵыс еиҭеибахт. Ҭалбеи уи аҵыс шибахьаз ихашҭын, ишәақь ааихирҵәрааи, сеихсуеит хәа дшаҿыз, дырҩегьых ус аҳәеит, ҳаи, усеихсуама, ԥыхьа иуасҳәаз азы исоуҳәози хәа.
Ҭалбеи ус иҳәеит:
– Ҟаҳ исхамшҭи, сара сзыҳәо сҿара шыҟазаалак, сажәра бзиахааит, иҟалозар. – Ибзиоуп, аҳәан, аҵыс амахә инықәԥрааны ицеит. Ҭалбеигьы ихы кны, абри аҵыс исанаҳәаз змааноузеи ҳәа дхәыцуа, иҿааихан иҩныҟа дааит.
Аҩны дахьааиз, иԥҳәыс диазҵааит, узыҳәазеи ҳәа.
– Сажәра саҳәагәышьеит, – иҳәеит Ҭалбеи.
Ус ишыҟаз Ҭалбеи иҿара бааԥсхо иналаган, иани иаби ԥсит, ирахә-ишәахә ҳәа имаз зегьы арахә чмазара асамарлықь нарылалан, иннарҵәеит. Иҩны, игәара имаҭәа шыҩназ амца накын, инықәыблаа ицеит. Иаргьы уаҳа хгарҭа ҳәа акы имоуа данықәха, усурҭак џьара иаабозар ҳхы злаҳамшьра, бысҭахьык ҳфалап, иҳәан, иԥҳәыси ихәыҷқәеи иманы дықәҵны дцеит. Дышцоз даара акыр дныҟәахьан еиԥш, амҩан қәылацәақәак ааиқәшәан, ари иԥҳәыс иара дызлаиқәнагози, рҳәан, иԥҳәыс даашьҭыхны дрыманы ицеит.
Ҭалбеи иԥҳәыс даара дыԥшӡан. Иԥҳәыс данырга, иҟаиҵахуаз, ихәыҷқәа иманы дышнеиуаз, ӡ-дук дныҽԥынгылт. Аӡ ду ацҳа хымызт. Нас аӡы еиҳа иахьхәыҷыз џьара ааиԥшаан ихәыҷқәа руаӡәы аҟәараҿы дааныжьны, егьи аӡәк даашьҭыхны аӡы днырганы, аҟәараҿы днаиргылт. Деиҭаарын егьи аӡә диман аӡы агәҭаны днеихьан еиԥш, ақәыџьма аакылсын, ирганы иргылаз ихәыҷы деимлагәа дыкны даманы иҩт.
– Ҳаи, абааԥс! – иҳәан, ирласны аӡы дырырц иҽанааирлас, иикыз ихәыҷгьы дааимпыҵыҩрны аӡы дналаҳаит.
Ҭалбеи зны ақәыџьмахь дыҩуа, зны аӡахьы дыҩуа дшаҿыз, ихәыҷқәа аҩыџьагьы аӡәы ақәыџьма дицәагеит, егьи аӡы дицәагеит. Иҟаицахуаз
ихы кны аҟәара днықәтәан, хаҳәк аашьҭхны, аҳи-ҳиҳәа, ахаҳә рыхха ихы даасуа, ихы аԥҽра дшаҿыз, хаҵа бзиак ҽыла аҟәара дықәланы дшааиуаз дааидгылт.
Аҽыуаҩ зынгьы дшәеит, аха насгьы, ҳаи, абааԥс, ари иҽишьуеит, иҳәан, ухы зыхурҟьозеи, иҳәан, дылҽыжәҵын, длеихаххын, ахаҳә ааимихт. Нас инапқәа ааикын, иухьзеи, иуҵалазеи ҳәа диазҵааит.
Ҭалбеи ихы ашьа ахьшы, аҽҽахәа иалцны иҵо ус иҳәеит:
– Исыцалазеи, дад, умбои сара даара ҭаацәа бзиа сыман, ус ҳшааиуаз, сани саби ԥсит, ҳаҩнра-ҳгәара зегьы акы ааҳзалымхкәа иблит, ҳарахә-ҳашәахә ҳәа иҳамаз зегьы арахә рчымазара нарылалан иннарҵәеит. Схы ансцәымӷха сыԥҳәыси схәыҷқәеи сыманы сшааиуаз, ақәылацәа насықәлан ари иԥҳәыс иара дызлаиқәнагози, рҳәан, дласымхны дыргеит. Схәыҷқәа сыманы сшааиуаз, абри аӡы аӡәы днырганы арахь днасыргылан, егьигьы дырзгап ҳәа, снырны аӡы агәҭа саиуан еиԥш, ақәыџьма аакылсын, схәыҷы ирганы исыргылаз даманы иҩт.
«Унан!» сҳәан, санаахьаҳә, искызгьы дласымпыҵыҩрны аӡы далаҳаит. Зны наҟ сыҩуа, зны арахь сыҩуа сшаҿыз аҩыџьагьы уаҩы дысзамымхӡакәан, сшубо аҟәара саақәхеит.
Нас аҽыуаҩ ус иҳәеит:
– Ҳаит абааԥсы, иухьзеи, абри азын аума абриаҟара ухы уаасуа изԥуҽуа, ахаҵа дызнымио иҟоузеи, уақәшәеит убри еиԥш акы, нас ишԥоуури, угәы зынӡак икаҳаӡеит – ас длаиабжьаны аҽыуаҩ дынҽыжәлан дцеит.
Ҭалбеигьы ихы кны дҩагыланы иҿынеихан, амҩа даныланы дышнеиуаз, қалақьк дналалт. Ақалақь дшалаз ҭуџьар дук диԥыхьа-шәеит. Аҭуџьар Ҭалбеи дәқьан ԥссаҩыс дидикылт. Ҭалбеи аҵара шимаз аҭуџьар иеимҳәеит. Насгьы Ҭалбеи даара ауаҩышьа бзиа иман.
Ус дшыҟаз, атуџьар ихәҳахәҭцәа аӡәы дшыхәҳахәҭуаз, ашиԥка ихьын, Ҭалбеи дахыихәаԥшуаз игәеиҭеит. Днеин атуџьар иҟны иҳәан, аҭуџьар дааин иангәеиҭа, ахәҳахәҭҩы даара деилаганы дыҟан. Аҭуџьар ашиԥкақәа ааириашан ахәҳахәҭы дламхны, Ҭалбеи дҟаиҵеит.
Ус акры анҵы, аҭуџьар идәқьанқәа афеидеи азарали ҟазҵаз анаагәеиҭа, Ҭалбеи дахьыхәхахәҭуаз даара афеида ҟаиҵахьан. Аҭуџьар даалаган, ари даара дыхәҳахәҭҩызаап иҳәан, Ҭалбеи, иус даамихын, иахьеиҳаз днаганы дыҵаиргылт. Уаагьы, атуџьар азарали афеидеи ангәеиҭоз, дырҩегь Ҭалбеи идәқьан еиҳа афеида аанашьҭны иҟан. Аҭуџьар идырт Ҭалбеи аҵара бзиа шимаз.
Аҭуџьар ус, Ҭалбеи еиҳа-еиҳа иахьеиҳаз дыҵаиргыло, аҭуџьар идәқьанқәа иахьеиҳаӡаз длеин дныҵагылт.
Аҭуџьар Ҭалбеи иҟазшьа анигәаԥхаӡа, иаргьы хатәыхшара ҳәа уаҩы димамызт аҟнытә хшарас дҟарҵеит иԥҳәысгьы иаргьы.
Ҭалбеи аҭуџьар имал, иҩнра имаз зегьы дрылаирхәт, аха Ҭалбеи ихҭигақәаз, дзыниаз абзиара иханаршҭуамызт.
Ус ишыҟаз, уаатәи аҳәынҭқар дыԥсит. Аҳәынтқар данԥсуаз иара ҩызцәас имаз зегьы ааизганы, уасиаҭс ус иҳәеит:
– Сара сыԥсуеит, аха сара сышьҭахь аҳәынҭқарра ныҟәызго, х-ҳәыҳәк бжьаны исымоуп, убарҭ ахҳәыҳәк ажәлар зегьы ааизганы ианоушәышьҭлак, ажәлар ирхыԥыруа аҳәынтқарра ныҟәызгаша дара ддырны, инеин акы ихы иқәтәоит, егьырҭ акака ижәҩахырқәа ирықәтәоит, убри далшәх, аҳәынтқарра ибоит.
Аҳәынҭқар данԥсы ашьҭахь, ажәлар ирыларҳәеит аизара ду шыҟалаз, аҳәынҭқар ҿыц иалхразы.
Аҿҳәара иҟарҵаз азы ажәлар зегьы еизеит. Ҭалбеи, иуасҳәагәышьоуи сара, иҳәан, аизара ду ахь дымцеит. Ажәлар анеиза, аҳәынҭқар иԥсыз иҩызцәа аҳәынҭқар ихҳәыҳәк ааурышьҭын, иԥрын ажәлар ахьгылаз ирхагьежьуа, даара такә ирхаԥырт, аха аҳәынҭқарра ныҟәызгаша уаҩы данырымба, иԥрын, инеины рҭра иҭатәеит.
Ажәларгьы еимпны рыҩныҟа ицеит, даҽазны аҿҳәара ҟарҵан, аӡәы дагымкәаны еизароуп ҳәагьы рарҳәеит.
Аҿҳәара ирҳәаз азынгьы ажәлар еизеит, аха Ҭалбеи дырҩегьых дымнеит. Дырҩегьых аҳәынҭқар иҳәыҳә бжьақәа ааурышьҭын, иԥырны ажәлар инархалеит, аха уаҩы иҿы имнеикәан иԥрын, рҭрақәа рахь ицеит.
Ажәлар еизаз ус рарҳәеит, ажәлар дадраа, лак иасра аӡәы днымхакәан зегьы абри аҿҳәаразын шәеиза ҳәа. Уи ашьҭахь ажәлар рыҩныҟақәа ицеит.
Ус даҽазнытәи аҿҳәаразы ажәлар зегьы еизахт. Аҭуџьаргьы, хшарас иҟасҵаз дсымгакәан сцом аизарахь, – иҳәан, днеин Ҭалбеи ус иеиҳәеит:
– Дад, Ҭалбеи, уаргьы уаала иахьа аизарахь. Иахьа уажәраанӡа уаҩы дырмоуит аҳәынҭқарра ныҟәызгашаз.
Аҳәынҭқар иалхшьасгьы ирымоу уи ауп, х-ҳәыҳәк ноурышьҭуеит, убарҭ аҳәынҭқарра ныҟәызгаша дара ддырны, инеин акы ихы иқәтәоит, егьырҭ ижәҩахырқәа ирықәтәоит.
– Сара аҳәынҭқарра сызҭагәышьои, аизарахь сцаны иҟасҵозеи? – иҳәеит Ҭалбеи, аха аҭуџьар ианимуӡа, диццеит аизарахь.
Аизара ду аҿы зегьы анааиза, аҳәыҳәқәа ааурышьҭын иԥырны ажәлар ирылагьежьуа ишнеиуаз, Ҭалбеи дахьгылаз ихы акы нықәтәеит, ижәҩахырқәа акака нықәтәеит. Уа иҟаз ажәлар зегьы «Ура!» рҳәан Ҭалбеи даашьҭырԥааит. Уи нахыс Ҭалбеи ҳәынҭқарс дналырхын, иқәныҳәеит, чара ду руит.
Уи ақыҭан дыҟан ԥҳәыск. Ари аԥҳәыс есымша амыткәма лҳәон, лылахь еиқәын. Лара лҭаацәа аҳәынҭқар иахь адырра ҟарҵеит абас ауп иҟоу ҳәа. Аҳәынҭқар ауаа ишьҭит, арахь даажәга уи аԥҳәыс ҳәа.
Урҭ неин, баала, аҳәынҭқар дбыԥхьеит, рҳәеит, аха илымуит. Ианылыму, урҭ ҩагьежьын рышьҭахьҟа ицеит.
Иахьнеиз аҳәынҭқар иарҳәеит ишылымуз. Дырҩегьых аҳәынҭқар ишьҭит, илымур, дыршәаны, мчыла дбаандаҩтәны даажәга ҳәа. Даргьы мчыла дааргоит ҳәа ианалага, уаҟа иҟаз аҳәса зегьы иаалыкәшан иҩагылан, ус рҳәеит:
– Ари аԥҳәыс цәгьала агәаҟрақәа ирықәшәахьоу ԥҳәысуп, урҭ зегьы лмыткәма иалаҵаны илҳәоит, уажәы ара шәара дбаандаҩтәны даагоит хәа шәаҿуп, ари лара зынӡак лгәы ԥнажәаӡоит.
Ар иреиуаз аӡәы ус иҳәеит:
– Саҳәоит абри аԥхәыс илыхҭылгахьоу агәаҟракәа ҳаиҳәаразы. – Аҳәса зегьы анлыҳәа, уи аԥҳәыс илҳәеит илыхҭылгахьаз агәаҟракәа. Зегьы хәаны данаалга, ҩыџьа ар иреиуаз арҵәаахәа иҳәҳәаны инеин, уи аԥҳәыс дгәдыркыло иалагеит.
Ани аԥҳәыс цәгьала ар иреиуаз дангәыдыркыла, зыҟны дыҟаз ахаҵа дцан аҳәынҭқар иҿы дашшит, ур инаушьҭыз сыԥҳәыс дгәыдыркылеит ҳәа. Аҳәынтқар дгәаан дырҩегь ар ишьҭит, мчыла даажәга ҳәа. Ар цаны, мчыла аҳәса дрылакны, аҳәынҭқар иҿы днаргеит.
Аҳәынҭқар итәарҭаҿы длахаигалан, длазҵааит ибыхьзеи, есымша бҵәыуеит ҳәа адырра соуит ҳәа. Аԥҳәыс ус лҳәеит: – Сара даара агәаҟрақәа зхысхьоу аӡә соуп.
– Уи бзиоуп, аха анҭ аҷкәнцәа бгәыдызкылаз ируеи? – иҳәахт ахәынҭқар.
– Урҭгьы сыҷкәынцәа роуп, – лҳәеит.
– Урт быҷкәынцәа зларакәузеи? – иҳәан данҵаа, ус лҳәеит:
– Сара ԥыхьа сызмаз схаца уаҩ, беиак иакәын, аҵарагьы иман. Зны шәарыцара ҳәа абнахь дцан, дхынҳәны данаа ус иҳәеит, сахьынҭыҵыз ҵыск збан, сеихсуеит ҳәа сшәақь анаасырхха, ус санаҳәеит, сара
сышьтәым, усмеихсын, амала даҽазны ҳанеибабо исаҳә уажәреи уҿареи руа узыхәо ҳәа. Нас ииҳәагәышьоз, сҿара шыҟазаалак, сажәра саҳәоит ҳәа иасҳәан, иаргьы ибзиагәышьоуп, ихәеит. Нас даҽазны дырҩегьых шәарыцара дахьынҭыҵыз, ибахт иҵыс.
Исоуҳәозеи хәа ианиазҵаа, сҿара шыҟазаалак, сажәра саҳәоит, иҳәеит. Аҵысгьы ныкәԥрааны ицеит, иаргьы аҩныҟа дааит.
Ус ҳабзиахәха ҳшыҟаз, иани иаби ԥсит, арахә, ҳәа иҳамаз зегьы ачымазара нарыхьын иннарҵәеит. Ҳаҩны ҳгәара зегьы блит. Ҳаргьы хныҟәгага анаҳмоу, џьара уск аауп, быстахьык ҳфап, ҳҳәан ҳахыҵны, усурҭак аабозар ҳәа ҳашнеиуаз, амҩан шьоукы наҳақәлан схәыҷқәа еибарҵәыуо, схаҵа хазы дҵәыуо каамеҭ шыҟарҵоз, сара срыманы ицеит.
Уи нахыс ҳаибазырбагәшьозеи, абарҭ ар инеиз ирылан сыҷкәынцәа, убарҭ роуп сгәыдызкылаз. Сгәаҟрақәа анысҳәа сырдырт, – лҳәеит.
– Уи бзиоуп, – иҳәеит аҳәынҭқар, аҷкәынцәа аӡәы даақәиргылан дирцәажәеит. Уи аҷкәынгьы ус иҳәеит:
– Саргьы сашьа хәыҷгьы, сангьы, сабгьы ҳшаауаз, шьоукы наҳақәлан, сан дрыманы ицеит, иаанхаз ҳаибарҵәыуо ҳашнеиуаз, ӡ-дук ҳныҽԥынгылт. Нас саб сара снырганы снаиргылан, сашьа хәыҷгьы дыригарц дшаҿыз, ақәыџьма аакылсын, саманы иҩт. Саб данаахьаҳә, егьи ахәыҷы дааимпыҵҩрын, аӡы далаҳаит. Сара ақәыџьма сышнанагоз, ахьча длаихсын, ақәыџьма сынкажьны, аԥсы аманы ицеит. Сара ахьча сиааӡан, симан. Уажәы асалдаҭра ансықәшәа, исыԥхьан сыргеит, сан данызба, дыздырын, дгәыдыскылг. Аригь сашьа иоуп, – иҳәеит.
Егьи аҷкәынгьы днықәгылан дцәажәеит:
– Саргьы исҳәо абри сашьеиҳаб ииҳәаз ауп: аӡы саб саницәҭаҳа, саманы ишнеиуаз, ӡлагарак аҿықәан саннанага, аӡлагарахьча сгәеиҭан, самхны сиааӡеит. Сандуха, асалдаҭра сықәшәан ара саанагеит. Ара сан данызба, дыздырт, сашьагьы аброуп дахьыздыр.
Аҳәынҭқаргьы илаӷырӡ ҩхажжылан, аизара ду иҟаз ажәлар зегьы аарӡырҩны ус иҳәеит:
– Дадраа, ажәлар, арҭ аҷкәынцәа ирҳәаз шәаҳаит. Уи сара еиҭазысҳәарызеи, абарҭ аҷкәынцәа аӡы аҟны аӡәы ақәыџьма дансцәага, егьигьы аӡы дансцәага, ахаҳә аашьҭысхын, схы ԥҽуа аҟәара сшықәтәаз, ҽыуаҩык днасыниан, иухьзеи абааԥс, ахаҵа дызнымио иҟоузеи ҳәа дсабжьан, иаргьы дынҽыжәлан дцеит. Саргьы сгәагәо сҩагылан сҿынасхеит.
Сышнеиуаз, абри ақалақь аҿы дәқьан ԥссаҩыс ҭуџьарк сидикылт. Уа сшыҟаз аҭуџьар идәқьан сыҵаиргылт.” Еиҳа иахьеиҳаз аҟынӡа саннеи, аҭуџьар сигәаԥхан, хшарас сҟаиҵан, имал зегьы салаирхәит, уажәы сахьыжәбо сааин сыҟоуп. Абарҭ аҷкәынцәагьы сара сыҷкәынцәа роуп, абри аԥҳәысгьы сыҷкәынҵәа ран лоуп, абар, дад, ҳахьеиниаз жәбоит. Шәарыцара санцоз аҵыс исанаҳәаз ҳақәшәаҵәҟьаны, сҿара бааԥсхан, аха сажәра шыҟала жәбоит, дадраа, – иҳәан иԥацәеи иԥҳәыси ааидикылт.
Нас ачара руит, агәырӷьара ду ҟарҵеит. Иҭаацәагьы уа иааидикылт.
Дыҟан нхаҩ бзиак. Ҩыџьа аԥацәа иман. Абри анхаҩы игәашә дахьынҭыҵуаз хаҳә дук шьҭан, абни ахаҳә давсцыԥхьаӡа абжьы иаҳауан:
– Еи, уара, иухьыз еицәа ухьааит! – ҳәа.
Аха ари иаҳауаз абжьы агәхьаа икуамызт.
– Уара, уажәымҭа бзиахар уҭаху, уҿамҭа бзиахар уҭаху? – ҳәа ҽнак абни ахаҳә дшавсуаз абжьы иаҳаит. Днаԥшы-ааԥшын арахь уаҩ дибаӡом.
– Сызықәушәаз ауп уеизгьы, сажәымҭа бзиазааит, – иҳәеит анхаҩы ани абжьы иаҳаз аҭакс.
Абри ашьҭахь рацәак аамырҵыкәа уахык абри анхаҩы иҩны амца ҩацралан илықәыццышәаа ицеит. Ихәыҷқәеи иԥҳәыси ииулакгьы иалигеит. Ддәықәлеит нас иҭаацәа аашьҭыхны ихахьынхаз. Акыр хара дцахьан ӡ-дук аҟны дынкылст. Аӡ ду аҟны даннеи, иԥҳәыс аӡы дыриган нырцәҟа диртәеит. Даахынҳәны дааин, ихәыҷы дыригарц дшаҿыз аӡы агәҭаҿы днеиуан еиԥшаан иԥҳәыс лыбжьы геит, «аа, ахәыҷы дагеит, ахәыҷы дагеит!» ҳәа. Егьи ихәыҷы ахықә аҟны инижьыз абга дагеит, ари даншәа, иикыз иҷкәынгьы длаимпыҵшәан аӡы дицәагеит.
Аӡы ихала даарын, иԥҳәыс диманы дышнеиуаз аӡлагарахьча иҟны днеит, аӡлагара ҭырқәак дахатәан.
– Усшьыр еиӷьаушьауоу, уԥҳәыс дсуҭауоу? – иҳәеит аҭырқәа.
Ари дангәаҟ, иԥсы ҭазар еиӷьеишьеит, иԥҳәыс аӡлагарахьча (аҭырқәа) дииҭеит.
Имаз имҵәаны дмида-гәидаха иҿылеихан дышлеиуаз акәымкәа лҩак хәхәаӡа ишҩеиуаз ибеит, алҩа ахьҩеиуаз даннеи қәацәк гылоуп,
ҭакәажәык дыҩнаны ибеит. Уа иԥхьара ҟаиҵеит ауха. Ус аҵхыбжьон аҭакәажә лхаҵа дааит.
– Уабаҟаз? – ҳәа дҵааит асас.
– Шықәсык аахыс аизара ҳаҿуп, – иҳәеит алыгажә.
– Ишәыӡбозеи, шықәсык аахыс ишәзымыӡбо иарбану? – иҳәан дҵааит асас.
– Аҳәынҭқар далаҳхуеит ҳәа ҳаҿуп. аха иамуит даҳзалымхит. Аҵарақәа ҩба ҳамоуп, иоуҳашьуҭеит, убарҭ неины зхы иқәтәо ида ҳәынҭқарс даҽаӡәы иалхра азин ҳамам – иҳәеит аԥшәма.
Адырҩаҽны ианааша арии аҭаҳмада дахьцоз дишьҭаланы ддәықәлеит асас иҭааз. Аизара ахьыҟаз дазааигәахо даналага, анҭ иоурышьҭыз аҵарақәа иара иахь иааиуашәа ибеит, аха дцәырымҵит иара. Адырҩауха ибзианы иҽеилеиҳәеит-иҽеилеицеит. Еиҭах аҭаҳмада дицны аизараҿы днеит. Еизаз ауаа аҳәынҭқарс иҟарҵашаз ихы иқәарӡтә зхәыҷқәа аӡы иагаз анхаҩы ихы иқәтәеит аҵарақәа.
Ари шьҭа дҳәынҭқархеит, ажәларгьы зышьҭаз уи акәын.
Ари нас иаргьы зынӡа дхәыданы дыҟаӡамызт, аҳәынҭқар иусқәа еиҿикааит, адәқьанқәа ҟаиҵеит, егьит, ҳәынҭқарк иус наигӡоит.
Ани иԥҳәыс дызгаз аҭырқәа (аӡлагарахьча) даажәга ҳәа амаҵуҩы ирыдиҵан, дыкны дааргеит.
– Абра уаангыл, усзыхәаахәҭла! – ҳәа еиҳәеит.
– Сҭаацәа аҟамкәа ара сзаангылома – иҳәеит аҭырқәа, аха даанымгылар дабацоз?!
Ани ауаҩ абга ицәагаз иҷкәын ауасахьча дамихын диааӡазаап, ддухеит, ари данҳәынҭқарха, ара даан, абра дыҟоуп, аҳәынҭқар усс дыздигалалакь зегьы иманшәаланы инаигӡоит. (Иаб иоуп, аха макьана иалидыраауеи!)
Егьи аӡы иагаз аӡлагарахьча даалихын, уигьы диааӡан, абра аҳәынҭқар иҟны дааны, агьи аҷкәын дивагыланы, аҳәынҭқар дигәаԥханы дыҟоуп, уа арҭ аӡәи-аӡәи реизыҟарала изеибадырӡом. Аҳәынҭқар рхы ахьирхалакгьы зегь рыла иманшәалоуп.
Ҽнак аҷкәынцәа рҩыџьагь дрыԥхьан инеигеит итәарҭаҿ.
– Шәцаны абри аҭырқәа иԥҳәыс даажәга, – ҳәа рыдиҵеит. Аҩыџьагь цеит. Ианнеи, арҭ анеидтәала, ианаиазҵаақәа, илыхьыз зегьы ралҳәеит.
– Сара сыбзианы сыҟан, аха схәыҷқәа аӡәы абга дагеит. Егьи аӡы дагеит, саргьы аҭырқәа сигеит, схаҵагьы ихы ахьынахаз дцеит, – лҳәеит.
Арҭ еибадырт, ахәыҷқәа ран шлакәыз, дара шеишьцәаз еилибакааит. Арҭ анеибадыр, игәырӷьацәан еидхалт. Рнапы еикәыршаны ани аҷкәынцәеи еидтәалт.
Арҭ аҳәынҭқар иахь ианыхнымҳә, уаҩ дрышьҭалан даннеи, аӡә лышьҭахьҟа дышьҭаны, даҽаӡәы лаԥхьаҟа дышьҭаны ибеит.
– Ҟоҳ, арҭ уара издәықәуҵаз акәымкәан урланӡӷьит – ҳәа ани ауаҩ дааин ҳәынҭқар ус еиҳәеит.
Ар дәықәрҵеит. Икны иааргеит аҷкәынцәа аҩыџьагьы.
Аҳәынҭқар аҷкәынцәа ашьра рықәиҵеит.
– Иҟалозар ажәа аҳәара азин сымазааит – иҳәеит аҷкәын еиҳабы. (Раб иоуп арҭ уажәы ашьра рықәызҵаз, аха иҷкәынцәа шракәу иалидыраауеи). Ажәа иаҳәыз аҷкәын ажәа ирҭеит.
Ажәа анирҭа, дҩагылан иаб иҩнқәа шыблыз, иашьеи иареи шхәыҷқәаз аӡәы абга дшагаз, аӡәы аӡы дшагаз, аӡәы ауасахьча дшиааӡаз, егьи аӡлагарахьча дшиааӡаз иҳәеит.
Ран аҭырқәа дшигаз иҳәеит. Ари нас рабгьы идырт. Ани ашьра лаиқәырҵан дԥыхаа дыршьит наҟ.
Аҳәынҭқар иажәымҭыҽха разҟыла иҷкәынцәа, иԥҳәыс, иара еибганы абас еиқәшәеит, зегьы разҟыла еимадахеит.
Ани данынхаҩыз абжьы иаанагозгьы уи акәын.
Иҟан ани аԥҳаи. Ан ашыла лхәуан, аԥҳа ахырхә калыԥсон. Аҵыс аақәтәан аԥҳа ус ланаҳәеит:
– Бажәра бзиахари, бҿара бзиахари еиҳа еиӷьабшьозеи? – ҳәа.
Аԥҳа лан длазҵааит аҵыс исанаҳәаз абас ауп, аҭакс иҟасҵарызеи ҳәа. Ҽнак, ҩымш ан акагьы ахылымҳәааит, аха ҭыԥ анлылымҭаӡа,
« – Бан дбыкәыхшоуп, сҿараан исыхьлагь сычҳаит, аха сажәра бзиахааит ҳәа бымҳәои» – лҳәеит.
Адырҩаҽны даннеи, еиҭа аҵыс аақәтәан иланаҳәац ланаҳәеит:
– Бажәра бзиахари, бҿара бзиахари еиҳа еиӷьабшьозеи?
– Сҿара зыҟазаалак сажәра бзиахааит, – анылҳәа, аҵыс ааԥырны, лхацәкәакәын аанкыланы быжь-шықәса даманы амҩа иқәын, бжь-еихагылак ахьеихагылаз днанагеит. Быжь-шықәса убра дықәтәан. Быжь-шықәса рышьҭахь дҩагылан ауадақәа еимдо дшааиуаз ԥсык
дыгҿоуп. Аԥсы дахьыгҿаз днеин быжь-шықәса ахәац иқәхра даҿын. Быжь-хәацык рҿы дааихьан еиԥш ԥҳәыск дааҩнашылт.
– Ҳаи, ди, сбыҳәоит, абри иқәу ахәацқәа иқәхла, уажә сааиуеит ӡык нкаҭәаны, – ҳәа дындәылҵит.
Ани аԥҳәыс иааиз аԥсы ахәацқәа быжьба инханы иҟаз анааиқәылх, ацәа далҵызшәа аӷьараҳәа даақәтәеит.
– Ҳаи, сара сыԥсы ҭазҵаз, – иҳәан ари хатәы ԥҳәысс дааихәеит. Ани быжь-шықәса ахәацқәа иқәызхуаз қьаранџьыс дҟаиҵеит.
Ари арԥыс есымша ақалақь ахь дцаны дхәаахәҭны, иҟоу зегьы лзааигон ихатәы ԥҳәыс, егьи дқьаранџьын, аҩн ус уадаҩқәа зегьы ҟалҵон.
– Бара акрыбҭахызар ибзаазгап, – ҳәа леиҳәеит ани ақьаранџьы ҽнак иара ақалақь ахь данцоз.
– Мап, акгьы сҭахӡам. – лҳәеит лара.
Ари иара аумашәа ибеит. Ақьаранџьы ԥҳәыс акы лҭахымкәа дызбаҟоу ҳәа дазхәыцуан. Уи нахыс дцацыԥхьаӡа ибҭаху ҳәа ибзаазгоит иҳәон, аха лара акгьы даҳәомызт. Ихатәы ԥҳәыс лакәзар, ани сҭахуп, ари сҭахуп ҳа аҳәара даҟәыҵуамызт.
– Бара, ақалақь ахь сцацыԥхьаӡа ибҭахи ҳа басҳәоит, есқьынгьы акы бҭахӡамкәа бышԥаҟоу? Иахьа исабҳәароуп, – ҳәа дикӡеит.
– Нас уи аҟара уансыдхала, ак уаасырхәап, – лҳәеит ақьаранџьы.
– Иарбан ибҭаху? – ҳа даниазҵаа.
– Иумуӡозар кьанџьаки, чақыки, саркьаки – абарҭ сзаага, – лҳәеит.
Ари илҳәаз уамашәа ибеит иара. Абри ззылҭаху еилыскаап иҳәеит.
Дцеит. Илзааигеит. Арҭ илзааигаз акы ишазкыз гәҩарас икит. Ауха данааи, диаанӡа ашә кылҵәаны иҟаиҵеит лара илмырбаӡакәа. Акрырфеит, акрыржәит. Лара лиарҭахь данца, иара днеин длызкылыԥшит. Ақьаранџьы рыцҳа лиара ахьыҟаз дныҩналан, асқам даахан лсаркьа, лыкьанџьа, лчақы нықәылҵеит.
– Кьанџьы, сбыкәыхшоуп. Сара сзықәшәаз суазқәа басҳәар сҭахуп. Сани сареи ҳакәын иҟаз. Есымша сан ашыла анылхәуаз, сара ахрыхә ахькасыԥсоз аҵыс аақәтәан, бажәреи бҿареи ибзиахар еиӷьабшьои ҳәа исазҵаауан, абас ауп, абри аҵыс абас исазҵаауеит, аҭакс исҳәарызеи ҳәа сан санлазҵаа, бан дбыкәыхшоуп, бҿара акыр ачҳаоит, бажәра бзиахааит ҳәа салҳәеит. Сҿара цәгьахаргьы, сажәра бзиахааит ҳәа аҵыс ианасҳәа, саашьҭнахын, быжь-шықәса амҩа ҳақәын, бжь-еихагылак ахьеихагылаз снанагеит. Быжь-шықәса убра сықәтәан, нас сҩагылан ауадақәа шеимыздоз ауаҩԥсы дықәын ахәа ихыппуа. Быжь-шықәса иқәхра саҿын, быжь-хәацык рҿы сааихьан, егьырҭ зегьы иқәсххьан еиԥш,
сҩыза ԥҳәыск данааҩнала, абарҭ абыжь-хәыцк ааиқәх, ӡык нкаҭәаны сааиуеит ҳәа сындәылҵит. Сааиаанӡа быжь-хәацык анааиқәылх, иԥсы ҭаланы, ашырҳәа дҩагылт. «Сара сыԥсы ҭазҵаз», – ҳәа иҳәан, хатәы ԥҳәысс уи дааихәеит. Сара абрысҟак аџьа збахьаз қьранџьыс сҟаиҵеит. Сан рыцҳа дызбахьада! Абри басҳәар сҭахын, кьанџьы, сбыкәыхшоуп, – ҳәа лҳәан, лаԥхьа иқәыз лчақы еиҵыхны лыхәда иаҵылшьырц дшаҿыз, ани дкылмыԥшуази, абӷьааҳәа ашә ааԥҽны длыҩналан дааникылт.
– Аа, абааԥсы, бара бҿы са сеилахәеит, саҭанабымҵан, – иҳәан, хатәы ԥҳәысс лара дигеит, уаанӡа имаз қьаранџьыс дҟаиҵеит.
Абри зегьы лала ибаны шьамхыла сахысаанӡа анцәа шәимшьааит.
Хаҵа бзиак мҩакы дықәлан дышнеиуаз акәымкәа хыбаҩык кажьны ибеит. Ахыбаҩ алахь длахәаԥшызар, – «Узыниахьоу еицәа уақәшәааит», – ҳәа анны ибеит. Ари ахаҵа бзиа арии ахыбаҩ изыниахьоу еицәаны изықәшәараны иҟоузеи, изхагылаз дыԥсхьеит, ихыбаҩ ҭынхадаха амҩаду ианыжьлоуп иҳәан, иаашьҭихын иҩныҟа игеит. Ахыбаҩ иҩны иахалеигаз ирыцқьан, абымба илаҳәаны, ҳаҭыр ақәҵаны, ашәындыҟәра илҭеиҵан ацаԥха аиркит.
Ари мышкы, ари ҩымш ашәындыҟәра иҭан ахыбаҩ.
Ҽнак абри ахаҵа иԥҳәыс дизҵааит – «Изакәузеи, уара абри ашәындыҟәра иҭаҵәахны иумоу?» – ҳәа дизҵааит. Анс-арс иҳәеит, аха иԥҳәыс хьаас илкит. Дыхҭалкит, аха иара ианагь ашәындыҟәра ацаԥха аркны иџьыба иҭан. Ҽнак иара мҩа харак дықәны дцон, ишыҟалах здыруада, ишәындыҟәра ацаԥха аҩны ицәынханы дцеит. Арии ацаԥха иԥҳәыс илбеит.
– Ҳаи, абри ашәындыҟәраҿ иҵәахны имоу закәу збапишь, – лҳәан, ацаԥха аартны дылҭаԥшызар, хыбаҩык шҭаз лбеит.
Лхаҵа лара дааигаанӡа даҽа ԥҳәыскгьы дааигахьазаарын, дыԥсхьазаарын, ани ԥыхьатәи иԥҳәыс лхыбаҩ ауп ари лҳәан, ашәындыҟәра иааҭылхын амца илақәыжьны илыблит. Уи ала ахыбаҩ алахь «Узықәшәахьоу еицәоу уаниааит», – ҳәа ианыз иақәшәеит.
Ахаҵа дхынҳәны данааи, иҟалақәаз анеиликаа, ицәымыӷхеит. Иԥҳәыс длацәҳаит, изыҟабҵазеи, изыбузеи иҳәеит.
– Сара саҵкыс ԥыхьатәи уԥҳәыс деиӷьаушьозаап лҳәеит.
Дыҟан нхаҩык Сафыџь захьӡыз. Иԥҳәыс Баҭа лыхьӡын. Урҭ ирыман ҩыџьа аҷкәынцәа. Инхон, рхы ныҟәыргон, рхәыҷқәа рааӡон.
Сафыџь ҽнак иҽеилаҳәа-иҽеилаца ҽыла иабхәараа рахь дышцоз, амҩан диԥылт ҭаҳмада ӡышӡак, ижакьа игәышԥлымҳа илықәсуа. Сафыџь уажәада димбацызт уи иԥылаз. Аҭаҳмада дааҭгылан, цәажәарҭахәыс дикит Сафыџь.
– Уҭаацәеи уареи адунеи шәахьынӡақәу арыцҳара шәақәшәараны шәыҟоуп. Убри шәзықәшәараны иҟоу арыцҳара уажәы ушҿоу иухугар уҭаху, мамзаргьы уажәрахь ииаугар уҭаху? Иалухуа сауҳәар, амҩа сара уқәысҵоит.
– Зны сазхәыцп, сҭаацәагьы снаразҵаап, нас аҭак усҭап, – иҳәан, Сафыџь ашла днаиаҩсын, имҩахь дцеит. Иҩныҟа даныхынҳә, иаҳаз иԥҳәыс илеиҳәеит.
– Уԥсҭазаараҿы зны арыцҳара уақәымшәар амугәышьозар, умч шулоу, ушыӷәӷәоу иухыугар еиҳа еиӷьуп, – лҳәеит лара Баҭагьы.
Сафыџь уи аҭамҳадеи еиқәшәараны ианыҟаз аҽны иеиҳәеит, зны рыцҳарак дақәшәар ада ԥсыхәа аныҟамла, уажәы дақәшәарм еиӷьеишьо атәы. Уи акәхеит.
Дук мырҵыкәа Сафыџь иԥҳәыси гәаԥхарак аароун, рыҩны-ргәара кажьны ихҵәеит. Рхәыҷқәа рыманы рхы ахьынахоз амҩа иқәлеит. Ианрықәыхәла, амҩан ҵлак амҵан иԥхьеит. Ауыха уа абрагьҩык дрықәлан, мчыла Баҭа иҽыхәда днықәыжьны, дымҵарсны ддәықәлеит, Сафыџь даара дықәԥеит, аха егьилымшеит, ақәылаҩ цәгьаӡак иакәзаарын.
Сафыџь хы-шықәса зхыҵуаз иҷкәын аиҵбы изқәа днықәыртәаны аӡы дынҭалан, нырцә аҟәараҿы днаганы днаиргылеит, нас даақәгьыжьаан, егьи иҷкәын аиҳабы хәы-шықәса зхыҵуаз даазгоит ҳәа ҩаԥхьа аӡы дырны, аарцә аҟәара данаақәгыла, дубар, даахә, иҷкәын дыҟаӡамызт. Данынԥш, аӡыблара дшалаз ибеит. Ашырҳәа даақәгьежьаан, аӡы иҽлалаижьын, дишьҭалеит, аха дихьымӡеит, ила ишабоз аӡы дицәагеит. Аб иҽизымшьуа, игәы ԥжәауа, иԥсы иманы иҷкәын аиҵбы дахьынижьыз аҟәараҿы данааи, иубаз еицәоу убааит ҳәа, уигьы дубар дааг, дыҟаӡам. Мчыбжьы наҟьак дымтәа, дмыцәа, аимдара даҿын, аха иааԥсара зегьы лыҵшәадахеит. Аԥсы мыжда ҵаауп рҳәоит, иҽизымшьоит. Иԥҳәыс, ихәыҷқәа ааимӡаа ицеит. Иаргьы дгәеи-гәеиуа ақыҭа днарылалеит. Аҵыхәтәан уаҩ беиак иҿы қьаранџьыс днанагеит.
Жәохәҟа шықәса уа ихигахьан, уи атәыла аҳас иамаз дрыԥсахуа иалагеит. Иҟоу аабоит ҳәа зшьамхы инанагоз ажәлар, Сафыџь дназлаз зегьы убрахь ицеит. Аҳ ицымхәра ауаҩы иԥшааразы, уи атәылаҿы излаԥыз ала. Иҭакны ирымаз аҳәыҳә аурыжьуазаарын, иара убри аҳәыҳә зхы иқәтәаз ауаҩы дызусҭазаалакгьы аҳас дҟалозаарын.
Аҳәыҳә идырԥрыз ажәлар иаархагьыжьын, инеины Сафыџь ихы иқәтәеит. Ауаа зегьы рылаԥш уахь инадырхеит. Иара уеизгьы ишәымызт, ишьамызт, алымт даганы дыҟан. Насгьы абасҟатәи еизаны иҟаз аӡәгьы диздыруамызт.
Аԥҟара шыҟаз ала, аҳәыҳә хынтә идырԥрыр акәын, ахынтәгьы зхы иқәтәоз иакәын аҳас иҟалоз. Зегьы џьашьахәыс ишрымаз, ахынтәгьы аҳәыҳә Сафыџь ихы иқәтәеит. Высшьа змамыз акәын, аҳас дҟалеит Сафыџь. Напхгара ззиуаз ажәлар злаиқәмгәыӷуаз ала Сафыџь ибзианы аҳра аныҟәгара далагеит. Инапы ианыз аус-ҳәыс зегьы амҩа иқәиҵон, атәылаҿы иаарласны иаҳаҭыр шьҭыҵит, ажәлар бзиа дырбо дҟалеит. Ихьӡгьы рыԥсахын, Сафарбеи ихьӡырҵеит.
Ҽнак Сафарбеи иусҳәарҭаҿ дшыҟаз аӡә дааин, ихы ахашшаара далагеит:
– Сыԥҳәыси сареи ҳаинаалом, даазгеи уажәи рыбжьара лгәы саҭахым, пату сықәылҵом, сызгара аӡы лбар, кәапеик азна алалҭәоит, бзанҵгьы хаа бызшәа салҳәом. Иуаҭәасшьоит, аха суҳәоит, уаалыԥхьаны улацәажәарц.
– Дааугеижьҭеи иҵуазеи? – дҵааит аҳ.
– Имҵыкәа, жәохә шықәса ҵуеит, – иҳәеит уи ахаҵа.
Адырҩаҽны аҳ ашшҩы иԥҳәыс длыԥхьан, длацәажәеит.
– Бхаҵеи бареи еимашәкуазеи, шәызхибарҟьозеи.
Насгьы шәеимеижьҭеи иҵуазеи? – дҵааит аҳ.
– Сукәыхшоуп, аҳ. Сара арыцҳара сзықәшәахьоу зегьы сырҳәа, срыцҳауп, – дааӷьаҵәы-ӷьаҵәит, инеимаҭәаны аҵәыуара далагеит лара.
– Иҳәа сыбзыӡырҩуеит. – азин лиҭеит Сафарбеи.
Аԥҳәыс илҳәеит даныӡӷабыз бзиа дбаны ҷкәынак дышиццаз, ҩыџьа аҷкәынцәа шрыхшаз, аиҳабы Ҟамлах шихьӡыз, аиҵбы Ҿамҟәыџь. Аҭаацәа рҳәоу еиқәшәо ишыҟаз, ишынхоз-ишынҵуаз. Ахәыҷы аиҳабы хәы-шықәса ихыҵуан, аиҵбы хы-шықәса. Ус ҽнак лхаҵа иабхәараа рахь дышцоз, амҩан ҭаҳмадак дшиԥылаз, уи ишиаиҳәаз рыцҳара дук дақәшәараны дшыҟоу, аха дышҿаз дақәшәар иҭахызу, иажәымҭыҽхаз иҭахызу алаԥшра шииҭаз. Лара уи анлаҳа, лхаҵа иабжьалгаз, нас ишыхҵәаз, ахәыҷқәа рыманы ишцоз, лара тәым хаҵак дшымҵаирсыз,
нас ԥҳәысс дшигаз, аха лара иахьа уажәраанӡагьы дшылҭахым, убри азы аимак шрымоу.
– Ихьӡыз аԥхьатәи бхаҵа? – дҵааит аҳ.
– Сафыџь ихьӡын, – лҳәеит Лара.
– Бара ибыхьӡузеи? – дҵааит аҳ.
– Сара Баҭа сыхьӡуп, – лҳәеит аԥҳәыс.
Сафарбеи аҵыхәтәантәи изҵаарақәа рҟынӡагьы идырхьан ицәажәоз аԥхьатәи иԥҳәыс шлакәыз, амала иџьеишьон аамҭеи агәырҩеи дахьынӡанаргаз, убасҟак деицаркхьан. Аҳҭныԥҳәыск даалыԥхьан, лнапы даниҵеит, лмаршәа кны, пату лықәҵаны дныҟәылгарц.
Иара уи аҽныҵәҟьа аҳ ихьчаҩцәа аӡәы дишьҭын, ашшҩы хаҵа дыдрааиргеит.
– Уԥҳәыси уареи шәус ахәаԥшра саҿуп. уара абарҭ урыцца, – иҳәан, уи ахаҵа абақәрцәа днарыҭаны абахҭахь ддәықәиҵеит.
Ахәмыҽхан аҳ Баҭа дахьыҟаз ауаҭах аҿы днеин, иҽылирдырит раԥхьатәи лхаҵа Сафыџь шиакәыз. Баҭагьы уи лхаҵа шиакәыз анылдыр, лыԥсы маҷхан дылхьыдышьшьит. Аха иара инапқәа аалыкәиршан дааигәыдиҳәҳәалеит.
– Сара ԥсышьа цәгьа зауша, уара узбеит, аха иабаҟоу ҳхәыҷқәа? – дыҩныҵәаан, дҵааит Баҭа, лыԥсы анаалыла.
– Бымшәан, ҳхәыҷқәа рыԥсы ҭоуп. Ара иҟоуп, иаарласны иббоит даргьы, – лгәы ааирӷәӷәеит Сафарбеи.
Аамҭа ықәҳа ацара иаҿын. Баҭа дгәырҩон, илфомызт, илжәуамызт, ҿи лаӷырӡи еиқәылхуамызт, ҳаҷкәынцәа абаҟоу ҳәа лхаҵа ҭаха илҭомызт.
Ҽнак Сафарбеи аусҳәарҭаҿы дыштәаз, ҷкәына қәыԥшк дааҩна-шылан, ҿымҭ даагылеит.
– Уара узусҭада, дад, круҭахызма? – аҷкәын диазҵааит аҳ.
– Сара сеиҭымуп, сани саби ыҟам, ахныҟәгарҭа сымам, агәхьаа уасыргоит, аха маҵуҩыс судукыларц сузааит, – иҳәеит дыԥхашьа-ԥхаҵо.
– Уани уаби абаҟоу, иԥсхьоума? – дҵааит аҳ.
– Исыздыруам, – ихы лаирҟәит аҷкәын.
– Ишԥаузымдыруеи, урхаанӡами? – деиҭаҵааит аҳ.
– Аԥхыӡ еиԥш аарла исгәалашәоит, сара схәыҷын, сашьеиҵбы хәыҷгьы дыҟан. Ишыҟалах сыздыруам, уахык бнак аҿы ҳашьҭан, уа сангьы, сабгьы ыҟан. Шарԥазы ҳаб ҳиргылан, ҳиманы амҩа дықәлеит. Ҳан дабаҟоу ҳәа саб саниазҵаа, шәангьы дҳахьӡоит ҳәа сеиҳәеит.
Ҳашнеиуаз, ӡиаск ҳанхықәгылеит. Саб сашьеиҵбы ижәҩа даақәикын, нырцәҟа дыригарц аӡы данҭала, саргьы снаишьҭалеит. Абжара сымнеицызт, ацәқәырԥа сымҵанарсит. Нас дареи сареи уаҳа ҳаиқәымшәеит.
– Уара аӡы уаанахәазар, нас уԥсы еиқәзырхазеи! – дҵааит аҳ.
– Убра аӡәы аӡы салихын, срааӡан, аха дара ԥсгәышьеит, малгьы рыҭнымхеит. Нас саргьы схы сцәымӷхан, сықәҵит, – иҳәеит аҷкәын.
– Иухьӡузеи уара?
– Ҟамлах сыхьӡуп!
– Аа, баба, сыҷкәын Ҟамлах! – ихы амца акызшәа дҩаҵҟьан, инапы икәыршаны дааигәыдиҳәҳәалеит зны ицәыӡхьаз иҷкәын.
Ҟамлахгьы дгачамкхан, ииҳәара иҿамшәо, иаб диҿаԥшуан.
Баҭагьы лгәырӷьара ҵҩа амамызт, аха аиҵбы данаалгәалашәалак, лгәы ҩаԥхьа ихаҳәха наҟ инҭаҳауан.
Уи ашьҭахь мчыбжьык аҟара аабжьысхьан, ҽнак амхы ахьчара здыз ҩыџьа аҳҭнырԥарцәа амшәқәа аҳ имхы ишалаз рбеит. Аха ара иџьашьахәны ирԥхьаӡаз амшәқәа дрылан ҷкәына қәыԥшк. Убригь аџьықәреи лапҟьақәа ҿыжәжәаны ифон. Аҳҭнырԥарцәа ирбаз иааны аҳ иарҳәеит. Уи иара игәаланаршәеит ихәыҷы амшә дагеит ҳәа ԥҳәыск илҳәамҭаны, ҳәанҳәахла иаҳахьаз.
– Амшәқәа шәымшьын, аҷкәын иҟашәаҵалкгьы дыкны даажәга, – адҵа риҭеит аҳ ихьшьцәа.
Адҵа зауз ԥшыхәуа рҿаархан, мышәки ҷкәынаки ахьыҵаԥхьоз аҳаԥы гәарҭеит. Ааҩык аҳҭнырԥарцәа ӷәӷәақәак, иара аҳ днарыцны ицан, ишақәхалак, амшәгьы, аҷкәынгьы рҳәынҷеит. Уи Сафыџьи Баҭеи рԥа еиҵбы иакәын. Амала ацәажәара издырӡомызт, амшә еиԥш дҟрым-ҿрымуан. Аха иан лнапаҿы даныҟала, уи лбызшәа иҵеит.
Абас, абни зны амҩан иԥылаз аҭаҳмада имшала, Сафыџь илахьынҵа лабҿаба ибеит.
Мышкы зны мҩанык аҟны еиқәшәеит аҩсҭааи аԥеҳамбари. Мшыбзиа ҳәа еибырҳәеит.
– Бзиа убааит, бзиа уаабеит. – иҳәеит аҩсҭаа.
Аԥеҳамбари аҩсҭааи еизҵаауа иалагеит дара, дара. Аԥеҳамбар ус иҳәеит:
– Аҩсҭаа! Ацәгьа-мыцәгьақәа зууазеи? – ҳәа.
– Сара сакәым, уара ацәгьақәа зууазеи? – ҳәа диазҵааит. – Иахәҭо, иахәҭам зыҟауҵозеи?
– Уаала ҳаиҩызцәахап, – иҳәеит аԥеҳамбар.
Арҭ еиманы рҿынархеит. Аԥеҳамбар ус иҳәеит:
– Амҩан сара исҳәақәо зегьы урықәшаҳаҭха, мап умкын.
Ишнеиуаз ԥҳәыс еибакы лашҭа иҭалеит. Аԥҳәыс асасцәа иааиз дырԥылеит лнапы ыргьежьуа, аҩныҟа иаалгеит. Ҳаҭыр рықәылҵеит. Ианцоз аԥеҳамбар ус иҳәеит:
– Быжә заҵә ибымоу абга иафааит, – иҳәеит.
Инҭыҵын ицеит. Ишнеиуаз аҳ иашҭа иҭалт. Ианҭала, аҳ аԥсшәа реиҳәеит. Шәааи, арахь аҩныҟа, иҳәеит. Инеит. Аҳ асасцәа изааиз ирзишьит зегьы иреиӷьыз џьмак. Ари аџьма ацәа ахыхны ақәаб иҭарҵеит. Ажәра иалагеит. Аха акәац мжәит. Абар ожәышьҭа ишо иалагеит. Иааиз асасцәа крырҿарҵеит.
Иандәықәлоз аԥеҳамбар ус иҳәеит:
– Иумоу аҟара шәкы уоуааит, – ҳәа.
Ишцоз амҩан ҷкәынак деилаҳәа, деилаца дҽыжәлан дырԥылеит. Мшыбзиа ҳәа даареихархәеит. Аԥеҳамбар ус иҳәеит:
– Уахьнеиша унеиаанӡа арахь угьажьааит. Аҩны амӡырхаҟны уанҽыжәҵлакь, ухәда хжәаны уԥсааит, – ҳәа.
Усҟан аҩсҭаа «ҟаҳ!» – иҳәеит.
– Изџьоушьозеи? – иҳәеит. – Уареи сареи иахьарнахыс ҩызара ҳзеилам, – иҳәеит аԥеҳамбар.
Аҩсҭаа ус иҳәеит:
– Ҳара ҳаиманы ԥҳәыс заҵәык лыҟны ҳаннеиз илылшоз ала ҳаҭыр ҳақәылҵеит. Ҳанцоз быжә заҵә абга иафааит ҳәа злоуҳәазеи? Дрыцҳами? Лыжә абга изаҿоуҵазеи? Ҳхынҳәны аҳ иашҭа ҳанҭала, ҳахьнеиз сасра ҳәа зегьы иреицәаз џьма абак ҳзыршьит. Акәац иҭарҵаз мжәит, ишаанӡа. Крыфаны ҳанцоз ус уҳәеит иумоу аҟара шәкы узаиааит ҳәа. Изиауҳәазеи? – ҳәа диазҵааит. Аԥеҳамбар аҩсҭаа иажәа аҭак (ацкы) еиҳәо далагеит:
– Раԥхьаӡа ҳахьнеиз аҩнаҟны аԥҳәыс быжә абга иафааит ҳәа зласҳәаз убри ауп, сыжә сыԥшаауеит ҳәа дашьҭалар, лхәыҷқәа амца иақәҳаны ибылуан, – иҳәеит. – Нас аҳ иҟны дахьнеиз зегьы иреицәаз иаҳзишьыз аџьма ажәра џьабаа адибалеит. Ишәымоу аҟара шәкы шәиҭалааит ҳәа изысҳәаз убри азоуп, аҳ иоуз амал ала абри аԥҳәыс еибагьы даланыҟәызгон, – иҳәеит.
– Нас ари аҷкәын дзыхурҟьазеи? – иҳәеит аҩсҭаа.
– Ари аҷкәын дзыхсырҟьоо убри ауп ҩыџьа бзиа еибабо ацәгьаҳәаразы дыцоит азыҳәаноуп, – иҳәеит аԥаимбар.
Аԥаимбар абарҭ иажәақәагьы даалгеит, аҩсҭаагьы бзиала ҳәа еиҳәеит.
– Ехьарнахыс ҩызара ҳзеилам. Сара исҳәаз џьоумшьар иҵагьгьы усырбон, – иҳәеит аԥеиҳамбар.
Иҟан ахәԥҳаи абзыцәашьеи. Ахәԥҳа ԥҳәысҳәара дцон. Абзыцәашьа дицын ҩызас. Ицеит. Амҩа иқәлеит, ҽыла ҩаха ҩымыш амҩа иқәын. Ӡ-дук ирит. Дә-ҳәыԥшк аҟны инеит. Убра ихәлеит. Ахәԥҳа дыцәоуп, абзыцәашьа дааԥшуеит. Рыҽқәа иоужьуп. Акәадырқәа рхы иаҵаҵаны ицәоуп дара. Аҵлақәа (арақәа) гылоуп – ҩба. Ацәажәабжь иаҳаит абзыцәашьа. Абас рҳәеит анҭ ицәажәоз: Ахәыԥҳа дыцәоуп, абзыцәашьа дааԥшуеит, рҳәеит. Ахәԥҳа ԥҳәысҳәара дцоит. Дахьнеиуа ԥҳәыс дирҭоит, чара руеит, ҩаха-ҩымш, анабзыҭ лыцырҵот аҭаца уаашәҩык. Амаҳә аҽы ирҭот, аҳәа ирҭот. Аҭаца амаҭәа лрҭоит.
Амҩа иқәлеит, иаауеит. Ишааиуа, сабхәараа исырҭаз аҽы ашьамхы зеиԥшроу збап ҳәа дыҩуеит амаҳә. Аҽала дыԥсааиат рҳәеит. Мамзар иԥҳәыс амаҭәа илырҭо иахьаалго аҩны амца акааит. Убри ала иблааит иԥҳәысгьы иаргьы.
Абри абзыцәашьа иаҳауеит. Ахәԥҳа иеиҳәарызар дыхаҳәхааит рҳәеит аԥеҳамбарцәа.
Нас дҿыхеит ахәԥҳа. Ишеит. Аҽқәа акәадырқәа рықәырҵеит. Амҩа иқәлеит. Ицеит рымҩахь. Инеит мчыбжьык анаҩс. Иахьнеиз ахәԥҳа дзышьҭаз аӡӷаб игәы дахәеит. Ларгьы инеиз асас лгәы дахәеит. Бзиа еибабеит. Изызнеиз абзыцәашьа иҳәеит.
– Ибзиоуп, – рҳәеит:
Лашьцәа, лаҳәшьцәа зегьы еигәырӷьеит ари аҩыза амаҳә дахьроуз азыҳәан. Чара руит ҩаха-ҩымш, нас амҩа иқәларцы ианалага, уаа шәҩык аҩызцәа лыцырҵеит аҭаца. Амаҭәа лырҭеит. Ахәԥҳа амаҳә иабџьар ҳәа аҳәа ирҭеит. Нас аҽы ирҭеит. Амҩа иқәлеит. Ишаауа, абри абзыцәашьа
иаҳаз ажәа игәы иалоуп цәгьала. Иҟаиҵарызеи? Иҭахуп иҽишьырц амҩан, иаҳәагьы ирӡырцы, аԥеҳамбарцәа ирҳәаз ажәа иамҳәакәа ахәԥҳа иахь (еиҳәар, иара дхаҳәыршәырахоит).
Абри аҟынтә маӡала иҟаиҵар иҭахуп, имҳәакәа.
Иааит аӡ-ду аҟны. Аӡы иҭалеит. Дааивагылеит абзыцәашьа ихәԥҳа иҟны. Даахысын, ихылԥарч ихаз ааихиршәан аӡы иҭаиршәит. Схылԥа ҭызгоит ҳәа ахәԥҳа ихы ларҟәны ахылԥа дназымҵасит. Усҟан иаҳәа иааҭыҵәраан аӡы инҭаҳаит, ихылԥагьы, иаҳәагьы уа аӡы иагеит.
Ак аҟны деиқәирхеит. Уажәышьҭа аҽоуп игыу.
Аӡы инырит. Адәы ԥшӡа инықәлеит.
– Сабхәараа исырҭаз аҽы ашьамхы збап, – иҳәан акәадыр ақәиҵеит дыҩырцы абри адәаҟны.
– Уаҟәыҵ! – иҳәеит абзыцәашьа, аха ахәԥҳа имуит.
– Сыхәмарроуп, – иҳәеит.
Дақәтәеит аҽы. Дыҩны ддәықәлеит. Абри аамҭазы абзыцәашьагьы дыҩны дишьҭалеит. Дихьӡеит ирласны. Иҟама ааҭихын, ахәԥҳа имбаӡакәа маӡала аҽы амгәацәа иалеиҵеит аҟама.
Абзыцәашьа иоуп иҟазҵо.
Аҽы каҳит, иԥсит, иара (ахәԥҳа) деиқәхеит.
Игәы иалсит ахәԥҳа абзыцәашьа иҟаиҵаз.
– Изыҟауҵазеи, сабхәараа исырҭаз саҳәа аӡы иоургеит. Сҽы ушьит? – иҳәеит ахәԥҳа.
Аҭыӡшәа илихит, дидгәаалеит.
Иааит аҩныҟа ишеибарххоз.
Ачара руит, аха акагьы гьама изамам ахәԥҳа. Есқьынгьы аҭыӡшәа илихуеит абзыцәашьа.
– Усҟәаҵ абааԥсы. Егьысхарам, – иҳәеит, аха имуит ахәԥҳа. Есқьынгьы аҭыӡшәа ду илихуеит. Нас аҭаца амаҭәа илырҭаз, убригьы ҿаанҵас иахьабалакь ауацәа ириҭеит (изҭиуа абзыцәашьа иоуп). Амаҭәа ахьырҭиз зехьынџьара ҭаацәала амца акны иблит, аха ахәԥҳа зынӡа даргәааит, аҭыӡшәа ду илихуеит абзыцәашьа.
Абызцәашьагьы игәы ԥҵәеит
– Ҟаҳ, анаасын, – иҳәеит.
Уажәышьҭа исҳәап игәахәит гәаныла. Нас игәы аныԥҵәаӡа, ахәыԥҳа иеиҳәеит абзыцәашьа
– Уаҩы дагымкәа аизара сзыҟаҵа аусҳәараҿы, хәыҷи дуи дагымкәан, ажәабжь сҳәоит, уара уахьыҟаз.
Ахәԥҳа бзиоуп иҳәеит.
Абжьуаа уаҩ дагымкәа аизара ҟаиҵеит аусҳәараҟны. Длеит абзыцәашьа. Ахәԥҳагьы уа дыҟоуп. Аусҳәара аԥхьа адәаҟны даақәгылан ажәаҳәара далагеит абзыцәашьа. Ахәԥҳаи иареи еицны ахәԥҳа ԥҳәысҳәара дышцаз, иара дышицыз. Зегьы аҳәара далагеит.
– Арақәа рҟны иахьлеиз, ахәԥҳа дыцәан сара сааԥшуан. Шьоукы ааины арақәа рҿы хыхь рыбжьы саҳаит. – иҳәеит. Ахәԥҳа дыцәоуп, абзыцәашьа дааԥшуеит рҳәеит.
Ҳара иаҳҳәаз ҳәа аниҳәа, ишьамх аҟынӡа дхаҳәхеит. Ажәлар зегьы ирбоит уажәышьҭа иҟало. Зегьы аӷызӷызра иалагеит.
– Иумҳәан, уаҟәыҵ, – рҳәеит. Ахәԥҳагьы ицәымыӷхеит, аха имуит абзыцәашьа.
– Сиргылом зегь дара роуп, – иҳәеит абзыцәашьа.
Дзықәшәақәаз зегьы иҳәеит. Аҽаҟны дшеиқәирхаз…
– Абри сҳәар схаҳәхон акәын изысымҳәоз… – Иажәа ҳәаны даалгеит, иоуроузороу дхаҳәыршәны аусҳәара аԥхьа даанхеит абзыцәашьа.
Ажәлар еимпит, ахәԥҳагьы иҩныҟа дцеит. Ихы кны дтәеит. Исыхьзеи иҳәеит, дхәыцит, дгәырҩеит даара.
– Абри изеиӷьу ихәарҭа акы смаҳакәа сышхнымҳәуа, – иҳәан амҩа дықәлеит (ҭоуба иуит). Амҩа дықәуп, дцоит, мызкы, ҩымыз дныҟәон. Дышнеиуаз цә-дук абжьы иаҳаит. Днеит ацә абжьы ахьиаҳауаз аҟны. Цә-дук гылоуп, ахы ҵаҟа икажьуп, ахәаара иаҿуп. Ари ацә данаба, абааԥсы, уабацо аҳәеит.
– Сабацои да, абри еиԥш агәамҵра сақәшәеит, – иҳәеит ахәԥҳа.
– Ҳа, ус акәзар, абри стәыҩақәа уахьынҳаланы уца аҩада, убрахь иуаҳауеит ажәабжь уара узышьҭоу, – аҳәеит ацә.
– Ибзиоуп, – иҳәеит. Дахьынҳалан ддәықәлеит. Уи аамҭазы ацә еиҭацәажәеит.
– Ха, абааԥсы, – аҳәеит ацә, – убри стәыҩақәа заҟароу исзышьҭыхуам, саргьы исыхәара ак ҳауазар уахьнеиуа усызиазҵаа, – аҳәеит ацә.
– Ибзиоуп, – иҳәеит иаргьы.
Дцеит дахьынҳаланы. Дҩеит хыхь, ажәҩан ахь. Агәашә џьара дынхалеит. Ажәҩангьы иакым, адгьыл иқәгылам. Ҩны ԥшӡак аҟны инеит. Абра дныҩналеит. Абра дтәоуп ԥҳәыс аҳкәажәк.
– Ҳаи, уабаҟаз? – лҳәеит. – уаазгазеи? – ҳәагьы лҳәеит.
– Саазгаз абри ауп. Агәамҵра сымоуп, абри аҩыза аус сақәшәеит, ихәара акы ҳәа сашьҭоуп. – иҳәеит ахәԥҳа. – Нас сҩазгаз ацәтәыҩа ауп. Убри аҩыза агәамҵра сымоуп.
– Аа, уи акәзар узышьҭоу. – лҳәеит аҭакәажә, – ара уааи, ара, – лҳәеит. Дылҵәахит џьара днаганы.
– Угәы иалымсааит уахьысҵәахыз – лҳәеит. – Избан уҳәар, агәнаҳа ду ҟаҵаны уҟоуп. Сара исыздырам убри иахәо, аха аԥшәма ихаҭа дыҟам, уажәыҵәҟьа даауеит. Иара идыруеит, сара иасҳәоит. Ииҳәо уаргьы иуаҳалап, – лҳәеит. Нас бзиоуп иҳәеит. Нас дааит аԥшәма ихаҭа.
Абри аԥҳәыс аҵәуара далагеит. Данааи, дҵәыуа дибеит иԥҳәыс.
– Ибыхьзеи, бара, бзырҵәуазеи? – иҳәеит.
– Аа, сзырҵәуои умбо, абра самхацәан ԥхыӡқәак збеит.
– Иббазеи, закәузеи? – ҳәа иҳәеит иара.
– Избазеи да, абраҟагьы, ақыҭаҿгьы ажәлар дуӡӡа гылан, збеит, аусҳәара аԥхьа  дгылашәа збеит дыцәажәошәа. Дацәажәаны данаалга, дыхаҳәыр-шәыраханы даанхеит.
Абри избаз ажәлар игылаз зегьы ахәыҷқәа, адуқәа аҵәуара иаҿын. Саргьы самхаҵәуеит. Абас збеит. – лҳәеит. Нас цәкы ахы кажьуп, атәыҩақәа иазышьҭымхит, ажәҩан иаларсуп. Ахәаара иаҿуп, изҳәуам, изныҟәом, агәамҵра ду амоуп, убригьы рыцҳасшьоит, – лҳәеит аҭакәажә.
– Аа, – иҳәеит, абри оума бара бзырҵәуаз?
– Аиеи, абри акәын сзырҵәуаз, – лҳәеит.
– Нас ирыцҳами, хәарҭас абарҭ ирымоузеи? – лҳәеит.
– Қо, хәарҭа рымоуп, ирымоу хәарҭа абасоуп…
Далаган ажәабжь леиҳәеит абарҭ зегьы ишыҟалоз изыхҟьоз.
– Ҳаи, ус акәхап, аха хәарҭа ирымоу саҳәа! – ҳәа иалҳәеит.
– Хәарҭа ирымоу убри ауп: ани ахәԥҳа ҷкәына заҵәык димоуп, хышықәса ихыҵуеит. Убри ахәҷы (ахәԥҳа ихәыҷы) абри агәнаҳа змоу ахәԥҳа ихәыҷы ажә еиқәаҵәақәа мацара рыхш ақәаб азна инкнаҳаны, ахәԥҳа ихәҷы дааилыхны, ақәаб дынҭаршәны, дыжәны, нас дааҭганы дышԥхоу диманы дыҩны ауаҩы исахьа змоу ахаҳә аҟны днаганы дахаирԥар хыхь, абри ихәоит, – иҳәеит. – Анаҩсаны, ацә ҳәа бара ибҳәаз хәарҭас иамоу убри ауп, атәыҩақәа ажәҩан иаларсуп, иаргьы амч убри аҟара амоуп, иаулак еиханы знык изгылар (атәыҩақәа ажәҩан иахьаларсу иаунажьуам), иара идәықәлар, атәыҩақәа усҟан иаҳхырҩуеит, нас ахы иақәиҭхоит ацә. Абри оуп хәарҭас абарҭ ирымоу.
– Аа, бзиоуп. Абри азын акәын узысҭахыз, – лҳәеит. – Уажәышьҭа уца аҽаџьара, – лҳәеит.
Иара дҩагылан дындәылҵит наҟ. Лара днеины ахәԥҳа иҵәахны илымаз даацәырылгеит.
– Иуаҳама, – лҳәеит, – ииҳәаз?
– Қо, исаҳаит, – иҳәеит.
– Нас уажәышьҭа уца, – лҳәеит.
Дцеит иара. Дааит ацә тәыҩаҟны. Дахьынҳаланы дылҭалеит дылбаарцы.
Дылбааит ацә аҟны.
– Ааи, исыхәара акыр уаҳама? – аҳәеит ацә.
– Қо, – иҳәеит.
Ацә еиҳәеит иаҳаз.
– Аа, ибзиоуп, иҭабуп, – аҳәеит ацә.
Дааит иара аҩны хымыз, ԥшьымыз рышьҭахь. Дахьааиз иԥҳәыс иуаҳазеи лҳәеит.
– Ихәара акы умаҳаӡеи абааԥсы? – лҳәеит.
Моумоу акагьы смаҳаит, – иҳәеит.
Ихы кны дтәоуп. Дхәцуеит, дгәрҩоит. Избан акәзар, ари ихәыҷы хшла дыжәны изымгәӷьит. Убри аҟнытә иԥҳәыс илеимҳәеит, аха арии илымуит иԥҳәыс.
– Иуаҳаз соуҳәароуп, – лҳәеит.
Мызкы, ҩымыз диазҵаауан, аха иуамызт. Акгьы смаҳаит иҳәан, аха илымуит
– Иуаҳаз соумҳәозар, уареи сареи акгьы ҳзеилам, – лҳәеит ианылмуӡа.
– Нас, бара, исаҳаит, аха уаҩ иҟаиҵо акәым иара, – иҳәеит.
– Закәузеи уаҩы иҟаимҵо, уеизгьы исаҳә, – лҳәеит:
– Нас бзиоуп, – иҳәеит. – исаҳаз абри аҩызоуп: ҳхәҷы хшла дыжәны, дганы убра дахарԥазар, убри ихәоит ҳәа саҳаит. Ари иаҳзыҟаҵома, иҟалома? – иҳәеит.
– Ҟаи, џьушьҭ, ухагахама, ҳхәыҷы заҵәы даҳшьуама? – лҳәеит.
– Аиеи, саргьы убыс ауп сшыҟоу, – иҳәеит.
Нас ихәлеит. Ишьҭалеит ахәыҷгьы, иабгьы. Лара дықәгьыжьын ауха ақәаб азна ахш лырхиеит. Иара дшыцәаз, ахәыҷы дшыцәаз ақәаб азна ахш иаалган икнаҳаны илыршит. Ахәыҷы даашьҭыхны, дааилыхны ақәаб дынҭалыжьын, дылжәит. Дааҭылгылеит дыжәны. Дааҭганы длыманы дыҩит аусҳәарҭахь. Длаганы ахаҳә ауаҩы исахьа змаз хыхь дахарԥаны арахь дааит, аҩныҟа. Дааин дышьҭалеит аҩны. Лхаҵагьы дыцәоуп. Ари аԥҳәыс иҟалҵаз ҳәа акагьы издырӡом. Ари лгәыӷьуеит ҳәа дыҟаӡам. Дааҿыхеит ахәԥҳа аҵхыбжьон зны. Абзыцәашьагьы иҷкәынгьы анард ихәмаруа иаԥхьа астол ишадтәалаз ибеит.
– Ааҳ! – иҳәан ибжьы иргеит. Усҟан иԥҳәыс ауаҭах ахь дыҟан. Ибжьы анлаҳа, дыҩны дааит. Данааи, иухьзеи лҳәеит.
– Аа, банаџьалбеит, сыбзыцәашьеи схәыҷи, аа анард ихәмаруа иахьтәоу, – иҳәеит.
Игәырӷьеит, иалҵит аҩыџьагьы. Ачара руит. Мчыбжьык агәырӷьара ду ыҟан. Ахәыҷгьы абзыцәашьагьы бзиахеит.
Тәылак аҿы дынхон, ажәытәуаа аҳ ҳәа изышьҭаз, иара иуезд аҿы имацара жәлар аҳас дрыман. Иаргьы ацәгьара, абзиара уҳәа акы иаҵахоз аӡә иакәмызт, иланы дыҟан.
Ари аҳ иуаҩра дахысхьан, иқәрагьы ифахьан, дҭаацәаран, иман хҩык аԥацәа. Урҭ аишьцәа еиԥшын ԥшрала, сахьала ҟазшьалагьы еиқәшәаны еидгылан ахҿа еиԥш. Реиҳабы ихыҵуан 25 шықәса, агәбжьанытә ихыҵуан 22 шықәса, аицбӡа ихыҵуан 18 шықәса.
Аҳ иԥеиҳабы ҽнак шьыжьымҭан ииарҭа дҩылҵын, илахь мцхәы еиқәҵаны акы дазхәыцуа днеины асоф днықәтәеит. Аҳ игәеиҭеит иҷкәын игәы ак шалаз; ари аҳ гәҭыхас ишьҭихит, аха иара дизымҵааит, сара исеиҳәарым иҳәан. Нас аҳ иаҳҭырԥарцәа руаӡәы дааиԥхьан – сыҷкәын ихьзеи илахь зеиқәузеи уизцаа ҳәа дизынаишьҭит. Аҷкәын иаб иҿы аҳәара дацәыԥхашьон, аха дхәыцуан иагьа дицәыԥхашьаргьы иеиҳәар иаҳа ишеиӷьыз еиликаан, дшацәыԥхашьоз изынаишьҭыз инаиеиҳәеит: – иаха сахьнышьҭалаз ԥхыӡла избеит исымбацыз тәылак, Таташь дахьахыргаз ҳәа ажәытәуаа зыӡбахә рҳәоз ақыҭа; убра ԥхыӡла снеит, уааԥсырала ихкааны шҭак ҟаҵоуп, убри аҩнуҵҟа иҭагылан быжьбаны еихагылаз хан дук.
Афбатәи ахыхь иахагылаз ахан ҵәыца саркьала иҟаҵан, убра дыҩнатәан, нцәахшоуп ҳәа уҳәарын ԥҳәызба бзиак, ашьеи ахши еилаҭәо, деилыԥхаауа, унацәа аҭыԥ лынхало. Аиаша уасҳәар ами, ари ԥхыӡла избаз аԥҳәызба саб иҩнра дшақәнагоз еилсыргеит, ҭацас димазаарц сҭахыуп, саб дақәшаҳаҭхозар сагьлышьҭалоит иҟалалакгьы иҳәеит аҷкәын. – Амала, ииҳәо аҭак еилкаа ҳәа иеиҳәеит. Ари зеиҳәазгьы дхынҳәын аҷкәын иаб иҿы днеины, ишиҳәаз еиԥш акакала дазырхәцны, насгьы аб ииҳәо иҷкәын дшазыԥшу иеиҳәеит.
Ари аус аҳ даара дархәцит, дагьақәшаҳаҭхеит, усҟантәи аамҭала аҳ инапаҵаҟа иҟамзи зегьы, иуаажәлар аӡәы дагымкәа еизигеит, ҽнак иҷкәын дрылаирԥшрцы, ирылихуа дициҵарацы ҩызас ҳәа.
Аҳ иҷкәын дрылаԥшит еизаз ауаа, ахаҵараҿы дыӷәӷәахап ҳәа игәы изаанагаз дрылихит Қамшәаҟәа-иԥа Хаџьаџьа захьӡыз. Иҽеибиҭеит аҳ иԥа – имҩаныфа, иҽқәа иабџьар уҳәа зегь рыла, нас иҩыза диманы ддәықәлеит, ԥхыӡла иибаз ақыҭа лабҿабала дазцарацы. Арҭ ауаа зынӡа рҽеиқәршәаны иҽыжәлеит. Даара мцхә ирццакны ицон: ҩымш ирныҟәашаз мышкала иахысит. Ахәларагьы нарыхьӡеит, иагьаангылеит иахьрықәхәлаз, инатәеит иара уаҟа ауха иахымсрацы. Ауаҩ-еиқәа Хаџьаџьа абӷьааҳәа амца еиқәиҵеит. Рыҽдырԥхеит, рыҽқәагьы аурышьҭит адәаҿы.
Аҳ иԥа, иҩыза ус наиеиҳәеит – сныҵыҵуеит, сааиаанӡа џьара умцан ҳәа. Уажәыҵәҟьа ҳәа ицаз дмааит шарԥазынӡа, ауаҩеиқәа Хаџьаџьа уа дтәан, дизыԥшуан иҩыза данбаауеи ҳәа. Ус ашарагьы адәы иаақәлеит, аҳ иԥагьы даакылҟьеит. Аҳ иԥа дахьааиз иҩыза иара уа дахьынижьыз дгылоуп деиқәҷабӡа, имца агәгәаҳәа еиқәҵаны, ибысҭа ҷабӡа уи иахакнаҳаны. Ауаҩ-еиқәа Хаџьаџьа иаразнак ала ирхиеит афатә, аҳ иԥа днахаиртәеит; иара днеины аҽқәа иаарццакны икәадырит, насгьы дааин ахьышәҭҳәа крифеит; нас аҽқәа даарыхан иҩыза дызцыз дынҽыжәиҵеит, иаргьы абӷьааҳәа дынҽыжәԥалеит. Рҿынархеит раԥхьаҟа дырегьых инарццакны. Хәаха-хәымш иныҟәон имтәаӡакәа. Даара кыр мҩа ҟәаԥа-ҿаԥа бааԥсырагьы ирхысит. Ахәаха рзы рҽадыргалеит изызцоз ақыта, иагьнадгылт баатәы-ҩын дук; ахәларагьы уи акәхеит. “Аҳ иԥа иҩызагьы иаргьы имшәаӡакәа абаатәы ҩны иныҩналазар, араҟа уаҩытәыса дыҟаӡамызт, аха ихиан ишақәнагоз еиԥш, иагьеилырган аӡә дыҩназшәа, зынӡа иԥшӡаӡаны. Аҳ иԥа дааԥса дыҟан азы днықәиеит аҩны хьшәашәаҿы, игәы каршәны дагьыцәеит иара уа. Ауаҩеиқәа Хаџьаџьа аҽқәа наужьны даакәгьежьын афатә ԥха ирхиеит. Уи аамҭазы, иҩыза дызцыз дҿыхеит. Аӡы аашьҭыхны иҿы, инапы иирӡәӡәеит, насгьы днахаиртәеит астол ирхиаз. Аҳ иԥа иҩыза дааидыртәаланы акрифеит. Аҳ иԥа акранифа дышьҭалеит, ауаҩеиқәа Хаџьаџьа астол ааилырганы адәахьы дындәылҵит, аҽқәагьы аагәеиҭеит, нас агәашә днадгылеит дҟарулуа.
Уа дышгылаз аҵх агә ааиҩнашеит. Ауааҩеиқәа Хаџьаџьа даныӡырҩы иаҳаит, ажәытә адау ҳәа изышьҭаз ихыԥша, аха иаҳагьы игәы рхаҵаны агәашә днавагылеит, иааиуа дизгәамҭартә еиԥш; иҟамчы шьҭыбжьы
игоз уаҩы илымҳа ҵнахуан, ирашь дзықәтәаз ахыԥша ашәаԥыџьаԥ хнажәжәон, ашьапы шьҭыбжьы игозгьы митәӡан, иахьаргылоз адгьыл арҵысуан. Абас ала атәыла рбганы иаауаз адау уи агәашә даннадгыла, дзықәтәаз ирашь иазымгәаӷьит агәашә аҭалара.
Адау ибжьы ааиргеит, – Ааит абааԥсы узыцәшәазеи, срашь? Уара узыцәшәо ауаҩеиқәа Хаџьаџьа иакәхап, аха уи дагьымицт, дагьымшәыцт, дихьазаргьы даазгозеи уи арыцҳа аранӡа. Адау ииҳәаз зегьы ауаҩеиқәа Хаџьаџьа иаҳауан. – Сагьиит, сагьшәит, сагьааит! – иҳәан агәашә ахьышәҭҳәа даавҵҟьеит. – Уаазгазеи? – уԥсы ухы иаԥурхеит иҳәеит адау. Иажәа аҳәаха имҭакәа ауаҩеиқәа Хаџьаџьа дхысит адау иԥсырҭа иарбаны, иара уааҵәҟьа ирашь днахыҩрны дынкаҳаит. Ауаҩеиқәа Хаџьаџьа днеихаххын иаҳәызба ҭԥаа излымҳак ааҿихын иџьыба инҭеиҵеит, нас длаигәҭасны диҵәахӡеит уаҩы димбо. Ус иагьаашеит.
Рыҽқәа ҩеикәадырын иҽыжәланы идәықәлеит имццакцәакәан, иагьнеит дара рхы ақәкны изызцоз ақыҭаҿы. Амала дара инеирц ргә иахьҭаз аҩны имнеикәа, иҽыжәҵит ааигәара џьара. Иара уа иахьҽыжәҵыз ирызҵааит – иҟоума абра уааԥсырала ичаԥаны ауачастка хкаа, убри аҩнуҵҟа бжьбаны еихагылоу ахан ҭагыланы шәҳаблаҿы? ҳәа. Ииашаны иагьыҟазаап, изызҵаазгьы ирарҳәеит ишыҟаз. Дгьылла иахьыҟаз наддырбеит, изеиԥшразгьы наддырҳаит, неишьа шамамыз ала ажәала ирарҳәеит, уи лҿы инеизгьы еибгала дышзымцозгьы нарарҳәеит.
Ԥшьынҩажәеи зеижәҩык ауаа неихьан аԥҳәызба лбараҳәа, лаб уаҩы аҳ лахьыцәгьак иакән азы, игәамԥхакәа рыхқәа хыҵәҵәаны иашҭа хкаагас иҟаиҵеит. Шәҩык рзы аӡәы иоуп иагыз уигьы уара инаугӡап рҳәеит. Аҳ иԥа ицәымыӷхеит анеира. Ауаҩеиқәа Хаџьаџьа дшәозма, акы даҵахахьазма цәгьарак бзанҵгьы; имнеикәа ихынҳәыр иуазма иара, нас арҭ ахьнеиуаз маӡа имнеиӡеит дара зызнеиуаз азы. Аԥҳәызбагьы диԥҳан уатәи атәыла зегьы знапаҿы иҟаз, заамҭа бзиа изгаӡахьаз аӡәы. Адырра ирҭеит аԥҳәызба лаб, дара убрахь ишнеиуаз, иара иԥҳа дырбарацы, ԥхыӡла дшибаз лара аҳ иԥа, насгьы дшигәаԥхаз диԥҳәысхарцы, иаб иҩнразы дшиҭаххаз, насгьы иара иԥхыӡ дазхәыцны дшиԥшааз лара. Уи аԥҳәызба лаб аҳ иԥа иахьынтә иаҳаз ажәа мап ацәимкит, дақәшаҳаҭхеит, дагьеигәырӷьеит. Иԥҳа лзы даалаган ачара ду ауразы иҽеинигалт. Игәыла-изла зегьы еизигеит дара рахьгьы, шәааи ҳәа ирзынаицҳаит, иԥҳа аҳ иԥа ԥхыӡла дызбаз лабҿабала дзыԥшааз дииҭарацы.
Аҿҳәара ирымаз азы аҳ иԥа днеит иҩыза ауаҩ-еиқәа Хаџьаџьа дицны аҳ иҩны ачараҿы, изызнеиз аԥҳәызбагьы дыддырбеит. Аҳ иԥа аԥҳәызбагьы дылгәаԥхеит, уаҟа ачара башахомызт, мышк алагьы изалгаӡомызт, даара акраамта чаран, иаашацыԥхьаӡа аҳ ичара ирҿыцуан. Аҳ ичара ахымш рыҽны идәықәлеит дара зызнеиз аԥҳәызба дрыманы, аԥҳәызба лаб илыциҵеит амазара ирацәаӡаны, ҿык-бзык иаанамгоз, ауааԥсырагьы шәҩык раҟара ԥҵәаны иналыциҵеит; рҭаца дрыманы инаҵысит адруҳәа, аҳ иԥа иҩныҟа. Аҳ иԥеи ауаҩ-еиқәа Хаџьаџьеи хьымӡӷыда аӡӷаб дахьроуз еигәрӷьаны, насгьы ахьӡ ганы ҳшаауа ҳқыҭауаа ҳарбандаз ҳәа иццакуан рышьҭахьҟа. Ус такә иныҟәахьаны еиԥш иааит дырҩегь ианцоз иахьыҟаз абаа-ҩны аҿы. Иара уа ахәларагьы ирықәнакит. Иагьаангылеит ауха уа. Адру дырган агәгәаҳәа иааҽыжәҵит уа иԥхьарацы. Ауаҩеиқәа Хаџьаџьа дықәгьежьны ар ирыцыз афатә ԥха рызирхиеит. Абӷьааҳәа инартәаны акрырҿеиҵеит, дырхагьагьо, шәҩык амаҵ руашәа; акранырфа ашьҭахь зегьы ишрықәнагаз ишьҭеиҵеит, насгьы аҽқәа рҭыԥ иқәиҵеит, нас иара дҟарулуа днадгылахт абаа агәашә.
Ашҭаҿ итәаз ауаҩ-еиқәа Хаџьаџьа амалагьы игәалашәомызт ацәара, ихаиршҭӡеит зынӡа. Ус ашарахь инеихьан арбаӷьқәагьы рыбжьқәа ааиларԥсеит, агәашә дыздгылаз аҿы иааины иаақәтәеит хҩык ашацәа, ауаа раџьал зшо ҳәа изышьҭаз. Арҭ Хаџьаџьа ибон, аха ашьшьыҳәа агәашә давагылан, иԥсы ӡаны дӡырҩуа. Ашацәа ахҩык иааиз ус рҳәеит: – уаха, абри аԥҳәыс дызго аҳ иԥа, иаџьал шаӡам макьана, хымԥада иаҳшап ҳәа; зегьы аақәӷызын ибзиоуп рҳәеит: – Нас, уаҵәы аҭаца дрыма ишнеиуа аӡ ду изыҽԥынгыло ирырцы абжьара инеиуаны аԥша аасны иԥҳәыс лхылԥа лхыршәаны аӡы иҭанаршәааит, иара уи аамҭазы иҭызгоит ҳәа ихы анылаирҟәлакь иҽы днахҟьаны аӡы дҭаҳаны дашьааит. Уи данахыԥа, – иҳәеит егьи дахьтәаз, – уи днахыԥар, адәеиҵых иахьнықәло, сҽы сырхәмаруеит хәа данаақәхәмаруа иҽы нышьацәхысланы дахҟьаны дахьынкаҳауа дыԥсааит; – уи днахыԥар, – анырҳәа, – уи днахыԥар, аҭаца дрыманы агәашә ианынҭалалакь зегьы ахәхәаҳәа ахысра ианалагалакь, иаргьы дхысразы итапанча иааиқәикшо иаҩсҭаацәа ихы иҭадыршәааит рҳәеит; – ари заҳаны иазҳәарагьы дҳашҳатәарахааит, – рҳәан ицеит ашацәа.
Арҭ ирҳәоз зегьы ауаҩеиқәа Хаџьаџьа иаҳауан игәынкылангьы дыҟан. Уи аамҭазы ашарагьы адәы иаақәлеит, иҟьаҟьаӡа ианааша абӷьааҳәа аҽқәа икәадырын иҩҽыжәлеит. Рҭаца дрыманы идәықәлеит, иаарццакны рыҩныҟа. Ауаҩ-еиқәа Хаџьаџьа дааивагылт аҳ иԥа.
Ишнеиуаз иныҽԥынгылеит аӡ ду. Аԥшатлакә иаасыз аҭаца лхылԥа аалыхнаршәан аӡы инҭашәеит. Иҭызгоит ҳәа аҳ иԥа даналага ауаҩ-еиқәа Хаџьаџьа даазырхәцны ус наиеиҳәеит маӡа, – ҳаи, џьушьҭ, уара ак зыгхоз уакәмызт, иухьзеи иахьа, сыԥҳәыс лхылԥа аӡы иҭашәаз ҭысхуеит ҳәа ушԥалагои, аӡәы уибаргьы уирԥхашьоит, уагьзцәажәом нас иара иҿы. Аҳ иԥагьы иҩыза иажәа изԥымҽит, дааҟәҵит. (Уа дахирԥеит иаџьалқәа акы).
Ишнеиуаз адәы еиҵых иахьнықәлаз иҭаххеит чоуҳәа длаҵҟьа-ҩаҵҟьарацы, аха уаагьы дирԥхашьарн даҟәихит. (Ара иаџьалқәа даҽакы дахирԥеит). Уи нахыс дидгыланы дивымҵӡакәаны аҭаца дрыманы агәашә инҭалеит. Аҳ иԥа, иаб иҩны ашҭа зегьы ахәхәаҳәа ахысра ианалага иаргьы дхысырцы ианақәик ауаҩ-еиқәа Хаџьаџьа иаарласны ус неиҳәеит маӡала: – ҳаи, ушыбзоу уҽушьуама, уаб иҿы сыԥҳәыс дсыманы сааит, ҳәа ушԥахысуеи ҳәа, иаргьы уаҟагьы иҳәатәы дахымԥеит, (ахԥатәи аџьалгьы уа днахыԥеит).
Атаца дрыманы иахьнеиз еибгаӡа, аҳ, дгәырӷьаӡаны ачара ду даҵасны иуит. Зегьы иџьаршьеит ԥхыӡла иибаз дыԥшааны дахьааигаз. Ажәлар иҟаз ачара ишахатәаз аҳ иԥа инеиҿыҵшәеит бааԥсык, ауаҩеиқәа Хаџьаџьа изыҳәан. Уи ауаҩ-еиқәа Хаџьаџьа изымчҳаит.
Ажәлар иҟаз еикәршаны иааиргылеит, иара агәҭа дынҭагылеит, ажәлар зегьы аарӡырҩны дналагеит аҳәара: – аҳ, иԥа иара имырдырӡакәа абзиара ду шизиуз, ианцоз адау дшицәнирхаз, мцымкәа ишиашаз ала адау иишьыз илымҳа ааҭыганы идирбеит, нас ихынҳәны ианаауаз ашацәа иаџьал шыршаз, хџьалкны, акы дахыԥаргьы егьи дшагоз, убарҭ зегьы дырхырԥаны ишааигаз иԥҳәысгьы иаргьы, насгьы аҳәара дшақәиҭымзгьы, – иҳәар иаразнак дышҳашҳатәарахозгьы. (дышхаҳәхоз) уи инареиҳәеит.
Ауаҩеиқәа Хаџьаџьа иажәа дагьаалгеит, дхаҳәхан аҳ идәагәҭаны даанхаӡеит.
Ари ажәлар мцхә иџьаршьеит, илакәыршьеит; аҳ иԥа иҽишьрацы иақәикит, аха ажәлар дырҟажеит, илдмыршеит аҽшьра. Ажәларгьы еилгеит, рыҩныҟақәа ицеит. Аҳ иԥа иҭаацәа ус нареиҳәеит: – сара уажәшьҭа ҟазарас исоуа егьыҟам, схы ахьынахо сцоит, уаҳа хынҳәра сықәым, схы сырӡуеит, – ҳәа неиҳәан дықәҵны дцеит.
Дылан уахи-ҽни абна. Ус ашықәсқәагьы даара акыр ҵит, аха дыхнымҳәӡеит сыҩныҟа ҳәа зынӡа; бнауҩы ҳасабла дҟалеит. Дыԥсыр иҭахын, аха дыԥсуамызт.
Абнаҿы, уахык дшыцәаз аӡә дааины дааихагылан ус наиеиҳәахызшәа ибеит: – уара ушьҭахьҟа дуоуит аԥа, убри дыжәны қәабла агәараҳәа ишшуа адәагәҭаны иқәгылоу ахаҳә, иаарҳәны ахы илҭаурԥар, ауаҩ-еиқәа Хаџьаџьа дыбзахоит ҳәа. Ари ауаҩ, уама шықәса бнала изхызгахьаз дыҭрысны дааԥшит. Ашырҳәа дхынҳәит иҩныҟа ирццакны. Иҩны дахьааиз иџьаршьеит иҭаацәа, схынҳәуам ҳәа раҳәаны ицаз дхынҳәны дахьааз. Иҵабыргны дагьихьан ишьҭахьҟа иԥа.
Ауха иҭаацәа ус реиҳәеит – уаха сҽыскәабароуп ақәаб ала аӡы сызкнашәҳа ҳәа.
Аӡы кнарҳаит; иара иԥа хәыҷы диеигәырӷьаны диахәмаруан, нас ус реиҳәеит – уажәшьҭа шәара шәца, шәышьҭал, амала ахәҷы дысзыншәыжь сызхара дызбап сҽыскәабаанӡа, нас сара дназгоит ҳәа. Иҭаацәагьы ҩагыланы ицеит шьҭалара.
Иара иҷкәын хәыҷы диахәмаруан акраамҭагьы; аӡы агәараҳәа ианааилаҭәа иҷкәын дааимлагәаны ахәапаҳәа аӡы ақәаб иҭаз аҿы дынҭаиршәит. Даара акраамҭа аӡы еилаиршит, нас ақәаб дышҭаз ихәыҷы диманы дындәылҵын ауаҩ-еиқәа Хаџьаџьа дхаҳәны дахьгылаз ақәаб аарҳәны ихы инҭарԥаны дааины дышьҭалт. Аха ауха даузыцәахуаз, цәгьарыла дыгәжәажәо иршеит. Аҽны ашьжьымҭан ианааша иаадәылҵзар, ауаҩ-еиқәа Хаџьаџьа аԥхьарца аирҳәоит ихааӡа, рхәыҷы дықәԥраа иаԥхьа дкәашоит.
Ари аҳ ианиба дырҩегьых ачара ду иухт, изаимҳәаз ҳәа аӡәы дҟамлеит. Ажәлар зегьы иддырбеит, иддырҳаит иҟалаз аџьашьатәы; ажәларгьы ирхамышҭыхуа ачара ыфаны ицеит рыҩныҟақәа. Ауаҩеиқәа Хаџьаџьа аҳ ԥас дҟаиҵеит, имазара далаиҵеит.
Абасала аҳ иԥеи ауаҩ-еиқәа Хаџьаџьеи еишьцәахеит наӡаӡа. Саргьы убра ачара саахыҵны саауеит.
– Дад, адунеи зегьы гәршәпа ҵәҩанс иакәыршаны гәыр ссала их-сыркаанӡа анцәа уимшьааит, – иҳәеит изаҳаз.
Дыҟан ҷкәынак, аӡӷаб лбара ҳәа дцон ес сабша, аха дманшәалахомызт.
Ус зны ихәԥҳа иеиҳәеит:
– Абас, абас қыҭак аҿы сцоит ӡӷабк лбара, усыццароуп, – ҳәа.
Ахәԥҳа убри аҷкәын иҿы днеит, адырҩаҽны убри аӡӷаб лбара ицаразы. Ауха ианышьҭала, аҩны ахәблаҿы иааины иқәтәеит х-ҩык ашацәа. Аӡәы ус иҳәеит:
– Уаҵәы шьыжьымҭан иаашар абри аҷкәын ихәԥҳа диманы аӡӷаб лбара дцоит, – иҳәеит. Дахьнеиуа аӡӷаб дзызнеиуа дигәаԥхааит, дигааит. Диманы данаауа, дшааиуа, аӡы ианыруа, ихылԥа ихшәаны аӡы иҭашәааит, схылԥа аӡы иҭысхуеит ҳәа ихы анынаирҟәлак, аӡы дҭаҳаны дашьааит, – иҳәеит.
– Абри иуҳәаз дахыԥаны дҟалозар, – иҳәеит ашацәа ргәбжьанытә, аҽны ашҭа ианҭало, чоу ҳәа аҽы ирхәмарырц дыҵҟьааит, аҽы сырхәмаруеит ҳәа даналагалак, ашҭа иқәгылоу аҵла данҟьаны дԥыххаа дцааит – иҳәеит.
– Абри шәара ишәҳәақәаз аҩбагьы дырцәынханы дҟалозар, – иҳәеит ашацәа реиҵбы, – аҩны амардуан ианхало атапанчала дхысааит, иааҭирҟьо ахы ихы иҭашәааит, иара убри ала дниасааит – иҳәеит.
Ашацәа реиҳабы дахьықәтәаз еиҭа даацәажәан ус иҳәеит:
– Абри иаҳҳәақәаз заҳаны џьара еиҭазҳәара дхаҳәхааит.
Аҷкәын ихәԥҳа арҭ ирҳәаз иаҳаит, аха уажәшьҭа ҳәашьа имаӡам.
Адырҩаҽны ицеит аӡӷаб зыӡбахә раҳахьаз лбара, иахьнеиз данырба, дигәаԥхеит, ашьанақәа еимырдеит, аҿҳәарагьы ԥырҵәеит, ихынҳәны аҩныҟа иааит. Ачара рҽаздырхиеит, ашьаԥа ҟарҵеит, ауа, аҭахы ирарҳәеит. Ачара аҩны аҭацаагацәа андәықәырҵоз, аԥҳәыс даазгаз аҷкәынгьы дцеит. Аҭаца дрыманы ишааиуаз, ӡ-дук ируан, аӡы ишыруаз, аҷкәын ихылԥа ихшәаны аӡы иалашәеит. Ари схылԥа аӡы иалысхуеит ҳәа инапы андәықәиҵа, ихәԥҳа уа дивагылан, иҟалашаз имдыруаз, атах ҳәа инапы даамҵасны икит.
– Иазууазеи ахылԥа, хылԥак аӡы иагозар атәыла бгама, уаҟәыҵ уаха ԥҳәыс дааугоит, ахылԥа аӡы иҭашәаз уашьҭалар, ԥхашьароуп, – иҳәеит. Иара убри алагьы уи дахирԥеит.
Арҭ уи азы ирны, аҭаца дрыманы, ашҭа ианааҭала, амаҳә аҽы ирхәмарырц далагеит. Ахәԥҳа атах ҳәа аҽы аӷәра дамҵасны икит.
– Ԥхашьароуп, аԥҳәыс дааугоит ишԥыкәу ашҭа агәҭа аҽы шурхәмаруа – иҳәан ари ихәԥҳа дирԥхашьан, даԥхьирҟәҟәааит. Уаагьы ус иԥсра дахирԥеит. Аха иара иидыруеи ари иԥсра дахирԥауоу, егьиуоу.
Амардуан ианхалаз, аԥҳәыс даазагаз аҷкәын итапанча ҭихит дхысарц, аха ихәԥҳа дааимҵасын, итапанча имихит, уара ушԥахысуеи, аӡәы иҟаиҵо убахьома, ԥхашьароуп, ҽаӡә дхысыр акы иамусуп акәымзар иҳәан иумит. Уаагьы уи ала аҷкәын иԥсра дахирԥеит.
Ус ишыҟалаз шықәсык ҵит. Ари ԥҳәыс даазгаз ҩыџьа аԥацәа иоут аӡәы дхьы-цқьаны, егьы дразны-цқьаны. Ахәыҷқәа мшызҳа, ҵхы-зҳа ирызҳауан.
Абри ԥҳәыс даазгаз аҷкәын ихәԥҳа дыхҭеикит.
– Абри уара ԥҳәыс данаазгоз схылԥа аӡы ианалаҳа, иалзгоит ҳәа салаган иумуит, аҽы сырхәмаруеит сҳәан, иумуит, схысуеит сҳәан, сумырхысит, изхыҟоуҵеи абас! – ҳәа дыхҭеикит.
Ари ианимуӡа, угәылацәа зегьы еизга иуасҳәоит убас зыҟасҵаз иҳәеит ихәԥҳа.
Агәылацәа еизигеит. Ахәԥҳа днеины ашҭа днықәгылт. Ахәԥҳа аиҭаҳәара далагеит ибзыцәашьа изиуқәаз зыхҟьаз.
– Ишәасҳәарц исҭаху убри ауп – иҳәеит иара, – абри аҷкәын ԥҳәысҳәара дахьцоз сиццарц ауха сахьаакылсыз, ашацәа ааины ахәблы иқәтәеит. Ашацәа реиҳабы даацәажәан абас иҳәеит:
– Абри аҷкәын ԥҳәыс диманы дшаауа ихылԥа аӡы иалашәааит. Иара уи аӡы иалсхуеит ҳәа ихы анылаирҟәлак, аӡы далаҳаны иара убра дахәаҽааит, убри алагьы иҭахара ҟалааит. Абри исҳәаз заҳаны џьара изҳәара шьамханынӡа дхаҳәхааит.
Ари ахәԥҳа абри ҳәаны даалгеит, шьамханынӡагьы дхаҳәхеит.
Убри анаҩсан ашацәа ргәбжьанытә даацәажәан убыс иҳәеит:
– Убри аӡы дамгакәа дҟалозар, ашҭа данааҭало аҽы ирхәмарырц агәаԥхара иоуааит. Аҽы ширхәмаруа, ашҭа иқәгылоу аҵла данҟьаны дԥыхаа дцааит. Абри заҳаны џьара аӡәы иазҳәара имаҟҿаҳәаранӡа дхаҳәхааит.
Ахәԥҳа абри ҳәаны даалгеит, маҟҿаҳәаранӡа дхаҳәханы даақәгылт.
Убри анаҩсан ашацәа реиҵыбӡа даацәажәан ус иҳәеит:
– Убарҭ дырхыԥани, дырцәынханы дҟалозар, амардуан данхало итапанча ааҭыхны ахысра гәаԥхарас иоуааит, иааҭирҟьо ахы ихы иҭашәааит. Убри алагьы иҭахара ҟалааит. Абри заҳаны џьара еиҭазҳәара дхаҳәҵәцарахааит.
Ахәԥҳа абригьы ҳәаны даалгеит, дхаҳәҵәцарахан даақәгылт.
Ари заҳаз избаз изаҳаз агәылацәагьы ирцәымыӷхеит, аха аԥшәма ҷкәын игәнигаӡеит ас шԥасыхьи, сыхәԥҳа са сзын абзиара ҟазҵаз ас шԥааизызуи ҳәа. Ари џьара ԥсыхәак амазар ҳәа акыр дазҵааит, дныҟәеит, аха ԥсыхәа иамаз ҳәа акагьы изеилымкааит.
Абар, ҩба, хԥа шықәса ҵхьан, ари дхаҳәха ашҭа дықәгылан. Ус лхаҵа дыцәоуп. Аԥҳәыс дыцәамызт, хыхьынтәи бжьык лаҳаит.
– Абри ихаҳәханы ашҭаҿы иқәгылоу дыбзахар бҭахума? – ҳәа дҵааит ани зыӡбахә зыргоз. – Абри бзахарц бҭахызар, исҳәо ҟаҵа. Ауаҩ ицәа иамбац абырфын хыза аашьҭых, ҩ-ԥҳалк ахш ақәаб иҭаҭәа, бхәыҷқәа кәабаны, убри ақәаб иҭоу ахш ршны, ахәҷқәа ҭаԥса, рцәеи рыбаҩи еилыҵыртә аҟара ианжәлак, ахызала ашҭа иқәгылоу ахаҳә ҭаҳәҳәаны бышьҭал. Ашьжьымҭан бангылалакь, ашҭа ихаҳәха иқәгылоу иԥсы ҭаланы дыббоит – иҳәеит.
Ари абжьы иаҳәоу зегьы лаҳаит лара дахьышьҭаз. Нас адырҩаҽны лхаҵа иалҳәеит ҩба-хԥа ԥҳал ахш сзырхиа ҳәа. Нас ари иҟалҵо лхаҵа илимырбарц азы, аҩнынӡа уца сан улҭахуп ҳәа иалҳәеит. Лхаҵа дцеит ианхәа лахь. Лхаҵа данца, даақәгьежьаан, ауха илаҳаз, ишлаҳаз дныҟәеит. Дышьҭалт, аха уи аҵх шылхылгаз иуқәшәирагьы исықәшәирагьы ирхыргааит. Ашамҭазы адәы днықәыԥшызар ассир лбеит: ахәыҷқәа наҟ-ааҟ икны иманы абарҵа иааҵалеит. Ари илаҳаз мцу ҵабыргу ҳәа дааизар, лхәыҷқәа рыԥсы ҭаланы иаргьы дыбзиаханы абарҵа ишыҵагылаз илбеит.
Ашьҭахь лхаҵагьы дааит, ачара ду руит, абас иҟалеит.
Ан дыҟан, аҭаацәа жәпа дрылатәан, лхаҵа дыҟан, лыхшара аҟан, анцәа ишиҳәара деиҵаҩҩы дыҟан. Лықәрахь днеихьан. Лнапы бзиоуп, лымшьҭа бзиоуп ҳәа ақыҭаҿы далхны дрыман. Ԥҳәыск илыгхар днаргон, ахәыҷқәа шьҭылхуан, ахшара зауаз ацхыраара рылҭон. Убас дшыҟаз еиқәырццакны, аӡәаӡәала илымаз зегьы нҵәеит, лхала аҩны дааҩнахеит. Ан рыцҳа, жәларык лымҵәеит, дгәаҟуан, есыуаха дҵәуон. Ус дшыҟаз, хәымҽхак ҷкәынак ашҭа дааҭалеит.
– Уа хәлабзиа, ди! – иҳәан, «Бзиа убеит, бзиала уаабеит, нан, – лҳәеит.
– Снеир ҟалома? – иҳәан, «Уааи, нан» – лҳәан аҩныҟа дналгеит.
– Ди, иахәа, ҷкәынс сбыдкыл, – иҳәан, «Ҳаи, нан, сара исымаз зегьы сымҵәеит, уаргьы уааир усцәыԥсуеит», – лҳәеит, аха иара имукәа даангылеит.
Ари аҷкәын абра дшыҟаз акыр мышқәа рышьҭахь, «Ди, банеибгаз заанаҭс ибымеиз, бгәылацәа рҟны, биашьараҟны пату бықәырҵартә иҟабҵахьеиз?» – ҳәа длазҵааит.
– Нан, сара иҟасҵақәаз абзиарақәа рацәаӡоуп, аха сара акагьы исмыхәеит акәымзар, – лҳәеит. – Аҳәса ианрыгхалакь срыцхраауан, еилсыргон, аха са стәы иамкит, – лҳәеит.
Ари иара шьҭа аныс диԥхьаӡоит. Агәылацәа иреиҳәеит, «сан ԥыхьа еиԥш лзаанаҭ ныҟәылго дҟашәҵа», – ҳәа дрыҳәеит. Уи аамҭазы агәыла ԥҳәыск илыгхан, ҷкәынцәақәак ааит ари ан дыргарц. Азнык азы мап лкит, аха «Ди, ҷкәынс сбыԥхьаӡозар, бсызрыцца», – ҳәа леиҳәеит. Ларгьы нас дақәшаҳаҭхан лҽеилаҳәаны дандәылҵуаз аамҭазы ақьаад инылаҳәаны, егьырҭ аӡәгьы имырбакәа саркьак лиҭеит.
– Бахьнеиуа ахәыҷы дины данынкашәалакь, абри асаркьа баныԥшыланы иббо, ажәабжь сзаага ди, – ҳәа леиҳәеит.
Дахьнеиз аԥҳәыс дзызнаргаз ахшара длоут, егьит, лыԥхала деилгеит. Ахәыҷы дины данынкашәа, ани асаркьа аацәырылган, ахәыҷы инаиқәкны днаныԥшылеит. Асаркьа данахәаԥш, жәаа, зежә шықәса ихыҵуашәа дылнарбеит. Арахь дыӡҟуп, уажәоуп даниз. Асаркьа лџьыба иҭаҵаны илҵәахит. Ахәыҷы ииз дкәабаны, дшьышьны, дышьҭаҵаны, лыҩныҟа дгьыжьны дааит.
– Нан, закә саркьа ссирузеи исуҭаз, абас ауп ассир иснарбаз, ииз аԥшқа жәаа, зежә шықәса ихыҵуашәа дыснарбеит, – лҳәеит аҩны дахьааиз.
Ус ауп са ссаркьа шыҟоу, – иҳәан иаалымихит.
Ус ишыҟаз аҽаџьарагьы ахшара дзауз ԥҳәыск лахь ацара лықәшәеит. Уаагьы данцоз ари лыҷкәын (лыҷкәын иоуп ҳҳәап шьҭа) абри исаркьа лиҭеит.
– Ахәыҷы данилак асаркьа баныԥшыл, банааилак, иббаз саҳәа, – ҳәа еиҭалеиҳәеит.
Ан уа дахьнеиз аԥшқа ииз ауаҩ бырг иакәушәа, дуаҩы шланы, аԥаҵа иманы дылнарбеит асаркьа. Уи аԥхьатәи илбаз аиҳагьы иџьалшьеит, илакәылшьеит.
– Ари аԥхьа избаз ахәыҷы анс жәаа, зежә шықәса зхыҵуа иакәушәа дыснабеит, ари ԥшьынҩажәа, ԥшьынҩажәи жәаба шықәса ихыҵуан дыснарбеит, арахь аӡҟы дины дкаршәуп, – лҳәан, аумашәа илбеит.
– Нан, ари усаркьа закә џьашьатәузеи?! – лҳәеит дгьыжьны аҩны данааи.
– Ди, уи змааноу убри ауп, ауаҩы даниуа иҿҳәарагьы ицишоит. Бара бзықәшәахьоугьы хьаас ибымкын. Ани аԥхьа зыҟны бнеиз рҿы ииз ахәыҷы жәаа, зежә шықәса иреиҳаны изынҵуам, убри азоуп жәаа
зежә шықәса зхыҵуа иеиԥш асаркьа дзыбнарбаз. Ари ԥшьынҩажәа, ԥшьынҩажәи жәаба шықәса ихыҵуаны дзыбнарбаз убысҟак ниҵраны дыҟоуп. Ибыхшаз раамҭа кьаҿын, азы иԥсит. Бара иагьа бхы быргәаҟыргьы, быԥсӡом быҿҳәара ааиаанӡа. Бымш аабзиахааит, – иҳәан дылԥырҵны дцеит.
Аҳак ԥа заҵәык диман, даҽа аҳакгьы ԥҳа заҵәык диман. Аԥа Ҟабарда Ҳасан ихьӡын, мраҭашәара дынхуан, аԥҳа Сауакьа лыхьӡын, мрагыларҭа дыҟан.
Исыҟаз Ҟабарда Ҳасан Сауакьа лыӡбахә иаҳаит. Ианиаҳа, ддәықәылт мыргылара ибзыцәашь даахәаны Сауакьа диҳәарцы.
Амҩа иқәны иснеиуаз ианрықәхәла, дәык аҿы х-џьык ахгылаз џьара иаагылт. Илҽыжәҵны аџьқәа ианынарыҵагыла, рыҽқәа ркәадырқәа хца рымбаӡакәа иныҵашәкәа ицеит.
– Ари закәузеи џьоушьҭ? – ҳәа ианылатәа, астол чысхкыла иҭәны иаарымҵагылт. Акры рфеит. Акрыфаны ианыҩагыла, астол ачыс иқәызгьы ергьы иахца рымбаӡакәа ицеит.
Аамҭа анааи, риарҭақәа хианы еиқәшәшәа иааҟалт. Рҽеилырхын, ишьҭалт. Ахәԥҳа иаразнак дыцәт, агьи, абзыцәашь дааԥшуан.
Дсыҟаз х-ҩык ашацәа ааины аџьқәа иаарықәтәеит.
– Абри ҳасас, – иҳәеит руаӡә – ԥҳәысҳәара дцоит, аха изаҳшарызи насԥыс?
– Насыԥс изаҳшар уи ауп, – иҳәит даҽаӡәы – Ԥҳәысҳәара дахнеиуа аҩны, ауха ихықәҵаны ашьжьымҭан даныҩагылуа иеиҭа амаҭ аԥш.
– Убри заҳаны изырӡаргьы дыҳашҳатәарахааит.
– Убри дацәынхуазар, – иҳәеит егьи, – шьыжьымҭанк иҽеилаҳәаны данындәылҵуа, ашәхарԥа илалҵны аихаҵәы ихагәҭ илалакны ишьапы аҿы илкылсны, убри ала дыԥсааит. Абри заҳаны изырӡара дыҳашҳатәарахааит.
– Убригьы ианеҩсны иԥҳәыс данигуа жәеҩа сықәса дызқәымтәац иҿала дырԥылааит. Убасҟан, убри аҽала дыԥсааит. Абри заҳаны иӡырызгарагьы дҳашҳатәарахааит.
Ас ҳәаны инықәҵны ицеит ашацәа. Абзыцәашь зегьы ауимаҳауаз.
Аҽны шьыжьымҭан ианааԥш, рыҽқәа кәадырны рықәтәарада ус рымамкәа игылан. Еҩрықәтәан иқәлт рымҩа.
Иахнеирыз ианнеи, ҳаҭыр рықәҵаны, агьины иныҟәырган, ауха риарҭақәа ҟаҵаны ишьҭарҵт. Аҽны шьыжьымҭан шаанӡа еҩҭыҵәрааны ишьапаҿышә ихагәҭаны иҩкылсын, убри ала дыԥсааит. Абзыцәашьа дҩагылан ихәԥҳа имесҭқәа аашьҭыхны амцаҿы инаганы иааиршәшәан, амаҭ аԥшь лҭыҩрын, амца илақәҳан, иблит.
Ашьҭахь ахәԥҳа дҩагыланы, иҿы, инапы ӡәӡәа сеҩдәылҵоит ҳәа ашәхарԥа днаҵалуаны, аихатәы лалҵны аҿанынанаха, абзыцәашь иаҳәа ааҭыхны днасын илкаиршәит.
Аҽны рус иззаазгьы рхианы рыҩныҟа амҩа иқәылт. Игьажьны иааит. Иҟан. Исыҟаз аҿҳәара иарҭаз анааӡа, аҭацаагацәа еиқәршәаны амҩа иқәрҵт. Абзыцәашь аҭацаагацәа дрыцымцуа далагт.
Анс рҳәит, ас рҳәит, аха мамоу, сара уажәы уахь сыгьцом ҳәан иаҿаршәны икыт.
Изыруази, ус даанхит аҩны.
Исыҟаз ахәԥҳа шьҭа игьажьызаргьы игьажьит аҭацаагацәа анигәахә, иҽы жәеҩа сықәса дызқәымтәацыз шәкәадыр ҳа реиҳәт, сақәтәаны сырԥылоит ҳа иақәикит.
Ирхианы иааганы ианыладыргыла, абзыцәашь дҩақәтәан ехьа цара, оҵә цара днықәшәҭраа дцеит.
Ахәԥҳа сҽыжәлоит ҳа дааизар, иҽы убар иаахә.
– Изакәызи, сҽы абаца? – ҳа дҵааит.
– Уҽы абас убзыцәашь дақәтәаны дцеит, – рҳәеит.
– Ҳаит, уама сыхьт, – иҳәан ахәԥҳа – уара шьҭа убзыцәашьуп ҳа усысмыԥхьаӡара, – ҳа диқәҟааит.
Даҽа ҽык изаарган, дақәтәаны дырԥылт аҭацаагацәа. Аҭацагь даарган, ацәқәа ршьит, ажәқәа ршьит, ачара зеиԥш оҩы иимбацыз ала иҟарҵит. Абзыцәашь уи иӡбахәгьы иаргьы дыҟаӡам.
Иҟан ус. Хысықәса дахца, дахаа оҩы изымдыруа дыҟан. Дзыҟаз игәы ԥҵәеит.
– Ных, изуа агьыҟам уаҳа, – иҳәан акылсра иақәикт. Ианақәик, ус ажәлар ааигәа иҟаз идирҳаит, оҩ дагымкәа еизаратәа, уазк шәасҳәоит ҳа. Еизеит ажәлар оҩ дагымкәа. Ианеиза, дааины дылҽыжәҵит. Дцәажәуа иҿааихт.
– Ажәлар шәхаҵкы! – иҳәит. – Абра абас агәхьаа шәарганы шәеизызгеит. Шәзеизызга уи ауп, абра зегьы ишәаҳаит реиҳа сангәрӷьашаз, реиҳа саныччашаз, сыхәԥҳа ԥҳәыс данааига, иҽы сақәтәаны оҩы иимуцыз уны сцеит. Убри зызуа уи оуп, шәхаҵкы ажәлар, аҽы сеилаҳан акәым сара. Изакәу уи ауп, сыхәԥҳа ԥҳәыс ҳәара данцуаз саргьы сицын. Ҳазнеиуаз ианҳақәхәла, х-џьык рҿы ҳаагылт ауха. Сыхәԥҳа ихы нықәҵаны дыцәт. Сара смыцәакәа сааԥшуа сзыҟаз, ашацәа х-ҩык аџь иаақәтәеит. Иаақәтәан, ус иҳәыт рыуаӡәы:
– Ари ԥҳәысҳәара дцоит, аха насыԥс изаҳшарызи?
– Насыԥ изаҳшара уи оуп, – иҳәеит аҽаӡәы. Ԥҳәысҳәара дахнеиуа, ауха ихы ықәҵаны ашьжьымҭан даныҩагылуа, имеисҭ амаҭ аԥшь еҩҭыҵәрааны ишьапаҿытә ихагәҭ иҩалсны, убриала дыԥсаиат. Убри заҳаны изырӡара дҳашҳатәрахаит.
– Убри дацәынхауазар, – иҳәит агьи, иҿы ӡәӡәа, инапы ӡәӡәа асхамшә данынахыҵуа аихаҵәы ахарԥа илалҵәрааны ихагәҭ аҿытә ишьапаҿы илкылсны, убри ала дыԥсааит. Абри заҳаны изырӡарагьы дҳашҳатәарахааит, – аниҳәаҵәҟьо имаҟҿаҳәаранӡа дҳашҳатәараханы даанхит.
– Убрыгь дацәынхуазар, – иҳәит агьи, – иԥҳәыс даанаргуа жәеҩа сықәса дызқәымтәац ҽык имоуп, убри дақәтәаны данырԥылуа иарала дыԥсааит. Абри заҳаны еиҭазхәара дҳашҳатәарахааит.
Ас анааиҳәа, дсеибакыз дҳашҳатәараханы даанхит.
Ихәԥҳа сҽысшьоит ҳа далаган, аха ажәлар доурмышьҭт. Нас ауха изуа егьыҟам иҳәан дцеит ах-џьык рҿы. Дцан даагылт ауха. Дмыцәакәа дсыӡырҩуаз аԥхьеиԥш, х-ҩык ашацәа аџьқәа иааины иаарықәтәеит. Ахәԥҳагь дмыцәакәа дӡырҩуан.
– Уаха ҳасас иааиз ибзыцәашь хәарҭас имоу убри оуп, иҷкәын дыжәны, дтәанха дҟаҵаны, атәан ибзыцәашь дҳашҳатәараханы дахгылау инаган иқәҭәазар, убри хәарҭас иоуит.
Дгьажьны дааит аҩны ахәԥҳа. Иуаҳази ҳа иԥҳәыс даниазҵаа, абас ҳа леиҳәт.
– Ари, – лҳәит, – ҳара ҳзы мацара иҽишьт, иааурызи, анцәа ҳзықәиршәаз оуп. Даҳжәыроуп ҳаҷкәын заҵә.
Дыжәны, дтәанны длыҟаҵаны, рыҷкәын заҵәы, изиаҳаз еиԥш, ианылиқәырҭәа, атәангьы, аҳашҳатәырагьы лыҵаба ицеит.
Иҽишьуа, иԥсы ҭихуа, уама сақәшәит, хаҳәыкгьы ма сахәаԥшуан, иҳәан дгьажьны аҩны данааи, дтәоуп абзыцәашь аԥхьарца рҳәуа, аҷкәын хәҷы ишьамхы дықәтәоуп.
Шәааԥшы шьҭа, – аниҳәа абзыцәашь, ишьамхаҿынӡа дҳашҳатәран даанхит. – Дырҩагь сырзыӡырҩуан. Уи еиԥш гәырӷьара, чара збахьада. Ацәқәа ажәқәа ршьын, ахәмарра ду ҟарҵит.
Саргьы убра сыҟан, нас абрахь сааҭаланы сааит.
Ауаҩытәыҩса дызшаз анцәа иоуп, аха ауаҩы илахьынҵа инасыԥ, иаџьал шыншабакәу зегьы ашацәа роуп изыӡбо, изызшо. Ауаҩы данилак ашацәа изырҳәо ауп дзықәшәо, урҭ ирҳәо ҟалоит.
Ажәытә ҭауади аамысҭеи аныҟаз, ахәҷы данроулак, аҭауади аамысҭеи рхәҷқәа анхацәа ирааӡон. Аҭауад ма аамысҭа ихәҷы ааӡараҳәа дзырҭоз анхаҩы ԥҳәысгьы ахәҷи длыҵазар акәын. Гәԥҳәык ани лара илыхшаз ицәон, егьи агәыԥҳәы ани илааӡоз ицәон. Ажәытә ахәԥҳа ҳәа изышьҭазгьы убри иакәын. Анхаҩы ҷкәыни аҭауад (ма аамысҭа) ҷкәыни еихырааӡалон. Иандухалакгьы арҭ еихырааӡалаз ахәԥҳаи абзыцәашьеи (анхаҩы ҷкәын) иааиԥымшәаӡакәа еицныҟәон, бзиа еибабон, еишьцәак реиԥш иҟазар акәын.
Убас иеихырааӡалаз хәԥҳаки бзыцәашьаки уахык џьара ицеит. Иахьнеиз, ҳаҭыр рықәырҵан, егьин ишьҭарҵеит. Иаахьышьҭарҵаз ани ахәԥҳа хыр-хыр ҳәа дынҭаҳан дыцәеит. Абзыцәашьа дмыцәаӡац макьана. Ус ари абзыцәашьа дызмыцәакәа аҵх далԥшуа, дӡырҩуа дшышьҭаз акәымкәа аҵх агәазы ашацәа ааины хыхь ахәблы иаақәтәеит. Иааин иаақәтәан, уара, рҳәеит, уаха абра ицәоу ахәԥҳа, рҳәеит, илахьынҵа шаӡам, рҳәеит. Абри илахьынҵа уаха изаҳшап, рҳәеит. Ибзиоуп, рҳәан, иеиқәшаҳаҭхеит.
– Ишԥаизаҳшари? – иҳәеит ашацәа руаӡәк.
– Абригь абригь аҳ иԥҳа лахьынҵас диауааит, ԥҳәысс дааигааит, – иҳәеит егьи.
– Убри аҳ иԥҳа данааиго ауха, амҩан ианаауа, аӡы ыртәыс ирымоуп, убри аӡы ианыруа, ихылԥа ихшәаны аӡы иҭашәааит. Ихылԥа ихшәаны аӡы ианҭашәалак, иҭысхуеит ҳәа дшаҿу аӡы дагааит, – иҳәеит ахԥатәи.
– Убри дахыԥаны дҟалозар, иԥҳәыси иареи анеицышьҭала, лак ауха, ахәшҭаараҟны (ажәытә ахәшҭаара ҳәа аҟамзи, ахчныза аланы, егьины, уажәы ауаџьаҟгьы ҳаҭәаҳшьом, аха…) агәылшьап цәыҵатәазааит. Аҵх агәҭаны ицәа аԥсымҭаз агәылшьап ҩцәыҵыҩрны дафааит, – иҳәеит ашацәа руаӡәкгьы.
– Ари заҳаны изҳәара дхаҳәхааит, – рҳәеит.
Ашацәа абас рҳәан инықәҵны ицеит. Арҭ ирҳәаз зегьынтәарак ахәԥҳа ибзыцәашьа иаҳаит. Ари дхагахеит, ицәымыӷхеит, аха иҟаиҵоиз. Ихәԥҳа дыцәоуп, иара изҳәаӡом, иҳәар дхаҳәхоит. Имҳәар, ихәԥҳа ма аӡы дашьуеит, ма агәылшьап дафоит.
Ари аамҭа цеит, егьит. Абзыцәашьа ҿиҭӡом, анҭ ашацәа ирҳәаз иҿы иҭыхны иҳәаӡом. Ус ишааиуаз ахәԥҳа ԥҳәыс диҳәеит, абанҭ ашацәа иззырҳәаз аҳ иԥҳа. Данааигоз, аҭацаагацәа ани абзыцәашьагьы дрылан, ихәԥҳа дааиԥырымҵӡакәа дивагылан. Аҭаца дрыманы ианаауаз амҩан аӡы ианыруаз, ахәԥҳа ихылԥа ихшәан аӡы иҭашәеит. Аха иҭызгоит ҳәа даналага, ари абзыцәашьа имуит, димышьҭыкәан дааникылан, иара иҽҭаижьын ахылԥа ҭигеит.
Абас ала абзыцәашьа ихәԥҳа иԥсра дахирԥеит уа.
Аҳа. Уажәышьҭа аҩба аҟоуп. Уа ахәԥҳа иԥсра ахырԥара еиҳагьы иуадаҩуп. Иԥҳәыси иареи анеицышьҭалоз ауха ани абзыцәашьа длеин заанаҵы уа дыҩналаны иҽыҵәахны дтәеит. Иаҳәа, иара иҽеибыҭаны дыҟоуп, џьеи дыцәап. Хаҵеи ԥҳәыси рыцәа ԥсымҭаз, аҵхыбжьон аҿҿа-ҿҿаҳәа ахәышҭаара агәы кылжәаны агәылшьап ҩцәыҵҩрын, ахы аацәырнагон аамҭазы, ари абзыцәашьа иҽырхианы дтәамзи, иҽыҩеиҵыхны, иаҳәа рыхха длеи дласын, ахы аахиҵәеит. Ахы анхиҵәа уаҳәшьҭахьтәи луанытә ицеит ари агәылшьап. Уи аамҭазы аҭаца дааԥшын абзыцәашьа дылбеит, иаҳәа аҭра иҭыхны икыуп, ҟоҳ. Ари збаз лакәызма акәыкәуҳәа дыҳәҳәеит. Даныҳәҳәа лхаҵагьы дааԥшит.
– Иҟалазеи? – иҳәеит.
– Иҟалазеи умбои, уаӡӡеи иаҳәа ҭыхны абра дгылоуп, ҳаишьуеит, – лҳәеит.
Ахәԥҳагьы аумашәа ибеит. Ара ахәшҭаараҟны акагьы ыҟам. Ани агәылшьап ахы шхиҵәаз еиԥш иаразнак наҟ луантәы ицеит. Ааи до, ари иаҳәа ҭыхны дырхагылоуп, иҟалаз рзеилымкааит.
Ахәԥҳа ибзыцәашьа бзиа дибон, игәра игон, ианхәыҷқәаз аахыс иеихырааӡалаз ракәын. Аха уаха ара дахьибаз, иаҳәа ҭыхны дахьихагылаз иара дишьырц иҭахыз џьишьеит.
– Уауаау, шәанаџьалбеит, шәысшьуамызт, абанс, абарс, – иҳәеит, аха иалаухи, ара ԥсыхәа ҟамлеит, ари ҭыӡшәахеит, ари имҳәар амуит, аус дадыркит, имҳәар дабацари.
– Ижәура жәдыруама? – иҳәеит абзыцәашьа.
– Аа! – рҳәеит.
– Сара ишәасҳәоит абра иҟалаз. Иеизыжәга сҭахыра, сгәыцхәра зегьы. Еизыжәга до, сзықәшәаз аиаша ахы инаркны аҵыхәанӡа ишәасҳәоит, нас исыхьуагьы жәбап, – иҳәеит.
Абзыцәашьа иҭахцәа, игәыцхәцәа зегьы еизыргеит. Усгьы аиаша имҳәар ԥсыхәа имам. Ари аҭаца ҟадыџь даҿаапкны, лыҽшьуа, дԥаԥашькны дгылоуп.
– Сабажәгеи, абри ауаҩ иаҳәа ҭыхны ҳаишьырц даҿын, – лҳәеит. Ари абзыцәашьа иеизаз дларылагылан далагеит аҳәара. Ари зны ихәԥҳаитиареи ныҟәара ишцаз, ауха иахьышьҭаз, акрахьырфаз,акра хьыржәыз, нас ауха ахәԥҳа дыцәахьан, иара абзыцәашь дмыцәакәа дшыҟаз, ашацәа ааины иаақәтәан ирҳәаз. Абри зегьы аҳәара даҿуп до, ишиҳәо еиԥш, ишьамхы лахыс дхаҳәхеит. Ахәԥҳа ԥҳәыс данаигоз ауха, аӡы ианыруаз ихылԥа ихшәаны аӡы ианҭашәа, уи иара иҭызгоит ҳәа далагар аӡы дагараны, дахәаҽраны дшыҟаз, аха иара аӡӡеи имукәа, ииулакгьы аӡы иҽахәлажьны ахылԥа шалихыз – аниҳәа, маҟҿаҳәара лахыс дхаҳәхеит.
Ажәлар гачамкны ихәаԥшуеит ари ауаҩ.
Нас ани агәылшьап ахы шхиҵәаз, егьиз иҳәеит. Ус аниҳәа, даналга, иаурзоуроу дхаҳәханы даақәхеит.
– Уауаау, шәанаџьалымбеит, амитә сыхьит, аиакәым сақәшәеит. Ари ихы сықәиҵеит. Са сыгәнымҩхеит, са исыхҟьаны иара дхаҳәхеит. – иҳәан ахәԥҳа аеҵәа кыдиԥаауа далагеит.
– Ҳаи, сықәынҵәааит иҟасҵазеи. Са соуп зегьы зхароу, шьҭа исыԥсыхәоузеи, зыԥсы ҳахҭнызҵоз ауаҩы дҭаҳархеит, – лҳәан хазы аҽшьра далагеит ахәԥҳа иԥҳәысгьы.
Арҭ абзыцәашьа дзықәшәаз дара рхы иқәырҵеит, анс рҳәеит, арс рҳәеит, анит, арит, арит аха иҟарҵахуазеи, иҟалаша ҟалахьан. Ани ахаҳә уа игылоуп еиқәыхьшәашәа.
Аҳаа, абас ишыҟаз акәымкәаны абри аҭаца деимгәадухан ҷкәынак длыхшеит, абарфын еиԥш ахәҷы хазына. Аха, иалаухи, ахәԥҳа иԥҳәысгьы иаргьы рхәҷгьы дырҭахым, рдугьы дырҭахым, адунеи аеҵәа кыдырԥаауеит, алада рҳәеит, аҩада рҳәеит, аԥшҩы рҳәеит, аҟәыдырԥаҩ рҳәеит. Ари ауаҩ ихәԥҳа ихьыз хьаас имоуп, ҭаха инаҭом, тәамҩахә инарҟаҵом. Аҵыхәтәан мулак иҿы днанагеит.
– Убри убзыцәашьа ихаҳәханы уашҭа иқәгылоу хәарҭас имоу сара иуасҳәап иузыгәаӷьуазар, – иҳәеит ари амула.
– Адунеи ахьыршаз исымгәӷьуа, иааҟасымҵо егьыҟам, сара сышьтәызар сҽысшьуеит уа хәарҭа иауазар, исаҳәа изакәу, – иҳәеит.
– Иҟоу удыруоу?
– Аа!
– Уара ҷкәын хәҷы дины дузгароуп, – иҳәеит. – Убри уҷкәын ихәда ааԥҟаны, ақәаб дынҭаҵаны дыжәны, унеины аҟәардә унықәгыланы, ани убзыцәашьа дхаҳәханы дахьгылоу иқәҭәа. Нас дыбзиаханы ажәытә дшубац еиԥш даақәгылоит, – ҳәеит.
– Ҟаҳ, ари ҟасымҵакәа захьӡузеи, – иҳәеит аригьы
Ари дгьыжьны дааит иҩныҟа. Ари ани амула иеиҳәаз ҟаиҵоит ҳәа далагар иуама. Игәы иҭоу, иаҳаз, амула иеиҳәаз иԥҳәыс лҿы ирӡаӡом.
– Бан дычмазаҩхан дгәаҟуа дышьҭоуп, ахәҷы са дызбоит, бцаны бан дбаны баа, – ҳәа леиҳәеит иԥҳәыс.
Ларгьы лхаҵа ииҳәаз акәыз џьылшьан, лҽааибылҭан лан лахь дцеит. Уи данца, иара даақәгьыжьны ихәҷы даагарихын (ӡибнаҟа, шәышьха нхыҵҟа иҟалаша), ихәда ааԥҟаны, ақәаб дынҭаршәны дыжәны, абни амула ишиҳәаз еиԥш, убыс ани иашҭа иқәгылаз ахаҳә инақәиҭәан, данаахьаҳә, иаӡӡеи иԥсы ааҭалан, уф гәышьа иҳәан далааҵит. Даалҵит имацара иакәымкәа, ахәҷгьы иԥсы ҭалан, доуԥшәылха дыкны, иаргьы дыххаччо даақәгылт. Нас гәырӷьарахеит, чарахеит.
Сабик дин, ашацәа абри асаби инасыԥ, ашара рхашҭын дырцәыбжьахеит. Иара изҳаит, ддухеит, дхаҵахеит, аха ашацәа зынӡа дыбжьарыжьуа иҟахызма дыргәалашәеит.
– Уара, абри даҳхашҭны дыҟан, аха уажәышьҭа ма инасыԥ ҳшап, – рҳәеит. – Уара, абри шьҭа ддухахьеит, дарԥысуп, иара ҳиазҵаап, иара ҳиазҵааны инасыԥ ҳшап, ииҳәогьы аабап, – рҳәеит.
Иԥхьан днаргон изҵааит.
– Уара, абри уара уаниз, уанысабиз унасыԥ ҳамшеит, уаҳцәы-бжьахеит. Уажәышьҭа уарԥысуп, ҩажәа, ҩажәи хәба шықәса ухыҵуеит. Уара шьҭа ууаҩы наӡоуп, уара ишуҳәо убас уразҟы ҳшоит, ишуҭаху ҳаҳәа, – рҳәеит.
– Ус аума? – иҳәеит.
– Аа! – рҳәеит.
– Ус акәзар, иҟоу шәдыруама?
– Аа!
– Сзықәшәозаалакгьы, – иҳәеит, – иагьа абааԥсы сақәшәарц сыҟазаргьы, сыҷкәнмҭаз сақәшәааит, – иҳәеит.
– Избан, ус зуҭаххазеи?
– Избан шәымбои, сыҷкәынмҭаз сыӷәӷәоуп, – иҳәеит. – Сылшара ӷәӷәоуп, сыхшыҩ ӷәӷәоуп, уадаҩрас сзықәшәалак еиҳа исхызгоит.
Сбыргмҭазы хҭырԥа шкәакәала сымҩасыртә убыс ала сынасыԥ шәша ҳәа реиҳәеит:
Нас ус иагьыршазар акәхап. Дҟәышын умбои.
Абри ауп ашацәа рыӡбахә ала исдыруа.
Ашацәа анааи, аты рбеит. Аты анырба, иуҭахузеи, узыҳәозеи ҳәа аты иазҵааит.
– Исҭаху иалашәхызеи, са шәызбаӡоме, шәа шәарбанқәоу? – аҳәеит аты.
– Ҟоҳ, уара аблақәа умаӡами, ҳашԥаумбо, ҳаубо иҟаҳҵоит, – рҳәеит ашацәа.
Алақәа арҭан иабо, адунеи иқәыԥшуа иҟарҵеит.
– Сшәыҳәоит, алақәа ансышәҭа, аџьымшьгьы шәхашәмыршҭыкәа исышәҭ, – аҳәеит аты.
Убри ауп уажәы ажәаԥҟаны изырҳәо: «Аты ала анарҭа, аџьымшь, аџьымшь аҳәеит ҳәа».
Хаҵак дыҟан, дӷьычҩ бааԥсын. Уаха дныҵыҵны акы ааимгар игәы иауам, изакәызаалакгьы. Адунеи акы имоургьы, анапыла лу узыкҿазар, убри гҿыхны игон рҳәеит. Убыс анцәа дишаны дыҟна. Ҽнак ишыҟаиҵалац еиԥш, ӷьычра дхыҵит уи ауаҩ ишаха иманы до, ҩнаҭак аҿы днеирц иақәикит абра акы згап ҳәа. Дахьнеиз, абра ауаа аҟоуп, ԥацхахарын игылаз, алашара аҟоуп, абни, абри до, даныӡырҩы ауаа ыҟаны, аӷыд-мыдыҳәа ицәажәо, егьиуа ибеит. Арҭ еимымныр иабацо, ианаимплак, џьара акы згап иҳәан, уа ааигәа ҵлак гылазаап, днеин амни аҵла ашьапаҿы дыхәхәаӡа даҵаиеит.
Абри аҩнаҿы аԥҳәыс ауха ахшара длауазаарын. Ахәҷгьы диит до, убри аамҭазы абри аӷьыч дызҵаиаз аҵла х-ҩык ашацәа ааины иқәтәеит. Ииз ахәҷы дыӡӷабын.
– Абри абра уаха ииз ахәҷы лахьынҵас илаҳҭарызеи? – рҳәеит арҭ ашацәа.
Аӡәы акы иҳәан, иақәшаҳаҭхеит, егьи акы иҳәан, иақәшаҳаҭхеит.
– Уара, шәҽаанышәкыли, – иҳәеит ахҩык даацәырҵын. – Абра уажәы аҵла иаҵаиоу, иаҳзыӡырҩуа (ани аӷьыч ҿымҭӡакәа дырзыӡырҩуеит, анҭ ани дрызгәамҭо иҟазма) уаха ииз аӡӷаб хәҷы насыԥс димазааит, убри дааӡаны ԥҳәысс дигааит, – иҳәеит.
Уаанӡа уи илахь ианӡамзаарын аԥҳәыс дигарц.
Ари иара иаҳауеит. Ари дхәыцын, уара абри дааӡаны дҭыԥҳахаанӡа сара ԥҳәыс дсымгар салгеит, сзакәызеи, уи аҵкыс абри ахәҷы дысшьып, данысхып наҟ иҳәан, дтәеит лышьразы. Анҭ ашацәа анс рҳәан иқәҵны ицеит. Ашамҭаз агәлацәагьы неимпы-ааимпит. Ахәҷы лангьы дыцәазар акәхап рыцҳа до, ари аӷьыч ашә ацаԥха ааҿихын, длыҩналон (ахәҷы амышәкәан ҳәа акы дыларҳәон усҟак) амышәкәан дылаҳәаны даадәылиган, аҳәызбала дышьны, алыӷәра дықәиршәит ала дамфааит ҳәа.
Абри ахәҷы лаб иаҳәшьа дыҟазаарын. Ашьжьымҭан, иангыло, егьи ахәҷы данырмыба, алада, аҩада еимдеит, анс рҳәеит, ас рҳәеит, аха дабаҟоу, дырбом, дыӡт.
Ус абри лаб иаҳәшьа дӡырҩын бжьык лаҳаит. Егьи ахәҷы зынӡа дизымшьызаап, лыԥсы ҭахазаап, дкьиуазаап.
– Уа уаау, ари иҳаҳауа закәызеи, – рҳәан, алыӷәра иҩықәлан, аԥшқа дылбааргеит, дшьаарҵәыраха. Анахь, арахь, дыркит, дрышьҭит, лкьатеи хәыҷ ҭыхәхәа, ахәҷы лымугәа хәҷы рҟьоуп. Аха дыԥсырц дыҟамзар акәхарын, ани лаб иаҳәшьа даақәгьыжьын, лкьатеи наҟ иҭалҵан, бырфын рахәыцла илӡахит. Нас хәышқәакгьы лхьыршьит, егьит. Абри лыхәра еималеит, дыбзиахан, драаӡеит, илызҳаит.
Ани аӷьыч ус дшыҟаз, аамҭа цеит. Аҵыхәтәан ԥҳәыс дааимгар амузт џьара ацәажәара иоуит. Днеит аӡӷаб дибеит, егьит. Абри дигәаԥхан дигеит, ачара аҟоуп. Ачара анеилга ашьҭахь иԥҳәыси иареи рхала амҳараҿы ианеизынха, деиԥхьишьшьаау, егьиу седроу, лымгәацәа ахәра ашьҭа анны ибеит. Ари аумашәа ибан, изакәызеи ҳәа длазҵааит.
– Ари закәызеи, умбои, седроу, санхәҷыз сымгәа аӡәы ирҟьан алыӷәра сықәиршәозаап до, саб иаҳәшьа барфын рахәыцла илӡахызаап, сымԥсыкәа сеиқәдырхан, срааӡеит, – лҳәеит.
Аӷьычгьы убысҟан агәра игеит алахьынҵа шыҟаз, уи хырԥашьагьы шамам.
Уаҩ бзиак дыҟан, иҳәеит, имал-ишьал, инхара-инҵыра уҳәа, акы дазрыцҳамызт, аха изхәарҭагәшьазыз, иара изы лахьеиҵыхрак ыҟамызт – уи димамызт ахҭылҵ..
Ус имшқәа гәрҩала иныхуа дшааиуаз, дызқәымгәыӷуаз изыҟалеит: иԥҳәыс ахшара лцәа далашәеит.
Аб игәрӷьара ҳәаак амамызт, есыуаха «Уа анцәа ҳазшаз аҵеи дсыҭ!» ҳәа дныҳәа-ныԥхьаны иԥҳәыс аԥа длыхшеит. Аб уаҩы ишиимбац дгәырӷьеит. «Аԥа дуоуит» ҳәа агәрӷьаҿҳәаша изназгаз, дамеигӡакәа аҳамҭақәа риҭеит, инеиҵыхны ԥа-ныҳәа ҟаиҵеит.
Аӡӡеицәа агара инадыртәаланы, ишахәҭаз еиԥш, нап аиркит ахшара иааӡара. Уахык, иԥҳәыс дыцәахьан, иара дхәыцуа аиарҭа дшылаиаз, адыр-дыр дырган, ашацәа ааин ахыбра иаақәтәеит, иҳәеит. Егьи ани асаби игароу инасыԥ макьана ишаӡамзаап.
– Ари асаби дабиԥазаҵәны дшыҟоу, иара убас мацара даанхааит! – иҳәеит ашацәа руаӡәк.
– Ԥшреи-сахьалеи деиҭаҳәатәны, гәылеи-шьамхылеи еиҵамхак иакәны дҩагылааит абри арԥыс, аха зуха ԥҳәыс дааигоу ауха, иԥҳәыси иареи анааизынхалак, иахьаанагаз уаҩы изымдырӡо бга млашьк ааҩнаԥаланы, ихәда ԥжәаны иԥсы ихнахааит! – нациҵеит ашацәа иреиуаз егьи.
– Убри акәхааит абри илахьынҵа! Амала, абнагьы алымҳа амоуп, рҳәоит, уаха еибаҳҳәаз заҳаны изҳәалак, дҳашҳатәарахааит! – инақәирӷызит ашацәа иреиуаз ахҩык.
Уи акәхеит, абас еиԥш иҟаз алахьынҵа наиҭаны, инықәԥраа ицеит ашацәа. Абарҭ зегь иаҳаит аб, ԥсым-бзам аиарҭа даалахеит, аха илшагәышьауазеи, инап ианузеи?!
Иӡымҩасха ииаҩрны ицоит аамҭа. Асаби мшызҳа изҳауеит, ида дызмам иҭаацәа иргәрӷьоит. Ус иарԥысра дықәлеит, иҳәеит. Еилҟьа-еилӷәыцәк иакәхеит. ҭеиҭԥшралагьы убас деиҭаҳәатәхеит, шәҩык дрылазаргьы дрыламҩашьауа. Иабгьы иԥа дазкӡаны диман, иҳәеит. Ауацәа, аҭахцәа, ирҭахын арԥыс ԥҳәыс дизырҳәарцы, аха иқәнагахашаз дырзыԥшаауамызт, илышьҭан.
Аха аб иҿы изҭымхуаз гәрҩак иман, издыргәышьодаз акәымзар! Иҷкәын ԥҳәыс дааигартә даныҟала, хазы ҩнык изиргыларц иҭаххеит. Ауасҭацәа даарыԥхьан иаразнак иалаиргеит. Аха уаҩ иибахьаз ҩнык
еиԥшымхеит уи. Ахаҳә бааш ҟаҵаны, иҳаракны аҩны ықәиргылеит. Ашацәа ирҳәахьаз имдыруази, абга млашь шәарҭас иман, уи аҟнытә абааш шәык ада неирҭак аимҭеит, иара убригь убасҟак ирмаанан иҟаҵан, ашәарах акәым, абрагьцәа уи аҩны иақәларц иалагаргьы, ак рылшо ҳәа иҟамызт.
Уи ашьҭахь рацәак мырҵыкәа арԥыс, зыӡбахә наҩхьаз ԥҳәызбак дибан, дигәаԥхеит. Аб иԥа-заҵә ԥҳәыс дааигон, акы деигӡо дыҟазма, чара иуит, жәра иуит.
Уаха хаҵеи ԥҳәыси еицыҩналоит, иҳәеит. Аб дыззыԥшыз уи аамҭа акәын, даараӡа игәиҽануп, иҳәеит. Аҩны еихагыла, неирҭа маӡак шамамызгьы, аҟарулцәа еиқәных ашә инадиргылеит. Иара даузыцәахуаз, аухантәарак аҩны дшакәшоз мацара, иҟьаҟьаӡа иаашеит, иҳәеит. Иара дзыцәшәоз абга млашь ахабар зхабарыз ҳәа аӡәгьы акгьы имбеит, иҳәеит. Аб дгәырӷьаҵәа иҷкәыни иҭацеи рахь дыҩхалеит, иҳәеит. Ауада ашә днагәҭасны даныныҩнашыла, уаӷеимшхара, иҷкәын аҟәада игәҵаш, ихәда ԥжәаны, ииарҭа дылажьуп. Иҭаца дқәџьмахан, агҿаҩра дыгҿатәоуп, ашьа лҿыкәкәа. Ашә шаатызҵәҟьа, абга ауада илдәылԥан, ҵаҟа илылбааҟьеит, уаҳа уаҩ дазыбзиамхакәа, ашҭа илҭҟьан, илылахәаша ицеит.
Иҟалаз убеит нас: ахаҳә баашгьы амыхәеит, амаалықь ԥҳәызбагьы дқәџьмахеит, уаҳа иамуазаап: ауаҩы илахь иану – дзахыԥом!
Ԥҳәыск дыҟан хшара длымаӡамызт. Ус дшыҟаз ахшара лцәа далашәеит. Рацәак мырҵыкәа лхаҵа дыԥсит. Лаамҭа анааи, лара ахшара длоут. Дӡырҩын аԥеҳамбарцәа ааины иахьықәтәаз ирҳәоз лаҳаит. Илыхшаз лхәҷы илахьынҵа ршон.
– Абра уаха ииз аҷкәын ԥҳәыс данааиго ауха иан абга дагааит, – рҳәеит.
Ус кыр бжьысит, лыҷкәын ддухеит. ԥҳәыс даазгоит ҳәа даналага, иан илымуит, дахлырԥеит. Даҽазных даазгоит ҳәа далаган, усҟангьы илымуит. Нас луацәа, лҭынхацәа лазҵааит.
– Быҷкәын заҵәы инасыԥ бышԥаԥырхагахои, иҟабҵо закәызеи? – рҳәеит.
Нас иралҳәеит уи зыхҟьаз лыҷкәын ԥҳәыс данааиго ауха лара абга дафараны дшыҟаз.
– Ҳаи, банаџьалбеит, абга бышԥаҿаҳҵои, ҳара бҳахьчоит, – рҳәан дазаарган, лыҷкәын ԥҳәыс дизааргеит. Данааргоз ауха аҭацаагацәа зегьы цеит аҭаца лаагара. Аҩны иаанхаз ауацәа аҭынхацәа ан илыкәшан илатәеит. Ус лара лџьыба абыӷцәламса ҭан, иааҭылган арпыҵра далагеит. Илырпыҵуа, илырпыҵуа, «аа, абри ами сызгараны иҟаз», – ҳәа абга асахьа аҭаны иаақәлыргылеит.
– Ҳап! – аҳәан, аԥсы ааҭалан, иарзнак дафеит.
Абас лыԥсра дзахымԥеит аԥҳәыс рыцҳа.
Иҟалахьоу ҳәа ажәала ирҳәаз алакә ауп уажә иаҳҳәо.
Абзыцәашьеи ахәԥҳаи еицны амҩа иқәылт. Абзыцәашьа убас иақәикит ахәԥҳа ԥҳәыс дизаазгоит ҳәа. Амҩа иқәны иснеиуаз рықәыхәлеит. Иахрықәыхәлаз аҭыԥ аҿы иаанымгылар ада ԥсыхәа рымамызт, иаагылт, ауха ҵлак аҵҟа инеит. Аҵла аҵҟа ииан.
Исиаз, х-ҩык ашацәа ааин абарҭ зҵатәаз аҵла иаақәтәеит. Ашацәа иаақәтәаз руаӡә убас иҳәит:
– Уара, ҩыџьа ахацәа – абзыцәашьеи ахәԥҳаи, акы ззеилымгаӡо, абра ҳаҵҟа ииоуп, абарҭ насыԥс ираҳҭои?
– Абри аҵла аҵыҩрны ахәԥҳа дашьааит, – ҳәа ақәиҵеит ашацәа реиҳабы.
Агәбжьанытә убас иҳәеит:
– Абри аҵла аҵыҩрны дамшьыкәа иҟалозар, аҵла дазымгозар, машәырла дҭахааит. Иԥҳәыс данааргуа, аӡы ианыруа иԥҳәыс лчавра лыцәкашәо, ачавра шьҭысхуеит, аӡы иамысхуеит ҳәа дшаҿу аӡы дагааит.
– Убри анакәымха, – иҳәеит арҭ ашацәа реиҵыбӡа, – иԥҳәыс иҩны даннеигалакь, амҳараҿы аԥхьа даннеиуа ауха, ишыцәоу, иԥҳәыс быжь-маҭык аалҿыҵны дырфаит, – ҳәаны абас ақәиҵет.
Убри аамҭазы аҵла аҵыҩрны аҿыланахит. Ашацәа ҩықәԥраан ицеит.
– Амала абри заҳаны изҳәара дхаҳәбаахааит, дҳашҳатәарахааит, – рҳәеит ашацәа ԥырны ианцуаз. Ус иақәырҵит, ани исиаҳауа даргьы ирдыруеит умбо!
Арҭ ирҳәоз абзыцәашьа иаҳауан, аха ҿимҭӡеит, ииҳәаз?
Аҵла ыҵыҩрны аҿаныланаха, «Аа, абааԥсы, ҳаҽқәа ԥытны ицоит!» – иҳәан абзыцәашьа, ахәыԥҳа ишьацә кны длаихан, аҵла каҳаанӡа даҵигеит, уа акгьы иимырхьт. Уи акы дахирԥт, иалоухи, аха уажәы иаԥхьаҟагьы иҟалараны иҟоу идыруеит.
Аамҭа цеит, исааиуаз ахәԥҳа ԥҳәыс диҳәеит, ԥҳәыс дааигоит, ҭацаагара ицеит иҽыжәланы. Аҭаца дрыманы амҩа иқәлт. Аӡаҿы иааиуа ианалага, абзыцәаҳәшьа иҽлыдикылт, лааигәара дгылт иҭаца лышҟа. Исааиуаз акәымкәа лчавра кашәит, лчавра анкашәа, «Ҳаи, ари ачавра кашәама?» – ҳәа ахәыԥҳа ачавра ҭигарц даналага, иамраӡакәа абзыцәашьа афыр ҳәа длеи дылҭасын, ачавра аӡы иааҭыганы инаганы иҭаца иналиҭеит.
Уигьы ҩба. Абзыцәашьа ихәԥҳа ҩынтәны дыԥсраны дахирԥт. Уажәы инхи? Акы нхит. Инхаз иарбан? Ахәыԥҳа иԥҳәыс лҿы амаҭқәа ааҭыҵны дырфароуп. Амаҭ дырфароуп, «Абри зегьы зхыҵыз, изаҳауа, изҳәо дхаҳәхааит!» – ҳәаны ус ҿанҵас иҟоуп. Уигьы идыруеит ари абзыцәашьа, ихаиршҭӡом.
Арҭ ааит, аҭаца дааргеит, ачара руит, аҽы дақәтәан дыхәмарт абзыцәашьа, дылҽыжәԥан, дааин дааидгылан, «Сыхәԥҳа, бзиа избо, исааӡаз, дара исҭахуп судҳәалазар, дара исҭахуп уган аҿы сыҟазар, аха сгәы бзиам. Сгәамбзиара аҩныҟа самгар ауам, аҩныҟа сцуеит, угәы иалымсааит, уара уҿытә гәалсра сԥыхьамшәааит», – ҳәаны диҳәан аҩныҟа (иҩныҟа) дцит.
Аҩны дахьнеиз ԥҳәыс маҭәала иҽааилеиҳәан иаҳәа, иҟама, итапанча, иҽеилаҳәаны иҽеиқәыршәаны маӡала дааин ихәԥҳаи иҭацеи амҳараҿы иахиаз ацәарҭаӷәы аҵҟа дтәеит. Ари уажәы иҟаиҵо ззыҟаиҵо ихәԥҳа дҭахар ҳәа дшәоит азоуп, деиқәирхарц дашьҭоуп.
Ацәарҭаӷәы аҵҟа дыштәаз, аҵх агәҭаны ацәа ԥсымҭазы, ахәыԥҳа даныцәа, ла (аҭацагьы) дыцәан, амаҭ аалҿыҵт. Амаҭ иаалҿыҵыз ари абзыцәашьа даазыҵҟьан ишьит. Аҩыза даҽакы лҿыҵт, аҩызагьы ишьит, акакала илҿыҵуа, ака-кала илҿыҵуа абыжь-маҭык лҿыҵт, абыжьмаҭыкгьы ишьит ари абзыцәашьа. Дара ирбом, ираҳауам, ицәоуп.
– Аҳа шьҭа сцап, – ҳәа амҳара ашә ашьшьыҳәа инаркны, ишьапы ашәхымс аныхгамҭазы ари ихәԥҳа дцәырҳаны дааԥшит. Дцәырҳаны дааԥшит. Ибзыцәашьагьы дибеит.
– Уабиԥс ала р… (уа умак ацыст, аха уи нас уара иамухып уашьҭан), баша суааӡон, уара суфаразы адәы уқәзаарын, усхыччаразы, сымҳараҿы
уааины тәашьас иумази?» – иҳан, дҩаҵҟьан иабџьар иқәикын, дишьырц иақәикит. Ани абзыцәашьа изшьапык ацәыкәбар инхигахеит.
– Уара уыжәла нҵәеит, уаангыл, иаасараӡа, ацәыкәбар аҿынӡа анеиха сыҭ, – ҳәа диҳәеит иҳәеит.
Аҳәара ҟазҵо уажәы абзыцәашьа иоуп, «Нас измааноу сҳәоит», – иҳәеит.
– Моумоу, абыржәы иуҳәароуп, абыржәыҵәҟьа иаасоуҳәароуп ара уаазгаз, – иҳәеит ахәыԥҳа.
– Ус акәзар, ауаа урыԥхьа! – иҳәан, ахәԥҳа ауаа дрыԥхьан иааиган, ауаа иларацәажәан, «Уара, иҟалеи, ишәыхьи?» – рҳәан инеизҵаа-ааизҵаақәеит.
– Иҳахьи, абри сыбзыцәашьа абра сымҳараҿы ацәарҭаӷәы аҵҟа дцәыҵатәаны, ииҭахыз сыздыруам, ддәылҵны данцуаз дызбит, данызба, ишьра нап асыркит, дсымшьыр ауам, – ҳәаны дгылт ахәԥҳа.
Ус дангыла, «Уара нас ацәыкәбар аҿынӡа днаҳашьҭын, ацәыкәбар аҿынӡа анеира даҳәоит, иара дуаҩымзаргьы», – рҳәан, ацәыкәбар аҿы днаршьҭит, уанӡа ишьаҿа аҟаҵара азин ирҭит.
Ацәыкәбар аҿы длеин длатәан иаацәыригеит иажәабжь: абригь, абригь аҵла аҵҟа ианиаз, ашацәа аҵла иқәтәаны аӡәаӡәала ирҳәаз, аҵыхәтәантәи иақәиҵаз, абра ирҳәаз заҳауаны иеиҭазҳәара ауаҩы дхаҳәхааит ҳәа иақәырҵаз. Абри аҳәара дналагеит абзыцәашьа – ишьахәҿа аҟынтә ахаҳәхара дналагеит. Зегь ҳәаны даалгеит, дсеибгоу дхаҳәхеит.
Уажәы ари ацәыкәбар дыҵазза дыҵагылоуп абаҟа еиԥш дхаҳәха, аамҭа цеит. Ари ахәԥҳа ахәҷы диоут, аԥа. Ииура изымдыруа дыҟоуп, ибзыцәашьа ихьыз гәниганы дыҟоуп. Ари ихәҷы дхышәӡа, аҽцәа агәара ианааҭалоз дырԥыло, иаб џьара дцаны данааиуа дҽыжәихуа, дгәыбылҩха убас ахәыҷы дгылт, ахәԥҳа ихәҷы. Ари аӡӡеи ихьыз ахәԥҳа иаҵкысгьы, ахәыԥҳа иԥҳәыс хьаас илкит.
– Уара абри убзыцәашь абра ҳара ҳцәыкәбар дыҵагылоуп, абри ҵакык амамкәа, хәарҭак амамкәа иҟаларым, абри ҵакыс иамоу еилукаанӡа умгьыжьын, амҩа уқәыл, – ҳәа иалҳәеит.
Иаргьы хьаас иааникылан амҩа дықәылт. Амҩа дықәлан дысцоз, дгьыл наӡаран, дәык аҿы қәацәк гылан, ақәацә аҿы днеит. Ақәацә аҿы даннеи, ҭакәажәык дтәоуп, ажәҟьы амра иаблыз мцас еиқәҵаны, ажәцәеимаа ақәҵаны иӡны ифо дтәоуп.
– Ҳаи, дихеит, бзықәшәеи, иҟалеи? Абри ҵакыс иамоузеи? – ҳәаны длазҵааит.
– Нан, сара ԥшь-ҩык аҷкәынцәа сыман, ақәылара ҟалан, ақәылара ҳахнагеит, ҳанахнага ҳаиҟәнашеит, мчымхара усла. Сара абра сынхеит, сара абра сахынхаз аҭыԥ аҿы уаҩԥсытәыҩсала иҭәын, ари акәша-мыкәша иҟаз аҳ иҟәаҟәан икаижьт, сара сшубо сынхит. Уара ара аашьас иҟауҵи, уажәышьҭа уԥсы злоугои? – ҳәа лҳәан иҳәеит диазҵааит.
– Ее, сыԥсы злазгуа седроу, сааит, сақәшәт бсыцхраа, – иҳәеит.
– Иҟоу удыруоу уара? – лҳәит.
– Аа!
– Уара амҩа узықәу убзыцәаҳәшьа изоуп, убзыцәаҳәшьа иԥсы аҿыхра уашьҭоуп, уи иԥсы аҿыхра дарак иманшәалам, ибааԥсуп, иузҿыхуазар, аҿыхшьа уасҳәоит, сыҷкәынцәа срықәуршәозар – лҳәеит. (Адырҩагь аус хьанҭа дақәшәоит умбо!)
– Уи акәзар баала, – ҳәа иҳәан иҳәеит, аҭакәажә ихәырџьан дылҭаиртәан, иҟәаҟәа даакыдҵаны, иҽы дҩақәтәан, амҩа дықәылт. Дышнеиуаз иқәхәлан, хәымҽхаӡанк гәашәк даадгылт. Агәашә дахаалагылаз «Уо, аԥшәмақәа!» – иҳәан, «Ҳаи!» – иҳәеит аԥшәма «асасцәа шәҭоуп!» – иҳәан («асас дышәҭоуп!» ҳәа акәымкәа «Бзиала иаабит», – ҳәа рҳәеит иҳәеит аԥшәмацәа. Дылҽыжәҵын агәараҿы длатәеит.
Абри дахнеиз абри ахәырџьан иҭоу аҭакәажә лыҷкәынцәа рҟны акәзаап. Ларгьы ахәырџьын дааҭиган, уигьы длаиргылт.
– Уара, абас сақәшәан, абас дсыманы саауеит, абригьы дуаҩԥсуп, саргьы суаҩуп, пату ҳақәибаҵозар, иҟалозар, уаха абра дшәыдышәкыл, – иҳәан, ауха уа ирыдыркылт. Ирыдыркылан итәан акрышырфоз, егьиуаз «Еҳ, ҳан рыцҳа дабаҟоу, ҳан лҩыза боуп, пату сԥабықәҳамҵо», – ҳәаны аишьцәа (аԥшәмацәа) руаӡәы иааиҿыҵҟьеит.
– Қәшәашьас ишәоузеи, анахь, арахь? – иҳәан ари асас аԥшәмацәа дразҵааит.
– Ҳшақәшәаз ас, ас, ақәылацәа ҳаимырҵәан, ҳаиҩнагеит ҳани ҳареи, – рҳәеит.
– Аа, уи акәзар бзиоуп. Уи акәзар, абри исалҳәазгьы абас ауп, лаагашьасгьы исымоу абас ауп.
– Ҟаҳ! – рҳәан иеигәырӷьеит. Ихәы ҟарҵит ҿыц, пату ду иқәырҵит. Ран илеигәырӷьаҵәа даарыдыркылт. Адырҩаҽны иара ддәыдҵны данцоз убас иалҳәит:
– Нанхеит, усзыӡырҩы! – лҳәеит. – Уара уахнеиуа дара агәыӷьра цәгьоуп, аха ухаҵоуп, игәыӷьы, ухәҷы дшьы, ухәыҷы дышьны дааиҿыхны дтәанны дҟаҵаны, игәаӷьны, ула хҩаны, днаганы, убзыцәашьа дхаҳәханы
ацәыкәбар дахаҵгылоу ихы дақәтәа, иақәҭәаны, уааины уиа. Ашарԥазы аԥхьарца бжьы умаҳауазар, нас усҟан иубап ухәҷы дԥыруа дкәашуа, убзыцәаҳәшьа иԥсы ҭаны дубоит, – ҳәаны иалҳәеит.
Ари аҭакәажә ас лҳәеит, аха ари аус агәыӷьра усгьы ицәгьоуп. Дааит, дхәыцуеит. Иҩны данааи, иԥҳәыс диазҵааит.
– Иуаҳаи? – лҳәан, иаҳаз аиаша игәаӷьны изылҳәеит.
– Исаҳази, иԥсыз дыԥсит, хәарҭа амам – иҳәеит.
– Нас дара ҵакык змоу акы умаҳакәа уҟам, иуаҳаз саҳәа, – анылҳәа, даныхҭалкӡа, иҳәеит.
– Исаҳаз абри ауп, ишыҟоугьы абас ауп, – иҳәеит, ани аҭакәажә иабжьалгаз иҳәеит.
– Аа, уи акәзар бзиоуп. Уара иузыгәаӷьуам уи аҩыза, ус акәу? – лҳәан, «ҟаҳ исзыгәаӷьуам», – иҳәеит.
Иара дааԥсаха, дкараха дыҟамзи, ӡык ниқәылҭәан длыриеит. Иара даныцәа ашьҭахь лара аҵх агәҭаны дҩагылан ахәыҷы дылшьит. Ахәыҷы дылшьын, ақәаб дылҭаҵаны дыжәны, днаганы ани ахаҳә ахгылаз илақәылҭәан, длеин дышьҭалт, аха дзыцәома. Уи ауха дсыцәаз еиԥш уқәшәира, сықәшәира дыцәааит.
Ашарԥаз, шо ианалага, аԥхьарца аҟәақ ҳәа иаҳәоит, ахәыҷы дԥыруа акәашара даҿуп, абзыцәашьагьы даабзиахеит, иара иоуп аԥхьарца азырҳәо. Уаанӡа дхаҳәҵәцараны дыҟамзи, иԥсы ҭалт, ажәытә еиԥш дуаҩԥсха дааҟалеит.
Абас аҵыхәтәан бзиа иеилгеит абзыцәашьеи ахәԥҳаи.
Ҭыԥҳа бзиак дыҟазаарын. Абри аҭыԥҳа иҟаз хә-ҩык аиҳәшьцәа лыман. Леиҵбацәа ракәын. Амни лаҳәшьцәа аӡәаӡәа арԥарцәа ҩарышьҭалан, аӡәа-ӡәала зегьы хаҵа ицеит. Ари зегь реиҳабы дынхеит. Дызгоз дылмоут, бсыцца, ԥҳәысс бызгоит ҳәа аӡәгьы длышьҭамлеит. Ари хьаас илкын аԥшҩы лҿы дцеит.
– Абри сара уаҩ дсышьҭамлаӡеит, сеиҵбацәа зегьы хаҵа ицеит, сара сынхеит, исыхьзеи? – ҳәа аԥшҩы длазҵааит.
– Ибура бдыруоу? – лҳәеит аԥшҩы ԥҳәыс.
– Аа!
– Уаха бҿынахан бнеины ауасақәа ахьхьо, асар ԥшқақәа ахьиуа бнеины брылатәа. Уа ашацәа-чаԥацәа ааины иқәтәоит. Асар ԥшқақәа рынасыԥ ахьыршо бӡырҩла убра, – лҳәеит.
– Ибзиоуп, – дақәшаҳаҭхеит ари аԥҳәызба. Лҿыналхан днеин ауха ауасақәа ахьхьоз, асарақәа ахьиуаз дрылатәеит. Ус аҵхабжьон ашацәа ааин иаақәтәан анҭ асарақәа рынасыԥ ршо иалагеит – ак тины ишифаша изтәу, акы аахәаны ишиҭиша, акы атыша иҭаханы ишыԥсыша акы иуак ишииҭаша, акы абга ишафаша – абас ауха ииз асарақәа зегьы рынасыԥ ршеит. Асарақәа рынасыԥ шаны ианалга (урҭ рынасыԥ зшогьы аӡә дыҟазар акәхап, умбо, нан), ани аԥҳәызба дахьтәазгьы дырбеит.
– Уара, ари зынасыԥ ҳамшаз дааны асар дахьрылатәоу умбои, – иҳәеит ашацәа руаӡәк.
– Ус акәзар, уи лынасыԥгьы уаха иаҳшап. Уаха аҳак иԥа диуеит. Убри уаха аҳ иԥа ииуа абри хаҵас длоуааит, – иҳәеит.
Егьи дахьтәаз ус нациҵеит:
– Убра дахьнеиуа иаарццакны аԥа длоуааит, аԥа илоуа ааӡара дырҭиааит. Дырҩагь адырҩашықәсаны аԥа длоуааит, убригьы ааӡара дырҭиааит. Адырхашықәсангьы аԥа длоуааит, дырҩагь убригьы ааӡара дырҭиааит. Абас х-ҩык аԥацәа лылахь ианырҵеит, ахҩыкгьы (упату схы иқәуп, нан, аха, ари лакәуп, иумҳәар ҟалом, уаналага) знык, знык дыркааит лԥацәа ахҩыкгьы, – ҳәа рҳәеит анҭ ашацәа.
Ари лара илаҳауан, ианлаҳа, илзымбатәбарахеит.
– Ҟоҳ! Сара уаха ииуа аҳ иԥа сигахуа, х-ҩык аԥацәа сауа, нас закәызеи, хасс, џьаргьы сцаӡом, – лҳәан лшьапы лыҵхны лыҩны дыштәаз акыр шықәса ҵит, лгәы ԥҵәеит. Аҵыхәтәан аҳак иԥа длышьҭалан димгар имуит. (Анҭ ашацәа иззырҳәаз иакәхап).
Диццан дшыҟаз акәымкәа, аԥа длоут. Аԥа илоуз ааӡара дырҭиит. Дук мырҵыкәа аԥа деиҭалоут, уигьы ааӡара дырҭиит. Еиҭах аԥа длоун, уигьы ааӡара дырҭиит.
Аҷкәынцәа ахьырҭиз ирааӡеит, егьит, аамҭа цеит.
– Ҟаи, уажәышьҭа сыҷкәынцәа рабраа ирымхны иаасымгои, – иҳәан раб дрыԥхьан, иҷкәынцәа зааӡоз рықәнага рыҭаны, иҷкәынцәа ааигеит. Ианааига аамҭазыҳәаны лара (ран) лҽылшьит, абри еиԥш сыла иабар аҵкыс лҳәан лҽылшьит. (Анҭ ашацәа зны ирҳәахьаз лгәаламшәози).
Арҭ лҭаацәа хьаас иҟарҵеит, инеин ахәа илатәеит, егьит, аха иҟарҵоиз.
– Бабараа, есқьынгьы ахәа шәылатәоума, уашьҭа иазхоуп шәџьабеит, шәныҟә анахь, арахь, – иҳәеит раб уахык чарак џьара иҟазшәа егьизшәа ижьан идәықәиҵеит.
Арҭ аишьцәа ахҩыкгьы еицны ишнеиуаз акәымкәа, ран лҳаҭгәын аҟны акәзаап, ихьыҵәцараханы ҩнык гылоуп ҭыԥҳак дыҩнагыланы дырбеит. Абри аҩны иҩнагыланы ирбаз аҭыԥҳа лҿы унеи, снеи рҳәан аҷкәынцәа ишакәымыз илызныҟәеит. Ианааԥш, ран лҳаҭгәын иҭатәан.
– Ҟоҳ, ҽшьроуп иҳақәу, – рҳәан рыҩны ианааи, рхы кны итәеит.
Арҭ раб амула иҟны дцеит.
– Баба, ари арахә дрылакны лынасыԥ ршеит ашацәа-чаԥацәа, арахә реиԥш ани ҷкәыни гәнаҳа амамааит ҳәа иршаз лакәын. Уасҟак ихьаарымгеит, – иҳәан амула, уи ала еилгеит.
Шәарацаҩ бзиак дыҟан. Иԥҳәыс ус леиҳәит: «сымҩаныфа ҟаҵы, шәарыцара сцуат» ҳәа.
Имҩаныфа ҟаҵаны илҭыит.
Дцуа, дцуа, даара бна дук дазцеит. Абна дыу дахнеиз, ахәлара ааигәеит.
– Амца еиқәсҵан шьҭа. хәлаанӡа амҿы ылсхп, лашьцар избом, – иҳан, амҿылхра далагит. Амҿы сылихуаз, данԥшы, ихараны алыҩ ибит.
– Ара иалысхуи, сымацара уахантәарак, сыгәгьы ҿыӷьуат, аӡә дыҟазар ҟалап, амца еиқәуп, снеир, снацәажәалап, – иҳан, инықәиршәын, алыҩ ахибаз дыцеит. Алыҩ ахыибаз даннеи, ҩныжәк гылоуп, хаҵак дадгылоуп.
– Амна амц еиқәысҵоит ҳәа салаган, алыҩ анызба, аӡә даҟазар, снацәажәан, уаҩ дыҟамзаргьы, амца ыҟоуп, слахатәап, сҳан, абра саат.
Уаха уҩныҟа снашьҭы, – ҳа иеиҳәит.
– Мамоу, сыҩныҟа усзынашьҭом, сара сыԥҳәыс амна дышьҭоуп, ахшаа длоуоит. Саргьы уахь снеиӡом.
– Нас сабацуа?!
– Уабацуа, абра ааҵра амца леиқәҵаны утәар, шар, уцап, – ҳа иеиҳәт.
Ани амц ааиқәиҵан, адәаны ааҵра, ауха уа длатәеит. Ауха дыстәаз, ахәаҷы диын, ишьҭыбжь ааиаҳаит. «Дымшхааит» иҳәеит.
Ашара амԥахьы ианнеи, аҳәыҳәқәа ҩба ааин, иаԥхьа ашә-ҵла ду гылан, ақәцәан иаақәтәит. Уажәы ани асаби ииз инасыԥ ршот. Ус рҳәит абанҭ аҳәыҳәқәа рыҩбагьы:
– Уара асаби ииз, амни ашәарыцаҩ итәоу имшра имоу исеибакәӡоу уара иунасыԥзааит, – рҳан иара ииырҭит. Инықәԥраан ицеит.
Ани дхәыцуа даанхыит. Ахьы рацәаны иман иара.
– Абанҭ аарла иҟоуп, еҭымцәақәак роуп. Агьыркым, рыҷкәын дсырҭар, ахьы рысҭуан, даасхәон, – ҳа иааигәалашәит. Днеин иреиҳәеит ииӡбыз. Даргьы ақәшаҳаҭхеит.
Ахьы ирыҭаны, аҷкәын даарымихын, иахҭырԥаҿы дылаҵаны, диманы, имыҩ дықәылт. Дыцуа, дыцуа, абнеиқәара атоура дылалан дыснеиуаз, ккарак аҿы днеин, аҵла бжьыҩнтәырак аҿы, аџь-ҵла иҩынтәны иахаҟаз (иеимҿаԥаз – А.Хь.), инапы инапы ҩархханы дылбжьаҵаны, «уа дыԥсып шьҭа», иҳәан, иара дахцуаз дцеит шәарацара.
Шәарацара иара дцеит. Иара иашьҭахь, аҳак ахҭырԥар, амҵуарлақәа иманы, шәарыцара аккар дыҵаланы даауан. Аҳ сабик ибжьы иаҳаит.
– Шәеимдароуп! – иҳан, ахҭырқәақәа дәықәыиҵит. Еимдо рҿаархан, исааиуаз, аҷкәын аҵла дахыбжьаз дырбоит. Даабжьыхны дааганы аҳ диырҭит. Аҳ даниырҭа, аҳ дауишьҭуаз, дааигыит, диааӡеит Ҩажәы-ҩажәеихәба аныихыҵ, аҷкәын, аҳ акы иҭаххан, дашьҭеиҵыит. Ныҟәара дыцуа, дыцуа, дыснеиуаз акәымкәа, џьук ахеидгылаз дақәшәеит. Иахеицәажәуаз «уара уҷкәын узышьҭоуыи, иыуҭахыуи?» – анырҳәа, «сара сзышьҭоу абри ауп», ҳа дзышьҭаз реиҳәт.
– Уара иухьӡыузеи? – ҳа иазҵааит.
– Џьыжәы сыхьӡуп, – иҳәыит.
– Ыы уара, ари ухьыӡ аџь иахаршылаупеи, ас ахьыӡ аҳ исбауиҭуаз? – ҳа иазҵааит.
– Сара ссабины аџь-ҵлажә абжьара аҳ сибан, сган сиааӡан, абас ахьыӡгьы сыхьӡыитәит, – ҳа ус иҳәит иара.
Аныи дыбжьазҵаз ашәарыцаҩ ицәажәуа дрылазаап, иааигәалашәт. «Ҳоҳ, ари дымԥсызаап, уа дыбжьазҵаз са сакәын», иҳәит гәаныла, аха ани иаиҳәуама!
– Уара узышьҭоу сара исымоуп, аҩны уца, ашәҟәы уысҭоит, убра унеир иурҭоит, – ҳа иеиҳәан, ашәҟәы бӷьыцк ҩны ииҭт ашәарыцаҩ.
Уажәы аҷкәын амыҩ дықәылт. Амыҩ дықәын дыцуа, дыцуа, ӡыхьк ахаҟаз днеин длатәеит. Дааԥсаха дыстәаз, ихы нкыдыиҵан, дыцәыит. Ишәҟәы бӷьыц игәаҳәԥ аџьаба иҭоуп иҭыҳәҳәо.
Ус ныҟәаҩык дааихагылт. Аныҟәаҩ аҷкәын даамырԥшыкәа абӷьыц ааҭганы длахәаԥшын, «абри ауаҩ дахнеиуа дышьны, ихы хҵәаны
анышә дашәҭ уаҩы дыимырбакәаны», ҳа уыс ианын. Аҷкәын иԥшреи ичаԥашьеи еинаалак иакәын, аныҟәаҩ игәы дрыцҳанашьеит. Длалаган, «абри уа дахнеиуа, сыԥҳа диышәҭ чара изыуны», ҳа ашәҟәы ҵыц ҩҩны, игәыҳәԥы аџьаба илҭаҵаны, аԥхьатәи ашәҟәы иара игыит.
Данааԥш, ашәҟәы иџьаба иҭаз дауахәаԥшуаз усгьы, иара ус амҩа дықәлан, дыцеит, ашәарыцаҩ инхарҭа ахьыҟаз. Ашәарыцаҩ дахьынхуаз иҩны днеит.
Даниеи, нас ашәарыцаҩ иҩны ишәҟәы рымдыруази, ианрыба, ашәҟәы исаныз, еиԥш, дара иҟарҵит ачара, иԥҳа диырҭит.
Ԥыҭк анҵы ашәарыцаҩ иҩны дааит. Данааи (аҷкәын дыршьхьеит ҳауи дзааи), ани аҷкәын аҩны иԥсы ҭаны дыҩнан.
– Арыи закәызи, арыи?!.
– Арыи закәызеи, ашәҟәы исануыҵаз еиԥш иҟаҳҵыт, уыԥҳа диахҭыт, чара аауыт, – ҳар иарҳәыт.
– Аа, ус акәзар, ибзиоуп. Исаныз ус акәмызт, аха ибзиоуп. «Ари ауаҩ уашьҭа са смал иара итәхоит. Анахьгьы ус акәын изҳәаз, ари ауаҩ дысшьын» иҳәан, иара игәы иҭеиӡбит, агьырҭ иауреиҳәуаз.
Аӡы харан. Шьымҭанла загь раԥхьа аӡаҿы дцаны иҽыикәабалауан иара абни амаҳә, Џьажәы захьӡыз.
Хҩык ауаа аӡаҿы инаганы иртәеит абхә «шьымҭан раԥхьаӡа иааиуа, дышәшьы” ҳа раҳәаны. Абџьаргьы рыиҭт.
Ауаа зтәаз шьымҭан жьак аӡы аҿы, аӡы зжәуат ҳа. Ажьа анырба изавымсит рыԥсы цәгьахан, еихсын, ажьа ршьыит.
Абхәа ахысыбжь аниаҳа, «дыршьит сымаҳә» иҳан, иара дхахаӡа дыҩны даннеи, «раԥхьа иааиз ахаҵа арыи иауп» рҳәан, абџьарқәа ааигәыдырҵан, иара уа дышьны дылкарыжьт. Имаз-ихӡыз исеибакәӡыу Џьажәы иаазынхыит.
Ҭауад дук дыҟан, иԥҳәыс лцәа лтәымкәа дыҟан, хшараиура ааигәара данааи ахәҷы дир дзааӡаша аӡӡеи далԥшааны дааргароуп уажәы.
Ари уажәы абри аҭауад иԥҳәыс хшара длоур дзааӡаша ҳәа аӡӡеис ԥҳәыск далԥшааны дааргеит, ԥыҭк шыбжьаз. Уи аӡӡеис иааргаз аԥҳәысгьы ахәҷы длыман, абас дхыжәӡа, иибо еиликаауа, иаҳауагьы аагәникыларатә дҟалахьеит.
Ари аҭауад иԥҳәыс хшара данлоуз ауха аҳәсақәа лыдгьыжьылан лымаҵ аура иаҿын. Ани аӡӡеигьы уа дыҟна, аха лыҷкәын хәҷы иаха лымамызт. Аӡӡеи лыҷкәын хәҷы ацәа данакы, ани аԥҳәыс хшара дзауз дахьышьҭаз ауаҭах аҿы даашьҭарҵеит. Аха дмыцәацызт. Ус убра аҩны ахарԥаҟны х-ҩык ааины иаақәтәеит.
– Уаха ииуа ахәҷы ддуханы, ԥҳәыс данааиго ауха, иԥҳәыс даадәылганы ишаауа, амҩан ӡиас дук ыҟоуп, абри аӡы даныруа ихылԥарч ихшәаны аӡ ду иалаҳааит. Ахылԥарч аӡы иалсхуеит ҳәа ихы анылаирҟәлакь, икәадыр дахҟьаны, аӡы далаҳан дагааит.
Абри аџьалс имазааит, – иҳәеит ани ахарԥаҟны иааины иқәтәаз руаӡәк.
– Убра егьимыхькәа, деиқәханы даныҟала, дшааиуа акәымкәаны, амҩан ҩнык амца акны ишыбылуа ибааит. Убри аҩны амца акны ишыбылуа анибалакь, исырцәоит ҳәа далагааит. Исырцәоит ҳәа даналагалакь амца ицрасны далаблааит – иҳәеит даҽаӡәы дахьықәтәаз.
– Убарҭ шәара ишәҳәақәаз рҿы акагьы имыхькәа данеиқәха, иҩны дааины, ачара, ажәра ианеилгалакь ашьҭахь, имҳараҟны днеины данышьҭало ауха, агәылшьап ҩыҵыҩрны дыкны дафааит – иҳәеит ахԥатәигьы.
Арҭ иаарҳәоз ажәакгьы иаҩымскәа зегь иаҳаит игәникылт ани аӡӡеи лԥа хәҷы дахьышьҭаз.
– Абри иаҳҳәаз изаҳауаны изҳәара дхаҳәҵәцарахааит – рҳәеит абни ахарԥа иқәтәаз ахҩыкгьы. Абригьы рҳәеит инықәҵны ицеит. Арҭ шацәазаарын.
Ари аҷкәын хәҷы гәҩарас дҟарҵазар акәхап убри азоуп ани аҵыхәтәантәи ажәақәа зырҳәаз.
Аҭауад иԥҳәыс ауха ахшара длоут, аҷкәын. Аҭауад иҷкәынгьы аӡӡеи лыҷкәынгьы еихырааӡалеит, идухеит, иҽыжәло, иҽыжәҵуа, џьара иеицнеиуа, еицааиуа, иуааханы иҟалеит.
Ари аӡӡеи лыҷкәын абни аҭауад аԥа дицӡоуп дааиицрымҵӡакәа, дара аӡә дубар аӡә дуздырам, убас иҟоуп, ԥшралагьы, сахьалагьы еиԥшуп.
Ус ишыҟаз акәымкәа ари аҳ иԥа ԥҳәыс диҳәеит. Аҳ ачара ду иуеит уажәы. Аҭацаагацәа дәықәырҵеит. Аҷкәын ибзыцәашьагьы иаргьы еицуп, еивагыланы ицеит.
Арҭ амҩа ианықәлоз абзыцәашьа аҭауад иԥа ихаз ахылԥарч еиԥшыҵәҟьаз ахылԥа аахәаны иџьыба иҭеиҵеит, ирхианы имоуп. Иахьнеиз иҳәан ирымаз аӡӷаб даашьҭырхын, дрыма рҿаархан, амҩа иқәны
иаауеит уажәы. Арҭ амҩа иқәны ишааиуаз анҭ ашацәа иззырҳәоз аӡиас аҟны иааит. Аӡы иааҭалт зегьы агәырқь ҳәа. Аӡы агәҭаҟны иааиуан еиԥш ани аҭауад иҽы шьацәхныслан, ихылԥарч ҩаихшәан аӡы иҭашәеит. Иҭызгоит ҳәа ихы лаирҟәуа даналага, иаӡӡеи дааимҵасын дикит.
– Изакәызеи иҟоуҵо, ԥхашьароуп, ахылԥарч аӡы иагоит ҳәа уашьҭаоома? – иҳәан, аӡӡеи иџьыба иҭаз ахылԥарч ааҭиган, инаганы ииҭеит.
Уи ак дахирԥеит, иалаухи.
Аӡы ирны ишааиуаз акәымкәан, амҩа зааигәара ҩнык амца акны абылра ишаҿыз рбеит.
– Ҟоҳ, ара иҟалазеи, амца ҳарцәароуп! – иҳәан аҭауад ддәықәлеит.
– Ибыллааит, ибылуазар, ҳара, уажәы амҩа ҳамоуп, уи аҩны арцәаха ҳамоума? – иҳәан аӡӡеи днеин ихәԥҳа иҽы аӷәра кны даахан, димышьҭит аԥсраказгьы.
Уаҟагьы деиқәирхеит.
Уажәшьҭа зегь реиҳа иуадаҩыз нхеит.
Иааит аҩны, ачара руит, ажәра руит, еилгеит. Уажәы ани ахәԥҳа уаха имҳараҟны днеиуеит, уауп уажәы ацәгьара ахьыҟоу. Абзыцәашьа заанаҵы днеины амҳараҿы иҽиҵәахит, иҽазыҟаҵаны дтәеит, ани агәылшьап аныҩцәыҵыҵуа ишьуеит.
Хаҵеи ԥҳәыси еицышьҭалт. Ицәт. Аӡӡеи дырхаҷаԥшьо дтәоуп иҽӡаны. Ашарԥазы агәылшьап ахы ҩыҵнаҳәеит. Ари аӡӡеи афыр ҳәа ишилшоз ала иаҳәа ааиҟьан, агәылшьап ахы аахиӷәыцәааит, ахы хыхь иаанхеит, иара наҟ илыҵапҟа ицеит. Аҟыԥ ҳәа иаҳәа аҭӡамц инкыдиргылан, агәылшьап ахы аашьҭыхны, индәылиганы икаижьит. Даахынҳәын дааин ашьа икаҭәаз зегьы ирыцқьеит. Ари иаҳәа аҭра иҭасҵап ҳәа абжара инеигахьан еиԥшаан ихәԥҳа аҭҳарцә ҳәа дааҿыхеит.
– Уауаау? – иҳәан дыҳәҳәан дҩаҵҟьеит ахәԥҳа. Акәукәу ҳәа дыҳәҳәан ддәылҵит. – Ари сишьуан! – иҳәеит. – Сара сышьны сҵәахны, сыԥҳәыс иара дигон, – иҳәеит.
– Дмаҳагьахеит – иҳәеит
Ажәлар еигәныҩын, «ари аӡӡеи дмаҳагьахеит» рҳәан дықәдыргылт.
– Ари дсыцәнымхошәа дызсыцрымӡааӡоз абри аҩыза игәы иҭакны имазаарын, дмаҳагьоуп, дҟьашьуп – иҳәеит ахәԥҳа.
Аӡӡеи иқәпапаны дыршьыҵәҟьо ианалага, «усгьы, усгьы сыршьуеит, ажәак сшәырҳәа, ажәак аҳәара азин сышәҭ», – иҳәеит, ажәа даҳәеит.
Иршьуагьы ажәа ирҭоит рымҳәои? Анигьы ажәа данаҳәа, ирҭт, «ииҭаху иҳәааит иԥсымҭазы» рҳәеит.
Дааин ихәԥҳа имӡырха агәҭаны даақәгылт. Иажәа аацәыригеит. Ихәԥҳа даниуаз ауха ашацәа ирҳәаз иара ишиаҳаз, ишыгәникылаз, ихәԥҳа изыршаз аџьал акы дшахирԥаз, ҩба дшахирԥаз, хԥа дшахирԥаз иҳәеит. Ари иажәа ҳәаны даалгеит, иаргьы дхаҳәханы даақәгылт.
– Ҟоҳ, акаамеҭ ҳахьит! – рҳәеит. Атәыла бгеит, «ари абри аҟара дыԥсраны дахзырԥаз ауаҩы» рҳәан ргәы иалст, рхы иақәырҵеит аҭаацәа зегьы.
Арҭ ашәы ршәырҵеит, ани ахәԥҳа гәықәха иҽирччиеит, иԥҳәыс лымԥанҟагьы дымнеит уи нахыс. Аха аԥхьаӡа амҳараҿы иԥҳәыси иареи анеицышьҭалоз ауха иԥҳәыс ахшара лцәа далашәеит. Уи нахыс ани иаӡӡеи дхаҳәхеижьҭеи иҽырччианы дтәоуп, акрифом, акрижәуам, аԥсӡара даналагалакь, акы днацҳауеит.
Ус ишыҟаз акәымкәа, ари иԥҳәыс лаамҭа анааи, хшара длоут, аҷкәын.
– Уара мыжда ухырқәақәо ара утәоуп, уи аҵкыс, ас унықәланы џьара акы уазҵаарауазеи, џьара хәарҭак ыҟазаргьы уздырам – ҳәа иԥҳәыс дыхҭалкит, знык ас иалҳәеит, ҩынтә иалҳәеит. Ҭаха анилымҭаӡа, иаргьы цқьа даназхәыц абри ԥсыхәак џьара иамазаргьы здыруада ҳәа дазҵаауа ддәықәларц иақәикит.
Иҽааибыҭан ддәықәлеит. Мышкы, ҩымш, хымш, мчыбжьык, жәамш дныҟәеит. Дахьнеилакь, абас, абас исыхьыз абри ауп, ԥсыхәак аманы ҳәа аӡәыр ижәдыруазар ҳәа дазҵаауеит, аха ихәарҭоу ҳәа аӡәгьы акагьы иеиҳәом.
Уахык хәылԥазы ари иаргьы игәы ԥҵәаӡаны дыҟан, дагьааԥсаны џьара ҩнык аҿы днымҩахыҵит. Аԥшәма иеиҳәеит дзыниаз дзышьҭоу, иара ихарала иаӡӡеи дхаҳәханы иашҭа дшықәгылоу, хәарҭа шизыҟамҵаз.
– Уи уара узышьҭоу хәарҭа амоуп. Аха уи аҟаҵара уадаҩуп, иуадаҩуп акәым, уаҩы изыҟаҵаӡом – иҳәеит аԥшәма.
– Изакәызишь, уаҩы изыҟамҵозаргьы исаҳәа, издыруазааит – иҳәеит ари ауаҩ (ани аӡӡеи ихәԥҳа).
– Уи хәарҭас иамоу аҳәараҵәҟьагьы уадаҩуп, иалаухузи, уи узыҟаҵом, аҳәарагьы иаԥсам, уаӡӡеигьы дхаҳәхеит. Уажәшьҭа иагьа гәрҩас дукыгьы, убас иҟалараны иҟазар акәхарын, уаҟәыҵ наҟ – иҳәан арии дзышьҭаз хәарҭас иамаз иаимҳәарц далагеит азнык азы аԥшәма.
– Моумоу, иаасоумҳәар ҟалом, ссасны суҭоуп, асасра аԥшәымара сыманы суҳәоит исаҳәа – иҳәеит аригьы.
– Уара иумуазар, уи узышьҭоу аус ԥсыхәас иамоу убри ауп ухәҷы ԥшқа иины аҩны иузгароу даагархны, абни уаӡӡеи дхаҳәханы дахьгылоу днаганы, абри абри изы кәырбанс дизыҟасҵоит, иара анкьа еиԥш дҟалааит, абри иԥсы ацымхәрас абри кәырбанс дҟасҵоит ҳәа ҳәаны, ахәҷы дышьны, ақәаб дылҭаҵаны дыжәны, атәан дшалоу днаганы ахаҳә ҵәцара игылоу иақәуҭәа, уаӡӡеи иԥсы ҭалоит – ҳәа еиҳәеит. (Аԥшәма иоуп изҳәо).
Ари иҟаиҵахуаз, дхынҳәны дмида-гәидаха иҩныҟа дааит. Ари иаҳаз еиҳагьы изымитәхеит. Еиҳагьы ихьаа, ахьаа ацлеит.
– Егьсмаҳаӡеит – иҳәеит.
– Акы умаҳакәа уаарымызт, иуаҳаз саҳәа, исоумҳәар зуам, – лҳәан дыхҭалкит.
– Ак саҳаит, аха исаҳаз уаҩы изыҟаҵо иҟам, избасҳәозеи – иҳәеит.
– Исоуҳәароуп, исоумҳәар зуам – лҳәеит.
– Сахьцаз исаҳаз убри ауп, ахәҷы дышьны, дыжәны атәангьы иаргьы шеилоу ахаҳә ҵәцара ахьгылоу иақәуҭәар уаӡӡеи дыбзахоит ҳәа сеиҳәеи аӡәы, аха саӡӡеигьы дышхаҳәхоу даанхар схәҷгьы дысшьыр ауп аҽыршьыгаҵәҟьа уи са исзыҟаҵом, исзыгәаӷьуам – иҳәеит.
– Ҳаи, уи уазҳәаз иидыруа аҳа иҿамшәааит, изакәытә хлымӡаах ажәоузеи иуеиҳәаз – лҳәан иааҿалырхьит.
Иалоухи, ихәлеит, наҟ ишьҭалт игәрыҟәҟәо.
Ари аԥҳәыс лхаҵагьы дкараха дыҟамзи дҭанагалан дыцәт. Лара ашьшьыҳәа дҩагылан лхәҷы ԥшқа дыҩгарылхын, длыман днеин рашҭа агәҭаны раӡӡеи дхаҳәханы дахьгылаз днеин, «абри иԥсы ҭаланы ажәытә дшыҟаз дҟалозар, иԥсы ацымхәрас абри дшыҟасҵара» лҳәан, лхәҷы дҩышьҭалҵан асыс еиԥш дылшьит, длалга ақәаб дылҭалҵан дылжәит, ишлаҳаз еиԥш, атәангьы иаргьы шеилаз илаганы, ақәаб ахы ларханы ахаҳә иҩақәҭәаны, длахынҳәын, лиарҭаҟны днеин, уа лыҽҩылалыжьын лыԥсы лӡеит. Дзыцәо дыҟазма, иуқәшәира, исықәшәира дзықәшәаша дақәшәаны дыҟамзи! Ус цәгьала илыршеит.
Ашьжьымҭан ианааша, ашә аартны данынаԥш, ани ихаҳәҵәцараха рашҭан игылаз дуаҩхан, иԥсы ҭалан, ажәытә дшыҟаз еиԥш дааҟалан, аԥхьарца аирҳәоит. Ахәҷы дықәгыланы дкәашоит.
Нас чарахеит гәырӷьарахеит. Абас аҵыхәтәан бзиа еилгеит.
Хҩы-еишьцәа аҟан, рыхҩы еишьцәакгьы абарҭ рныс усымҳәо акәын ишыҟаз. Аха ргәылара абарҭ ирԥырхагаз аӡә дынхон. Ус ишыҟаз акәымкәан ҽнак рқыҭаҿы аӡәы диит. Аԥаимбар даақәтәан убас иҳәеит:
– Абри иахьа ииз (уажәы ани аԥаимбар ииҳәоз анҭ аишьцәа аиҳабгьы агәбжьанытәгьы ираҳауеит), иахьа иаркы-иаркы, ирцә-ирцә ҳәа абарҭ ахҩык аишьцәа аҟоуп абри ақыҭаҟны, аха абри асаби иахьа изҳауа, уаҵә изҳауа, дссирхо дҟалааит, зегьы инапаҵаҟа иҟалааит – иҳәеит.
Аԥаимбар абас наиҳәан днықәҵны дцеит.
Арҭ ахҩы-еишьцәакгьы амал уаа рыман, аԥара шьҭарҵеит, арахә шьҭарҵеит асаби ииуа дызшьуа ҳәа. Асаби абри ақыҭаҿы диит, аха ицан дырбан, дсирны, акы дшазкхо удырратәы убас дсирны диит. Аишьцәа аԥара ишьҭарҵаз сара исышәҭ, асаби са дысшьуеит ҳәа иадгылаз ауаҩы асаби даниба, ишьра изымгәаӷьит. Иан аӡаагара данцо, асаби даашьҭиԥаан, дгьыли жәҩани ахьеивҵаз дгьылк ашҟа дганы, бна бааԥсык аҟны дкаршәны дааит. Дахьааиз асаби дысшьит ҳәа анҭ ахҩеишьцәа дысшьит ҳәа реиҳәеит, аха иалаухи, дизымшьит, изымгәаӷьит, абнара дыларшәны дааит.
Абри асаби абна дахьылаиршәыз ԥҳәыс еибак дунеи аҟны аӡәыр лымазар инҵәахьан, лара лымацара заҵәык абнара агәҭа дыланхон, ҩ-џьмахьак лыман (лара уаҳа хыхь ажәҩан ҵаҟа адгьыл уаҩ ԥсы длыздырӡом, ларгьы уаҩԥсы дизырӡом, дыбникноуп дшыҟоу). Абанҭ лыџьмақәа ахьныҵыҵз аԥшқа дкаршәны дырбан, аԥшқа ахш идыржәит. Ари иахьа, ари уаҵәы аџьмақәа ныҵыҵны аԥшқа ахш идыржәуеит.
Ари лара уаҩ длыздырӡом, аха, абанҭ аԥаимбар асаби изы ииҳәақәаз заҳаз аишьцәа шәарыцацәан, абри аҭакәажә дахьынхоз гәарҭазаап.
Абни асаби дкьаа-кьаауа абна дахьыларшәыз аџьма неины ихатәаны аҽинарцәо, акамацә инаркуа мацара иԥсы амшьҭит.
Ари аԥҳәыс еиба игәалҭеит лыџьмақәа ркыкмацә ҭацәны ишгәарлоз, ахш шрымамыз. «Абри иҟалазеи, абарҭ сыџьмақәа харак ицаӡомызт, ҩы-џьмак сымоуп, ахш рымамкәа иаауеит» – ҳәа хьаас илкит. Ҽнак лыџьмақәа ноулышьҭын, лҿыналхан даархылаԥшын, абнараҿы аџьма аҽыларҟәны, асаби акыкмацә инарцәо илбоит. Ааигәа длеин длаихәаԥшызар, саби хәыҷык дпажәӡа илақәа цырцыруа иҭыҵны ицоит, адәы дықәыршәуп.
Аумашәа дылбан, асаби даалгәыдылкылан, аҩныҟа даалгеит. Даалгеит, аха иаалгаз дзеиԥшроузеи, ауԥшәыл хьшәашәа, ахьырҵәаҵәа.
Абанҭ аишьцәа аамаҭала аба, амаҭәа аԥҳәыс еиба илызнаганы ашә, ахш лымхны иргалон. Дара ныҟәацәан. Аиҳабы уаҳа назҭахым аӡӷаб ссир димазаап. Ҽнак иахьааиз, ари аԥҳәыс еиба аҷкәын хәыҷы хазына длыманы ианырба, даҳшьып ҳәа иақәыркит. Избан акәзар, аԥҳәыс еиба ахәыҷы дшылбаз егьыз анылдырҳәа гәҩарас дыркит. Иара аҷкәынгьы дџыхӡа, изҳахьан. Дара иаразнак дрызшьуамызт аҩныҟа, дара рыҩныҟа ддәықәырҵеит, ашәҟәы ҩны ирҭеит, ирҭаз ашәҟәы иара дзаԥхьаӡом, (аишьцәа аҩыџьа, аиҳабацәа ани аԥаимбар ииҳәаз заҳаз роуп ари зуа реиҵыбӡа аҩны дыҟоуп). Рашьа еиҵыбӡа ихьӡалоуп уажә ашәҟә шырҩыз. «Абри ашәҟәы узҭо аҷкәын дшьы», – ҳәа анырҵеит. Аҷкәын амҩаныф иҭаны егьины, амҩа дахымҟьартә иаҳәаны, амҩа дықәырҵеит, хаха, ԥшьаха амҩа дықәхеит.
Аишьцәа рыҩны данааи, агәашә аԥхьа атәарҭа ҟаҵаны иҟоуп, аӡыхь ыҟоуп. Аӡыхь аԥхьа атәарҭа ахьыҟаз иԥсы ааиҭеикит, ихы нықәиҵан дамхацәеит. Ихәлеит, илашьцеит. «Уаха уашьҭа сабанеиуеи, ишар снеип» – ҳәа иақәикит. Ашьжьымҭан рашьеиҵбы иԥҳа ссирӡак лакәзаарын, аҵарагь лыман егьины, ашколгьы дҭазаап. Аӡы аазгоит ҳәа аӡыхь аҿы дахьнеиз ани аҷкәын аӡыхь амԥын дықәиан дшыцәаз лбеит. Лаб иашьцәа иҩны ирҭаз ашәҟәы бӷьыц инапы иахьакыз аагәалҭан, иара дшыцәаз ашьшьыҳәа ашәҟәы ааимлхит. Ианыз даԥхьеит.
– Ҟаит, ари саб дисыршьуам, аҷкәын ссирӡак иоуп – лҳәеит. (Иаразнак дылгәаԥхеит умбо!). Иаргьы иугәамԥхоз иакәызма анцәа хша ззырҳәоз иакәын. Ашәҟәы имылхыз ацымхәрас лара длатәан аҿыц лҩит, лаб иашьцәа ирҩызшәа. Абри аҷкәын абри ашәҟәы узыркуа пату шиқәуҵаша, уԥҳа заҵәы дышиуҭаша ҳәа анҵаны. Нас инаганы ани лара илҩыз аҷкәын дианы дахьыцәаз инапы инаганы иалыркит, лара длахынҳәны лыҩныҟа дцеит. Агьи ашәҟәы лаб иашьцәа ирҩыз наҟ иԥыжәжәаны икалыԥсеит.
Ари аҷкәын данҿыха, дҩагылан ани даазышьҭыз рашҭа дынҭалан днеит. Инап иаку ашәҟәы иакыц акәу џьишьоит. Ашәҟәы иман днеин аниа ӡӷаб лаб инаган инаииҭеит, уԥҳа дышиуҭаша егьиша ҳәа иануп уеизгьы. Аишьцәа реиҵбы (ани аӡӷаб лаб) ишәҟәы данаԥхьа сашьцәа аҟаӡамкәа ари сыӡӷаб дышԥаисҭари, ачара шԥаизызури ҳәа инықәиҵа-ҩықәиҵеит, аха иалаухи дидымгылар ҟамлеит, иԥҳа дииҭт. Нас ҳа ҳаннеилак иҵагь ачара неиҵыхны ишыҟаҳҵаша ҳәа усгьы ашәҟәы иануп.
Ус ишыҟаз иашьцәа ааит.
– Уара ари уажәыгь думшьӡаци? – ҳәа иашьцәа анааи реиҵба изҵааит.
– Ыы, закәузеи ишәҳәо, ари дышԥасшьуаз, ашәҟәы ижәҩыз ианыз ҟасымҵеи, дшьы ҳәа анышәҵама. Уԥҳа диҭ ҳәа анышәҵан, ачара изуны сыԥҳа дисҭеит – иҳәеит.
Арҭ рус еилахәеит, арҭ рашьа еиҵбы иԥҳа дииҭахьан, аҷкәыни лареи еигәаԥхеибашьан иҟан.
Аҵыхәтәан ус рыӡбеит: арахә, аҽқәа уаха еилаларц иҟоуп. Уара агәыбжьанытә унеины амардуан уаҵагыл, ҳара «ҳаи, аҽқәа, аҽқәа!» ҳәа анаҳҳәалак ани аҷкәын дыҩдәылҵын даннеиуа, уара аиха кны ирыхха ихы уаасны дышьны дылкажь ҳәа агәыбжьанытә идырҵеит. Ҳара аиҵбгьы аиҳабгьы нас дганы анышә даҳҭоит рҳәеит.
Аха арҭ ирҳәоз, иахьеицәажәоз ани аӡӷаб илмаҳауази. Дабаулышьҭуаз, даулмышьҭит. Ажәытә аҟырмыгәқәа рымамзи, аҟырмыгәқәа ишьалҵеит. Аҽқәа рыбжьы анга, «аа, сцоит, сцоит», ҳәа дандәықәла, аҟармыгәқәа аалышьаҵаны иара дцозшәа лышьҭыбжь лыргеит. Агәыбжьанытә иеиха кны амардуан даҿагыламзи, рашьа еиҳабы ани аҷкәын длыбаахьаз џьишьон дышлеиуаз, игәабжьанытә аиха рыхха ани аҷкәын иакәыз џьшьа длаисын деизҟәыҿы дылкаижьт, уи аиҳабы дишьҭагыланы аиҵбы дышнеиуа, уигьы дааисын, деизҟәыҿы дылкаҳаит. Ԥсрашақә имԥсит, аха дара иҟәаҟәа-жьаҟәеит. Аҵыхәтәан иҟалақәаз еилыркааит, еигәныҩт ианеибаргылақәа егьи ашьҭахь.
Иҟарҵози илеилацәажәа-ҩеилацәажәақәан, длахәаԥшын, ҟаҳ, ара ҳара ҳаҩнуҵҟа ак ҳамоуп ҳара, ҳара ҳаӡӷаб ҳаҵкыс диааит, уи лоуп ари зегьы зыбзоуроу рҳәеит. Уажәшьҭа иҟаҳҵо егьыҟам, дара еихажәааит, рабхәагьы даргьы, ҳара аиҳабацәа ҳҩыџьагьы ҳмал дара иртәуп. Дара ирымазааит, ҳара ҳаидара иҳазго заҵәык ҳамазааит рҳәан реидарақәа аалырхын. Иҩаҵалан, илалҵны ицеит.
Аҵыхәтәан араионқәа рҿы амаҵ зуаз ауаа бзиақәа аҟамзи. Ани еиԥш аҷкәын еилҟьа данырба, иԥхьан дыргеит, аҵара дуқәа дҭарҵеит, иахьа, уаҵәы хәҷы-хәыҷла ус дагьцеит. Даҳхеит. Амни иара даниз аԥаимбар ииҳәазгьы убри ала инаӡеит.
Дыҟан ҷкәынак, аӡӷаб лбара ҳәа дцон ессабша, аха дманшәалахомызт.
Ус зны ихәԥҳа иеиҳәеит:
– Абас, абас қыҭак аҿы сцоит ӡӷабк лбара, усыццароуп, – ҳәа.
Ахәԥҳа убри аҷкәын иҿы днеит, адырҩаҽны убри аӡӷаб лбара ицаразы. Ауха ианышьҭала, аҩны ахәлбыҽха иааины иқәтәеит хҩык ашацәа. Аӡәы иҳәеит:
– Уаҵәы шьыжьымҭан иаашар абри аҷкәын ихәԥҳа диманы аӡӷаб лбара дцоит, – иҳәеит. – Дахьнеиуа аӡӷаб дзызнеиуа дигәаԥхааит, дигааит. Диманы данаауа, дшааиуа, аӡы ианыруа, ихылԥа ихшәаны аӡы иҭашәааит. Схылԥа аӡы иҭысхуеит ҳәа ихы анынаирҟәлак, аӡы дҭаҳаны дашьааит, – иҳәеит.
– Абри иуҳәаз дахыԥаны дҟалозар, – иҳәеит ашацәа ргәыбжьанытә ирхәмарырц дыҵҟьааит, аҽы сырхәмаруеит ҳәа даналагалак, ашҭа иқәгылоуп аҵәа аҵла данҟьаны дԥыххаа дцааит, – иҳәеит.
– Абри шәара ишәҳәақәаз аҩбагьы дырцәынханы дҟалозар, – иҳәеит ашацәа реиҵбы, – аҽы амардуан ианхало атапанчала дхысааит, иааҭирҟьо ахы ихы иҭашәааит, иара убри ала дниасааит, – иҳәеит.
Ашацәа реиҳабы дахьықәтәаз еиҭа даацәажәан ус иҳәеит:
– Абри иаҳҳәақәаз заҳаны џьара еиҭазҳәара дхаҳәхааит.
Аҷкәын ихәԥҳа арҭ ирҳәаз иаҳаит, аха уажәшьа ҳәашьа имаӡам.
Адырҩаҽны ицеит аӡӷаб зыӡбахә раҳахьаз лбара. Иахьнеиз данырба, дигәаԥхеит, ашьанақәа еимырдеит, аҿҳәарагьы ԥырҵәеит, ихынҳәны аҩныҟа иааит. Ачара рҽаздырхиеит, ашьаԥа ҟарҵеит, ауа, аҭахы ирарҳәеит. Ачара аҽны аҭацаагацәа андәықәырҵоз аԥҳәыс даазгоз аҷкәынгьы дцеит. Аҭаца дрыманы ишааиуаз, ӡ-дук ируан, аӡы ишыруаз, аҷкәын ихылԥа ихшәаны аӡы иалашәеит. Ари схылԥа аӡы иалсхуеит ҳәа инапы андәықәиҵа, ихәԥҳа уа дивагылан, иҟалашаз, имдыруаз, атах ҳәа инапы даамҵасны икит.
– Иазууазеи ахылԥа, хылԥак аӡы иагозар атәыла бгама, уаҟәыҵ уаха ԥҳәыс дааугоит, ахылԥа аӡы иҭашәаз уашьҭалар, ԥхашьароуп, – иҳәеит. Иара убри алагьы уи дахирԥеит.
Арҭ уи аӡы ирны, аҭаца дрыманы, ашҭа ианааҭала, амаҳә аҽы ирхәмарырц далагеит. Ахәыԥҳа амаҳә иҽы аӷәра дамҵасны икит.
– Ԥхашьароуп, аԥҳәыс дааугоит. Ишԥыкәу ашҭа агәҭа аҽы шурхәмаруа. – иҳәан ари ихәԥҳа дирԥхашьан, даԥхьирҟәҟәааит. Уаагьы уи иԥсра дахирԥеит. Аха иара иидыруеи ари иԥсра дахирԥауоу, егьиуоу.
Амардуан ианхалоз, аԥҳәыс даазгоз аҷкәын итапанча имихит, уара ушԥахысуеи, аӡәы иҟаиҵо убахьома, ԥхашьароуп, ҽаӡә дхысыр акы иамусуп акәымзар иҳәан, имуит. Уаагьы уи ала аҷкәын иԥсра дахирԥеит.
Ус ишыҟаз шықәсык ҵит. Ари ԥҳәыс даазгаз ҩыџьа аԥацәа иоут, аӡәы дхьыцқьаны, егьы дразныцқьаны. Ахәыҷқәа мшы-зҳа, ҵхы зҳа ирызҳауан.
Абри ԥҳәыс дазагаз аҷкәын ихәԥҳа дыхҭеикит.
– Абри уара ԥҳәыс данаазгоз схылԥа аӡы ианалаҳа, иалзгоит ҳәа салаган иумуит, аҽы сырхәмаруеит сҳәан, иумуит, схысуеит сҳәан, сумырхысит, изхыҟоуҵеи абас? – ҳәа дыхҭеикит.
Ари ианимуӡа, угәылацәа зегьы еизга иуасҳәоит убас зыҟасҵаз иҳәеит ихәԥҳа.
Агәылацәа еизигеит. Ахәԥҳа днеины ашҭа днықәгылт.
Ахәԥҳа аиҭаҳәара далагеит ибзыцәашьа изиуқәаз зыхҟьаз.
– Ишәасҳәарц исҭаху убри, ауп, – иҳәеит иара, – абри аҷкәын ԥҳәысҳәара дахьцоз сиццарц ауха сахьаакылсыз, ашацәа ааины ахәблы иқәҭәеит. Ашацәа реиҳабы даацәажәан абас иҳәеит:
– Абри аҷкәын ԥҳәыс диманы дшаауа ихылԥа аӡы иалашәааит. Иара уи аӡы иалысхуеит ҳәа ихы анылаирҟәлак, аӡы далаҳаны иара убра дахәаҽааит, убри алагьы иҭахара ҟалааит. Абри исҳәаз заҳаны џьара изҳәара шьамханынӡа дхаҳәхааит.
Ари ахәԥҳа абри ҳәаны даалгеит, шьамханынӡагьы дхаҳәхеит.
– Убри анаҩсан ашацәа ргәыбжьанытә даацәажәан убыс иҳәеит:
– Убри аӡы дамгакәа дҟалозар, ашҭа данааҭало аҽы ирхәмарырц агәаԥхара иоуааит. Аҽы ширхәмаруа, ашҭа иқәгылоу аҵла данҟьаны дԥыхаа дцааит. Абри заҳаны џьара аӡәы иазҳәара имаҟҿаҳәаранӡа дхаҳәхааит.
Ахәԥҳа абри ҳәаны далгоит, маҟҿаҳәаранӡа дхаҳәханы даақәгылт.
Убри анаҩсан ашацәа реиҵыбӡа даацәажәан ус иҳәеит:
– Убарҭ дырхыԥаны, дырцәынханы дҟалозар, амардуан данхало итапанча ааҭыхны ахысра гәаԥхарас иоуааит, иааҭирҟьо ахы ихы иҭашәааит. Убри алагьы иҭахара ҟалааит. Абри заҳаны џьара еиҭазҳәара дхаҳәҵәцарахааит.
Ахәԥҳа абригьы ҳәаны даалгеит, дхаҳәҵәцараха даақәгылт.
Ари заҳаз избаз изаҳаз агәылацәагьы ирцәымӷхеит, аха аԥшәма ҷкәын игәнигаӡеит ас шԥасыхьи, сыхәԥҳа са сзын абзиара ҟазҵаз ас шԥаизызуи ҳәа. Ари џьара ԥсыхәак амазар ҳәа акыр дазҵааит, дныҟәеи, аха ԥсыхәас иамаз ҳәа акагьы изеилымкааит.
Абар ҩба, хԥа шықәса ҵхьан, ари дхаҳәха ашҭа дықәгылан. Ус лхаҵа дыцәоуп. Аԥҳәыс дыцәамызт, хыхьынтәи бжьык раҳаит.
– Абри ихаҳәханы ашҭаҿы иқәгылоу дыбзахар бҭахума? – ҳәа дҵааит ани зыбжьы зыргоз. – Абри бзахарц бҭахызар, исҳәо ҟаҵа. Ауаҩ ицәа иамбац абарфын хыза аашьҭых, ҩ-ԥҳалк ахш ақәаб иҭаҭәа, бхәыҷқәа кәабаны, убри ақәаб иҭоу ахш ршны, ахәҷқәа ҭаԥса, рцәеи рыбаҩи еилыҵыртә аҟара ианжәлак, ахызала ашҭа иқәгылоу ахаҳә ҭаҳәҳәаны бышьҭал. Ашьжьымҭан бангылалакь, ашҭа ихаҳәха иқәгылоу иԥсы ҭаланы дыббоит, – иҳәеит.
Ари абжьы иаҳәоз зегьы лаҳаит лара дахьышьҭаз. Нас адырҩаҽны лхаҵа иалҳәеит ҩба-хԥа ԥҳал ахш сзырхиа ҳәа. Нас ари иҟалҵо лхаҵа илмырбарц ауп, аҩнынӡа уца сан улҭахуп ҳәа иалҳәеит. Лхаҵа дцеит ианхәа лахь. Лхаҵа данца, даақәгьежьаан, ауха илаҳаз, ишлаҳаз дныҟәеит. Дышьҭалт, аха уи аҵх шылхылгаз иуқәшәирагьы исықәшәирагьы ирхыргааит. Ашамҭазы адәы днықәыԥшызар, ассир лбеит: ахәыҷқәа наҟ-ааҟ икны иманы абарҵа дааҵалеит. Ари илаҳаз мцу ҵабыргу ҳәа дааизар. Лхәыҷқәа рыԥсы ҭаланы иаргьы дыбзиаханы абарҵа ишыҵагылаз илбеит.
Ашьҭахь лхаҵагьы дааит, ачара руит, абас иҟалеит.
Дыҟан анхаҩ бзиа. Аҽы бзиа изҭакын. Ажәытә аӷьычра аҟан. Ари аҽы зтәыз аӷьыч дҭаацәаран, иԥҳәыс лыбаҩ лтәымкәа дыҟан. Аӷьычцәа ааин аҩны иадтәалт аҽы ҭыргарц, аха аҩны аҩнуҵҟа ацәажәабжь ӷәӷәаны игон, еихсыӷьыр аҽы ҭаҳгоит ҳәа итәан аӷьычцәа.
Ауха аԥшәма ԥҳәыс хшара длоуазаарын, аҵых цеит, ашамҭанӡа аӷьычцәа аҩны иадтәалоуп. Ахәыҷы диит, дыҷкәыноуп ҳәагьы иааилалт. Аԥшәмацәа ирҳәақәо анҭ аӷьычцәа ахьтәоу ираҳауеит, агәыла ҳәсақәа анеимпуа егьуа ҳәа иԥшуп. Ашамҭазы еихсыӷьит. Аԥшәмацәа рцәажәабжьқәа, рышьҭыбжьқәа еихысӷьит, аха аӷьычцәа аҽы аҭгара
иалагаанӡа шьоукы ааин хыхь ахәблы иқәтәеит. Урҭ ашацәа ракәын. Ииз асаби илахьынҵа ршарц иқәтәеит.
– Абри абра уаха ииз асаби мшы зҳа изҳааит. Шықәса ҩажәа данырҭало ӡыла дыԥсааит, – рҳәеит ашацәа ахьықәтәаз, нас илықәҵны ицеит.
Ашацәа ирҳәаз аӷьычцәа ираҳауан, илеицәажәа-ҩеицәажәан, аҽы рымгеит, абри ахәҷы имаз рҳәеит. Мызкы аҟара ааҵхьан, абарҭ аӷьычцәа абри аҩнаҭаҿы иааит ахәыҷы даҳбоит ҳәа. Ахәҷы агара дамкуа, хәымз зхыҵуа иеиԥш дыҟан, арахь мызкы акәын ихыҵуаз.
– Ҳара аҽы ҭаҳгарц абра аҩны ҳадтәаланы асаби даниуаз ауха. Ашацәа ирҳәазгьы ҳаҳатит, аҽы ҳамгеит, ахәҷы изынҳажьит. Ахәҷы дшәыхьча, ҩажәа шықәса анихыҵлак, абас, абас ӡыла дҭахараны дыҟоуп, – ҳәа иани иаби ирарҳәеит.
Шықәса ҩажәа дрыхьчон. Ҩажәа шықәса ихыҵхьан ҽнак ргәыла ҷкәынак ԥҳәыс дааигон, ҭацаагар иаргьы дыҟан. Аҭаца дрыманы ишааиуаз иҽы ашьапы аӡы иҭнаҟьаз иҿаҭәан уа дыԥсит. Ашацәа ирҳәазгьы убра инаӡахеит.
Нхаҩ бзиак дыҟн. Хҩык аԥацәа иман. Иԥацәа зегьы аҳәсақәа аарган, ҩыџьа хаз-хазы ицеит, аӡәы иаб иҩны даанхеит, аиҵбы. Рыхшара, дара анцәа ишиҳәара еиҵаҩҩы иҟалеит арҭ аишьцәа. Аб имал зегьы аиҵбы иҿы иҟан. Иашьцәа аниҿыҵуаз акгьы имрымхӡеит, аха аиҳабацәа рылан, еиҳа инхон, инҵуан, иаадырхәаз, рырахә-рышәахә рыцааиуан. Ари аиҵбгьы хандеира игӡамызт, аха дӷархо далагеит, иаб ималгьы имыхәеит.
Ари аиҵбы длатәан дхәыцит, нас иԥҳәыс ус леиҳәеит:
– Мҩаныфак сзыҟаҵа, сдәықәлоит ныҟәара, саб имал сзынижьит. Аха сӷархеит, сзыхҟьаз еилыскаауеит.
Ари иԥҳәыс мҩаныфа хәҷык аалырхиан, инаилҭан ддәықәлеит. Амҩа дықәуп, дныҟәоит, иааиԥыло зегьы дрызҵаауеит.
– Саб дынхаҩ бзиан, амал иман, хҩык аԥацәа ҳиман, ҩыџьа хаз-хазы ицеит. Имал зегьы сара исзынижьит. Хаз ицаз сашьцәа беиахеит. Сара аҩа скыргьы иԥҵәеит, аӡа скыргьы иԥҵәеит.
Абас реиҳәоит ари ауаҩ иааиԥылалакь зегьы, аха акгьы имаҳаит ихәарҭоу ҳәа. Имҩаныфа хәыҷ имазгьы нҵәеит. Шәшьырак аҟны длатәеит, илмшо. Дыштәаз ҽуаҩык дааидгылеит.
– Уа мшыбзиа! – иҳәан, « – Бзиа убааит!» – иҳәеит аригьы, аха аԥсшәагь цқьа изҳәом.
– Иухьзеи, уара, умч кәадоупеи? – аҽыуаҩ ари ауаҩ диазҵааит.
– Исыхьыз убри ауп, сӷаруп, иага сундазгьы иамуит, смал зегьы нҵәеит. Исыхәарҭоу ак збозар, ак саҳуазар ҳәа сныҟәоит, – иҳәеит.
– Иҟоу уасҳәап! Уара абыржәы абас ушнеиуа кәарак уруеит. Акәара уанырлакь, уарӷьарахь дәык ыҟоуп. Убра аԥш ылоуп. Аӡә дҭагылан арашәара даҿуп. Убри ирашәо иханы ҽагак гылоуп. Шьурҭгьы умцәажәакәа унеины, убри аҽага аанкыланы улаивагыланы арашәара уалага. Ахәылбыҽха иҩныҟа дцоит, аҽага ларсны. Усҟан уаргьы уҽага ларсны иара дахьцо уишьҭаланы уца. Иара иааҟаиҵо зегьы уаргьы иҟаҵала, уимацәажәан. Нас иалҵуа убап. Уара иухәо џьаракыр иуаҳауазар, убра иуаҳауеит, – иҳәеит ани аҽыуаҩ ихҭыгәлаз.
– Ибзиоуп, – иҳәан ддәықәлеит.
Дышнеиуаз ани акәара днырын, арашәаҩ иҿы днеит. Арашәаҩ иханы игылаз аҽага ааникылан, уаҳа ажәак иамҳәаӡакәа длеи длаидгылан, арашәара далагеит. Арҭ уажәы еицәажәаӡом. Ахәлара ианалага, ирашәоз аҽыҩ ҳәа иҽага ларсны иҩныҟа ддәықәлеит. Аригьы иҽага ларгыланы, уи длаишьҭалеит. Ани дцоит, ари дишьҭоуп. Ишнеиуаз бнак агәҭаны инкылсит. Ҩын хәҷык гылоуп. Аԥшәма уа дныҩналеит, егьи иҩызагьы уахь дишьҭалан дыҩналт. Аԥшәма кыц хәыҷык ааиԥшаан, мгьал хәҷык аӡра далагеит. Ицны инеизгьы акҿаҩра дныгҿалан кыц хәҷык иԥшаан, амгьал аӡра далагеит. Арҭ ирӡыз рымгьалқәа рфеит. Цәардаӷәқәа кҿан, уа инеин, рыхқәа нықәҵаны ицәеит. Ауха ишыцәаз, аҵхыбжьон «О, уара!» – ҳәа аӡә ибжьы геит. «Ҳаи!» – ҳәа аҭак ҟаиҵеит ари аԥшәма.
– Уара, уаха абри ақыҭаҿ ҵеик диит, абри уаха ииз ԥсҭазаарас иаҳҭарызеи? – ҳәа диазҵааит аԥхьа зыбжьы газ.
– Уахатәи сыԥсҭазашьа ԥсҭазашьас имазааит, – иҳәеит ари аԥшәма.
Арҭ ирҳәақәоз зегьы ани асас иаҳаит, аха ҿимҭӡеит. Ани ҿызҭуаз дцеит, арҭгьы ыцәеит.
Адырҩаҽны ашьыжь арҭ рашәара еиҭацахт. Аҽны хәлаанӡа аҩыџьагь ҿымҭ ирашәон. Ианаахәла дырҩагь еиҭадәықәлеит. Ицо, ицо, акыр иныҟәеит. Ишнеиуаз гәашәк инадгылан, аҷараҳәа иаатит. Аҩыџьагь ашҭа инҭалт. Ҩнык ҳәа гылоуп, аха аҩны ззумҳәара иҟоузеи, ахан. Ианылыҩнала, ари аԥшәма (арашәаҩ) аҳамам аҿы длеин иҽикәабеит, амаҭәа ҿыцқәа ишәиҵеит. Ари ицугьы длеин, ус ҟиаҵеит. Днеины иҽыкәабаны, имаҭәақәа ишәыхны, амаҭәа ҿыцқәа ишәҵаны даадәылҵит. Аҩыџьагьы ааины астол инахатәеит. Араҟа афатә, ажәтә иаарҭаху зегьы ықәжьуп.
Астол аҿы иштәаз дырҩагьых адәны аӡәы ибжьы геит «О, уара!» – ҳәа. Аԥшәма «Ҳаи!» – аниҳәа, ани ҿызҭыз деиҭаҵааит.
– Уаха қыҭак аҟны ҵеик диит, убри ԥсҭазаарас иаҳҭарызеи?
– Уахатәи сыԥсҭазаашьа ԥсҭазаашьас имазааит, – иҳәеит ари аԥшәма. Нас убысҟан даахьаҳәын, «Уа, бзиала уаабеит!» – ҳәа еиҳәеит асас иҭаз. Нас диазҵааит уабаҟаз, узыргәамҵуазеи ҳәа. Ари еиҳәеит ихҭысқәа зеиԥшраз, иаб ималгьы акагьы ишимыхәаз, дышӷархаз. Абри зыхҟьаз аилкаара дшашьҭоу.
Аԥшәма даацәажәан, «Иаха ҳахьыҟаз ҿызҭыз ииҳәаз уаҳама, сара аҭакс иасҳәаз уаҳама?» – ҳәа диазҵааит.
– Ааи, исаҳаит, – иҳәеит аригьы.
– Убри иаха ҳахьыҟаз зеиԥшраз аамҭазоуп уара уаниз. Уара уашьцәа аниз уаха ҳахьыҟоу аамҭазоуп, – иҳәеит. – Ашацәа ҳәа иҟаз сара соуп, аха убысҟан исшаз ауп, уаҳа сзацҵом, аҩныҟа уца, – иҳәеит.
Ашацәа дреиуазаарын ари аԥшәма.
Ԥҳәысеибак дыҟан, лыбаҩ лтәымызт. Лаамҭа анааи, аԥа длоуит. Ахәҷы дани, еизаны иҟаз агәыла ҳәсақәа еимпит. Убри аамҭазы хыхь ахәблаҿы ашацәа ааин иаақәтәан ус рҳәеит:
– Уаха абра ииз ахәҷы изҳааит, дарԥыс бзиахааит. Иара ԥҳәыс данааиго ауха иан ақәыџьма дафааит.
Арҭ ирҳәаз иан илаҳаит, илцәымӷхеит, аха илкыз. Ари аҷкәын изҳаит, дарԥысхеит, ԥҳәыс дааигарцгьы иҭаххеит, аха иан илуамызт, анс, арс инахылга-аахылгон.
– Сан, абри сара ԥҳәыс даазгар изыбмуазеи бара мыжда? – иҳәеит аҷкәын.
– Уан рыцҳа, изызымуа акы ыҟоуп, – лҳәеит иан. – Уани ауха ашацәа ааины иқәтәан, улахьынҵа рҷаԥон. Абасгьы, абасгьы рҳәеит, уара ԥҳәыс данаауго сара ақәыџьма сафоит, – лҳәеит.
– Сан, бара мыжда абри азын аума изыбымуаз, уажәраанӡагьы исабҳәарауаиз. Аҳаҳаи акы бацәымшәан, уи аҭыԥ сара иқәсҵап, – иҳәеит.
Ари ашьҭахь аҷкәын ԥҳәыс диҳәеит, аҿҳәара ԥырҵәеит аҭаца дааргарцы, ачара ду рурцгьы ргәы иҭоуп. Иара иан днеиган ауаҭах дыҩнеикит. Аҭацаагацәа цеит. Иара иабџьар рхианы ақәыџьма аауазар иаауеит ҳәа дахьгәыӷуаз днеины дтәеит.
Ус аҭаца дрыманы ашҭа иааҭалт. Аҭацагь дхаргалт, ақәыџьмагьы аакылҟьан амардуан ихаларц аҿынанахеит. Убри аамҭазы аҟәҟәаҳәа иаагәыдиҵан, ақәыџьма шьны илкаижьит, иеизҟьа амардуан илаҿаҳаит. Уи еиԥш аамҭазы иан ианылба, дзыҩназ ауаҭах даадәылҵын, ақәыџьма шьны иахькажьыз ахь дналбааит.
– Ааит, абри акәызма сара сызфоз?! – лҳәан шьацәԥықәла днагәҭасит. Анс данагәҭас ахаԥыц лшьапы иналакьакьан, убри аамжьыжькын днахыԥсаа дцеит.
Иҟан ԥшьҩык аиҳәшьцәа. Урт иашьазаҵәык дрыман. Уи кәашаҩык, ашәаҳәаҩык иакән.
Аиҳәшьцәа, – ҳашьа ԥҳәыс дааимгакәа хаҵа ҳцауам, – ҳәа рашьа изԥшын, аха иара уаҩы дааимгит,. иԥҳәыс аагара хыԥеит, иаҳәшьцәагьы рхаҵацара хыԥуа иалагеит, иаҳаракгьы аиҳабы.
Рашьа ԥҳәыс дааимгаӡуа даналага аиҳәшьцәа иреиҳабыз хаҵа дцеит. Уи илышьтанеиуазгьы акыр дыԥшит, аха уи уаҩ данааимга уигьы хаҵа дцеит. Ус рыԥшьҩыкгьы хаҵа ицеит, рашьа имацара аҩны даанхеит. Иара аӷьычра илан, усҟан изаамҭаз уи акәмзи,
Зны, иара аказы џьара дыҟан дшааиуаз, цәы ԥсылак ибеит. Игар иҭаххеит, аха иабаҟоу ҽынлоуп. Ус ҷкәынак диԥылт. Аҷкәын дизҵааит, – абри ацә зтәыда? – ҳәа.
– Ари ацә абна инхуа аԥҳәысеиба илтәуп, – иҳәан, аҷкәын иԥылаз ацә зтәыз дахьынхуаз иирбеит. Уи анеиликаа, цқьа иаагәаҭаны аҩныҟа дцеит.
Аӷьыч ииҭахыу амшцәгьеи амза аӡымҭеи роуп, уи даҳәуа дтәан иаргьы.
Жәа-мшҟа бжьысхьаны, амза аӡымтазы, мшцәгьак ҟалеит. Игәылак
дааиԥхьан, – ишубо аиԥш ҳамш зеиԥшроу убоит, цәы ԥсылак марианы иахьыҟоу здыруеит, уаала иаагап, – ҳәа еиҳәт.
«Алашә иитаху ҩ-блакы» ҳәа шырҳәуа аиԥш, агәылагьы ииҭахыз уи акәын, ауыха иахмырԥакәа ицеит. Чаншьҭахь аиԥш, инеин аҩны агәашькәа иаарыдгылт, аԥшәмаԥҳәыс дыцәар лыцә аагап ҳәа. Лара ацә аҩны иҩнакны илыман.
Аԥҳәысеиба лхаҵа дыԥсижьҭеи шықәсыбжак аҟара акәын иҵуаз, лхаҵа данԥсуаз лцәа лтәымкәа дыҟан абри ауха ԥҳа длаут.
Аԥҳа илауз дкәаба, дышьшьы, акрылҿаҵаны, дгараҵаны длырцәт, ларгьы дгәаҟха дыҟамзи, днышьҭалан дынҭаҳәахаа дыцәт.
– Шьҭа унеи, дыцәт, – иҳәеит, аӷьыч игәыла.
– Уаангыл цқьа дҭынчхап, – иҳәеит аӷьыч.
Уи аамҭазы, ашацәа хҩык ааин аԥҳәысеиба лыҩнақә иаақәтәеит, ауха ииз асаби лынасыԥ ршаразы. Анҭ ирҳәуа аӷьыч иаҳуеит, аха иҩыза иаҳаӡуам, уи ус дара ашацәа ргәаԥхарала иҟалеит.
– Абри уаха ииз асаби лахьынҵас илаҳҭуеи? хәа дҵааит, ашацәа руаӡә.
– Аԥсынҵры ду! – иҳәеит, ашацәа руаӡә. – Абри уаха, абни аԥҳәысеиба лыцә аӡара еиҵыхны абра иадтәалоу насыԥс димазааит, – иҳәеит егьи. Ани зегьы иара иаҳауеит, деилашәаны дгылоуп, абар иуаҩбжарахь днеихьеит ԥҳәыс дааимгаӡацт, абни уаха ииз хаҵа дцуа дҟалаанӡа уи ус дыԥшыр дышԥаҟалауаз.
Уи акәхеит, ашацәагьы нықәԥраан ицеит.
– Аӷьыч иҩыза, – уҩнал, узԥшузеи? – иҳәан, «ааидирӷәӷәалт.
– Сабаҩналуа арахь ирҳәуа умаҳаӡуеи? – иҳәеит ;аӷьыч.
– Исаҳауа закәзеи, изҳәуада? – ҳәа дҵааит иҩыза. Уи ус аниҳәа, анҭ ашацәа ирҳәаз уи ишидмырҳаз идырт.
Нас ахьышәҭҳәа длыҩналан, иаҳәызба ааҭыхны, асаби даарҟьаны дыршәны алыӷәры дықәршәны,
– уи шьҭа дысшьит,
– иҳәан, дыҩдәылԥеит.
– Ацә здәылумгази? – иҳәеит иҩыза.
– Ацә иалухузеи, арахь уаала, арахь – иҳәан, дшахәоз ддәықәлеит, егьигьы дишьҭалт. Ус ишеимаркуаз аҩныҟа ицеит, иаҳази иҟаиҵази иҩыза иамҳәаӡакәа.
Асаби лыҵәаабжьы лан даанарԥшын, алыӷәры длыбааганы длыхәаԥшызар, уаӷеимшхара, деиӷыржәа дкажьуп. Ан лгәы мцакәа, илыхьлак збап, лхәан, бырфын рахәцла дааидкыланы дылӡахит, нас аӡы лырдкажьуп. Ан лгәы мцакәа, илыхьлак збап, лҳәан, абыӷьшәы
лҳәуа ахәҷы длымшьит. Ддухт, дыҭыԥҳахит. Кәашаҩ хагак лакәхт, аха ани дыхәны ицаз дыԥсит ҳәа ауп дшыҟоу, уи дацәынхуеит ҳәа ԥхыӡ ибаргьы ихаиҵуамызт; иара уажәгьы ԥҳәыс дааимгаӡацт.
Џьара чарак ыҟан; ари ачараҿы аԥҳәысеибагьы илнеирҭан, ани аӷьычгьы инаирҭан. Аԥҳәысеиба дахьцауаз лыԥҳагьы дылгит, ани аӷьычгьы уа днеит.
Ачараҿы икәашуан, ашәа рҳәуан. Ус иааиныркьан, ани аӷьыч даақәрҵт.
– Ҳаи, ҳаи, ани дкәашаҩ хагауп, аха аԥҳәызба дицкәшәҵи – рҳәан, иԥҳәысеиба лыԥҳа дицқәрҵт. Урҭ еицыкәашеит, аха ажәлар зегьы уамашәа ирбаратәа. Дара акәашацәагьы џьеибашьеит. Иара аԥҳәызба даа,ра дигәаԥхеит, ларгьы иара дылгәаԥхеит. Иара аԥҳәызба дшигәаԥхаз ииҭахыз аӡәы иеиҳәеит, ларгьы абас аӡәы илалҳәит. Анҭ изарҳәақәаз иргәаӷьуа ирзымгәаӷьуа ирбжьацәажәеит. Аус ҟалан, дигеит уи аԥҳәызба.
Ани аԥҳәысеиба лыԥҳа лымгәа ашәахсҭа анхаланы иҟан. Ани зны лхаҵа игәеиҭт.
– Бԥырҟахьоума? – ҳәа длызҵааит.
– Мамоу, сԥырымҟаӡацт, – лҳәеит лара.
– Нас бымгәацәа иамоу ашәахсҭа абаҟаз? – аниҳәа, – зуха сиз ауха ацгәы сымгәа ԥжәаны алаӷәры сықәнагалан, сафаразы акәхап, сан дааԥшын самхны илӡахын, иӷьеит, аха абас ашәахсҭа анхалт, – лҳәеит. Ҵабыргыцәҟьаны, лангьы ацгәы илызнауит ҳәа акәын дшыҟаз.
– Ҳаит анаџьалбеит! – иҳәан, уамашәа ибит, зымгәа ҳәызбала иԥижәаз шлакәзгьы идырт. Нас дыллыдтәалан, иҟалаз шыҟалаз зегь леиҳәеит. – Анаџьалбеит, быԥсыр ус сақәхозаарын, – иҳәан, уамашәа ибеит.
Аҳык дыҟан, уаҩ. шьахәк иакән, Аҳ ԥа заҵәык диман; иԥагьы аҳ иԥара даԥсаны дыҟан, дуаҩхеит. Аҳ иԥа даншәы, ԥҳәыс бзиак дизааигаразы иакәикит.
Ҽнак зны, аҳ иҽааиқәршәаны, иҩызцәа иԥызцәа иманы дҽыжәылт иԥа ԥҳәыс дизиҳәаразы. Дҵаауа дыԥшаауа дышнеиуаз, аҳак ԥҳа бзиак димоуп ҳәа лыӡбахә иаҳаит. Хәаха-хәымш иныҟәахьан, ани аҳ зыӡбахә иаҳаз игәар дынҭалт хәлԥазык. Аҳгьы, – сасцәа бзиақәак сзааит, – иҳәан, игәылацәа, излацәа идигалан, исасцәа цәкы лкажьны ирзшьны рхәы бзианы иҟаҵаны, ишрыхәҭаз ала пату рықәиҵеит. Аҳ сасгьы ани аԥшәма иԥҳа длышьклаԥшуеит, лмаҵушьа гәеиҭауеит, лыԥшра, лычаԥашьа гәеиҭауеит, цәажәырҭахәыс дыкны димауп, лгәеилгашьа гәеиҭаразы. Аԥҳәызбагьы еиқәтәа-еиқәгылак, илдырша дырны иҟаз аӡәы лакән, аҳ даара дигәаԥхеит.
Хымшҟа анҵы, зԥа ԥҳәыс дизиҳәаразы иашьҭаз аҳ аԥшәма дааирӡырҩын,
– ууара сгәаԥхеит, ҳаиуацәазар сҭахуп схәымгаумшьауазар, – ҳәа иаиҳәеит.
– Суара угәаԥхазар, уаргьы бзиак уауп, сахьыуҭаху сыҟоуп, – иҳәаит аԥшәма.
– Уахьысҭаху уҟазар, ԥа заҵәык дсымоуп, сԥара ныҟәигаратәа дыҟауп ҳәа сақәгәыӷуеит, ԥҳәыс дизаазгар сҭахуп, уԥҳа сгәы дақәшәеит, иҟалауазар дысхумбаан, – иҳәеит асас.
– Уара сыԥҳа уԥа дихәап угәахәуа дубозар, мап сҳәауам, духызбаауам, – иҳәеит аԥшәма.
Уи акәхит, еинаалт, аԥҳәызбагьы абас ауп, ҳәа ларҳәеит.
Ианеинаала, – аҽҳәарагьы суҭароуп, – иҳәан асас, аҽҳәарагьы еимырдеит, аҳгьы дхынҳәын, аҩныҟа даан ачара аҽазыҟаҵара далагеит.
Аҽҳәара еимырдаз анааи, аҳ аҭацаагацәа ишьҭит аҭаца дааргаразы. Ишнеиуаз ккарак аҿы рықәхәлан уа иԥхьеит. Ианынҽыжәҵ, рыҽқәа, ркәадырқәа рҭыԥ иқәҵа, рыфатә еиқәхаԥса, иҟазҵа дрымба, ишыҟаз рбеит.
– Иа, анцәа ҳрыцҳашьа, – рҳәан, илатәан акрырфеит, акрыржәит. Акрыфаны ианыҩагыла, риарҭақәа ҟаҵаны иҟан, иҩышьҭалан ицәт. Аҳ иԥагьы дыцәт, аха аҳ иԥа ибзыцәашь ицыз дмыцәт, – ҳзықәшәарызеи анаџьалбеит, – ҳәа дышхәцуаз иршеит.
Ашара рацәак агымкәа, – уа аԥшәма! – ҳәа аӡәы ибжьы геит. Ани абжьы игаз абзыцәашь иаҳуеит, уаҳа егьырҭ уаҩы иаҳаӡуам, икараха ицәауп. Ани абжьы игаз аҭакс арахьынтәи аӡәы, – ҳаи! – иҳәеит.
– Абни асас иуҭау аџьал иаҳамҭаӡацт, иудыруоу? – иҳәеит ҿызҭыз.
– Ааи, издыруеит, – иҳәеит егьи.
Ус ззырҳәауа ԥҳәыс дыззаргуа иауп.
Ус анакәха, убри убас аџьалс имазааит: Убра иахьнеиуа шҭа дук ыҟоуп, уи данҭалалакь, дазыҽырбашәа, «чоу» ҳәа дҩаҵымҟьакәа иуышам, данаҵҟьалакь, иҽы длахҟьаны ихәда хжәаны дыԥсааит; убри аџьалс имазааит, – иҳәеит ҿызҭыз.
– Убри дахыԥуазар, иԥҳәыс дрыманы ишааиуа абни аӡ ду аҿы ианааилакь, иԥҳәыс лкасы аԥша илыхнаԥааны аӡы ианҭашәалакь, иҭысԥаауеит ҳәа данылаҟәлакь, иҽы лышьацәхныслан аӡы ианалаҳалакь, иҽышькыл ишьапы лкылаханы уаҩ дизыбзиахаанӡа дыԥсааит. Издыруада убри дахыԥахуазар, амҳара даннеиуа аухан агәылшьап ааҵаҩрны дафааит.
– Амин! – иҳәеит егьигьы.
– Абри заҳаны изҳәалакь дҳашҳатәарахааит, – иҳәеит ҿызҭыз.
– Амин! – иҳәахт егьи.
Анҭ зегь иаҳауеит абзыцәашь.
Анша рыҽқәа акрыфа, акрыжә, ирыцқьаны икәадырны игылоуп. Рыфатәгьы ԥхаҵәы-ԥхаҵәуа ирхианы игылауп, аӡымҵаргьы алаҟар хны ихьшәашәаӡа иааиуеит.
Ари зегьы уамашәа ирбауеит, аха ирҳәара рыздыруам, изызҵаауа уаҩ дырбауам. Иҩагылан рҽааиларҳәеит, аиҳабы днеин дааныҳәа-ныԥхьан аӡымҵар аҿы иҿы иӡәӡәеит: егьырҭгьы ус еиҳаб еиҳабыла рҿы рӡәӡәеит. Нас инеин илатәаны акрырфеит, акрыржәит, даара пату ақәҵаны иныҟәргаит.
Акрыфаны ианалга, реиҳабы даагылан, – иахаижьҭеи абриаҟара пату ҳақәҵаны ҳныҟәзгаз даара иҭабуп, ҭхаџьра шәҭазааит, шәымш аабзиахааит, – иҳәан, иҩҽыжәланы ицеит.
Амҩа ианықәла абзыцәашь аҳ иԥа дынивагылан, диахәмаруа ус иаиҳәеит:
– Уара ԥҳәыс даазгауеит ҳәа ашҭа ҳанҭалалакь, сҽы сырхәмаруеит ҳәа уаламган, ҳаумырԥхашьан, уи ԥхашьароуп, – ҳәа.
Ус иахьнеиуаз инеит, аха ани дауҩуаз, данмыҩ иаџьалқәагьы акы хыԥаит, аха акырауидырхуа. Аҳ изызнеиз ачара ду уны, иԥҳа деихраҵаны дриҭеит.
Амҩа иқәланы ишнеиуаз, ани аӡы зырҳәаз аҿы инаит. Абзыцәашь аҳ иԥа диваӷәӷәа дивагылоуп. Ԥшак ааҭҟьан, аҭаца лкасы аалыхнаԥаан, аӡы иаҳз иахаилагьажьуаз иҭанаршәт.
– Ҳаит! – иҳәан, аҳ иԥа акасы аӡы иамсхуеит ҳәа данынаҭрыс, – ҳаи абааԥсы! Сыԥҳәыс лкасы аӡы иамсхуеит ҳәа узҿыузеи, ԥхашьарами ҳара ара ҳшыҟау, – иҳәан, иара днаҵҟьан акасы аӡы иалихт. Уигьы аџьалкны дахирԥеит.
Аҩны иааит. Аҳ ачара ӷәӷәа иуит, мчыбжьык чаран, аха абри абзыцәашь иаҳәа ахра дахашәаланы уаҳа џьара цхыраара ҳәа акы изыҟамҵт. Ари аҳ игәаиҭан, – уара ужәлахә нҵәааит, уара уакәын
сзықәгәыӷуаз, уаҳәа иазууази, арахь цхыраара ҳәа акгьы суҭаӡуам, узҿузи? – иҳәан дгәааит, аха ани иара итәы иара имдыруази даҟәымҵт.
Ани димыхәаит, аха аҳ ацхыраацәа имаур ҳәа ушәуазу, ачарагьы изымуыр ҳәа ушәуазу ачара ду иуит.
Ачара анеимлыс ауха, амаҳә амҳараҿы днеиуан, аха амаҳә амҳара дыҩналаанӡа, ибзыцәашь дыҩналан ацәырдаӷәы дыҵаианы иҽиӡаит. Амаҳә ианиаамҭаз амҳара днеит. Мчыбжь дуӡӡак зшьапы икәгылаз амаҳәи аҭацеи икара ицәт. Ианыцәа, агәылшьап адгьыл иааҵыҩрын дысфауеит анауы, абзыцәашь ашырҳәа иаҳәа тԥаа длазыҩын, иаҳәала ахы хсаны илкаижьт, аха адгьыл иаххәыцҵыз илхәыҵабга ицаит. Уи аамҭазы аҳ иԥа дцәырҳаны дааԥшын, атахҳәа ибзыцәашь дааисны дикит, – ҳаи абааԥсы, сзыушьуази, сзыхуарҟьуази?! – ҳәа.
– Ҳаит абааԥсы! Сара ушԥасшьуа, абарт ишьақәау рыда еимаа имаӡами ҳәа атаца лгәы иаанагар ҳәа сшәан, абарт аимаақәа уыҵаԥсаны сцапҳәа акәын, – иҳәеит абзыцәашь, аха аҳ иԥа ихаимҵуа далагаит. Ус ишеибарххуаз аҳгьы иаҳаит, иҭыӡшәахеит, дыркит дзыхурҟьуази дзушьуази ҳәа. Ашарагьы уи акәын иаашеит.
– Ҳаи, сыгәнаҳа анцәа ишәықәиҵааит, ишәмуӡуазар шәаала нас, – иҳәан, хәыԥшӡак аҿы иманы дцеит.
Ахәыԥшӡаҿы ианнеи, даагылан аҳәара далагеит, ауха аккар аҿы иахьԥхьаз иаҳауаз, насгьы заҟантәы дыԥсраны дахирԥаз. Раԥхьатәи аниҳәа, ишьамхы аҟынӡа дхаҳәхит, ашьҭахьтәи аниҳәа, маҟҿаҳәара дхаҳәхит, аҵыхәтәантәи ҳәаны данаалга, дшеибакәу дхашҳатәараха дхаҳәны даанхит.
Аҳи иԥаи рҽырзымшьуа икәхит, игәхьааргаит, аха иҟарҵахуаз.
Атаца ианлаҳа лхаҵа ус иалҳәеит:
– Абриаҟара ҳатыр ҳақәзҵаз, ҳамшала дхаҳәхан ахәы дықәгылауп, ари ҳара ҳзы иԥхашьара дууп, унҽыжәланы унашьтал, сызқәшәаз абас ауп, ԥсыхәас иамаузеи ҳәа уазҵаа, хәарҭа змам егьыҟам, издыруада џьара хәарҭарак уаҳуазар, – ҳәа.
– Ибҳәаз ауҵабыргым, стәашьаузи, иҳәан, иҽы акәадыр нақәҵаны, дыҩҽыжәлан ддәықәылт абри аиԥш сақәшәеит, хәарҭас иамаузеи? ҳәа дҵаа-ԥшаауа.
Ус дышдәықәыз, дырыҩ ҟәышк дикәшәан акы иаиҳәт аха аҳәарагьы аурагьы уадаҩхт.
Ани адырыҩ иҿы дахьааз ус иаҳазаап, раԥхьа иуа ахшара дтәантәны дыжәны, абни ахаҳә дакәимтәакәа, ԥсыхәа амам ҳәа, аха ари иаҳаз имҳәит аҩны данааи.
Иуаҳазеи? ҳәа данизҵаа иԥҳәыс, егьсмаҳашт баша сныҟәаит, – ҳәа лаиҳәеит.
Џьара акы умаҳаӡакәа ишԥаҟала, иуҳәуам акәмзар ус анакәха сара сцауеит, џьара хәарҭарак саҳаанӡа арахь схынҳәуам, лҳәан, днықәланы дцеит. Дҵаауа дыԥшаауа дышнеиуаз акәымкәа, ани лхаҵа дзықәшәаз адырҩы иӡбахә лаҳан, днеин дизҵааит абас сакәшәит, ԥсыхәа амаума, иԥсы ҭаҵашьа амаума, – ҳәа.
– Иҟалази, бхаҵа ааигәа абра дыҟан, иасымҳәаи, бара бызирааԥсази, ари ԥсыхәас иамоу убри ауп, иҳәан, лхаҵа ишиеиҳәаз аиԥш лаиҳәеит. Уи аамҭазы лара лԥагьы дӷьарӷьаруа длыҵан. Афырҳәа днахынҳәын, аҩны днеин, уаҩы имырбаӡакәа лхәыҷы дышьны адырыҩы ишлеиҳәаз аиԥш, дтәаны дҟаҵаны, ахәыԥшӡаҿы илган ахаҳә ҳашҳатәара иақәылҭәит. Атәан аннақәылҭәа, ахаҳәгьы атәангьы адгьыл илыҵаба ицаит.
Анс аныҟала даара илцәымӷхит, – иҟасцази, ишԥазура, аригьы инаур сызхәаԥшуаз сцәыӡт, схәыҷгьы дысфит, сыгәнаҳа уқәшәааит ари хәартауп ҳәа сазҳәаз уаҳа иҟасҵаз егьыҟам, аха аҩны сцаны сҽызласшьуа акы ааганы, саргьы абраҵәҟьа сҽысшьып, – лҳәан лҿынахан аҩныҟа дцеит. Аҩны днеизар, лхаҵа ибзыцәашь дтәауп, лхәыҷы дыбзиахәха ишьамхы дықәтәауп, иара ахыуҳәа аԥхьарца аирҳәауаит, ирыхҭысыз ауаз зегьы анҵаны иацҳәуа.
Лара дгәрӷьацәан, акәукәуҳәа дыҳәҳәан ауаа еизылгаит, иҟалазгьы шыҟалаз ралҳәт. Аҳ ари даара деигәрӷьеит, иԥа иԥҳәыс данизааига аиҳагьы ирдыуны ачара иуит. .
Абриала аҵыхә ԥысҵәауеит, – иҳәеит Шьмаҭ Мачагәа-иԥа Бениа.
Аҳак ныҟуарҭак иман, амҩа дықәлан днеуан. Амҩа дықәлан дышнеуаз, иқәхәлет, амш бааԥсхит, ааигәа-сигәа нхаҩ дыҟаӡамызт.
Дахынаԥшуаз, агаз аркны иахибаз днеит.
Дахнеиз нхаҩы ӷар хәҷык дынхон. Анхаҩ имаз ала акриҿеиҵт, ақрииржәт, днаган дириеит иҩн хәҷаҿы. Иҩны еиҩкааны иҟан, быцала ишшны. Зҿы днеиз аԥшәма иԥҳәыси иареи ракәын иҟаз. Аԥшәмаԥҳәыс лцәалтәымкәа дыҟан, ауыха иақәылкт ахшараура Ааигәа-сигәа гәыла дрымаӡамызт. Хаҵеи ԥҳәыси еицхырааны, цәгьа мгьала, шарԥаз лара
ахәҷы длоуит. Ахәҷы дрыцқьаны, днаганы ддыриеит. Дандыриа, иааԥсаха иҟан хаҵеи ԥҳәыси, ицәт. Ианыцәа, арҭ ргәаҟра зегьы аҳ иаҳуан, ибон. Дмыцәаӡакәа, дааԥшуон.
Иааины хҩык ауааԥсы, ашаҵәа ҳа ззырҳәоз ааин, амни ахәчы ииз инасыԥ ршон. Аҳ зегьы ибот, иаҳуот ирхәо. Ашацәа еиҳабыс ирыцыз ус иҳәит: «Абри аҷкәын ииз иахьа ҩажәеихәба-ҩажәеижәаба сықәса ихыҵаанӡа абри еиԥш арԥыс дабаҟоу ҳа ауаа иазырҳәо, ида аизара ҟарымҵо убас дуаҩхааит. Амала, аамҭала ԥҳәыс данааигуо убри аухаҵәҟьа иҽы дашьааит» ҳа убас ақәиҵет. Иҩыза, еиҵбы иҟаз ус иҳәит: «Иҽы дамшькәа деикәханы дҟалозар, убри аухаҵәҟьа аӡы дагаат» ҳа.
Ахҩыктәи, зегь реиҵбы, убас иҳәит: «Аӡы дамгакәа, иҽы дамшькәа деикәхозар, ақәыџьма дафаат» ҳа.
Ари зегьы аҳ иаҳуон. Шьжьымҭан анша аҳ аҳәара ҟаиҵит: – Ахәыҷы сара дсышәҭ, аҩныҟа дызгот, – ҳа. (Иибаз аҳәара дақәиҭымызт.)
– Аҳ ухаҵкы ҳцеит ҳара, аҳ дааӡааҩы ҳамбаӡыц, анхаҩ ихәҷы уара илыухи? – ҳа аҳәара ҟарҵан, аха аҳ убриаҟара ауаа адкыланы дрыҳәаны, ахәҷы дрымхны дигит, «абри иԥсы сзеиқәырхозар збап, илҵуагьы збап» ҳа.
Диааӡет, дуаҩхит. Абанҭ ашацәа изырҳәаз еиԥш, ида еизара ҟамло убас дуаҩхит, иԥшынхит, дыҽказахт, дҽырхәмарыҩхт, дшәаҳәаҩхет, дкәашаҩдет. Аԥҳәыҩагара ашҟа ихшыҩ азцит. Аҳ ианеиликаа, азин ииҭит аԥҳәыҩагара. Аӡӷаб диҳәет. Ауха аӡӷаб дааҳгот ҳа ианцуоз аҳ, – ҭацаагара саргьы сшәыцны сцот, – ҳа аҷкәын еиҳәит.
– Папа, ԥхашьароуп, аԥсуа иҿы иҟамлац, ԥҳәыс даазго аҷкәын иаб дицны дцо ҭацаагара ҳа уаҩы иҳәаны исмаҳаӡыц, абри уара изуҳәази? – ҳа аниҳәа, – сааӡара уазыраззар, суцны сцоит, мап сцәумкын, – ҳа еиҳәт.
Аҷкәын даназхәыц, мап имкит. Ҭацаагара еицны ҽыла ицон. Амҩан иахьнеуаз, ҟьаҟьарак, дәышшара ԥшӡаракаҿ ианнеи, зегьы аҷкәынцәа аҽкәа дырхәмаруа иалагит. Убри аамҭазы аҷкәынгьы аҽы сырхәмарует ҳа даналага, ааӡара ҟазҵаз аҳ имукәа иҽы аӷәра даахан, иҽы ааидкыланы иааникылеит.
– Папа, ԥхашьароуп, ус сзыумуын, зегьы идырхәмарует, са ссабиушәа сҟоумҵан, – ҳа диҳәан, аха аҳ имуит, доуимышьҭит.
Ус, ицет аӡӷаб лҿы. Уа ачара руит. Ихынҳәны ианаауаз аамҭазы, илеицәажәан, ус рҳәит: «Хароуп, наҟтәы ҳакәшан ҳазцарым, абра аӡы ҳарны ҳцар иаҳа иаҳзааигәоуп» рҳан, еиқәышаҳаҭхан, рызынтәыкгьы
аҭаца дрыманы аҩныҟа иааует. Амни аӡы ахықәаҿы ианааи, иҽы аӷәра лаидикылет. Аҷкәын дааигәыҵакны аӡы дырит.
– Папа, соушьҭ, ԥхашьароуп, ауаа сахьырбогьы иԥхашьароуп, ахаҵаҩыза иҟынтәгьы ԥхашьароупеи!
– иҳан, аха аҳ имуит, доуимышьҭит.
Аҩны дрыман иааит. Чара руит. Ауха убас иҟаиёцит, аҳ ихәыцит: Х-метрак ишьҭыхны амҳара изыҟаиҵит, амардуан нкыдыргылан уҩыхәно ада, уаҳа узымхәно. Аӡӷаб дҩыхәныган амҳара ҳәа ианеибырҭоз аамҭаны, ианааибырҭа, амардуан кыдхны иҵәахит. Уаа ҩажәаҩык ахьшьцәа ҩаиргылт: – Ацгәы жәбома, ала жәбома, абра зегьы иаажәбаз ак аашәмышьҭын, ишәшьы, дуаҩԥсызаргьы дышәшьы, – ҳа убас аҳәара ҟаҵаны, аҳ дцеит ԥсшьара.
Шьжьымҭан, ашарԥазы дангыла, данааи, – Аӡәыр жәбама? – иҳан,– Иарбанзаалак ак ҳамбит, илоума, ицгәума ак ҳамбит, аҳ ухаҵкы ҳцаат! – ҳа ус иарҳәит.
Иԥшит, еиҭаԥшит, асаҭ жәаба ҟалит, жәеиза ҟалит, жәаҩа ҟалит, иарбанзаалак шьҭыбжьык .рмаҳаӡеит. «Абри, иҟалази, иҟалаз збап, иҟалази» иҳан, амардуан нкыдыргылан ашә ҳнасын, аха уаҩ ҿимҭит. Ашә анаадырты, иԥҽны – лара аӡӷаб иааигаз дқәыџьмаханы, лхаҵа иӷры дҭаланы ажәжәаҳәа ифара даҿын!
Аҳ убас ақәиҵит: «Ҳазшаз ауаҩ илахь иану иарбанзаалак хырԥашьа амаӡам. Ари ларгьы убас илықәзаарын – лхаҵа дылфараны. Сара аӡәгьы, аҽгьы дацәынсырхан, аха абри акәыџьма агәы иамуит. Ҳазшаз иоуп иҟазҵо. Иарбанзаалак акы, мачыла уқәԥаны, аӡәы ак илшаӡом» ҳа абас ажәа ауаа ирылаиҳәит.
Уаҩ ӷарк дыҟан аҳ иааигәара. Дгәаҟын. Аҳ иааииҭоз ада фатә имамызт. Дшыҟаз акәымкәа, шьжьымҭанк абна дахьнылалаз аӡәы ҿиҭит: – Уара, ауаҩ ӷар рыцҳа, ак уаҳҳәоит! – рҳәеит.
– Закәызеи? – хәа даныҵаа, – Узыҳәо ак уаҳҭоит! – ҳәа иарҳәеит.
Иаргьы дазыҭамамхан, абас ихәеит: – Шәара абзиақәа исашәҳәаз сымацара сазхом азхәыцра, ҭакәажәык дсымоуп, слазҵааует, азин сышәҭозар? – ҳәа дааит аҩныҟа.
Иԥҳәыс длызҵааит. Иԥхәыс ус лҳәеит: – Уҿамҭазы уажәымҭа
цәгьоуп, уаҳа жәымҭацәгьас иумоузеи. Урыҳә – «сҿамҭа цәгьоуп, аха сажәымҭа бзиашәтәуазар ҳәа», – лҳәеит.
Дрыҳәеит.
– Иумаз, иумаз узыҳәаз, – ҳа иарҳәеит. Даагәышьеит аҩны.
– Иуарҳәагәышьазеи узызнеиз? – лҳәеит иԥҳәыс.
– Исарҳәазеи бымбои, «уҿамҭа цәгьоуп, аха уажәымҭа бзиахааит» ҳәа сарҳәеит, – иҳәеит.
Нас абас иҳәеит иара: – Сара жәымҭабзиа сырҭеит. Инармыгӡаргьы руам. Аха иазызугәышьоузеи, сажәымҭаҟынӡа сара амла сыԥсует. Ҳаҷкәынцәа хәыҷкәа ҳаманы ҳхахьынахо ҳцалароуп.
Бжьаха-бжьымш иныҟәахьан ахәыҷкәа рыманы, уаҩ, бзиак иҟны инеит. Даара ҳаҭыр ду рықәиҵеит уахыкгьы иҟан, ашьжьымҭан крырфеит, крыржәит.
– Иҭабуп, аԥшәма бзиа, иахеижьҭеи аџьабаа иуҳарбаз!
Бзела, бзела! – ҳәа инапы икит. – Баала бара, – иҳәеит.
– Асас хага, уҽаанкылишь! – иҳәеит аԥшәма.
– Иуҭахузеи? – иҳәеит асас.
– Уԥҳәыс дсызуҭом, исҭаху убриоуп!
Еибарххеит. Абџьар цәыригеит аԥшәма, асас дшәагәышьеит.
– Усԥырҵ, ухәыҷқәа уманы! – иҳәеит.
Иԥҳәыс диимҭеит, ихәыҷкәа иҭаны ддәықәиҵеит. Дынкыдгылауа, ихәыҷкәа какалк надыркуа, жәаха-жәымш дныҟәахьан, ӡ-дук дныҽԥынгылет.
– Сбабараа, аӡәаӡәала шәырзгароуп, – иҳәеит.
Аӡәы нырцә дырганы дааит. Егьи даашьҭихит, диманы аӡы дҭалет. Абжара днеиуаны, нырцә данԥшы, акәыџьма ихәҷы даманы ишцоз ибеит. Ианиба даахәаан, даагарыгаҽеит. Ихәҷы изқәа иқәыз даахыҩрын аӡы дылҭаҳан, даманы ицеит. Егьыгьы ақәыџьма дагеит. Инапы игәыдыԥсалан, иҿынеихеит. Дышнеуаз, уаҩ бзиак иҿы дҵәыуо днеит.
– Узықәшәазеи? – ҳәа дизҵааит.
– Исыхьыз убриоуп: – Сыԥҳәыс аӡәы дсымихит, схәыҷкәа аҩыџьа – аӡәы аӡы дагеит, егьи – акәыџьма, – ҳәа еиҳәеит.
– Уара рыцха, ара уҟаз. Сыԥсаҭазы млаки хьҭаки уасыркуам, – иҳәеит.
Дыҟан абас ҩышкәса-хышқәса рҟынӡа, Убриеиԥш ҟалеит аамҭала: Аҳ ицынхәра иалхра ҟалеит. Аҳ иалхразыҳәан ажәлар аизара иаҿын. Убри аҳ далызхуаз ажәҩан ахьтә илбаауаз ажәҵыс акәын. Убри зыжәҩа
иқәтәоз иакәын ҳәынҭқарс иҟалоз. Ажәафымш рзы акәын ажәҵыс анаауаз. Абас рҳәоит зыҟны дыҟаз: – Аизара ду ыҟоуп. Уара гәаҟ, уалаԥш, – ҳәа иарҳәеит асас.
– Сара рыцҳа, сызгәалашәода, сызлагәаҟу сызхоуп, – иҳәеит.
Аха ирымуит, дыргеит асас гәаҟ аизарахь. Инеит ажәлар аизараҿы, ажәлар дуӡӡа ажәҩан ахь иԥшуан, ажәҵыс аауеит ҳәа. Ишыԥшуаз акәымкәа, ажәҩанахьынтә аҿаанахеит ажәҵыс. Агәаҟ, арыцҳа, зхәыҷқәа аӡы иагаз, зыԥҳәыс дызцәыргаз, ажәҵыс шааиуаз убри арыцҳа ижәҩа иқәтәеит. Ажәлар «ура» рҳәан, дышьҭырхит. Дрыманы, дышьҭыхны аҳәынҭқар итакса аҟны днаганы дықәдыртәеит. Дхәынҭқархеит. Аусура далагеит. Астражникцәа ҩыџьа ирҭеит. Агәаҟ дааргон, аҵәаҟ дааргон аҳәынҭқар иҿы. Дыкәтәан иҭыԥаҿы, рус еилиргон.
Аӡә дааит ихылԥа ихыхны аматанеи ҟаҵаны, аҳәынҭкар иҟны днеит.
– Иуҭахузеи, уара? – ҳәа дизҵааит аҳәынҭкар.
Исҭаху убриоуп, ухаҵкы сцеит: – Сыԥҳәыси сареи жәаашықәса ҵуеит ԥҳәысра-хаҵара ҳзеламыжьҭеи, – иҳәеит.
– Уԥҳәыс дабаҟоу? – иҳәеит.
– Аҩны дыҟоуп, – иҳәеит
– Шәааи сыстражникцәа! –ҳәа дрыԥхьеит..
Иааит адых-сыхҳәа
Шәцаны абри иԥҳәыс даажәга, – иҳәеит.
Аҭыԥ, дахьыҟаз реиҳәеит. Лхаҵа димышьҭит, ицеит астражникцәа. Аҵх цахьан, иаднагалет. Рыбжьы дыргеит, – Аԥшәма! – ҳәа
– Ишәҭахыузеи? – лҳәеит,
– Иаҳҭаху убриоуп, аҳ дбыԥхьоит. ... – Исымоузеи усс? – лҳәеит
Аҭакс, – бхаҵа дыбзашшит, – рҳәеит..
– Исзаартуам ашә, аамҭа кыр инеихьет, хаҵа дыҟам, – лҳәеит.
Лара дҵааит лыбжьы неиҵыхны: – Ишәыхьӡузеи, ишәыжәлоузеи? – ҳәа дҵааит.
Аӡәк лызҿиҭит: – Сара, Хачықь-оӷлы Ҳасан сыхьӡуп, – иҳәеит.
– Егьи иухьӡузеи? – еиҭагеит абжьы.
Ибжьы иргеит, егьи: Хачықь-оӷлы Омар сыхьӡуп, – иҳәеит.
– Шәанаџьалбеит, сыӷра иҭшаз сычкәынцәа “ шәыхьӡ шәҳәеит! – лҳәеит.
Ашә ааимылԥаан, иааҩнлыжьлет аҩыџьагьы. Аишьцәа еибадырит дара-дара убра. Уаанӡа изеибадыруамызт. Руаӡәык ус иҳәеит: – Сара
саб аӡы сырганы, сашьеиҵбы диманы дшааиуаз данԥшы, сара ақәыџьма сымҵарсны сшагоз аниба, егьи изқәа даақәҟьан, аӡы дицәагеит. Сара сышнанагоз, ақәыџьма аӡә деихсын, акәыџьма ишьит. Сара саашьҭхны сигеит. Егьысмыхькәан сиааӡеит.
Иашьа аӡы дышнанагоз, аӡлагара аеҳәа дааннакылет. Убриаамҭазы, аӡлагара анаангыла, аӡлагарахьча асаби иҵәаабжь иаҳаит.
Абас рҳәеит аишьцәа аҩыџьагьы ран лҿы. Аргама лхәыҷқәа шракәыз еилылкааит. Раб дахьыҟоу ҳәа агьрыздырӡом.
– Нан, убри ахаҵа дзысзашшыз шәасҳәап: – Шәаб гәаҟ, разҟы змаӡамыз, ҳӷарын, «ҳхахьынахо ҳцоит» ҳәа ҳшааиуаз, абри ахаҵа иҿы ҳаанагеит. Ауха ҳахьыҟаз, аԥшәма шәаб дишьуа даналага, сныжьны дцеит. Шәара шәхәыҷкәан. Абри ахаҵеи сареи хаҵара-ԥҳәысра ҳзеламыжьҭеи жәаашыкәса ҵит, абар, шәара шәарԥарцәахет, – лҳәеит.
– Иара џьаҳаным иҭыԥхааит, ҳабԥса, ҳан анцәа данҳаита, ҳара бныҟәаҳгои! – рҳәеит аҷкәынцәа.
Дрыманы ицеит аҳ иҿы. Ианнеи, дрыманы иҩналт аҷкәынцәа. Аҳ ус иарҳәоит: – Абри ахаҵа дҳаумырбан! Ари ҳан лоуп, ҳара дныҟәаагоит!
Ус дҵааит аҳ: – Абри ахаҵеи бареи жәаашықәса хаҵара-ԥҳәысра шәзеиламкәа, ахаан исмаҳац, изыҟалазеи? – ҳәа дҵааит аҳ.
– Изыҟалаз убриоуп: Схаҵа ихәыҷқәа иманы ҳшаауаз, уахык иара иҿы ҳаԥхьара ҟалеит. Ашьжьымҭан схаҵа дишьуа даналага сара сзы, сныжьны дцеит схаҵа. Иара ԥҳәысс сигәаԥхазаарын.
Ас анылҳәа, аҳ ихәы-ижьы еилагылеит. Ус леиҳәеит: – Бхаҵа ихьӡузеи?
– Сара схаҵа ихьӡ зласҳәарызеи, сыҷкәынцәа ирҳәааит. Уара, шәаб ихьӡузеи? – ҳәа дҵааит.
– Ҳаб Аҳмет ихьӡын, – рҳәеит.
– Сишь, сишь! – иҳәеит аҳ. – Уара аламысда, сжьы зыӷрагәоу уоума, сыԥҳәыс дсымызхыз!..
Аҳ адҵа ҟеиҵеит астражникцәа рахь: – Ихы хҵәаны аҵәҩан иахашәырԥа! – ҳәа.
Уи уаҟа аминуҭаз акәхеит.
– Сыԥҳәыс, бааи, – иҳәан, дааидиртәалет, аҷкәынцәа рцынхәра, дҟаиҵеит. Гәырӷьарахет. Ашацәа абнаҟны иарҳәаз иажәымҭазы ихьӡан, жәымҭа шкәакәала аамҭа акыр игеит.
– Узықәшәаша уажәраз уақәшәар уҭаху, уҿаразы уақәшәар уҭаху? – ҳәа ԥеҳамбарла аӡәы дизҵааит.
Дааит, уи иаҳаз иԥҳәыс илеиҳәеит.
– «Сзықәшәаша сҿамҭазы сақәшәааит» ҳәа ҳәа, – лҳәеит иԥҳәыс.
Дзықәшәашаз иҿамҭаз дақәшәеит: Иԥҳәыс дыԥсит, имаз нҵәеит, ҩыџьа ахәыҷқәа изынхеит. Ихәыҷқәа иман ддәықәлеит, ихицәымӷхан. Ӡ-дук аҿы днеин, аӡы дныҽԥьшгылеит, ацҳа хымызт. Ихәыҷқәа аҩыџьагьы иаразнак изырымгазт аӡә аарцә дынижьт, егьи нырцә дигеит. Ахәыҷқәа раб иахь идәықәлан, аӡы илҭалан, аӡы ицәагеит. Ари зынӡа ихицәымӷхан, дцоит ихы ахьынахаз. Ахәыҷқәа руаӡәк аӡлагара аӡыхкыраҟны днанаган, убра дыннакылеит. Аӡлагарахьча дибан, диааӡеит. Ари дышцоз, аҵыхәтәан аҳ дук иҟны днанагеит. Дышнеиуаз, ҩнык аҟны днеит, ҭакәажәык лҟны. Ари ауаҩ гәаҟ дҵааит, – Иҟоузеи? – ҳәа.
– Иҟоузеи, уаха аҳ иԥҳа диҭиуеит, аизара имоуп, – лҳәеит. Ари уахь днеир иҭаххеит, аха ихы ҟәыншьаны, аанда днавагылт. Ани аҳ иуарбажә анирԥры, ари дахьцәыҵагылаз ихы иқәтәеит.
– Ҳаи, шьшь-шьшьы! – ҳәа иԥхарҵеит, – ари агмыг ихы ишԥақәтәеи, – рҳәан, иԥхарҵеит, аха еиҭаан, еиҭах ихы икәтәеит ари аччиа.
Ари аҳ иԥҳа димгар ҟамлеит, аҳ иҳәахьа злаҟаз ала, дииҭар акәын. Иҳәахьа еилеигозма, дииҭеит.
Аӡлагара ахкыраҿы иамырхыз ари аҷкәынгьы аҳәынҭқар иԥҳа диауртә дҟалан, дирҭеит. Аҳәынҭкар иҭыԥаҿ дҟарҵеит. 884. ДАСУ ИЛАХЬ ИАНУ ДАҚӘШӘОИТ
Хҩык аишьцәа ыҟан, хәҳәахәҭцәан, крырҳацәан. Аишьцәа пату еиқәырҵон. Рашьеиҳаб ԥхыӡрыла убас ибит: “Шәааԥсара башоуп, шәааԥсара иҟашәҵо зегьы шәгәылаҷкәын имгар ҟалаӡом” ҳа.
– Убас ԥхыӡрыла избит, ҳа иашьцәа иреиҳәеит: – Абни ҳгәылаԥҳәыс лцәалтәымкәа дыҟоуп, аҷкәын длауеит, ԥа длаует. “Аԥа илауа шәааԥсара зегьы игот” ҳа убас рҳәит. Ҟазшьас иҟаҳҵари, ҳабацари? – ҳа иашьцәа ианреиҳәа. Иашьцәа убас рхәыцт: “Аԥҳәыс деилзыргуо ҳара ҳқыҭан иҟоу ҭакәажәык лоуп, аӡә лоуп, уаҳа уаҩ дыҟаӡам,
ҳлацәажәап, амал лаҳҭап, ԥарала дхаҳхып, ахьы лаҳҭап. Аԥҳәыс данеилгуо, илыԥхьан данырго, ахәҷы дылшьратәы иаҳзыҟаҵозар, иҟаҳҵап” ҳа убас еибырҳәит.
– Илалаган аҭакәажә илацәажәеит: – абри аԥҳәыс лцәалтәымкәа дыҟоуп. Ахәҷы данлауа, бара ибыԥхьаны брымгар ҟалашам. Дбызшьуазар дшьы, мамзаргьы дӷьычны дыбзаагозар даагы, уа дыбзымшьуазаргьы, – ҳа абас илацәажәан, ԥарала дхырхын, аҭакәажә папанҵҟәыр дақәшаҳаҭхеит.
– Ишырҳәазеиԥш, лаамҭа анааи, ахшараурахь лхы анлырха, аҭакәажә илыԥхьан дырган, деилгет. Аԥа ссир длоуит. Ари иаҳагьы дара хҩык аешьцәа. – иубаз аԥхыӡ иашоуп, – рҳан, уамашәа ирбит, иархагеит, аха иҟарҵози, мыч рымамызт. _ Аҭакәажәгьы ишьышьагь дақәымшәт, иаагашьагь дакәымшәт, ахәҷы ус дынхит. Дарагь илацәажәан, атакәажә дцодаауа дыбжьан, длыцхраауашәа ҟалҵуо. Ҽнак шьыбжьон ан лыԥсы лшьон, агар лаԥхьа иргыланы. Аҭакәажә ашьшьаҳа днеин, ахәыҷы агара даагарылхын, ааҵәажәк даалаҳәаны уҩы димбаразы лҩыҵра дааҵаргыланы, касыжәк лгошәа, длыцәӷьычны дылгит. Ан данааԥш, анахь дцет, арахь дцет, аха лыҷкәын длымбит, иҟалҵози? Длыманы анҭ хҩык аешьцәа рҿы дааит.
– Ибтахузеи? – рҳан, – Истаху, ҳзеицәажәазеиԥш ауп, дышәзаазгит, – лҳәеит.
Рыцәгь лымҳәаразы, џьара ак лымҳәаразыха аҭакәажә илҭахыз аԥара лырҭан, дцеит. Хҩеишьцәа леицәажәан: – Ара дышьны, имаҳкыи, бнакаҿ дган дылаҳаршәп, – рҳан, абнахь дрыман ицан, абна ахыҟаз дганы дкадыршәт ахәыҷы.
Ихынхәны аҩныҟа иааит. Убра абна дахыладыршәыз, абнаҿы ԥҳәыс еҭымк дынхон, ҭакәажәык. Х-џьмак лыман. Аманҭ рыла акәын лхы злалааӡоз. Аџьмакәа, данԥшы, ҽнак акы ахш амаӡамкәа иааит, ҩба ахш рымоуп. Адырҩаҽынгьы ус илбит. «Ари, сыџьма хьаны ахш зжәуо дарбан, ма изҭиуада» ҳа, аҭакәажә аџьмақәа дрышьклаԥшуа далагит. Адырхаҽны игәалҭит аџьма кырнафалак, ахш наиулак инеины асаби илеихатәаны, асаби кырзиҿанаҵоз. Ари анылба, дгәырӷьаҵәа дҟалит, анцәа диҳәан, «анцәа усиҭт, хәыҷ дсымамызт, ҭынха дсымамызт, са дсмааӡои» лҳан, даашьҭылхын, ахәыҷы аҩныҟа длыман дааит.
Ус исыҟаз, ахәыҷы дуаҩхит, жәаа-жәибжь шықәса ихыҵуа дҟалит. Дыԥшӡахит – исахьа, иплан. Аҵара имамызт. Аҭакәажә лакәын дзааӡаз. Арт ахҩеишьцәа ҩыџьа, урҭгьы хәҳахәҭцәан усгьы, ҽнак ла
лҿы, амшцәгьа иқәнакын, ла лҿы иааит. Дырдыруан, лымацара дшыҟаз рдыруан. Ахәыҷы данырба, уамашәа дырбан, илазҵаан, кыраамҭагь илымҳәазт, аха илдырҳәит – абас абас, дзылбаз. Ҳау, урҭ иаҳагьы рхы рыхнахт аешьцәа: «Абри ҳара икаҳаршәыз иоуп, абри ҳа ҳмал имфар ҟалом. Дҳазшьуазар, дышьтәуп, аха иҟаҳҵои, ара лыла изабо даҳшьыр, ҳаргамахоит» рҳәет. Илеицәажәан, «аҩныҟа ддәықәҳҵап, ҳашьа изы ашәҟәы ҩны иҳашьҭып, даннеилак дузҭархозар, дҭарха, дышьтәуп, ҳмал зфо абри ахәыҷиоуп ҳа» рыӡбеит. Аҭакәажә илацәажәан, акыраамҭа мап лкын, аха, – баргьы аԥара баҳтоит, ҳԥарақәа хаихьнагӡом, абри ашәҟәы иаҳҩыз аҩны инаганы ҳашьа ииҭар, аԥара ииҭоит, ишааигалакеиԥш, нас баргьы хааӡагак аԥара баҳҭап, – ҳа ларҳәан, ааи лдырҳәан, ахәыҷы ддәықәырҵеит.
Ахәыҷы уахык дықәын, ҩаха дыкәын, хаха – дааит. Дара исырҳәазеиԥш: – Ҳахынхо ҳаԥхьа уснеуа, амҩаду уанны узнеуа аӡыхь ыҟоуп, аӡыхь аханы аихатәы гәашә ҿоуп. Абри агәашә ҳара ҳгәараҭоуп. Убра унеир, уазҵаар, ҳашьа дуԥылоит, абри ашәҟәы иҭ, уара иуҭаху уҭаны уааишьҭуеит, – ҳа иарҳан, ахәыҷы ус исидыруаз, амҩа дықәлан дышнеуаз акәымкәа, ибит аӡы.
Ахәыҷы ифатә хәыҷык иман, длатәан акрифит, акрижәит, аӡгьы ижәит. Амра хәыҷык иааиқәԥхаз, дкара-уараха дыҟан ацәа дакын, дыцәеит. Амни ашәҟәы зҩыз рашьеиҳабы, ԥхыӡырла избаз, «шәааԥсара амни ахәыҷы ифот» ҳа ԥхыӡырла избаз, уи иԥҳа аӡха дааин аӡы згот ҳәа, аҷкәын дахиаз лбит. Лыԥсы зегьы нилаҳа ицет. Убас ҷкәына ԥшӡан, уамакала дылгәаԥхит. Аха дыԥхашьаны, иаарԥшышьа дақәымшәт. Ишәҟәы, ирҩыз ашәҟәы хәыҷы иџьаба иҭыҳәҳәо иҭан. Ашьшьаҳа иааҭыхны даԥхьит: «Ари дышнелакеиԥш дузшьуазар, дшьы, ҳмал зфо абри аҷкәын иоуп» ҳа ианын. Лара ашәҟәы иааиларҟәыҷны, икәыкәны инкалԥсеит. Афырҳа аҩны дҩеин, длатәан ашәҟәы лҩит: «Дышнеилакеиԥш, ҳара уаҳзымԥшын, ҳара ԥыҭрак ҳанхоит ууацәа зегьы урыԥхьаны чара уы. Сыӡӷаб диҭ, маҳәс дҟаҵы» ҳа, ашәҟәы ус ианҵаны, иааган иџьаба иҭалҵет.
Хәҷык дыцәан данааԥшы, иҿааихан, анҭ рашьа дахынхоз иԥшаан, днеин ашәҟәы ааҭиган ииҭт. Данлаԥхьа «маҳәс дҟаҵы» ҳа ашәҟәы ианыз анеиликаа, игәылацәа апҟаҩҳәа даарыллан, иуаажәлар еизганы, чара уны, иашьа иԥҳа дииҭеит ԥҳәысс. Ус инхон. Егьырҭгьы лассаамҭа данырымба, «усгьы дишьит» ҳа ҳәаны, мчыбжьык-ҩымчыбжьык анҵы, аҩны ианааи, дауишьуаз, рымаҳә иакәьн, аҩны дыҟан. Арҭ уи иаҳагь рхы рыхнахт. Умашәа ирбит, иархагеит, аха иҟарҵози?
– Зегьакоуп, дҳамшьыр ҟалом, дышьтәуп ари, ҳмал ифоит, ҟазшьа амам, ҳмал ари изиаҳҭои! – рҳан, еицәажәет.
Агәыбжьанытә ус иарҳәт: – Унеины аҽкәа ахҭаку аӷәра рхыхны еилаҵы, еисуа иалагар, сара сымаҳә иоуп, сыбжьы сыргап, «уара, аҽкәа ирыхь гәаҭ улеины» ҳа иасҳәоит, сыбжьы сыргоит. Убриаамҭазы, данлеуа, амардуан данылыбаалак, ашьшьаҳа данылбаауа аиха рҳәҳәа ихы уаасыр, душьуеит, нас дган џьара анышә даҳҭап, – ҳа ус еибырҳәит.
Ишиҳәаз еиԥш, агәыбжьанытә днеин аӷәра аархихын аҽқәа еилеиҵан, еиҳәҭырԥо ианалага, ибжьы иргет абхәа: – Сымаҳә, сааԥсаха сыҟоуп, улены аҽкәа ирыхьыз гәаҭи! – ҳа еиҳәит.
Иԥҳәыс ус лҳәит: – Уара умлыбаан, уахь умцан. (Лцәа иалашәоу, сыздыруам, дсыршьуаз.) Уыҩдәылҵны, адарагь ашьшьыҳәа ушьҭыбжь мыргакәа, аҩныҟа, арахь уааи, – ҳа ус иалҳәит.
Исылҳәазеиԥш, дындәылҵын ашә нкыджьыланы, деиҭахынҳәын, иҭыԥаҿ дааины днатәеит. Арҭ шьтыбжь анымгаӡа, иашьеиҳабы ашьшьыҳа «иҟалаз збап, абри уаҳа шьтыбжьык мгаӡит» ҳа, амардуан дллыбааны, даныллыбаа, иашьа уа дгылан, аиха рҳәҳәа ихы даасын, дышьны дыдкаижьит. Ашьҭахь игәарҭазар, иашьа иоуп иршь. Рымаҳә ус даанхит.
Илеицәажәан, – Ҳара ҳазшаз лахьынҵас ус иҳаиҭт. Ҳмал иара имфар ҟалом. Абри даҳшьуот ҳа ҳалагар, ҳара аешьцәа ҳазынтәык зегь ҳҭахот. Уиаҵкыс ҳара дҳамазаат, ҳаҷкәын иҩыза иоуп, ҳааԥсарагьы ифаат, ҳаԥҳа димоуп. Уаҳа ҳаиԥырхагахарым, – рҳан, даанрыжьын, иахьагьы уаҵәгьы еиқәгәырӷьо еимоуп.
Ажәытә, анкьа, аамҭала зны убас иҟан, рҳәит. Аԥсцәаҳа аргама дныҟәон. Ашацәа ҳа џьоук ыҟан, урт аргама иаақәтәан абас ицәажәо, убас иҟан. Ианыҟаз аамҭазы, жәаҩа-жәаха сықәса ихыҵуан ауаҩԥсы, насыԥ имамкәа дыҟан.
Инасыԥ ҳшоит рҳәан, ашацәа аақәтәан инасыԥ ршет. Иара иаҳауан. Иара ианиаҳа, иршет убас, зуха ԥҳәыс дааиго адырҩауха дыԥсраны. «Дунеи сықәны ԥҳәыс даазгом» ҳа убас иақәикт. Иақәикын, ус дзыҟаз акәымкәа, иани иаҳәшьеи дыркит: – Аамҭала, даауымгар аауам, – рҳәит. – Ҳҽаҳшьует! – рҳан, даныркӡа, ԥҳәыс дааигит.
Ичара зуха ируз ауха, аҽны, адырҩаҽны ахәымҽханы, – Хәлыбзиақәа! – ҳа даакылст аԥсцәаҳа. — Аа, сан, абри абас ҟалот ҳа анбасҳәоз ибуамызт, уажәы избаабҵо?! – ҳа убас иҳәит. — Сара сыҟоуп! – лҳәит.
– Бара быҟазар, нас иҟабҵои, иҟаҵы! – иҳәит.
Аԥсцәаҳа днеин длыдтәалан, шьамхышәара лыԥсы анылхих, ла илзымчҳаит: – Уара уззааз дгы! – лҳәит.
Лыԥсы зылхазеиԥш илхеиҵан, лыԥҳа дахгылаз дыҳәҳәет хазы: – Бара ибылымшет, аха сара сыҟоуп! – лҳәит.
Лыԥҳа днеин дышьҭалан, маҟҿаҳәара лыԥҳа илычҳаит. Уаҳа илзымчҳаит: – Уажәшьта исылшом! – анылҳәа, лыԥсы зылхазеиԥш илхаҵаны, уаҳәшьтахьтәы дцеит.
Иԥҳәыс иааигаз лҿы даннеи, рцәа еидырымҵацызт, аха убао лҳәит: – Сара сҿы дааироуп акәымзар, ҽшьроуп исықәу акәымзар, изуам! лҳәит.
Аԥсцәаҳа днеин дналыдтәалан, лыԥсы лхыхуа иҿынаихан, лыхәцәаҿынӡа лыԥсы лҳихт. Ахәцәаҿынӡа лыԥсы анылхих ашьҭахьы аԥсцәаҳа, уа зҵаарҭас имаз аллаҳ идырп, дцет аҵаара. Лыԥсхыкра дақәиҭымызт. Дахнеиз., убас иҳәит: – Ҩынҩажәаба сықәса дымԥсраны дыҟоуп, – иҳәит. – Аҩынҩажәаба сықәса лыԥсҭазаара иаахыхны, ишаны лхаҵеи лареи ирыҭан, арахь урԥырҵ, – ҳа абас иҳәит.
Иашьеи иаҳәшьеи шыхәыҷыз раб дыԥсит, дара еибааӡеит, ибзиахеит. Ишыҟаз иара дарԥысхеит, ларгьы дҭыԥҳахеит. Еизарак аҿы иахьнеиз, ӡӷабк дырбеит. Аеҳәшьа абри аӡӷаб лашьа изы дылгәаԥхеит.
Иаргьы дигәаԥхеит’..
Аҩны иахьнеиз илбаз лыӡбахә иалҳәет. Длышьҭалан дааигеит, Дахьааигаз, хҩык ахәыҷқәа лыхшеит. Аха аҭаца ланхәыԥҳа дҵәылылхит. – Уаҳәшьа дкаца, – лҳәет.
– Саҳәшьа дышԥакасыжьуеи! – иҳәет.
Ҽнак иԥхәыс лхәыҷқәа руаӡәк ахш дӡаалҵан, дылблит.
Уаҳәшьа дылшьит! – лҳәет.
Агәыбжьанытәгьы убас дылблит.
– Уаҳәшьа дылшьит! – лҳәет. – Ҳақәылхует ҳәа уасҳәан, – лҳәет, аха иууам!
Ахҩыкгьы дылблит. – Уаҳәшьа длыблит! лҳәет.
Аҵыхәтәан, аҩны лыблит. Иаргьы игәы ԥҵәаӡан, иаҳәшьа дганы лнапқәа хыҵәҵәаны, ккарак аҿы доуишьҭит. Лара иҟалаҵәҟьаз лҳәом.
«Ԥҳәыс илхылҵыз хаҵа уҟазар» ҳәа, дыҳәҳәо абна дылан аҷкәын иаҳәшьа. Аҳ иџымахьча дибан, аҳ иахь дааигеит. Аҳ иԥа дигәаԥхеит. «Дызгоит» иҳәан, «лнапы лымам» рҳәет, аха димгар имуызт, дигеит. Иара арра иԥхьан дыргеит. Даныргоз амҩан амни ланхәыԥҳа лҿы дақәшәеит. Аԥошьҭагьы уа ааигәа иҟан. Иԥҳәыс лцәалтәымызт. Иажәақәа зеиԥшраз ала, ланхәыԥҳа лхаҵа шиакәыз лдырт. «Сыԥҳәыс шәылхылаԥш» ҳәа ашәҟәы иҩит. Аха лара иаалыԥсахын, «сыԥҳәыс аӡы дашәҭ, дысҭахым» ҳәа иҩызшәа, лара иҩны илышьҭит. Аӡы дарҭеит. Аха аӡы данарҭа, лнапқәа лоуит. Дыӡхыҵын аҟәара данаақәгыла, – Ҳан ҳалшьын, бара ибықәылҵан, аха ҳаҟоуп, – рҳәет лашьа ихәыҷқәа... ибзиахәха илбеит.
Ишааиуаз, лхаҵа аибашьраҿын дхынҳәны дшаауаз дидырт, аха лнапқәа ахьлоуз омашәа ибеит. Лара илҳәомызт, аха ахәыҷқәа аҳәаха рибамҭо, рмамида лҭоурых рҳәет: – Ҳан лоуп ус дҟазҵаз! – рҳәет.
Лхаҵа абжьыуаа реизара ҟаиҵан, ахәыҷқәа аақәгылан ирҳәет рмамида лҭоурых. Рангьы уа дымнеир амуит. Рабгьы днеит. Раб ран ирашь аҵыхәа дадҳәалан, дишьит.
Дыҟан аҳак Дауҭ ҳәа, диман ԥак Саламаун ҳәа. Саламаун дшыхәыҷыз дара мыцхәы иаиликаауа далагеит. Иаб Дауҭ иҳәынҭқарра аҩнуҵҟа ԥҳәыс ԥшӡас иҟаз зегьы иара иман «Ԥҳәыс ԥшӡак дыҟоуп» ҳәа ахьиаҳауаз, дыдааимыргар иуамызт. Убас иааганы иман ԥшьынҩажәи зеижәҩык аҳәсақәа. Ари иара иҷкәын Саламаун игәы иалан, аха изыӡырҩуадаз!
Аҳәынҭқар Дауҭ иаҳҭны ааигәара нхаҩык, дара ԥҳәыс ԥшӡак диманы, дынхауан. Дауҭ дибар, дышимихуаз идыруан азы. Димбаратәы
дныҟәигауан. Зны анхаҩы аӡырԥха дцааит. Ҽнак иԥҳәыс асауф данаақәгыла, аҳ дауҭ дибаит.
– Дажәгароуп уажәыҵәҟьа! – иҳәан дыдаиаргеит.
Анхаҩы данааи, иԥҳәыс Дауҭ дшигаз идырт, аха илшагәышьахуази, иҩнапык ааигәыҵаԥсаны длатәеит ԥҳәысда. Дауҭ иаут шәҩык аҳәсақәа.
Дауҭ иҳәынҭқарра аҩнуҵҟатәи иаиуаз ԥҳәыск жәыхә кәтаӷь жәны исҭиуаит ҳәа ақалақь ахь илыманы дышцауаз, уаҷарк даалаԥылан, илымхәҳаит акәтаӷьқәа ҩба-ҩба капеи ҳәа, уалла. Аҿҳәара илиҭаз аамҭазы аԥҳәыс данааи, илимҭаит иуал, уи анаҩсгьы илиҭартәгьы дақәимыргәыӷит. Аԥҳәыс дааин, дашшит Дауҭ иҟны. Дауҭ дазҵааит, – Изыԥсази? – ҳәа лыкәтаӷьқәа.
Аҭакәажә ус лҳәеит:
– Жәыхә кәтаӷь акәты иаҵаҵаны ихысхыр, урҭ ихыҵыр, жәохә-жәохә кәтаӷь рҵар, урҭ гәылҵыхны жәыхә-жәыхә кәтаӷь рҵар, нас акәытқәа иандухалакгьы исҭир, ауасақәа аҭнысхуан, урҭ ирыхшауа сҭир, шә-манаҭк рыҭнысхуан, – лҳәеит аԥҳәыс.
Арҭ зегьы иааихаԥсаны илҳәаз Дауҭ дазыразхан, ауаҷар иуал имшәарада ԥсыхәа имоуа дҟалааит. Ани аҟара ауаҷар иаразнак излаишәахуази, длаганы дҭаркит. Абри аԥҳәыс лыкәтаӷьқәа рыхә шәашьои Дауҭ иԥҳәыс аагашьаи иаҳарак анхаҩы иԥҳәыс заҵәы дахьимихыз. Саламаун дара игәы иалан.
Ҽнак аҳ игәараҟны абацә иҿаз ԥыҭк ааҿихын, адырган ианҵаны ижәит. Аҳ ибаа дакәшауа. Ижны иҵаиԥсуа далагаит. Аҳҭны иҭаз зеигьы аумшәа ирбауа ихәаԥшуан.
– Иҵаумԥсан, арҭ иԥхасҭауп, иаауам, – ҳәа иарҳәаит, аха дазымӡырҩыкәа, аҵаԥсара даҿын, аха даныхҭаркӡа, ус иҳәаит:
– Абни аԥҳәыс акәтаӷьқәа илҭиз акәҷарақәа агәылҵуазар, абарҭгьы аауааит, – иҳәаит.
Зеигьы наихәаԥшы-ааихәаԥшит, асаби ираиҳәаз даара иарԥхашьаит.
– Ҳаи, дааугароуп ани аԥҳәыс акәтаӷьқәа зҭаиз! – рҳәан, дааганы илазҵааит.
Илҳәааит акәтаӷьқәа шыжәыз. Ауаҷар абахҭа дыҭганы даарган, уигьы аԥҳәыс илҳәаз иҳәеит. Абас Салауман хшыҩла ишакәым ауал зықәшәаз далиргаит. Салауман дара ихгәырӷьаауан аҳ иӡбацәагьы иаргьы, аҳҭны иаҵанакыз заигьы, иҟәыӷара, иҟаҵашьа, ихәмарразы.
Ҽнак Саламаун аҳ иӡбацәа ааизиган, ус раиҳәеит:
– Дыҟан аӡәы, уаҩ баиак, иман ԥшьынҩажәи зежә уаса, инхара-инҵыра дара дыбзианы дыҟан, диман гәыла ӷарк, иман уаса-заҵәык. Ԥшьынҩажәи заижә уаса змаз даалаган уаса заҵәык змаз иуаса имихит. Абас зус ауаҩы иқәҵатәузаи? – ҳәа дразҵааит.
Аӡбацәа илаиҵарк-ҩаиҵаркны, ирыӡбаит: – Уи аиԥш иҟау ауаҩы иԥсы шҭоу анышә даҭатәуп, – ҳәа.
– Аҳәынҭқар игәы иаанагарызеи? – ҳәа дразҵааит.
– Аҳәынҭқар иааҳыӡбазгьы иҳарбап, игхы иаанагауагьы уаҳҳәап, изуз дҳаҳә, – рҳәаит аӡбацәа.
– Маумоу, аҳ абри аиԥш ауаҩы иҟау иқәиҵауа саҳаанӡа исҳәауам, – иҳәаит Саламаун.
Аӡбацәа ирӡбаз идырбеит Дауҭ. Дауҭ аӡбацәа ирыӡбази иззырыӡбаз, иҟаиҵақәаз аниарҳәа, – ҩынҩажәа ҵәы дыжны анышә дашәҭ, – ҳәа иҳәаит, аха инапы аҵаимҩит.
Саламаун ианиарҳәа Дауҭ ииҳәаз, ихаимҵааит, инапы аҵамҩыкәа изузгьы драимҳәаит. Аӡбацәа иааиҭанаргахт аҳәынҭқар Дауҭ иҟны инапы аҵыҩрацы, аӡыбацәа ирыӡбази, иара иақәиҵази. Дауҭ инапы ақәҵаит аӡыбацәа ирыӡбази, иара иахиҳәаази.
– Дызусҭада? – ҳәа ианиазҵаа, Саламаун иҳәаит, иаб шиакәыз, аҳәсақәа заҟаҩы имоу, уи анаҩс лыда змамыз иԥҳәыс димхны дшааигаз.
Иҟарҵауази, иарҳәоит Дауҭ. Дхәыцын, – Исықәнагоуп, – иҳәан, иӡбаны ишьҭырххьаз дазыразхаит.
Иржит ҩынҩажәа уаҩышәара адгьыл, дыржит Дауҭ иԥсы шҭаз. Данрыжуаз иман шәҟәык, ишимаз дыржит. Диаҭымхан (даибахан) дынхаит Саламаун. Жәаҩа шықәса анихыҵ, агәылара ԥҳәызбак дигәаԥхаит. Длацәажәаит, – Бсыцца, – ҳәа, аха лара илымуит, дахьыхәыҷыз акәхарын.
Данымҟәымҵӡа ус иалҳәеит.
– Заигьы аныцәалакгьы, ахәылбыҽхан уааи, ҳазхара ҳаицәажәап. – ҳәа иалҳәаит, аха лара хынтәгьы иаихагылаз аҩны ахьынӡатәи аҟны дыҩноуп, уа уаҩы димбакәа аҩаира алашауамызт.
– Ишԥазура? – ҳәа данлазҵаа, ус иалҳәаит:
– Шаха дук, хахьтәи аҩны аҟнытә ус асаара илаӡауа, уаҩы дышьҭызхыша шак (шахак – С.З.) сзаага, аныхәлалакгьы иара ала ухәнызгап сара сахьыҟоу, – лҳәашт аԥҳәызба.
– Ибзиоуп, – иҳәан, Саламаун иҟаиҵаит ишылҳәаз аиԥш. Ахәылбыҽхан заигьы аныцәа. Салауман аҩны, аԥҳәызба дзыҩназ
аҟны, дааит. Аԥҳәызба ашахаҟаны антәара ҟаҵаны изылбаалышьҭит. Саламоун даныртәаланы аихаауа аҩнабжьара даналга, аладагьы, аҩадагьы дахзымцашаз, уа ашаха аакыдылҳәалан, даанлыжьт. Саламаун иҟаиҵахуази, алада дыԥар, дыԥсуан, аҩадагьы дзымцауа даақәхаит. Иҟаиҵагәышьахуази, аҽны шьыжьымҭанынӡа уа дыкнаҳан. Аҽны анша, Саламаун дыкәлаауа дышкнаҳаз дырбаит. Дылбаарган, иазҵааит, – иухьзаит? – ҳәа.
Имӡаӡакәа иҳәаит дшыҟалаз. Иан дизгәаан ус иалҳәаит.
– Уар уаҳԥан, амш ызгауаз ԥҳәызбак бзиа дбаны, лҳәатәы шԥахауҵауаз?
– Иаҳази ихьзи анааидихәыцла, дыԥхашьан, «сара ара саагылауам» иҳәан, дыдәықәылт ихы ахьынахаз. Ишьҭихт ажьира, иҟаимҵауаз ҳәа акы ыҟамызт. Дызлаз дара дрыцхраауан. Зны-зынла иамҳәакәа аиха, аигәышә аҽага ганы ианырымхуаз ыҟан. Нас иара ажәлар аизганы убас иҳәауан: – Аматәра зшаз анцәа ду абарҭ ӷьычны изгаз иахьыҟазаалакгьы идаарга! – ҳәа. Убри изгаз нас иаауан, идырхынҳәуан, рхы рныҳәауан, Саламаун акыр ирҭаауан.
Убри аахыс ауп ажьира аныҟала.
Саламаун иҩны даҟәыҵны, ҩажәи жәаба шықәса рыҟнынӡа дыҟан, ажьира маҭәахәыс иҟаз заигьы рыҟаҵашьа иҵаит. Усҟан изаамҭаз азы асаркьа ыҟаӡамызт, иҟаиҵашт иара асаркьа. Заигьы аумошәа ирбан иҳаҳәҳауаит ҳәа иалагаит, зқьы, ҩнызқь изҭауаз аиҳангьы изшәауаз ыҟан, аха – ԥаразы исҭиуам, – иҳәаит.
– Иззыуҭаиуазаи? – ҳәа ианиазҵаа. – Сызкәазыриауа илысҭауаит, – ҳәа раиҳәаит.
Исаркьа иман аӷба дааҭыҵит иан дахьыҟаз адгьыл аҿы. Аӡы данааӡхыҵ ажәлар идырбаит исаркьа имаз. Избаз аныԥшылан, рсахьа днарбашт, ирымбаӡацыз анырба, акры змаз ауаа ахәҳаразы рҽадыргалт, аха иагьа ԥара ирҭаргьы, – Уи азы исҭиуам, – иҳәаит.
Иан асаркьа аӡбахә лаҳан, афаитуан дақәтәаны дааит иара дахьыҟаз.
– Уаа, мшыбзиа! – лҳәаит.
– Бзиара ббааит! – иҳәаит Саламаун.
Иара иан шлакәыз идырт, аха лара лыҷкәын дылзымдырт, ҩажәа жәабашықәса раахыс даулбахьаз лыҷкәын даиҭасхьан.
– Иумаузаи ҭаитәыс? – ҳәа даниазҵаа, илирбааит асаркьа.
Днаныԥшылан, лсахьа лнарбаит. Даилаҳаит дара, ахәҳарагьы лҽазылкит. Ԥарала хәба, фба нызқь илҭауан, аха имуит. Нас, – Иззыуҭиуазаи? – ҳәа дҵааит.
– Сызкәазариауа илысҭауит, – иҳәаит.
– Иашаны иуҳәау? – лҳәан, Иашаҵәҟьаны исҳәауаит, – иҳәаит Саламаун.
– Имцымкәа, иашаҵәҟьаны иуҳәау?
– Иашаҵәҟьаны исҳәаит.
– Ус акәзар, ахәылбыҽхан усызнаи, – лҳәаит, дахьнаишаз, дызланаишаз иаҳәаны дцеит.
Ахәылбыҽхан анааи, афаитаун дҩакәтәан днаит лыҟны. Днаиаанӡа луаҭах лырхиахьан, днаиҩнашылан длатәеит. Лара лҽааилылхт, ҵаҟатәи маҭәақәа рыда.
– Иҟабҵауаи, бҽааилыбымхуаи? – аниҳәа, – хыхьтәи сымаҭәақәа анысшәысх, агьырҭ уара исшәых!
– Сара ахәгьы сышәауа, багьаилсхуа салазҵазаи! – иҳәаит.
Ианиму, дҟьантазӡа лҽаилылхт.
Иара днаин, лытәӷәыбжьара ихы бжьакны, аҩада дагәҭасуа далагаит. Аумашәа илбааит, аха данаҟәымҵӡа, – Иҟаиҵауазаи? – ҳәа диазҵааит.
– Иҟасҵауазаи ҳәа. Абра сахҭыҵыз ауп, уажәы сызҭалауазар збашт, иҳәаит.
Иан иаулмдырхуаз, дыԥсит, аха иҟалҵахуази?
– Аа, сан, иббауама, абас ауп ишыҟоу. Сара ԥҳәызбак лыҟны исыхьыз азы «уаҳра ԥхасҭаутәит» ҳәа сабхәуан, бара убри асаркьазы бцәаи, бжьи бҭит. Абас ауп ишыҟоу, абра уажәы нахыс ибдыруазааит, – иҳәаит.
Уи анаҩс иан иара диман, бзиа дныҟәигауан.
Аҭуџьарцәа ҳәа аҟан ажәытә. Абас ҭуџьарк дыҟазаарын, дхәаахәҭуан ахара дцаны. Убрахь дахьыҟаз иҩызцәеи иареи еицәажәон уара уԥҳәыс лыгәра угауоу, сара сыԥҳәыс лыгәра згауоу ҳәа. Ари зыӡбахә ҳамоу аҭуџьар даацәажәон, «шәара шәыҳәсақәа рыгәра жәгауоу, ишәымгауоу сыздырам, аха сара сыԥҳәыс лыгәра згоит», – иҳәеит.
– Аа, ихаумҵан, ихаумҵан, – иҳәеит даҽаӡәы дахьтәаз.
Арҭ ажәа еимаркит.
– Нас ус акәзар, уара уԥҳәыс лҿы сцаны, исҭахыу лыларшаны саауазар, исуҭозеи? – иҳәеит ани ажәа имазкуаз.
– Уара уцаны сыԥҳәыс иуҭахыу лылыршаны уаауазар, смал зегьы хьаҳәа-ԥаҳәада иусҭоит, ус акәымкәа, акагьы узлылмыршақәа уаар, умал зегьы хьаҳәа-ԥаҳәада исыҭ, – иҳәеит ари аҭуџьаргьы.
Ани уԥҳәыс исҭахыу лылсыршоит зҳәаз апҟаҩ ҳәа иҿааихан ари иқыҭаҿы дааит. «Абригь, абригь аҩнаҭаҿы маӡала сназгарыда?» – ҳәа дназҵаа-аазҵааит. ҭакәажәык лыӡбахә иарҳәеит абри уналагоит ҳәа. Зыӡбахә иарҳәаз аҭакәажә лҿы днеин дзышьҭаз леиҳәеит.
Аҭакәажә даалаган ауаҩ ишәара, ауаҩы дызкыша аишьык илырҟаҵеит, ахҩа аҭаны ацаԥхақәа аҭуа, иакуа. Ани аҭакәажә лыӡӷаб амни атәымџьара иҟаз аҭуџьар иԥҳәыс лҿы маҵуҩыс дыҟан.
Аҭакәажә афыр ҳәа лҿыналхан ари ақыҭаҿтәи аҭуџьар иԥҳәыс лҟны днеин, – «Уаха џьара сцоит, сыӡӷаб лымаҭәақәа шәындыҟәрак иҭаҵаны ибзынсыжьыр сҭахыуп, ибуазар», – лҳәеит.
– Мап зҳәода, изласԥырхагоузеи, иныжь, – лҳәеит аҭуџьар иԥҳәыс.
– Ашәындыҟәра хьанҭоуп, схала исзаагом, ҷкәынцәақәак сыцыбҵон да, – лҳәеит аҭакәажә.
– Аҷкәынцәагьы ара иҟами, – лҳәан аҭакәажә аҭуџьар иԥҳәыс амаҵуҩцәа ҷкәынцәақәак аҭакәажә илыцылҵеит
Ари аҭакәажә аидара шьҭызхша ауаа лыман дхынҳәны лыҩны дааиаанӡа, ани лҭуџьар џьарантәи иааны илҭаз шәындыҟәра ҳасабла иҟаҵаны имаз аишьык дҭалан, ацаԥхақәа аиркит.
Аҭакәажә анҭ иаалагаз аҷкәынцәа ашәындыҟәра иҩаҵалҵан (аҭуџьар мцацәа уа дҭатәами!) ани егьи (лгәыла) аҭуџьар иԥҳәыс лҟны инарган, лыҩны иҩнадыргылт. Ауха, аҭуџьар ҳкәажә дышьҭаланы даныцәа, ани ашәындыҟәра иҭаҭәаз, ашәындыҟәра ашә аартны дыҩҭыҵын, аҩны иҩнаны иибаз зегьы ашәҟәы ианиҵеит. Аҭуџьар ҳкәажә аԥшқа длыман акыка иҿалҵон, лгәыԥҳәы шыхтыз аԥшқа ишиҿыҵакыз дамхацәазаап, агәԥҳәы ашьана амазаарын. Иахьамаз ибеит. Нас лмацәаз иӡеит. Нас длахынҳәын, ашәындыҟәра деиҭалҭаиан, ашә аиркит.
– Ашьжьымҭан ианааша, « – Сыԥҳа лымаҭәақәа згоит», – лҳәан аҭакәажә дааин, аҷкәынцәа ашәындыҟәра иҩаҵалҵан, илыман дцеит.
Аҭакәажә лыҩны ианналга, иаҵалан иназгаз аҷкәынцәа хынҳәны наҟ ианца, ани џьарантәи иаан иҟаз аҭуџьар ашәындыҟәра дызҭатәаз ашә аартны дыҩҭыҵит. Аҭакәажә лџьабааԥса налиҭан, длагьыжьын ани уԥҳәыс исҭахыу лылсыршоит ҳәа зеиҳәаз иҩыза аҭуџьар иахь дцеит.
– Оо, баба, уԥҳәыс исҭахыу лылсыршоит ҳәа уасымҳәази, инасыгӡеит. Аа, баба, уҩны шыҟоу, умаҭәа ахьыкнаҳау. Агәра умгар аҵкьыс сҳәан уԥҳәыс лмацәази лыхәдхаҵеи аазгеит, урҭ уԥҳәыс ҳамҭас исылҭеит. Уи агәра умгозар, уԥҳәыс лгәԥҳәы ашьана иамоугьы збеит, – иҳәеит ари дзеисаз иҟны дахьнеиз.
– Ҟоҳ, ахьмыӡӷ сургеит, уагьсиааит, – иҳәеит егьи аҭуџьаргьы. Излеилаӡахьазы ақәнагаз аԥара ииҭеит.
Ари аисара иаҵахаз аҭуџьар иҿааихан дшааиуаз иабхәараа рҿы дааит. Иабхәаарагьы уаа бзаиқәак ракәын, анцәа ишиҳәара иҟан. Акыр ҵуан рымаҳә дрымбеижьҭеи, данырба, иеигәырӷьеит. Аха иара илахь шеиқәыз, игәы ак шалаз рдырт.
– Иухьзеи, улахь еиқәупеи? – ҳәа иазҵааит иԥҳәыс лашьцәа.
– Сылахь зеиқәу аҳәара цәгьоуп, аха ишәасымҳәар ада схәарҭам, шәаҳәшьа слыԥсахит, – иҳәеит.
– Ҟоҳ, ус шԥаҟалоз, уара узӷалатыз ҳаргьы ҳалӷалатит, ҳалшьит, ҳахәда ҳәызба цагәыла иԥылҟеит, дышьтәуп аҳәажә еиԥш, – рҳәеит лашьцәагьы.
Уажә лашьцәагьы лхаҵагьы дыршьырц рыӡбеит, арахь хара лымаӡам ҭынхада ԥҳәыс.
Арҭ лашьцәа рыҩны агыруа ҷкәынак дыҟан.
– Уца ҳаҳәшьа лҿы, бхаҵагьы аҩны дааины дыҟоуп, башьцәагьы аҩны ҳаҟоуп, аказы баҳҭахуп ҳәа джьаны думаны уҿааха. Ушааиуа амҩан ҭыԥ бааԥсырак ыҟоуп, убра шәанааилакь, ахәҷы даалымхны, лара улалыгәҭасны наҟ дҭажьны, дшьы, ахәыҷы арахь даага, – ҳәа иарҳәеит лашьцәагьы лхаҵагьы абни агыруа ҷкәын.
Агыруа ҷкәын данцоз аҳәа ирҭеит, « – Абри аҳәа ала деиҩырсса-еихырсса, аҳәа ашьа аҿататамкәа уанааи, думшьит ауп иаанаго», – ҳәа иарҳәеит.
Дцеит ани агыруа ҷкәын ла лахь. Лашьцәеи лхаҵеи ирҳәаз леиҳәеит.
– Бхаҵагьы башьцәа рҿы дааины дыҟоуп, арахь бааи баҳҭахуп ҳәа бзаарыцҳаит, – иҳәеит.
Анс ауаҩы данынарышьҭ, измааназ иалылдыраауаз, лхәыҷы даашьҭыхны инарышьҭыз агыруа ҷкәын дицны лҿаалхеит. Ишааиуаз, ани адгьыл бааԥсы ҳәа лашьцәеи лхаҵеи иззырҳәаз аҿы ианааи, ани аҷкәын имӡакәа, иаахҵәаны илеиҳәеит, абасгьы абасгьы раҳәеит бҭаацәа, уаҳа ԥсыхәа аҟам ҳәа ба бысшьыроуп, бсымшьыр са сыршьуеит ҳәа.
– Аа, уанаџьалбеит, са сҵыхәала уара удсыршьуам, сумшьын соужь, сыӡбахә уаҩы иахьимаҳауа џьара схы аԥырысгоит, – ҳәа диҳәеит.
Аҷкәынгьы дрыцҳаишьан, доуишьҭит. Аҳәа ааимылхын, лнацәкьыс аацәылҟьан, аҳәа лшьа аҿалыртатеит. Нас дцеит лхы ахьынахаз.
Агыруа ҷкәын арҭ ирышьҭыз, шәаҳәшьа дысшьит ҳәа дааин лашьцәа иреиҳәеит, лыԥшқа усгьы длымхны дааигеит.
Лара дабацоз аԥҳәыс ҭынхада! Дышцоз акәымкәа, абни дызӷалатыз аҭуџьар иқыҭа даланагалазаап, ани иқыҭа ауп ҳәагьы дыҟоума, иалылдыраауеи!
Уаҳа хныҟәгарҭа лмоузт, ачаӡырҭаҿы днеин зназы баша маҵуҩыс аусура далагеит. Нас лусурала лхы ҭылган ачаӡырҭа еиҳабыс дҟалеит. Аамҭа акыр цеит, абра ари ара аус луеижьҭеи ҩажәихәба шықәса ҵуеит.
Ҽнак агәарад ахь цатәыс илоун дцеит. Агәарад далаланы дышнеиуаз акәымкәа, лыхьтәы напхаҵеи лыхәдхаҵеи асаркьа иадҳәаланы дәқьанк аҿы ишыкнаҳаз лбеит. Арҭ ахькнаҳаз адәқьанхьча иҿы дныҩналан. « – Абарҭ ахьтәы напхаҵеи ахьтәы хәдхаҵеи уҭиру? – ҳәа диазҵааит.
– Моумоу, исҭиуам, – иҳәеит.
– Нас иумҭиуазар, ара баша изыкнаҳауи? – лҳәеит.
– Аҭыӡшәа (аҭоурыхс) иамоу ажәлар ирасҳәаларц азы икнаҳауп. – иҳәеит.
– Нас иумҭиуазаргьы, исырбеишь цқьа снарыхәаԥшуеит, –лҳәеит.
– О, урҭ ус баша-маша зегьы идсырбаӡом. Арҭ зсырбо, хә-мааҭк ицәызгоит, ҭоурыхс ирымоугьы иасҳәоит, – иҳәеит адәқьан – хьча.
Хә-мааҭк наилҭан дрыхәаирԥшит, рҭыӡшәагьы леиҳәеит. Лара лтәқәа шракәыз агәра лгеит. Ари адәқьанхьча иакәзаап арҭ аазгаз адәқьанхьча ажәабжь ахы иаркны аҵыхәанӡа зегь леиҳәеит. Ларгьы абра еилылкааит дзыхҟьаз зегьы.
Афырҳәа дхынҳәны амаҵураҿы даакылсын ԥшь-ҩык ахацәа дрыҳәеит абригь, абригь адгьыл аҿы шәсыцца ҳәа. Арҭ аԥшь-ҩык лыцны анҭ лнапхаҵеи лыхәдахаҵеи ахьыҟаз адәқьан аҿы днеит. Анҭ илыцыз аԥшь-ҩык хәба, хәба мааҭ ршәан анап хаҵеи ахәдхаҵеи дирбеит. Ари аԥҳәыс лҭоурых арҭ аԥшь-ҩык илыцыз идлырҳаит.
– Ԥҳәыс илхылҵыз уаҩ шәыҟам, абри зыхьыз са соуп, ламыс шәыманы шыҟазар, абри аус шәысзахаҵгыл ҳәа абанҭ аԥшь-ҩык ахацәа дрыҳәеит лара, акагьы шылхарамыз агәра длыргеит.
Арҭ ахацәа ари аус илеи илашьҭалан, ани лара дызӷалатыз аҭуџьар дбаандаҩтәны даашьҭырхит, анапхаҵеи ахәдхаҵеи рыманы. Зегь еиманы арахь аԥҳәыс лыҩныҟа идәықәлеит. Лашьцәа рҿы ианааи, раҳәшьа дырзымдрит. Асасцәа анырзааи, џькьалк ршьын афатә рыздырхеит. Лара ани лыԥсы еиқәзырхаз агыруа ҷкәын лнапы икәршаны дтәеит
Уажәы астол аадырхиан, иаакәшан инатәеит зегьы.
– Иҟалозар, ажәак ҳамоуп, ҳажәа ҳамҳәакәа ачеиџьыка ҳнапы аҳаркуам, – рҳәеит асасцәа.
– Ажәа шәымазар ишәҳәар шԥаҟамло, ишәҳәа, – рҳәеит аԥшәмацәа.
– Арҭ аишьцәа раҳәшьа дҩагылан (раҳәшьа лакәу егьиу ирдыруеи макьана), абри хыхь ишысҳәаз еиԥш, дзыниаз-дзынԥаз лҭоурых зегьы лҳәеит.
– Зегьы гәырӷьеит. Ачара еиҵырхит. Лыҷкәын ԥҳәыс дааигахьазаап, амоҭагьы длымазаап. Адырҩауха зегьы еиманы лхаҵа иахь идәықәлеит. Лхаҵа иҟны иахьааизгьы, еилибакааит, уигьы ачара рзыҟаиҵеит. Ачарақәа анеилга ашьҭахь аус рыӡбеит. Ари аԥҳәыс дызӷалатыз аҭуџьари уи ицхрааз аҭакәажәи ашьра рықәырҵеит. Егьырҭ бзиа еиқәшәеит. Абас иааилгеит.
Лыгажәыки ҭакәажәыки еигәылацәан. Аҭакәажә акәытхәала лыҩны хыбын, алыгажә аџьыкала иҩны хыбын.
Аҭакәажә ҽнак амгьал ҟалҵарц амажәазы аџьыка лыгхеит. Аҭаҳмада иҿы дынкылсит.
– Аџьыка сыгхеит, џьыка хәыҷык суҭанда, убаашәит! – лҳәеит.
– Иабатәи џьыкоу ибысҭо, аџьыка заҟа ибысымҭара, наҟ бықәланы бца! Сыҩны хысшәома?! – иҳәеит алыгажә.
– Ҟаҳ, ари аџьыка симҭеит, – лҳәан аҭакәажә дгәаан, лыҩныҟа дааит. Лашҭаҿы ахаҳә ду, ахаҳә шкәакәа шьҭан. Днеин абни ахаҳә шкәакәа длықәыглан, амрагыларахь лҿы рханы дшәиит амшцәгьа ҟаланы ақәаршаҩы аурц.
Адырҩаҽны амш ааиласын (уаанӡа ақәа ауӡомызт рҳәеит), ақәаршаҩы леит. Ақәа анлеи, аҭаҳмада иҩны злахыбыз аџьыка зегьы ырӡыҭны иаманы ицеит. Аџьыка анӡыҭы, аҭамҳада ихы зҵеикуа имаӡамкәа, ажәҩан ада хыбра имаӡамкәа даақәхеит. Дабацоз? Аҭакәажә лҿы днеит.
– Бхаҵкы! Абра быҩны ааҵра снашьҭы, сыҩны ԥхасҭахеит! – ҳәа леиҳәеит.
– Закәузеи иуҳәо? Уара уҩны ԥхасҭахазар, са сабаухәо? Сара напык азна аџьыка ҳәа уҩны саннеи иусҭеите! Уаасышьҭуам? – лҳәеит.
Дналмышьҭит, аха ԥыҭрак ашьҭахь «улеи, улеи!» – лҳәан, алыгажә днеин ааҵра давагылт. Аха уаҟагьы ахьҭа дакуан.
– Аа, абаак, ара аӡцәыкәбар сыкәа иҭалоит, абарҵахь ма снашьҭы! – иҳәеит.
– Гәаҟк уоуп, улеи! – лҳәан, абарҵахь днеит.
Уаҟа ԥыҭраамҭак ичҳаит, аха ахьҭа дакны, деиҵасуа даналага.
– Аа, абак, ара ахьҭа сагоит, аҩныҟа снашьҭы! – иҳәеит.
– Уара иуқәнагоу ахьҭа уагаӡар ауп, аха гәаҟк уоуп, нас, уҩнал! – лҳәеит аҭакәажә.
Ԥыҭрак нырцә-аарцә ахәышҭаара иҽҳәатәан иаргьы, ларгьы.
Нас лара днеин диеит.
– Ббаашәит, ара сымацара сгәы ҿыӷьуеит, сбыкәаиап, – иҳәеит аҭаҳмада.
– Уааи, нас усгьы усыдхалеит! – лҳәеит аҭакәажә.
Абас ала аҭакәажәи алыгажәи еинаалт.
Иҟан лыгажәыки ҭакәажәыки. Дара еигәылацәан. Алыгажә иҩны џьыкала ихыбын. Аҭакәажә лыҩны ҟауарла ихыбын. Ҽнак аҭакәажә лџьыка нҵәан алыгажә иахь џьыка хәҷык ԥсахра ҳәа дизцеит.
– Џьыка хәыҷык суҭонда, – лҳәеит дахьнеиз.
– Исызбыҭом, сыҩны ахыб амсхуама, – иҳәеит.
Аҭакәажә дмида-гәидаха лыҩныҟа дхынҳәит. Ауха амгьал мҵааӡакәа иӡны илфеит. Иара убри ауха арҭ ауаа шьҭаланы ианыцәа, амш цәгьахеит, ақәа ӷәӷәаны иауит. Алыгажә иҩны џьыкала ихыбымзи. Ақәа анас иӡыҭит. Иҩны аӡы кылсуа ианалага, ахьҭа дакын аԥсра далагеит. Ианизымчҳаӡа, ахьҭа данареиџь, иҿынеихан аҭакәажә лҿы днеит.
– Ҭакәажәы! ҭакәажәы! Бара мыжда, абарҵа аҟынӡа снашьҭы, – иҳәеит.
Ари ибжьы анлаҳа, аҭакәажә дгәаан ус наиаҭалкит:
– Џьыка напык ҳәа саннеи исумҭеит.
Уажәы уааима уԥхамшьаӡакәа?
Аҭаҳмада ииҳәоиз, ԥыҭрак иҽааникылеит, аха ахьҭа дакын, зынӡа аԥсра даналага. Еиҭах ҿиҭит.
– Уа бара, ҭакәажә! Бара мыжда, ахьҭа сакит, сарыхьҭышьит, абарҵаҟынӡа снашьҭы, – иҳәеит.
– Уааи, нас, уара аԥсцәерымга, уааи, – даарыцҳалшьан ааира азин илҭеит.
Аҭаҳмада абарҵаҟынӡа дааин, дааҵагылт. Ақәагьы хкәеит, аха дбааӡамзи, ахьҭа дакын аԥсра далагеит. Нас еиҭаҿиҭит:
– Ҭакәажәы, ҭакәажәы! Бара мыжда, ахьҭа сыԥсит, амцаҟынӡа снашьҭы, – иҳәеит.
– Уара хлаҳәацәгьа, џьыка напык суҭомызт, уажәы абарҵаҟынӡа уанаасышьҭ, амцаҟынӡагь уҭаххеит, уара аԥхамшьа, аҭак ҟалҵеит аҭакәажә.
Аҭаҳмада ԥыҭрак ичҳаит. Аха ахьҭа илсын длаҳәуа даналага, еиҭах ҿиҭит:
– Ҭакәажәы, ҭакәажәы! Слаҳәит ара абарҵа сахьыҵагылоу снашьҭы бара мыжда амцаҟынӡа, маҷк сыҽсырԥхар сҭахуп, – иҳәеит.
– Уааи, аԥсцәерымга, уааи. Уара уаԥсам, аха уааины амцаҿы уҽырԥха, – лҳәеит аҭакәажә аҭаҳмада дрыцҳашьаны.
Аҭаҳмада дгәырӷьаҵәа аҩныҟа дныҩналан, амца дныҽҳәатәаны, иҽирԥхеит, имаҭәақәа ирԥхеит. Ус амца дшыҽҳәатәаз ацәа дакит. Дхырсасиуа акыргьы ичҳаит, аха нас аҭакәажә длыҳәеит.
– Ҭакәажәы, ҭакәажәы! Бара мыжда, биарҭаҟынӡа снашьҭы.
– Ааит, уара аԥхамшьа, закәузеи иуҳәо, – ҳәа аҭакәажә дҩаҵҟьан днеин алыгажә дисит. Иаргьы ԥшьала даатәеит. Ԥыҭрак ус дтәан, аха ацәа дыԥсуа далагеит еиҭах. Нас еиҭах аҭкәажә длыҳәо далагеит.
– Ҭакәажәы, ҭакәажәы! Бара мыжда, бшьапаҟны сышьҭаҵа, – иҳәо далагеит.
– Уааи, аԥсцәерымга, уааи, уааи. – лҳәеит аҭакәажә.
Аҭаҳмада днеин аҭакәажә лшьап аҟны дышьҭалеит. Ԥыҭрак ашьҭахь аҭаҳмада ус ҿааиҭит:
– Ҭакәажәы, ҭакәажәы! Бышьҭахь сышьҭаҵа.
– Уааи, аԥсцәерымга, уааи! – лҳәеит.
Абас иеинаалеит алыгажәи аҭакәажәи.
Уаса хьчак дыҟан. Хәылԥазык абри ауаса хьча иуасақәа анаагәареиҵа, уасак аарылҵын, аҟәараҳәа иҩыҵҟьан идәықәлт. Иахьца сеидру.
Ари ахьча иуаса аҩны ицо, иара дашьҭа, иуаса аҩны ицо иара дашьҭа, дрыцҳахәха дышҩеиуаз акәымкәан, абас ақыд дук шьҭан, ақыд ду ауаса ахьынахыԥаз, қәыџьмак ахы иахәом, аԥсы иахәом, убра ақыд ду иаважьын. Ани ақәыџьма уа икажьын, аха ахахәда ӷәӷәан, ақды ауаса атрым ҳәа ианылахыԥа, ақәыџьма ахахәда иаахан, аҟыԥ ҳәа ауаса иҩацрасит. Ауаса иаацрасын, иааннакылан, аҟыԥ ҳәа иафт.
Ахьча ари аниба, “арахә срыдыԥсылаха сызрыцузеи сара мцахәыцәа, сыҽзысшьуазеи, дасу иахьыҟазаалакь иара аҿаҵахәы аиуазаапеи” – иҳәан , даахынҳәын, ираху егьырҭгьы даарҟәаҵын, “саргьы исҿаҵахәу соуп” – иҳәан иҩны днеин диеит.
Уаҳа назҭахым аԥҳәыс заманагьы димоуп ари ахьча (уажәшьҭа ахьчарагьы даҟәыҵит). Ари иԥҳәыс ираху еилмыргакәа, егьикәа дааины дахьиаз иԥҳәыс оумашәа илбеит.
– Уара, ужәла нҵәааит, иҟауҵо закәузеи, урахә еилмыргаӡакәа, еибараауа игылоуп, уара уааины уиеит. Ари иҟоуҵо змааноузеи? – лҳәеит.
– Бысҟәаҵ наҟ, уи бара бус алам, ара сахьтәоу са сҿаҵаху аауеит, абра сиазаауеит – иҳәеит иара.
– Уара, унҵәааит, ас ушиоу акыр уоуама? – лҳәеит, иԥҳәыс еиҭах, аха иара аԥсрак азгьы иҽирҵысуам.
– Са сахьтәоу, са сахьиоу, са исыхәҭоу соуеит – иҳәоит иарах, иԥҳәыс “угыл уара!” – анылҳәалакь.
Ари иахьа , ари уаҵәы, ари ишьапы иҵхны дтәоуп, диоуп, уаҳа днақәацаны акагьы ҟаиҵаӡом. Ус ааԥынра, анхара аамҭа ааит. Ауаа рымхқәа рцәаӷәоит, иларҵоит. Аха иара дҵысӡом.
– Иҟауҵозеи, уара, уеилагаӡама зынӡа, ауаа зегьы нхоит, ҳамхыҭрақәа нылауҳәҳәарауозеи унаҵысны – ҳәа иԥҳәыс аҭыӡшәа далыргоит.
– Сара сахьтәоу стәоуп, сҵысуам. Ауа ишырҭаху инхалааит. Сара сҿаҵахәы иласҵаргьы, иласымҵаргьы исауеит – иҳәоит иаргьы.
Ари лхаҵа иага иалҳәаргьы данылзмырҵысӡа, данимыхәаӡа, ҽнак лара даалаган агәылацәа дрыҳәан, ауааҳә еизылгеит, ацәқәа змаз егьиз ауаа еизылган, х-цәыбӷаку, ԥшь-цәыбӷаку амхурсҭа иҭалҵеит. Аамҭала ауааҳәцәа амхы ианҭалҵа, нас ауааҳәцәа рхәы ҟалымҵози лара, рхәы ҟалҵан егьин, ԥсшьан дрыԥхьан иаалган, илыртәеит. Уажә
дгәаҟуеит лара, ауааҳәцәа лымхы лаҵаны изалымгар ҳәа дымшәои. Лара лхаҭа длеин, ацәқәа лыман ддәықәлан, лыуааҳәцәа акрырфонаҵы, рыԥсыршьонаҵы ацәаӷәара далагт. Ари лара дцәаӷәо дышнеиуаз, анҭ лыуааҳәцәагьы инаԥшны дырбарҭоуп ашҭа аҟынтә. Дцәаӷәо дышнеиуаз лыцәмаҭәа ашьхәа “аҷыгу” ҳәа ҳаԥшьак ахҩа инаахан, “аҷыгу” аахнарган, ахҩа аахнахит. “Изакәузеи ари” – ҳәа дылҭаԥшызар, аҳаԥшьа азнаҵәҟьа иҩеижьыҟҟараӡа ахьы ыҟоуп. Арахьгьы дааԥшын, анҭ лыуааҳәцәа ашҭаҟынтә иахыԥшуаз дырбарҭоуп, аха ахьы шылбаз еилыркааит ҳәа дыҟаӡам. Ԥыҭк днаскьан, ҵәык аалган ахьы илбаз ахҩа нахаҵаны, анышә нақәыԥсаны, аҵәы лахалырсит. Нас адырҩагь ацәаӷәара далагахт.
Анҭ луааҳәцәа тәаны иахьынаԥшуаз ари иҟалҵақәоз егьиуаз гәарҭазаап, иахьыԥшуаз дрымбози! Нас дара акрыфаны,рыԥсшьаны, егьины ацәқәа аныркуаз аамҭазы ани иҟалҵаз (аҵәы ахьалырсыз), ахьыҟалҵаз аҿы ианлеи, иаагәарҭан, аҳаԥшьа ахҩа анаахырт, ианылҭаԥш, азна маҭаԥшь ҭаны ирбеит.
– Ҳаи, ари закәузеи?! – рҳәан, аҳаԥшьа ахҩа ҩаҭаны, уаанӡа ишыҟаз иныҟаҵаны, аҽны хәлаанӡа рыцәқәа ркын. Ахәылԥаз арҭ ауааҳәцәа рыцәқәа аушьҭны егьины иқәҵны ицеит. Ицазшәа ҟарҵеит, аха зынӡа имцакәа, иаахынҳәын иааин, иласны аҳаԥшьа ааҵырхын, еимакы-еиҿакны ирыманы ари аԥшәма иԥҳәысгьы иаргьы ахьышьҭаз рыҩны ахыбраҿы иҩаганы, агәырқь ҳәа аҳаԥшьа ахы ларханы аҿыладырхеит. Анҭ ани анс зыҟарҵо аԥшәмацәа амаҭ ирҿаҳҵоит ҳәоуп, аҳаԥшьа иҭоу маҭқәоуп ҳәоуп уажә ишаарго, наҟ ахы ларханы аҩны аҩнуҵҟа илҭарыжьт. Ахәараҳәа илеин аԥшәмацәа рыҩны ахьы лыҩнаҳаит. Анҭ ауааҳәцәа лалбан, илықәлан рыҩныҟақәа ицеит анҭ хаҵеи ԥҳәыси амаҭқәа ирылаҳҵеит ҳәа.
Аԥшәмацә хаҵеи ԥҳәыси шьыжьымҭан иԥшызар, ассир! Аԥшәмагьы дгылан длеи-ҩеиуа адәы дықәуп.
– Ҟе, ибасымҳәази, дад, сара исыхәҭоу, сыхтәоу иаауеит ҳәа? Иббома ишааз? Уажәшьҭа уаҳа акыр сабҳәома? – иҳәеит.
Убри ала иааилгеит.
Иҟан хаҵаки ԥҳәыски. Ҽнак зны ахаҵа ацәқәа иаԥцаны цәаӷәара дцеит. Акыргьы ицәаӷәахьан, аамҭа акыргьы цахьан еиԥш, икәаҭана акы иаҿаԥеит. Ацәқәа еихеит, еихеит, аха ирзыҵымхит. Дрыҵаҟьо, дрыҵаҟьо данаҟәымҵӡа, ацәқәа анеиха, шәындыҟәр дууӡӡак иҩыҵырҳәеит.
Ахаҵа ари даара иџьеишьеит. Давагьежьит, давагьежьит, длаха-аахеит, аха изышьҭымхит. Ианамуӡа, иҭоу збап иҳәан ашәындыҟәр анаахит, ахьи араӡни азна аҟан. Ари иибаз даара дацәшәеит.
– Ари ара сшахагылоу аӡә даасыдгылар сахишьаауеит, изтәугьы даар ҟалоит, уи еиҳа сшеибгоу аҩныҟа сцар еиҳа еиӷьуп, – иҳәан, ицәқәа иаԥцаны аҩныҟа дааит. Дахьааизгьы акгьы имҳәаӡеит. Ауха аҭаацәа анышьҭала, аԥҳәыс лҿы уи аӡбахә аацәыригеит.
– Бара, иахьа сахьыцәаӷәоз акәаҭана шәындыҟәрак ааҵнаҳәеит, иаахсыртзар, азна ахьы араӡни ыҟоуп. Иҟасҵахоз, аӡәы сибарҳәа сшәан иааныжьны арахь сааит, уи аахыс уаҩы ибахьоугьы сыздырам, – иҳәеит.
Иԥҳәыс иџьалшьеит лхаҵа ииҳәаз, даӷьуа, диацәҳауа далагеит ахьы аҩныҟа изааумгазеи ҳәа.
– Баҟәыҵ наҟ, бымшәан, ахьы ҳара иаҳтәызар ахалагь аҩны иаҳзаауеит, – иҳәеит ахаҵа.
Арҭ хаҵеи ԥҳәыси ари анеибырҳәоз аамҭазы аҩны аӷьычцәа хҩык иахьаватәаз ираҳауазаарын. Ахьы аӡбахә анраҳа иааҵибарҟьан ицеит амхурсҭахь. Иахьнеиз ашәындыҟәр рыԥшааит, даара иеигәырӷьеит, “Ԥыхьашәа бзиа анцәа иҳаҭ!” – рҳәеит. Илакәшан иаагылеит. Руаӡә днеин ашәындыҟәр анаахирт, зегьы нҭаԥшит. Аха амитә, азна амаҭ аԥшьқәа еилыҳәысы-мысуа иҭан. Аӷьычцәа ирбаз џьаршьеит, илакәыршьеит.
– Ааит, ани ацәыршәага иакәызма ҳара ҳазжьоз, иҵабыргны ахьы ибазтгьы иара имгози, ара инижьуазма? Абыржәыҵәҟьа дахьынӡацәоу иҩны иганы иҩнаҳажьроуп, уа деимыжәжәа дырфап, – рҳәан ашәындыҟәр аашьҭыхны, ирыма анхаҩы иҩны иааит. Ашьшьыҳәа илеин илыҩналан, ашәындыҟәр ахәыблы ихәныргеит, нас ахы ларханы иҭаз зегьы аҩны иҩнарыжьит.
– Уҭаацәеи уареи шәахьиоу шәеимыжәжәа шәырфааит амаҭқәа! – рҳәан ишәины, индәылҵны ицеит.
Ашьыжь анхаҩы данааԥш, иҩны азна ахьҩеижь ыҟоуп. Дгәырӷьан иԥҳәыс дааирԥшит.
– Ари ббоо, бара? Баша баӷьуан. Ахьы ҳара иаҳтәызар, ахалагьы ҳаҩны иааиуеит ҳәа басымҳәази. Бара ихабҵомызт. Абар иахьааз! – иҳәеит.
Иҟалаз уи ауп, аӷьычцәа ахьы анырбаз уахынламзи, лашьцамзи, маҭ аԥшьқәаз џьыршьеит.
Ҽнак Мадлоу быца ҿара дцеит. Абыца ҿара дшаҿыз аҩсҭаа диқәшәеит.
– Уара Мадлоу уоума?-иҳәеит аҩсҭаа.
– Мадлоу сакәымкәа, нас Садлоу соума?! – ҳәа ҿааиҭит Мадлоу.
– Еигәушәума иукыу? – дҵааит аҩсҭаа.
– Еигәышәымкәа, нас еихоума?! – ҿааиҭит Мадлоу.
– Быцоума иуҿо? – деиҭаҵааит аҩсҭаа.
– Быцамкәа, нас ҵәҩанума?! – ҳәа ҿааиҭит Мадлоу.
– Аа, счит, счит! – ҳәа ҿааиҭит аҩсҭаа.
– Ачрагьы аҭҟәацра адыруеит, – иҳәеит Мадлоу.
Аҩсҭаа дахьгылаз дыҭҟәацит.
Абас ала Мадлоу аҩсҭаа дииааит.
Дыҟан ҷкәынак. Ԥҳәыск дааигеит. Ҩымзҟа ҵхьан ԥҳәыс дааигеижьҭеи. Ус иԥҳәыс лан дааит.
– Сан дааит, апату лықәысҵароуп, – ус лҳәеит.
Џьакьалк рыман, илзишьит агьит, уаҳа акгьы рымаӡамызт.
– Схәы ҟаҵа, аусурахь сцоит, – иҳәеит.
Ихәы ҟалҵан, аусурахь дцеит. Ари аус иуит хышә мааҭ ирҳаит. Ашықәсқәагьы цеит ирацәаны. Аҩныҟа дшааиуаз аԥарақәа иманы, ҩнык аҟны ашәаҿы ианны ибеит аҵара-адырра змаз аӡә дшыҩназ. Ари аниба, уа дыҩналеит. Итәан ҩыџьа.
– Узааи? – рҳәан.
– Абас, абас ианны ианызба, сааит, – иҳәеит.
– Уааи, бзиала уаабеит, амала хышә мааҭ аԥара ҳауҭозар, иуҳарҵоит.
Ириҭеит хышә мааҭ, нас ус иарҳәеит:
– Иухоумыршҭын: узықәшәо аус ухы арнаал. Уи акы. Аҩбатәи доусы бзиа иибо ихазын. Уи ҩба. Ахԥатәи: умыццакын.
Аҩныҟа дшааиуаз, ажәлар гылоуп аӡба инҵәоит. Днеизар ҷкәынаки ӡӷабки аҵеџь иадгылоуп. Аԥҳал ирҭеит азна аӡы ҳзаага ҳәа. Иманы даннеи, аҷкәыни аӡӷаби ахьгылоу, рыварахь аҵәҩанқәа ирхоуп ԥшьынҩажәи зежәҩык рхы. “Уара ухы шәкхоит!” – ҳәа иарҳәеит, – “Абыржәы ҳазуазҵаауа аҭак анузыҟамҵа”, – рҳәеит.
– Изакузеи? – ҳәа дразҵааит.
– Абри аӡӷаби сареи еиҳа иԥшӡада? – иҳәан дҵааит аҵеџь иадгылаз аҷкәын.
– Седроу, саргьы аԥҳәыс дсымоуп, доусы бзиа иибо ихазын, – иҳәан аҭак ҟаиҵеит ари аҷкәынгьы.
– Иуазҳәада? – ҳәа дыркит.
– Сара издыруан, – иҳәеит.
– Иаразнак аӡгьы ирҭеит, ҩ-уардынк иркуаз ахьи аразни ацәқәа” аҵаҳәаны ирҭеит, аҽы кәадырны атапанча ирҭеит.
Ауаҩ ӷар, агьызмамыз, амыжда, дгәырӷьеит адунеи азна.
Иԥҳал азна аӡы изтәыз ириҭан, иҿааихеит иҩныҟа. Агәашә аҿы данааи, уахынлоуп, ауардынқәа аанкыланы,дыҩҽыжәҵын, аҽы ҿеиҳәан, аҩныҟа дцеит. Усҟан аԥацхақәа ракәын иҟаз, икылыӷӷа иҟан, акәаҷаб хәыҷык аркын. Данкылыԥш, иԥҳәыс рышьҭахь арԥыс заманак дышьҭаны ибеит. Ашырҳәа итапанча дамҵасит дысшьуеит ҳәа, аха уаангыл, абри исҵақәаз ҩба схы иасырхәахьеит, ахԥатәигьы (умыццакын ҳәа исарҳәаз) иахьсыхәо збап ҳәа иӡбеит. Итапанча аҭра инҭеиҵеит.
Аҩны ашә данаахыҵ иԥҳәыс дҩагылан “Аа, уааит, уаама?” – лҳәан, иԥҳәыс днеиԥылеит.
Иҷкәын (иҷкәын иакәын ари, иара данцоз мгә мгәарҭа дҭан, иара 24 шықәса дыҟаӡамызт) – Саб уаама? – ҳәа днеиԥылт.
Дыҟан хаҵак. Уи диман ԥҳәыс леишәацәгьак.Ҽнак зны абри ахаҵа иԥҳәыс игәы анкыдылхӡа, лабраахь дганы дриҭарц иақәикын, диман амҩа дықәлеит. Арҭ аҩыџьагьы еиманы ишнеиуаз (машәыршәа аӡәы
амца ицәакызар акәхап) аҿҿа ахга бнарак абылра ишаҿыз инавалеит. Ус игәыҭшьаагаха иҟаз бжьык абри абна иаалаҩит. Ари закәытә бжьыз уаҩы еиликаартә иҟамызт, аха ахаҵа иԥҳәыс ихы налықәикын ҿааиҭит:
– Бара, абра рыцҳарак ыҟоуп, изакәу еилымкаакәа хаҵа баба дуӡӡак сниагәгәа сцар аӡәгьы исџьишьом, бнеилеишь, иҟоу еилкааны сбыхьӡоит уажәыҵәҟьа, – иҳәан абжьы ахьгоз абнахь иҿынеихеит. Абар ассир! Ишыҵәаа-ҵәаауаз абна алабылра иаҿыз агәылшьап уамага дук днадгылт ахаҵа.
– Аа, абааԥс, сбылуеит, усыцхраа! – аҳәеит агәылшьап уаҩы быз-шәала, ахаҵа ишынаихәаԥшызҵәҟьа. Ахаҵа ашырҳәа агәылшьап аҵыхәа дламҵасын, ирҳәазаны амца иаалигеит. Агәылшьап знык аԥсы анеиқәха, абас аҳәеит:
– Уара, ауаҩ сахьеиқәирхаз азы иахьарнахыс адунеи аҿы ԥсы зхоугьы, изхамгьы ирҳәо уаҳауа, еилукаауа уҟалоит, убас уаныҟалалак, ушыҟалаз атәы уҳәар ухаҳәхааит...
Ахаҵа агәылшьап ишаҳәаз еиԥш, ԥсы зхоугьы, изхамгьы ирҳәо еиликаауа дҟалеит. Агәылшьапгьы зымҩа илықәхәаша ицеит, ахаҵагьы иԥҳәыс даалыхьӡеит.
Аԥҳәыс лхаҵа дшаалыхьӡазҵәҟьа, – Иубазеи уахьымҩахыҵыз? – лҳәеит.
– Акгьы, иазыбыхуазеи џьушьҭ, – иҳәеит ахаҵа.
– Мап, иубаз, иуаҳаз аасоумҳәакәа ашәи-ҭышәи снеиуам, – лҳәеит лара.
– Банаџьалбеит, бысҟәаҵ, акгьы сымбеит, – иҳәеит иара, аха аԥҳәыс илымуит, илымуҵәҟьеит.
Ахаҵа дангәаҟӡа дааҭгылан ҿааиҭит:
– Ус акәзар, ҳхынҳәып аҩныҟа, аҩны ҳнеир ибасҳәоит, – иҳәеит.
– Ибзиоуп, – дақәшаҳаҭхеит аԥҳәысгьы. Рыҩны ианнеи, ахаҵа иԥҳәыс астол лырхиарц лыдиҵеит. Акры руит,, акрырфеит. Ахаҵа иибаз аҳәара далагаанӡа ила ахәы аиҭеит, аха иамфеит. Уи арбаӷь ааин ала ахәы иамцкласуа афара иалагеит.
– Уанаџьалбеит, уҟарҟы излалбаауазеи, абар минуҭкәак рышьҭахь ҳаԥшәма дхаҳәхоит умбаӡои... – аҳәеит ала.
– Иқәнагоит, уи дхаҵаӡам, – аҳәеит арбаӷь.
– Избан?
– Избан умбои, сара шҭак азна аҳәса исҭахыу рыласыгӡоит, исҳәо дара рзы изакәанхартә иҟасҵеит, иара ԥҳәыс заҵәык имч лықәымхеит!..
Арҭ еибырҳәоз ахаҵа иаҳаит, дагьархәыцит аҵанӡа. Нас иԥҳәыс дылзымӡырҩыкәа иҩны дындәылҵын расамахәаӡа дуӡӡак хҵәаны, илхны иман дааҩналеит иԥҳәыси иареи акры ахьырфоз ауада.
– Мшәан, иҟоуҵозеи, иубаз саумҳәаӡои џьым?! – лажәа рымчны лхаҵа деиҭанаиацәажәеит аԥҳәыс.
– Ааит, бара амаџьана, бусс иалоузеи сара избаз, ахаҵа иибо, иаҳауа иара иусуп, уи бара бус алам,аринахысгьы ибаҳарц быҟаӡам сара изуа, исҳәо. Бара ибақәнаго абри ауп! – иҳәан арасамахә аӡала даалысуа, даалысуа иԥҳәыс лышьӡара далагеит. Аԥҳәыс лхаҵа димшаҭаӡошәа анылба, дшәан: “Аа, абааԥс, сумшьын, ари нахыс уҳәатәы сахыԥом, усҟәаҵ, срыцҳауп”, – лҳәеит.
Ас анылҳәа, лхаҵагьы лысра даҟәыҵит. Убри нахыс уи ахаҵа иԥҳәыси иареи еимакы рмоуит. Ахаҵа аҭаацәа дреиҳабы ишихәҭоу ихы мҩаԥигон. Аԥҳәысгьы лхаҵа иажәа дахыԥомызт. Инхон, инҵуан ҟыҟ-ҿыҟ рымамкәа, рыгәқәа еизкаршәны!
Аҳак дыҟан, иԥҳәыс ллеишәа цәгьан, хырзаманк лакәын.
– Хынҩажәа шықәса зхыҵуа, ирылоухәузеи, баша изхәарҭоузеи, ҽнак зегьы еизганы инырцәа – ҳәа лхаҵа аҳ иалҳәеит.
Аҳ иԥҳәыс лҳәатәы аахаҵаны адырра ҟаиҵеит хынҩажәа шықәса зхыҵуа зегьы еизарц иашҭаҟны. Ари аҿҳәара иҟаиҵаз азы зегь еизеит аӡә ида. Аӡәы ҩымш иргәгәианы ахымш рыҽны днеит.
– Изургәианзеи, ианысҳәоз аҽны зегьы ааит, уара уда, аҿҳәара иҟасҵаз азы уара узымаазеи, узыдхалазеи? – ҳәа аҳ ани иагханы инеиз диазҵааит.
– Сыздыхалаз убри ауп, мышкы адунеи агәҭа ахьакәу гәасҭон, даҽа мышкгьы аԥсцәеи абзацәеи сыԥхьаӡон, иреиҳау еилыскаауан, – иҳәеит ани иагхаз.
– Нас адунеи агәҭа уԥшаама? – ҳәа аҳ диазҵааит.
– Аа, исыԥшааит.
– Иабыкәу?
– Абра уара уахьынхо ауп. Иԥшаауа сшааиуаз, абра уара уашҭаҿы саанагеит. Адунеи агәҭа акәмында уара ара уааины унхозма?! – иҳәеит.
– Уи бзиоуп, нас аԥсцәеи абзацәеи шԥеилукааи, иреиҳада, иреиҵада? – иҳәан аҳ ани анхаҩы диазҵааит.
– Аҳәса рҳәатәы хаҵаны аус ныҟәызго ахаҵа аԥсцәа рахь данысыԥхьаӡа, аԥсцәа аӡәы ила иеиҳахеит, – иҳәеит.
Абри иажәала абанҭ зегьы ауижьит наҟ досу рыҩныҟақәа, аӡәгьы димшьӡакәа. Анхаҩы абас ҟәыӷарала аҳ дииааит, дирԥхашьеит.
Ҭыџьҳак дыҟан. Ԥҳәызба ԥшӡак лакәын лара, нхаҩылҵшьҭран, насгьы длафҳәаҩын уи, дыхьӡыртәҩын. Лхаҵацара ахыԥо ишааиуаз, исыгу сазҳәо иоуп сзыццо ҳәа ажәа рнылҵо далагеит леиҽырбацәа, лҳәацәа ашҭа иҭалоз. Ари аԥҳәызба грак лыман, аха лыгра ус иаразнакы иузгәаҭо иҟамызт аҟнытә, ирҳәара рзымдыруа ԥыҭҩык нагьыжьны ицон. Џьоукыхгьы лыгра рбагәышьеит, аха убри аҟара деиҿкаан, дыԥшӡан, дрыԥхашьаны, игәаӷьны ирзымҳәеит. Лыгра акәзар, аарла иаалыдубаларатәы лызлак еимакшәа иҟан, хыхь акы даҵаԥшуа лыџьымшьқәа дҩармыхакәан агәаҭара мариамызт.
Шаҟа ҵыз здырхуада, ус ҽнак, аҽнышьыбжьон,абри аԥҳәызба лымӡырха дааҭалеит зыԥҳәысаагара иахыԥахьаз арԥыс заманак. Асас даҳзааит лҳәан, аԥҳәызба ашырҳәа днеиԥылеит, аԥсшәа иалҳәеит, дааиқәҟьашан, ԥсыуа ҵасла ишақәнагаз еиԥш амаҵурҭаҿы ахәыҟаҵара лҽыназылкит.
– Арахь бааи, саабыкәыхшоуп, макьана акрура аҭахӡам, аҭаацәа ааиаанӡа саабацәажәашт, – иҳәан, аҩныҟа, ауада дахьыҩнатәаз ахь даалыԥхьеит.
– Бҭахцәа абаҟоу, бан дабаҟоу? – дҵааит асас.
– Сан ҩнус нырхара дцеит, убашәт, – лҳәеит аԥҳәызба-ҭыџьҳа, ганхашәа дышьҭаԥшуа.
Арԥыс ари аҭак илҳәаз иаргьы ишизкыз ааидырын, иааицәымыӷхеит, аха ақәҿимҭит. Иԥсахы еибакуа, ихахә-аӷа инацәкьара аӷақәа налишь-налишьит. Нас ашырҳәа даалҟьаны, баб дабаҟоу ҳәа дҵаахт.
– Саб дахыҟоу умбои! Мхы цәыӷьӷьара дцеит, – лҳәеит, нацәкьарала еилеижәжәоз ихахә-аӷьа далаԥшуа.
– Ыы, – иҳәон, ицәажәара днацклаԥшит.
Нас иҳәашьақәа днарызхәыцын, инапы ицламҳәа инаҵаргәаны дылҿаԥшуа даатәеит.
– Башьа дабаҟоу? Башьа дыҟоуп ҳәа рымҳәази? – ҳәа ҿааиҭыхзаап нас.
– Ҳаи дыҟамкәан! Дышԥасымам! Аиаша уарҳәеит. Аха абра уара иқәлаз арԥыс бзиак ицламҳәа ҭшәан, ҵыргәас ҵәатәы шьаҟак ааигарацы дцеит, уажә дмаауеи ухаҵкы! – лҳәеит.
Арԥыс ицламҳәа иаҵыргәаз инапы ахьшәҭҳәа инаҵигеит. Нас дхара-хаԥшуа ҟаиҵан, дахьтәаз аҩны ауада дынкыдыԥшыла-аакыдыԥшыло, акәакьқәа ааимидеит. Ииԥшаауазеишь ҳәа аԥҳәызба-ҭыџьҳагьы лылақәа ыршаҟь-шаҟьо аҭуан дааҵаԥшит.
– Ааит, рыцҳа! Абри шәыҩны зыргылаз даараӡа ԥсыуа уасҭа бзиан, аха азкәакьк хәыҷык ицәеимакцәахеит, убоу! – иҳәан, ашырҳәа арԥыс даагылеит.
– Ҳаит, уабиԥс!.. Исыгыз уақәшәаны ишԥасоуҳәеишь, уқәақәра згааит! – лҳәан, арҵәаа ааҭлыргеит уамашәа ибаны аԥҳәызба-ҭыџьҳагьы.
Ашьҭахьы, арҭ ахаҵеи ԥҳәыси ҳәа ишьҭибахын, еибагеит. Ирҳәоит урҭ аԥсуа ҭаацәара бзиаӡа аԥырҵеит ҳәа: рхәыҷы, рду еиҵаҩҩы, рынхара-рынҵыра, анцәа ишиҳәара рҽеибыҭаны иҟалазаап. Дара хаҵеи ԥҳәыси ракәзар, ҟыҟ-ҿыҟда, хьаа-баада, ҳәоуеиқәшәала, гәыцқьарыла, хыцқьарыла аԥсуа шәышықәсанҵыра инарҭысит ҳәа.
Азамыхәа ихьӡын, иқәрахь днеихьан, жәаа-ҩык аҷкәынцәа иман, ақәылацәа иқәлан дыргеит. Иҷкәынцәа аҩны иҟамызт. “Иа, уоу, уыу”, – ҳа дыҳәҳәеит. Иҷкәынцәа рыхьӡқәа аҳәара далагеит: Данаҟаи, Ҟаимеҭ, Ҟаиҭыҟәа, ҭаҟәашьиа, Лажьиа, Ԥачырҳаҟ, Ҳазарачы, Лақьмырза, Ҷаамаф, Ԥашьаргәына, Қьаамаф, Базырбақь, Ҟансоу, Гунаала, Ҳаҟарач, Алаушәа, Хышьаҭа!” – иҳәан ақәлацәа ахәаҿы даннарга, ҿиҭит.
Ари наҟтәи ихыҵны иааны дызгоз реиҳабы Акьаҭахә иакәын. Арҭ аҷкәынцәа раб ибжьы анраҳа, ицан Акьаҭыхә иқәлан, деимҵәаны раб димхны дааргеит. Ихаш шәақь имырхит.
Дынхон-дынҵуан ахшара рацәа змаз хаҵак. Уаҩ ӷарк иакәын иара. Алшықәсанык рымгәахә аҽаҩра-ҿа аарла иаԥигӡалон.
– Ираҳҳәозеи, уара абасҟатәи ахәыҷқәа рацәаны, рыфатә ҳымыхәо ҳшыҟалоз уасымҳәахьази! – ҳәа лҳәалозаарын аԥшәмаԥҳәыс иагьарааны дубаргьы.
– Ҳаит, бцәажәашьоузеи, изҳәаз быбз амаҭ ацҳааитеи! Ахәыҷқәа рацәаны измоу иаҟара насыԥ змоу адунеи аҿы уаҩ дҟалахьоума, ахәыҷқәа – ауаҩытәыҩса ималқәа рмал ауп!.. – илҿаирхьлон даӷьуа лхаҵагьы.
Ахаҵа иӷарра иахҟьаны аҳ иҿаԥхьа иқәыз ашәахтәқәагьы ианаамҭаз изшәаломызт. Аха ари имамзаара, имчымхара аҳ хьаас иауикыхыз. Ҩынтә изааишьҭхьан ауалылхцәа, аха рнапы ҭацәны илагьыжьны иахьааз ицон.
– Имаҳхуа ҳәа акгьы имам, хәыҷ гәарҭак дрылатәоуп, идыԥсылоит, наҟ ҳаиҟәаҵып, ҳаҳ ухаҵкы! – рҳәон дара игьежьны иахьнеиуаз.
– Ҳаит, шәарҭ аҿабырҳацәқәа, ҿалакьытраа! – ари заҳаз аҳ дгәааит аҵыхәтәаны. – Абыржәыҵәҟьа деиқәԥах дҿаҳәаны дысзаажәгароуп! Абааш дҭаскуеит сара убри ауаҩ! – дрықәҟааны еиҭадәықәиҵахт.
Инеит имида-гәидаха. Аԥшәма иԥҳәыси иареи рхала аҩны ианырба, даараӡа ргәы иаахәан, инеилацәҟәы-ааилацәҟәит. Имариа ҳбеит рацәа рҳәан, уаҳа акгьы мҳәакәан, али-ԥси рыбжьара деиқәԥах дҿаҳәаны аҽвакы даақәдәыртәеит.
Ари збаз аԥшәмаԥҳәыс арҭ ауалхцәа рлымҳа аҭышшарақәа ҵнахыртә еиԥш аҵыршә дасит. Лыԥсы ааиҭалкын, иныхҵа-аахҵо, абна ашәаԥыџьаԥ еиланарӡыӡаратәы дыҳәҳәеит, нас ишлымчыз ҿылҭит:
– Алыгажә иԥацәа – Азамыхәа, Данаҟеи, Ҟаимаҭ, Ҟаиҭыҟәа, ҭаҟәашьиа, Ланажьла, Мажьырҳахә, Ҳахәлашьа, Лашьамырза, Марзыбақь! Иа-аа уы-ыу, уы-ыу, абаа-аақәа шәабажә дахьырго шәымбои!..
Ас имамыршәагаха ан лыбжьы заҳаз аԥацәа абнаҿы амҿылхра изҿыз иааҟәыҵын, аддыҳәа еибарҩны рыҩны иаакылсит. Амҩа инықәлахьаз аддыҳәа инырԥыххыланы, раб аҽы дылҽыжәырхит, нас дааԥыртланы дааурышьҭит дгыргыруа. Егьырҭ ауалылхцәа ааныркылан, ипҟаны, апача еиԥш еиҵыхны, рхы изамыхәо идәықәырҵеит. Уи инадыркны ауалылхцәа арахь рықәлара-раарақәа рҵыхәа ааԥҵәеит.
Аӡә дыҟан, ԥҳәыс бааԥсык диман, ллеишәа цәгьан, дылмыхәеит. Игәы ԥылжәаӡазаап. Рааигәара атыш аҟан “Ахааӡага збеит, баала” –
иҳәан, днеиган, длалгәыҵасын амни атыш дҭаижьт. Ари иԥҳәыс атыша дахьҭаижьыз адау дҭатәазаап. Ани адау дылмыхәеит, ллеишәа цәгьамзи, адау данылмыхәа, “абра сҭызго ухааӡага усҭоит” иҳәан шәарыцаҩык диасуан, адау ииҳәаз аниаҳа, афыр ҳәа атышаҿы днеин, ашәарыцаҩ адау атыша дҭигеит. Убра ааигәа ӡиаск леиуан, адау ашәарыцаҩ диманы иҿынеихан аӡиа аҿы днеит.
– Иҟоу уасҳәап – иҳәеит адау.
– Аа! – иҳәеит ашәарыцаҩ.
– Сара саалаганы абри аӡиас ныскылоит. Аӡы анныскылалакь, уара ухааӡага алга – иҳәеит адау.
Адау иҽылҭаижьын аӡы ааникылеит. Аӡы анникыла, ихыҵын ажәлар ирыжәло иалагеит.
– Аа, абааԥсы, аӡы ҳажәлеит, иҳаԥсыхәозеи, адау аӡы ааникылт, уашьҭа уи ҳихәаӡом – рҳәан ажәлар еибаргәаҟуа еилахеит.
– Аа, уи шәицәымшәан, сиҵаҟьаны наҟ днасцоит – иҳәеит ашәарыцаҩ. Адау диҵаҟьан наҟ аӡы дылҭцаны днеицеит.
– Аа, уанаџьалбеит, уара ҳаиқәзырхаз, иузыҟаҳамҵара иҟоузеи! – рҳәан ажәлар гәырӷьан, ашәарыцаҩ рнапы дықәыргылан дыркит. Аӡәы ацә ииҭеит, аӡәы ажә ииҭеит, амал рацәаны ирҳаит ашәарыцаҩ уаҟа.
Адау даҽаџьарагьы даҽазнык ӡиаск никылан, ихыҵны ажәлар ирыжәло ианалага, ари ашәарыцаҩ днеин адау дыҭцаны днеицазшәа ҟаиҵеит. Ажәлар “ҳаи абааԥсы, уара уоуп ҳаиқәзырхаз” рҳәан амал ирҭеит.
Ахынтә раан адауы ус иҳәеит: (абри Кәыдырҭа аиԥш ӡиас дук леиуан), “амни аӡиас скуеит, аха иаусыжьуеит ҳәа унеир уара укны усфоит” иҳәеит адауы, ашәарыцаҩ иоуп изеиҳәо.
Адауы длеин, иҽҩылҭаижьын аӡы икит, ажәлар уи аӡы ада ԥсыхәа рымаӡамызт, иеиланҵәо иалагеит. Иааин абри ашәарыцаҩ иҳәеит, “аа, абааԥсы, уара уда ԥсыхәа ҳамам, ҳаԥсы еиқәырха” рҳәеит. Аха ашәарыцаҩ мап икит.
– Сшәыцхраар сҭахуп, аха уажәышьҭа сара адауы сихәом – иҳәеит ашәарыцаҩ.
– Уимыхәозар, ҳара уеизгьы ҳанҵәоит, аха уаргьы уанаҳхуеит – ҳәа иарҳәеит.
Ашәарыцаҩгьы уаҳа иҟасҵо егьыҟам, усгьы сыԥсуеит, ауаа сыршьыр аҵкыс адауы сифааит, сцап иҳәан, иҿылеихан дышлеиуаз адауы дизааигәахо даналага, адауы ибжьы иргеит ашәарыцаҩ иахь:
– Уара умааин усфоит ҳәа уасымҳәази, узааиуазеи? – иҳәеит.
– Сабамааиуеи уара, Залиха дааины дыҟоуп (ани адауы атыша дҭазмыргылаз Залиха лыхьӡызаарын умбо), адауы дабаҟоу ҳәа сылкын, уахьыҟоу лсырбап ҳәа сааит – иҳәеит.
Ари адауы ианиаҳа, аӡы дыҩҭыҩрын, есс, дшәан, длыҭҟьа дцеит, уаҳа ихабар ҟамлаӡеит.
Аӡә иԥҳәыс леишәа бааԥсӡак лакәзаарын. Лычҳара каамеҭзаарын, аха ишԥеиурыз, иабхәараа бзиа ибон, уаа қьиақәан, иаргьы дара реиԥш ҳаҭыр иқәырҵон иуаҩразы, ииашаразы, иаԥсуа ламыс азы. Иҩны иҩнагылоу аԥҳәыс илыхҟьаны иичҳауаз, ицәа иҭаӡозгьы рзымдыруа иҟамызт.
Ҽнак ари ахаҵа сабхәараа рахь сцар сҭахуп, баала баргьы бҭаацәа баарылатәап, баарылаԥхьап, егьип иҳәан, рҽааибырҭан, рҿынархеит. Излацоз амҩа иацәыхарамкәан тыша дуӡӡак ахьыҟаз идыруазаарын ани ахаҵа.
– Баала, арстәи еиҳа иааигәоуп, – иҳәан иԥҳәыс леишәацәгьа даамҩахиган, диманы атыша ду злаҟаз ала рҿынархеит. Атыша ахықә ианнавала, ахаҵа иԥҳәыс леишәацәгьа дналыгәҭасын, уаҳа акгьы лзымҳәаӡакәан, дкаууа атыша дылҭаҳаит.
Уи акәхеит, “уф гәышьа!” – иҳәан, игәы рҭынчны инықәыршәны иабхәараа рҿы дынкылсит ари ахаҵа. Илеи-иласын ихәы ҟарҵеит, иԥхь ҟарҵеит дзызнеиз. Ауха илатәан акрырфеит, акрыржәит, рқьафқәагьы ҟарҵеит. Анааша, аҩныҟа ацара иҽаназик, ҳаҭырла днаскьаргеит аԥшәмацәа-абхәараа, аԥсшәа кадарҵәаӡеит. Амҩабжара дааскьахьаны, иԥҳәыс леишәацәгьеи атышеи ааигәалашәеит. “Снеип, сынҭаԥшны иҟоу збап,” – иҳәан, атыша ахықә шыҟаз иҿынеихеит. Дышнеиуаз, атыша аҭаҳарҭа данынхықәгыла, иибаз џьашьаны, дҳашҳатәараханы дааҭгылт. Дуауаӡа атыша ахықә дхықәгылоуп џьнышк. Аџьныш ари ауаҩ даниба “Уома зылшо хаҵоуп уара!” – ҳәа ҿааиҭит.
– Избан? – иҳәеит ауаҩы, иаҳаз еиҳагьы даргачамкны.
– Уахык ауп иҵуа уԥҳәыс леишәацәгьа атыша дҭаҳаижьҭеи, аха аухаҵәҟьа сҭылцеит, дысзымычҳаит! Уара аума учҳаит, шаҟа шықәса дучҳазеи уи?! – иҳәеит аџьныш.
Дыҟан хьчак. Уи иқәрахь акыр днеихьан. Уажәышьҭа ԥҳәыс даазгар қәнагоуп иҳәан, акыр атәылақәа еимидеит, шьхеи ҿаҩеи дырҿысит, ахәқәеи адәқәеи дырхысит. Ашьҭахь игәы аныԥҵәаӡа, лабжьага ажәак сазҳәарыда ҳәа агаҿа шыҟаз длалбааит. Дышнеиуаз зымхы рашәо иҭаз аӡәы днаидгылеит.
– Уа бзиа ууааит! Уара излазбо ала, ацәгьеи абзиеи акыр убахьеит, упашәӡагьы ушлеит. Ԥҳәыс даазгарц сыӡбеит, иаазгарыда, исықәнагахарыда? – дҵааит ахьча.
– Зҵаара ӷәӷәак суҭеит, аҭак аҟаҵарагьы сцәуадаҩуп, иуабжьазгарагьы сыздыруам. Амала, абна наҟтәырахь сашьеиҳаб дынхоит, уцаны убри уиазҵаа, сеиҳа идыруеит, – иҳәеит уи аҭакс.
Ахьча иҿынеихан днеит зыӡбахә иҳәаз ауаҩ иҿы. Уигьы имхы дҭан, арашәара даҿын.
– Уа бзиа ууит! Излазбо ала, уара ацәгьеи абзиеи акырқәа ушрықәшәахьоу ҩашьом, ашларагьы уааманакуеит. Ԥҳәыс даазгарц сыӡбеит, исықәнагахарыда, иаазгарыда? – диазҵааит ахьча.
– Иуадаҩу зҵаарак суҭеит, џьым, исыздыруам иуабжьазгара. Амала нахьхьи ашьха ашьапаҿы дынхоит сашьеиҳабы. Убри уцаны уиазҵаа, сеиҳа ибахьеит, сеиҳагьы идыруеит, – иҳәеит агәыбжьанытә.
Ахьча инықәыршәны дцо, дцо, дышнеиуаз, уаҳа царҭа змам ашьха ашьапаҿы нхамҩа ӷьаз-ӷьазк днадгылеит.
– Уа бзиа жәуааит! – иҳәан аԥсшәа реиҳәеит зхахәы еиқәаҵәаӡа шлацкгьы аларшәымыз арԥыс маҵәаҟьак иԥҳәыс диваргыланы аҳаҳаиҳәа зџьықәреирҭа ҩынтә рашәа иаҵаз.
– Бзиа збаша бзиала уаабеит! – рҳәан, аԥсшәа карҵәаны ахьча иԥылеит хаҵеи ԥҳәыси. Аҩныҟа днарган акрыфо рхәы ишахатәаз, аԥшәма ԥҳәыс данындәылҵ:
– Уара излазбо ала, ацәгьеи абзиеи акырқәа урықәшәахьеит, акыргьы еилуцоит. Уашьцәа сраҵаан, ҳашьа еиҳабы идыруеит рҳәеит. Ԥҳәыс даазгарц сыӡбеит. Иаазгарыда, исықәнагахарыда? – дҵааит ахьча.
– Ҳаит, хәыҷык уааццакыр акәымзи, уара анцәа ииныҳәаша! – иҳәеит аишьцәа реиҳабы. – Уара иуқәнагахашаз аԥҳәызба иаха дыргеит, аха макьанагьы икьасам. Унықәланы дызгаз иҿы уца, аԥшәмацәа ушнеиз дырҳа. Нас ес иҟауҵалакгьы, ухы уҵыхәа, насгьы уаанӡа дшудыруаз, улҿынҵәаауа бзиа дшубоз, ушлышьҭаз ллымҳа аҟынӡа инагӡа. Аимак
ҟалашт, дурымҭарц иалагашт, аха ажәлар иуасҳәаз раҳәа, уҭацаагацәа анушьҭуагьы ишуасҳәаз иҟаҵа. Убас анузыҟаҵа, уусқәа маншәалахоит, агәра га. Ҟәышк лоуп, еилылымкаарц залшом. Абри зыӡбахә уасҳәаз аԥҳәызба хымԥада уара дутәхоит, – ҳәа иҟаиҵаша-ииуша иаҳәаны днаскьеигеит.
Ахьча днықәлан дцеит. Хаха-хымш дныҟәахьан еиԥш, зчара иахатәаз аԥҳәызба лҿы дынкылсит. Сзааиз абри ауп, илзынасыцҳауагьы абри ауп иҳәан, аҭаца касы зхаршәыз аԥҳәызба ажәа лниҵеит. “Ҟоҳ! Ари ииҳәо закәызеи, ахьымӡӷ ҳиргома?” – рҳәеит зегьы.
– Аԥҳәызба сара даазгахьеит, изакә гаӡа бызшәоузеи исаҳауа?! – иҳәан, иҽрыцәгьан даақәгылеит аԥҳәызба дызгаз.
– Уара, иҽахьылҿишьаауа шәымбаӡои, шәуаами, ииҳәаз иаанаго ҳазхәыцпи, – рҳәан, ахьча дрыцҳазшьақәазгьы ҟалеит.
Ажәак ала, иусхеит. Аимак аҽарыӷәӷәо ианалага, ахьча ишиабжьыргахьаз еиԥш:
– Шәааӡырҩы, ажәлар шәхаҵкы! – иҳәан, аҽыҩҳәа илабашьа наирсын, ихҭарԥа нахаҵаны, ҭынч ацәажәара дналагеит:
– Насыԥ имоуп ажәлар рылԥха зырҭаз, уразҟы зшогьы узлоу ауаа роуп. Ҟәыӷара згым нарҭаа адауаԥшьқәа ирхылҵыз, шәнапы сануп сара иахьа. Ишдыру еиԥш, аԥҳәыс бзиа лхаҵа млеи хьҭеи далыркуам. Илгәаԥхар, кәтаӷькгьы далалыгӡоит, асасгьы еснагь ихәы ҵәахызаауеит. Аԥҳәыс каҷбеи лашьа амшаԥы азы диԥхьоит. Аԥҳәыс лыгәаӷьрагьы дууп. Ирҳәоит аџьныш атыша дҭызцаз аԥҳәыс леишәацәгьа лоуп ҳәа. Сара ижәбо акыр сныҟәахьеит. Избақәахьоугьы рацәоуп. Анасыԥ ахала, амҩаду аҿы ишуԥымлогьы здыруеит. Аҟәышҵәҟьа, иҟоуҵаша, иууша ҳәа илабжьара уадаҩуп. Аха иҟами адырра бзиаҵәҟьа, амал ду аҵкыс еиӷьашьаны, уажәыгь еиқәырханы измақәоу. Саргьы гәыӷрак сымоуп, сақәиҭышәтә, иԥысшәарц!
– Изакәызеи, дад дукәыхшоуп! Ажәлар зхәаԥшыз аус ахәда ԥуҟаргьы ашьа аауам! Иҳәа уажәа нагӡа! – рҳәан, аӷә ааилдыргеит еилақь игылаз ауаа.
– Иҟалозар сақәиҭышәтә ҵла шьапык еиҭасҳарц, ԥҳәыс даазгаз арԥыси сареи иахьаҳзеиԥшу аҳәааҿы. Адырҩаҽны убри аҵәа ҵла иазҳаны, арԥыс инхамҩахь амахәқәа рхы рханы ишәҭыр, дизынхааит иааигаз аԥҳәызба. Ус акәымкәа сҳәаахь аҵәа амахәқәа шәҭыр, сара слықәиҭызааит лара, дызгоу, дзымгоу сара исусзааит. Абри исҳәаз мап ацәышәкуазар, аԥсҭазаараҿы аиаша ыҟамзаап, еиқәнагоу дунеи хаан
еиқәшәашьа рымамзаап, анасыԥ иашаҵәҟьа уаҩы даниарц дыҟамзаап, сыԥҳәыс аагарагьы еижьагахо, адунеи ианысхуазеи, еиӷьуп сыԥсы уажәнатә изгәаӷьыр! – ҳәа рылеиҳәеит.
– Ҳаит, абааԥсы, ԥсыхәак азутәуп! – рҳәеит изаҳаз.
– Ииҳәаз ажәак саҩсмыжьит, даарагьы сирхәыцит. Аҵәа ҵла ахьышәҭуа сазыԥшуп. Ҩымшҟа сынасыԥ сааԥеиԥшып, сақәшаҳаҭуп! – лҳәеит аԥҳәызбагьы.
Ахьча дналаган аҵәа ҵла еиҭеиҳаит. Адырҩаҽны шьыжьымҭан ажәлар хыҵны, иазалхыз аҳәааҿы инеизар, ахьча иахь амахәқәа рханы, аҵәаҵла шәҭны игылан.
– Ус анакәха саб иҩны сдәылҵроуп, – лҳәан, аԥҳәызба лаб иҩны дыргеит. Асабшаҽны ахьча иҿы иахьнеиз ассир зырҳәо убра ирбеит.
Ахьча ҩ-цәык ҵаҳәаны, рыбжьара џьы-лаба дук ахқәа шахала иҿаҳәаны наҟ-ааҟ ирыцраҳәаны ацәқәа аирхон. Нас зыҵа кылҵәаз кәапеик ааиԥшаан, аӡыхь аҿы дыҩны дцаны, ацәқәа наҟ-ааҟ изыдҳәалаз алаба ду аӡы ақәиҭон. Уа дҩеиаанӡа икәапеи аӡы кылсуан аҟнытә, дгәааны алаба аԥслымӡ ақәԥсо аӷьеиҳәа ацәқәа дрысуан. аха зыхқәа еизхамыз ацәқәа аузеиҭаҵхуаз, наҟ-ааҟ ашахақәа ирыхон, аџь лаба усгьы ирзыԥҵәомызт. Ахьча дыҩны аӡыхь ахь деиҭаҵхуан, дналагахуан дызҿыз.
– Уу рыцҳа, ари деилаԥсеит! – рҳәан ахьча изҳәаны итәаз аԥҳәызба лахь инықәыршәны ицеит аҭацаагацәа.
– Бзыццо ҳәа уаҩ дыҟам, дхагахагәышьеит. Дызҿугьы абри ауп, ажәак ала, бразҟы цәгьахеит, ишԥааури? – рҳәан, ирбаз, ираҳаз зегьы еиқәыртәа-еиқәыргыла инаганы иналарҳәеит.
– Дышԥахагахеи? Сыжәжьоит! Ҩымчыбжьагьы мҵыцт аҷҷаҳәа дцәажәо ажәа сниҵеит! Дааганы дысшәырбароуп! – лҳәеит лара.
– Ибҳарбо, иббахьоу ахьча дабаҟоу, дҭанагалахьеит, дҳазхәыцуа, дҳацныҟәо дыҟам уажәшьҭа, – рҳәан, инеицҿакны мап ркит.
– Ус акәзар, шәаала, сыла дасырбар сҭахуп, – лҳәеит аԥҳәызба. Еиманы рҿынархеит. Иахьнеиз, уажәраанӡа ишларҳәахьаз еиԥш, ахьча аԥхӡаша даганы, дыҩуа аӡаагара дшаҿыз инеихҭыгәлеит.Ахьча ацәқәа дрыҵаҳәҳәаны, даарысуа, дара дасу рхы ахьхаз иахо, арахь шьаҿакгьы рзыҟамҵо, ашҭа агәҭаны еибарххо ишҭагылаз рбеит.
– Аа, узҿу иаанаго здырит, уаҟәыҵ, ухы аџьабаа уаҳа иаумырбан, саҭоумҵан, сара соуп зегьы зхароу! – лҳәан, арҵәаа ааҭлыргеит.
– Сыгәра га, уҳәатәы-уутәы сшацныҟәо, ҳҳәоу еиқәыршәаны ҳаицынхо ҳшынхо ҳшыҟало, умшәан, уқәра акыр инеиаанӡа ушлар
ҳәа, – лҳәан, днеины ахьча икәапеи ааимылхит, ицәқәа ҵыртланы иоулыжьит, аԥслымӡ агәара наҟ иқәылгеит. Схаҵа дсыԥшааит, сахьааиз сыҟоуп, аҩныҟа шәааи, шчароу ажәлар ирылашәҳәа! – лҳәан, ахьча дызҿыз иаанагоз ахшыҩҵак ралҳәеит.
Илеи иласын, еиҵҳәаны ачара ду руит. Мчыбжьык инеиҳаны фаран, жәран. Еинасыԥхаз ахьчеи аԥҳәызбеи аҭаацәара бзиа аԥырҵеит. Уааԥсырала еиҵаҩҩы иҟалеит. Ҟыҟ-ҿыҟда, рҳәоу еикәшаны, анхара иалагеит.
Ирҳәоит урҭ иахьагьы гәырҩада, насыԥ ду рыманы инхоит, инҵуеит ҳәа. Аџьтә лабеи, акәапеи кылҵәеи, ԥслымӡ ҭыԥки ахьча ицәқәа дызларысуаз афырмахьци ракәзар, иахьагьы иҵәахны ирымоуп, шықәсык ахь знык рԥацәагьы иддырбоит ҳәа.
Иҟан хҩык аишьцәа Маҭыгәи, Маџьыҭи, Михеи ҳәа. Арҭ дара рхы ныҟәрымгар уаҳа ԥсыхәа амамкәа иҟан. Урҭ шыҷкәынцәаз рани раби ԥсит. Аишьцәа ҟазшьала иеиқәшәомызт, убри аҟнытә рҳәатәы еиқәыршәаны аус рызуамызт.
Маџьыҭи Михеи ирҭахыз аӷьычра, арҳәра, аисра, аиқәԥара акәын. Аусура аҵкыс “испанка” рыхьыр еиҳа еиӷьаршьон.
Арҭ реиҵбы Маҭыгә иеиҳабацәа драӷан. Уи иҭахын ихатә џьала анхара, даара ицәымӷын амцҳәара, насгьы иаҳауа дук ихеиҵомызти, иибо мацара акәын ихеиҵоз.
Абас ҟазшьалеи насгьы ҳәатәылеи иахьеиқәымшәоз аҟнытә зынӡа аӷархара акәын изҿыз.
Ирымамызт ажә, аҽы, рхы згәыларҵо ацәарҭаҵәҟьагьы.
Уахынла амца еиқәҵаны, икылыжәжәа иҟаз руапақәа рыҵаҵаны акәын ишиауаз. Амла ианакы, аҳәсақәа аарган аҩны илартәаны дара крырҳара идәықәлеит.
Арҭ ахҩеишьцәа еицны ишлеиуаз ҩмҩак ахеихагалаз рбеит. Араҟа руа изныларыз рзымдыруа иаанхеит. Убри аамҭазы дырбоит арыӷьарахьтәи амҩала иааиуаз аӡәы. Уи изҵааит уарбан, уабацои, уабантәаауеи ҳәа рқьышә днықәҵаны, дфархьшәа дахьыҟаз аҟнытә. Аныҟәаҩ дара рахь дмааиуа даналага, уара уҩыза лахьышәшәык иоуп, уцаны даага рҳәан, Мачагәа ддәықәырҵеит.
Мачыгә аныҟәаҩ диман дааит.
Уи дахьааиз ус иҳәеит:
– Сара сӷарны сынхагәышьон, аха схы сшьуа сыҟамызт. Арҳәцәеи аӷьычцәеи саақәырхӡан, акрырҳара ҳәа сцеит. Уа сахьнеиз акыр сырҳагәышьон, аха алым иаҩызаз ауаа нхон, исымырхит. Уажәы аҩны снеин фатә хәыҷык аашьҭыхны арымарахь сцап ҳәоуп, уахь инхо зегьы хшыҩла игызмалқәоуп рҳәоит.
– Нас уа акыр урҳар иуцәырымгаӡои? – дҵааит Маџьыҭ.
– Уахь инхо уаа мчыдақәоуп, абри шәара шәеиԥш иҟоу изнацәак иагоу аҟароуп ирылоу, – иҳәеит уи.
Ари заҳаз Маџьыҭи Михеи анцәа иҳаиҭеит, рҳәан арымарахь идәықәлеит.
Маҭыгә, игаӡақәаны амч рылазар уаҳа исҭахыузеи хшыҩла сырзымиааиуеи, иҳәан арыӷьарахьтәи амҩа дықәлеит.
Иахьнеиқәаз, изықәшәақәаз здырхуада, наҟ иеибырҳәаз аҿҳәаразы иахьеиԥырҵыз аҭыԥ аҟны иааит.
Маҭыгә иман жәхьа бзиаки х-мааҭк аԥареи. Маџьыҭи Михеи ржьы ҷаԥшьӡа иааԥшырц акгьы рыгӡамызт, заҟа рахәгьы, ԥарагьы умбара. Маџьыҭи Михеи рашьа ас деиқәҭәы данырба, ихьмыӡӷыршьеит. Излаурҳазеи уара арыцҳа? – ҳәа иазҵааит.
– Сара ишәасымҳәази мчыла акгьы шәылшом, сара шәсыцыз, хшыҩла аус ахьутәу еиҳауп, мчыла иахьаҭахугьы сара ишәасҳәоит ҳәа. Ижәбома шьҭа амчи ахшыҩи ириааиуа?
– Уара алахьышәшә, аӡәы урыцҳашьаны акы уиҭазаарын, ушьапқәа ыҵаргыланы уҽхәоит акәымзар. Амч аҵкыс ииааиуа абаҟоу? – рҳәеит.
Ари ажәа ааимаркын аисраҟны инеибацеит. Нас иеисеит. Маҭыгә даҵахар, ижәхьа рго, дара аҵахар тәыс иҟаиҵауа. Рҿынархан ӡбаҩык иҟны ицеит. Уа иахьнеиз аӡбаҩ ус реиҳәеит:
– Абри алаба ахшыҩ еиҳа еиӷьуп зҳәаз хшыҩла изԥымҵәозар, амч змоу иоуп иԥызҵәо, – ҳәа реиҳәеит.
Ари заҳаз Маџьыҭи Михеи, Маҭыгә ижә ааимырхын идәықәлеит абрагьцәа рымҩала. Маҭыгә амҩаду ала ддәықәлеит. Дышнеиуаз базарк дналалеит. Издыруада мааҭки, мааҭки бжаки ҳәа жәхьак сзаахәар, нас егьи исзаанхо аԥара гәабанк, хызак алаасымхәои иҳәан дышнеиуаз, ахшыҩ сҭиуеит, ахшыҩ сҭиуеит ҳәа аӡәы ибжьы ааиаҳаит.
Хшыҩк шаҟа иаԥсоузеи? – иҳәан дҵааит Маҭыгә.
– Мааҭк! – иҳәеит ахшыҩ ҭиҩы.
Маҭыгә мааҭк аацәырган инаииҭеит.
– Иузымдыруа амҩа уқәымлан. – иҳәеит ахшыҩ ҭиҩы.
Маҭыгә дхәыцын, уи ииҳәаз иашан, нас даҽа мааҭк наииҭахт.
– Уус злам уазымҵаан, – иҳәахт ахшыҩ ҭиҩы.
– Ҟоҳ, аригьы бзиоуп, мааҭк заҵәык ахьызго егьыҟам усгьы сызфаз сифеит, – иҳәан Маҭыгә егьи имааҭ заҵәгьы наииҭеит.
– Умыццаклан, – иҳәеит ахшыҩ ҭиҩы.
Маҭыгә дынкахәыцуа аҩныҟа сцап, жа-шықәса ҵуеит сыԥҳәыс дсымбеижьҭеи, дызбап иҳәан амҩа дықәлеит иара дахьынхоз атәылахь игаз ҩ-мҩак днарынгылт, руак дақәнаршәон. Маҭыгә дақәзыршәоз амҩала дымҩасхьан, амҩакьаҿ издыруамызт. Даахәыцын, иидыруаз амҩала ддәықәлеит.
Ус дышнеиуаз ианиқәыхәла, џьара днымҩахыҵит. Дахьымҩахыҵыз инхоз иуаҭах даныныҩнашыла, илаԥш нақәшәеит зқьыла ауаҩԥс хқәа хыҵәҵәаны ишыкнаҳаз.
– Ари закәызеи? – ҳәа дҵаарц иҭаххеит, аха ахшыҩ анааигәалашәа иҽааникылеит.
Иџьеишьеит дзызнеиз аԥшәма. Араҟа иааҩнашылалакь ари закәызеи ҳәа иҵаауан, нас дара рыхқәагьы авакнасҳалон. Ари дазымҵааит, иашаны дԥаимбарзар ҟалап игәахәын, ицқьаз уаҭахк ахь днеиган диртәеит, ачара иуит. Аиԥш қьафура зныкыр ибахьазма ауаҩ ӷар рыцҳа.
Адырҩаҽны анааша, аԥшәма ԥаимбарк дысҭоуп, дсықәныҳәар, еиҭасоухуеит иҳәан, Маҭыгә дандәықәлоз ииҭеит имаҷымкәаны ахьи араӡни, убас арахә, аҽыуахьад, имаҵ зуша ауаа, дзыхьчаша ар бџьарла иеибыҭаны.
Маҭыгә иҽы ԥаџь-ԥаџьуа, дразынԥсараха, иара деилаҳәаны иуааи имали иманы дааҭалеит.
Маҭыгә даныԥшы, ихахәы еиқәырҳәны арԥыск ихы иԥҳәыс лшьамхы аҿы ишлырҿыгәуаз ибеит.
– Ааит, бара амикьатә атәым уаҩ дышԥаабхәеи?! – иҳәан ишәақь аҷкәын ихахәы еиқәырҳәра инаирбеит, аха ихшыҩ иааихәаз анааигәалашәа, даагылеит.
– Ари уҷкәын иоуп, уанцоз сцәа стәымкәа сыҟамзи, –лҳәеит иԥҳәыс.
Маҭыгә анхамҩа ӷәӷәа ҟаиҵеит. Иҷкәын ар дреиҳабитәит.Уигьы ҳаҭырла урҭ дрызныҟәон.
Акыр аамҭа бжьысхьан еиԥш, рыжә заҵәгьы рымамкәа, аца цәала рыԥхашьарақәа ҵәахуа, иаакылсит Михеи Маџьыҭи.
Маҭыгә иашьцәа идеилиркааит амч аҵкыс ахшыҩ бзиа еиҳа ишеиӷьу, еиҳа ишиааиуа, нас фицарцәас ар рҟны иҟаиҵеит.
Аԥсуа иажәа иалоуп ианакәхалакь “ачҳара умаз” ҳәа. Уи зхырҳәаауа убри акәын, ауаа зегь ԥшралагь, гәралагь излеиԥшым еиԥш, чҳаралагь еиԥшӡам.
Иҟалаз ажәабжьуп. Ажәытәан даара арԥыс еиқәшәак дыҟан. Аҵара имаз маҷын, енагь игәы иҭан аҵара ду ашҟа сцаны исҵароуп ҳәа.
Аҵара игәы ишҭаз ӡӷабк илаԥш дыҵашәеит. Аӡӷаб гәаԥхарҭас диман, ларгьы убас бзиа дылбон.
Зны илеиҳәеит ԥҳәыс дигар шиҭахыз. Аӡӷаб мап ахылымҳәаазт, аҿҳәара арҭеит. Дигеит.
Дахьнеигоз ачара бзианы иуит, уи нахыс хаҵеи ԥҳәыси ҳәа еизыгәдуны инхон. 7,8 мзы рышьҭахь арԥыс даара игәы иҭашәеит аҵара ашҟа ацара. Иԥшәма длазҵааит:
– Бгәы иаанагозеи, аҵарахьы сцарц сгәы иҭоуп? – ҳәа.
Иԥҳәыс убас лҳәеит:
– Сара сзеиԥшроу убоит, уара аҵара иақәукит: сара унхамҩа ԥхасҭастәуам, шәы-шықәса сыԥсы ҭазар, аҩны сыҟоуп, усцәымшәан.
Арԥыс ибзиоуп иҳәан далагеит имаҭәа-иҩыҭәа реидкылара. Иҩеиқәиршәан имҩа дықәлеит. Ари арԥыс даара адгьыл хара амҩа дықәлеит. Ус иахьақәикыз днеит, ашколгьы дҭалеит.
Аҵара бзиа иҵеит, акыр аамҭагь дадхалеит, аха ус арра дыргеит, иахьцалакь 25, 30 шықәса уахь дынхеит. Уажәы еиԥш ашәыҟәқәа бжьысуа , аԥошьҭа аус ауамызт. Арра анихига ашьҭахь амҩа дықәлеит иҩныҟа. Ари иҩны дааӡаанӡа уахык ианиқәыхәла, хьшьцәак дрықәшәан уа даагылеит. Ауха арҭ иахьцәажәоз еидтәалаз дразҵааит иԥҳәыс лыӡбахә ала акыр бааԥсны ирҳәозар ҳәа. Ахьшьцәа иреиуаз ҷкәынак аӡәы убас иҳәеит:
– Ҳаи абааԥсы, лыӡбахә умҳәан, убри жәаха ҽнак аҩны сахьавсуаз арԥыс ҟатак ижәҩа кны лгәар дынҭалт.
Абас аниҳәа, иаразнак арԥыс илахь ааиқәиҵеит, иифоз ахырҵәы ачаҟәа ишҭаз днахан инықәиргылеит, уаҳа акримфеит.
Нас абыргцәа итәақәаз ҩыџьа Еснаҭи Кьасоуи иазҵааит:
– Дад, аҩны уҟамижьҭеи иҵуази, ҳасас ухаҵкы?
– Сара 30 шықәса аҩны сыҟамызт, аҵара саналга, нас арра сыргеит, арра саналга, абыржә сааит.
Еснаҭ убас иҳәеит:
– Дад, ҳасас, ачҳара умаз, ачҳара умамзар, 30 шықәса иуҵаз акы иаԥсаны иҟалом. Аха уи ииҳәазгьы ихы иҭамгылт, ауха ашарԥазынӡа дызмыцәауа дшыҟаз, ашарԥазы даагылан иҩныҟа амҩа днықәылт.
Адырҩауха ааилахәларазы ииулакь днеины иҩны агәашә дылатәеит, сыԥҳәыс илыцаауа дызбар дысшьып ҳәа.
Арԥыс амҩа кны дыштәаз, ашьыжь арԥыс ҟатак иԥҳәыс длахәмаруа агәашә ахь, иара дызлатәаз ала амҩа инықәлеит.
Ари арԥыс даниба, сыԥҳәыс илыҿцаауа иоуп иҳәан, икьарахә сиеихсуеит ҳәа данынкылԥш, еразнак иааигәалашәеит иҭаҳамада Еснаҭ еиҳәаз “ачҳара умаз” ҳәа.
Ари зхиҳәааз еилыскаан иҳәан, дҩагылеит, иабџьар ахы лаирҟәит, днарԥылан, “ари дызусҭада бара ибыцу?” – дҵааит.
Аԥшәма ԥҳәыс лхаҵа данылба, уамашәа ибаны дыҳәҳәеит.
– Бмааин! – иҳәеит.
Усҟан инаиаҭалкит.
– Сара сызцу дызусҭада? Уареи сареи иаҳхылҵыз ихаҭа иоуми, уаҳа дызусҭада? Уара иугәаламшәаӡои сара сшыҟаз уара аҵара уанцоз, убри ҳара иаҳхылҵыз ҳԥа ихаҭа иами!
Арҭ анеилибакаа, игәыдибакылеит, гәырӷьарыла рыҩныҟа инеит.
Нас убас иҳәеит:
– Ачҳара умамзар, амашәыр уамхаур ҟалоит.
Аԥшәма ԥҳәыс лхаҵа иаара деигәырӷьан ачара луит, лгәылацәа зегь убра иақәшәеит, зыбз иамԥшкәа ицәажәоз, ачҳара змамыз дыԥхашьан, ачараҿы дымнеит.
Хаҵаки ԥҳәыски ыҟан, ҷкәына заҵәык Рафит ҳәа дрыман. Рыҷкәын убри аҟара еигӡон, ицәшәон адәыҵәҟьа дықәырҵомызт. Уи моу дцәажәар ишьа иазеицәоуп ҳәа иацәажәомызт. Уаҭахк дыҩнакны иахь ахәынтә-фынтә ддырчон.
Аамҭа цон, аҵеи дарԥысхон, мшызҳа изҳауан. Жәаа шықәса анихыҵ, адәы дықәырҵеит. “Ҷыжь, ҷыжь, ҷыжь” ҳәа аҳәара далагеит. Рафит уаҳа ажәа издырӡомызт. Уи ииҳәоз ихәы аннаргоз ашә иаҳәоз ашьҭыбжь акәын.
Аха хәҷы-хәҷыла ацәажәашьа иҵан агәыларагьы днеиуа далагеит.
Зны ргәылацәа рыкәтҵарҭа кәҭаӷьк хыхны иааиган, инаган иан илирбеит ари ббо ҳәа. Иан даара деигәырӷьаны, даҽакы ибозаргьы иаага ҳәа иалҳәеит.
Рафит деиҭанца, акәтаӷь зҵоз акәты шыхтәалаз ибеит. Акәты аанижьхуазма, иааиҩыҵракны иманы дааит. Иангьы ичаԥаны ицырфеит.
– Уан дукәыхшоуп, иубо аҩныҟа исзаагала, – ҳәа иалҳәеит, дхәап-хәапуа лызхара анылфа.
Рафит даҽаџьара дцан сыск ааигеит. Убас иан лгәы аҟаҵара даҿын, иангьы уӷьыч-уқәыч ҳазхара ҳҿауҵауеит лҳәон лԥа дизгәдууа.
Аамҭа ацара иаҿын, Рафит, “иҟазара” иазҳауан. Акраамҭа имҟәыба аӡы аанагон Рафит, аха аҵыхәтәан ҽык шиӡоз дыркит. Иҟаиҵақәахьаз зегьы идырҳәан иус аӡбаҩ ирҭеит. Аӡбаҩ ааигәа акнаҳарҭа уаҩы дхимшьыцызт, ихьыӡ каҳашәа дыҟан аҟнытә, дыкнаҳаны ашьра иқәырҵеит.
Ажәлар еизеит акнаҳарҭаҿы. Рафит днаганы ихәда ашаха аныҩахадыршә, аҟыр-ҟыр ҳәа дааччеит. Иршьуа ауаҩы дычча захьӡузеи рҳәан, ажәлар иџьаршьеит. Аӡбаҩ днеин узырччазеи ҳәа диазҵааит. Аӡбаҩ изҵаара аҭакыс Рафит раԥхьаӡа аӷьычра иан ишилырҵаз ахьигәалашәаз шакәыз иҳәеит. Ииашаны ахәыҷы иурбо иҵоит, ахәыҷы дзааӡауа еиҳарак ан лоуп. Ан лкалҭ ахәыҷы иҿацәхоит иҳәеит аӡбаҩ. Рафитгьы ашаха ихәда иаахырхт.
Уи нахыс Рафит аӷьычра даҟәҵит.
Иҟан ҩыџьа аҟәшцәа. Аӡәы амрагыларахь дынхон, ԥшьҩык аԥацәа иман, егьи амраҭашәарахь дынхауан, ахылҵ димаӡамызт; ихала иакәын иҟаз. Амрагыларахьтәи аҟәыш убас иуасиаҭ иалан енагь:
– Мышкы зны шәара ишәгәаԥханы шәанеиҿыҵуа, хаз-хазы шәынхар анышәҭаху шәцаны амраҭашәарҭа иҟоу аҟәыш шәиазҵаа, убри амҩа шәызқәиҵауа ала шәтәы шәша.
Арҭ аҷкәынцәа раб иреиҳәаз даара пату ақәырҵеит. Амрагыларахь иҟаз аҟәыш дыԥсит. Даара шьарда акыр анҵы, арҭ аҷкәынцәа ртәы шаны хаз-хазы инхар рҭаххеит.
Аишьцәа еицәажәеит ҳаб иуасиаҭ иалаз ажәа наҳагӡан, ҳара ҳтәы ҳаб ишаны иаҳирбахьан, аха ҳаб иаҳаҭыр аҟнытә ҳцаны ҳизҵаап
ауаҩ ҟәыш амраҭашәарахь иҟоу рҳәеит. Арҭ аишьцәа еицыргәаԥханы мҩаныфа ҟаҵаны, рҽырхианы амраҭашәарахь амҩа иқәлеит.
Урҭ даара акыр аамҭа амҩа иқәын, рымҩаныфа нҵәеит, аџьа даараӡа ирбо иалагеит. Амла иакуа ианалага, аимдара иалагеит џьара ԥыхьашәак ҳауандаз ҳәа.
Арҭ шнеиуаз амахҽ ашьҭа иақәшәеит, ашьҭа ихыланы еимдауа ишнеиуаз, дрықәшәеит амахҽ зтәы дшазеимдауаз.
Арҭ амҩан ианеиқәшәа, уа мшыбзиақәа рҳәан аԥсшәа еибырҳәеит. Ирԥылаз иазҵааит:
– Амраҭашәарахьтәи инхо аҟәыш хароума дахьынхо?
Ирԥылаз аҭак ҟаиҵеит:
– Мап, ара иааигәоуп, уахь амҩа сара ишәсырбап, аха сара смахҽ збомызт, шәахьааиуаз џьаракыр ахабар жәбома? – ҳәа дразҵааит.
Аиҳабы ус диазҵааит ирԥылаз:
– Уара умахҽ илашәызма? – ҳәа.
– Илашәын ухаҵкы амҩасҩы.
Аиҳаб иаҵкыс еиҵбыз ус диазҵааит:
– Уара умахҽ аҵыхәа хҵәазма?
– Ааи, ухаҵкы, ус иҟан.
Агәыбжьанытә ус диазҵааит.
– Умахҽ цыркьуазма? – ҳәа
– Ааи, ицыркьуан, ухаҵкы.
Реиҵыбӡа диазҵааит, умахҽ мараҳәуазма ҳәа.
– Ааи, имараҳәуан. Нас смахҽ шәара ижәбома?
Арҭ ус рҳәеит:
Ирԥылаз арҭ рыгәра изымгеит, избан акәзар, ари имахҽ дыргас иамаз зегьы иарҳәеит. Ус игәала иӡбеит, арҭ ахьцауа сара изгап, уа аԥшәма еиҳәап смахҽ рымхны исиҭаратәы.
– Шәаала сара шәызгоит шәара шәахьнеиуа, – иҳәан раԥхьа дгыланы иманы уахь дҵеит.
Арҭ асасцәа аԥшәма иҟны инеигеит, еибаирдырит, нас аԥшәма днаскьаԥхьан диҳәеит.
– Абааԥсы, абарҭ смахҽ ахьыҟоу рбеит, аха сара исырҳәом, иҟалозар, уара ирымхны исыҭ, – ҳәа.
Аԥшәма ус иҳәеит:
– Уара уацәымшәан, уи умахҽ сара ирымхны иусҭоит, аха уара уахьысышьҭуа уцаны иааугароуп иуасҳәақәо. Уца сырахә ахьыҟоу, сышьшьыг ҭраҟны асарақәа иреиӷьу сыск ахьча иааиҭиааит. Уи уманы ушааиуа
сгәыла Сакәыт иҟны унеины ҩ-ведрак аҩқәа имоу иреиӷьу ааиҭиааит. Убарҭ ирласны иҟаҵаны уара уааиаанӡа сыԥҳәыс илсыҟарҵоит сысасцәа рхәы.
Ари дцеит, иззиҳәақәаз зегьы иманы дааит.
Арҭ рхәы ҟарҵеит, акрырфеит, риарҭақәа ҟарҵан идыриеит, агәыла иаазгазгьы аҩныҟа дцеит.
Арҭ аниа, аԥшәма маӡала иахьиаз аҩнааҵра давагыланы аӡырҩра далагеит амахҽ аӡбахә акыр рҳәауазар ҳәа. Асасцәагьы макьана ирымҳәацызт иззнеиз.
Асасцәа реиҳабы ус иҳәеит:
– Уара уаха аԥшәма иаҳзишьыз асыс ала иааӡаз ауп, ишәдыруоу?
Егьи аиҵбы ус иҳәеит:
– Аҩы иаажәыз аԥсы игәы иқәиааз ӡахәашьапуп.
Агәыбжьантә ус иҳәеит:
– Уара урҭ ракәын, иԥҳәыс ҳхәы ҟазҵаз дычмазаҩуп, лыҩнуҵҟа лыхьуеит.
Реиҵыбӡа ус иҳәеит:
– Аԥшәма аилыргаҩ ҳаззааиз днашԥуп.
Арҭ зегьы аԥшәма иаҳаит, амахҽ аӡбахә ажәак рымҳәеит. Арҭқәа реиԥш ажәақәа аниаҳа, уамашәа ибан ирҳәаз еилыскаап иҳәан, дҽыжәланы дцеит ихьча иҟны.
– Уара асыс инауҭиз даара иԥсылан, ааӡашьас иауҭазеи? – ҳәа диазҵааит.
Ахьча ус иҳәеит:
– Асыс инасҭиз асарақәа исымоу иреиӷьыз ауп, ари ан абга иафеит. Нас ахьча ла ду аԥацәа иаҵаз ааҵхны абри асыс аҵаҵаны исааӡеит, убри аҟынтә ауп абас изыԥсылаха.
– Уи бзиоуп, – иҳәан дааит ауыха аҽы змихыз иҟны.
– Уара сгәыла, Сакәыт, абри аҩы инауҭиз даара иргәаԥхеит сысасцәа, ҟаҵашьас иоуҭазеи?
– Ари ҵла заҵәык иҿысхыз ауп, хазгьы иҭатәоуп. Абри сан дахьжу лнышәынҭра агәы аҟны иқәиааз ӡахәоуп. Убри алҿыс асҭан, ибзианы ииуеит, хазгьы иҭасҭәоит, – иҳәеит.
Нас аҩны дааин иԥҳәыс длазҵааит ибыхьзеит, бычмазаҩума ҳәа.
– Ааи, сыҩнуҵҟа сыхьуеит, – лҳәеит.
Нас иҿынеихан иан лҟны дцеит, итапанча аҭра иааҭихын, иан инаганы лаԥхьа инықәиҵеит.
– Саб, саб дызусҭоу ансабымҳәа, баргьы бысшьуеит, саргьы сҽысшьуеит, – иҳәеит.
Иан лассы илымҳәар лҭаххеит, аха илымҳәар имуит.
– Сара схаҵа данҽыжәлалакь, шықәсык аҟынӡа дкылсӡомызт. Уахык сасра дысзааит Ҟабардатәи иҭыҵыз едыгьк, дыҽуаҩын. Ауыха дысҭан, ихәы ҟасҵеит, дахьышьҭасҵаз сыԥсы цәгьахан снеины сицышьҭалеит, убасҟан сеилеигеит, уара убри имшала исхылҵыз уоуп, – лҳәеит.
Аԥшәма еилыргаҩы арҭ зегьы анеиликаа, адырҩаҽны исасцәа рыҟны днеит, дразҵааит:
– Абри сгәыла имахҽ шәара амҩа шәахьықәыз ижәбазар, ма ишәфазар ишәҳәа, уи ахә сара исылшаратәы сыҟоуп, исшәоит.
Арҭ асасцәа иаамбаӡеит рҳәан иқәит, ишәеит.
– Нас ижәымбазар, излажәдырзеи адыргацәа иамаз?
– Ишылашәыз злаадырыз уи мариоуп. Акрахьафауаз ашьҭа ҳхыланы ҳшааиуаз ақьышә ахьықәнашьуаз аԥхьатәи ашьапы ахьгылаз, ахы адҵаны акрафауан, ашьапы иазааигәаны иахьгылаз ала издырит.
Уи еиҵбыз иахь:
– Уара излоудырзеи ишыцыркьуаз?
– Ашьапқәа хԥа иҟьаҟьаӡа иқәнаргылуан, аԥшьбатәи ашьапы ацәҟьа еиԥш акәын иахьгылаз аҭыԥ, ҭыжааны ишыҟанаҵауаз, егьырҭ х-шьапык игьежь-гьыжьӡа аашьап ҭыԥ убауан, – иҳәеит уи.
– Уи иахьтәаз атәарҭаҟны ҳаннеи издырит, аҵыхәа дузар атәарҭа ирҽны ишьҭаҵауан аҵыхәа ахьаҟьауаз, аха ари ахьтәаз ипаҟәӡа ача тәазшәа атәарҭа аҵыхәа ахьылагылаз убауа иҭыжааны иахьыҟаз, – иҳәеит урҭ руаӡәы.
– Нас ишымараҳәыз злоудырзеи?
Аиҵыбӡа ус иҳәеит:
– Ишмараҳәуаз иабаҟоу аҽа, иаажәымган.
Аԥшәма деиҭаразҵааит:
– Нас урҭ бзиоуп, аха излоудырзеи абри акәац ала ишааӡаз?
Асас еиҳаб ус иҳәеит:
– Ала ашша абаҩ иадуп, ажьышәа хыхь, егьырҭ аҳаиуанқәа – абаҩ иадуп ажьышәа ашша хыхь ажьышәа иақәуп.
– Аҩы аԥсыжра агәы ишықәиааз злоудырзеи?
Ус иҳәеит асас аиҵбы:
– Баша аӡахәа ажь иалухыз аҩы аки ҩбеи анужәлакь, уқьаф ҟанаҵоит, хԥа, ԥшьба ужәыр, ажәаҳәара угәанарԥхоит, уажәа рацәахоит. Ари иагьа ужәыргьы исаҟәаны иҟан, уаҳа ҳқьаф азыҟамҵеит.
– Нас аԥшәма дшычмазаҩыз злажәдырзеи?
– Уи илуз абысҭа ианаҳфауаз ҳамгәацәақәа рыбжьы гауан аҷҷаҳәа, нас издырит лыҩныҵҟа илыхьуаз.
– Нас излажәдырзеи са сышнашԥаз?
– Уи мариоуп, – иҳәеит аиҵбы. – Ахәыбзианы ианурхиа, уааи ҳәа асас иудицалар, уидтәал, уидымтәалар, унашԥоуп, – иҳәеит.
– Нас абрахь шәабаҟаз, сара сахь шәаазгазеи? – ҳәа дынразҵааит.
– Аб иуасиаҭ иалаҵаны инижьыз ажәа наҳагӡоит ҳәа ҳааит. Шәеиҿыҵраны шәгәы ианаанагауа, уара уҟны ҳааны иаҳҳәараны иҳадиҵеит, уара ҳаилургарацы ҳааит.
– Шәаб шәара шәхаан, иԥсы анҭаз доусы аӡәаӡәала шәыззикызеи, уара аиҳабы, занааҭс иумоузеи?
– Сара аҩны анхара сыдын, убри сазкын.
– Уеиҵбы дыззикызеи?
– Сара арахә рыхьчара рааӡара сазкын.
– Агәыбжьанытә узызкызеи?
– Сара адгьыл сахылаԥшын.
Реиҵбӡа диазҵааит.
– Уара узызкызеи?
– Сара ауацәа срыцны, уаҳа ус зуӡомызт.
– Нас абра шәзаазеи, шәаб шәтәы шаны ишәиҭахьанеи.
– Уи иашоуп, иаадыруеит, ҳтәы шаны ишҳамоу, аха ҳаб иаҳаҭыр аҟнытә ииҳәаз наҳагӡандаз ҳәа абас ала абра сааит сеиҵбцәа сыманы, – иҳәеит реиҳабы.
– Иҟоу жәбома сысасцәа бзиақәа? Сара схаан ҟәыӷас ирԥхьаӡоз шәаби сареи ҳакәын, уажәы ирԥхьаӡауа шәарҭ шәыҟоуп ԥшьҩык арԥарцәа. Убас иҟалоит ҳаԥхьаҟа ҳаамҭа, қыҭак аҟны аӡәы, ҩыџьа гылоит аҟәыӷацәа, ажәаҳәацәа, қыҭак аҟны игылоит хҩык, ԥшьҩык аҟәшцәа, убас қыҭа цыԥхьаӡа игылауа. Убри еиԥш аамҭа ҟалоит, инеидкыланы уаҳа злам абырг иҟынӡа зегь уаа ҟәышны, рхатә ус дара рнап аҟны иааганы, зегьы рыла ҭхаџьраны, пату еиқәырҵауа иалагоит. Убри еиԥш аус ҳара ҳахаанхом, аха ари иажәабжьны аӡәи аӡәи еибырҳәап, ҿык иҭыҵуа шәҿык ирҭалоит, убри ала инаӡоит ҳара ҳажәабжь ҳазлацәажәауа.
Аныҟәаҩцәа даара иџьаршьеит.
Ҳанашәи, Ҳабраҟи, Ҳаџьараҭи ҳәа хҩык аишьцәа ыҟан. Нхамҩала уамак иалаҟамызт, рхы ныҟәыргаратәы иҟан. Рызхара аџьықәреи аадрыхуан, жәхьақәакгьы рыман.
Ас иҟаз даара имаҷын, усҟан, ҵоуп, баша қьалашәа акы иҩнан. Рҽеизышәшәаны изхылҵыз рыԥсхәы руит, рықә, рҵас зегьы ҟарҵеит. Анаҩс хәҷык рыԥсы анааивырга, аҳәсақәа ааргеит. Рыҳәсақәа ирцәыԥхашьаны, рҽеизыркәкәаны ҩнеиҵҳәа дук дыргылт.
– Дад, ауаҩы дзықәшәо ихы анираалозароуп, иқәҵа баны ишьапы еиҵихуазароуп. Ииашаны, рани раби анԥсы аиаҭымра изықәшәаз рхы аҵамырхакәа, иҟәба-ҟәшәо рҳәатәы еиқәыршәаны аус руан. Излазгьы инарылукааратәы иҟан.
Абз еицәоу шәарҭа ыҟаӡам, амаҭ зыршьуа абз азоуп, ҳхәы афоит ҳәа иауршьыхуа. Изхысҳәаауа, ахҩеишьцәа рыбжьара хыбзы бжьаланы агәеихыршәара иалагеит. Рыҳәсақәа игәаӷьны ирызкамыжьызт хаз-хазы анхара иалагеит.
Рмал анеиҟәдырҷҷоз Ҳанашәи, Ҳабраҟи ирҭахыз ргеит. Ажәхьақәа иреиӷьыз дара иганы, еицәаз рашьа еиҵбы изынрыжьит, аҩны иара изынхоит ҳәа.
Ҳгәы еихымшәандаз ҳәа хаз-хазы инхаз аишьцәа рыҳәсақәа рываргыланы аус руан. Анхамҩа бзиаҵәҟьақәагьы рыманы иҟалеит.
Ақыҭаҟны Ҳаџьараҭ иԥҳәыс иаҳа ҳаҭыр лықәны дҟалеит. Уи лыҟны лассы-лассы асасцәа мҩахыҵуан. Асасцәа бзиа илбон ларгьы. Асас дбарақьаҭуп ҳәа дгәырӷьаҵәа лхаҵа дыҟазааит, дыҟамзааит асасцәа ашьтәақәа рзылшьуан, “ура” ҳәа иштәоу шон, хәлон.
Ҳанашәи, Ҳабраҟи рыҳәсақәа ихьмыӡӷыршьуан ари цәгьаӡа.
– Ҳаргьы асыс дҳагым, аусураҟны абаҩ бзиа аарԥшра акәзааит, аԥшреи асахьеи рзы акәзааит аказы ҳлыҵахауам, нас ҳара ҳаҵкыс ҳаҭыр шԥалықәлеи ҳәа ахәыцра иалагеит. Аҵыхәтәаны ирыӡбеит: ииашаны ачеиџьыка ауп лыхьӡ ҭызга, ҳхацәа ҳара иаҳхацәазар, рашьа еиҵбы илаиацәажәаны ижәхьа идыршьразы раҳҳәап ҳәа.
Дук иргәамԥхеит Ҳанашәи Ҳабраҟи, аха Ҳаџьараҭ илаиацәажәан, ижәхьа лкажьны идыршьит. Акәац иашьцәа инарыҭаны ажә ацәа быжь-жәцәеимаасак алхны,
Изқәа иаақәҵаны дахьазымдыруаз қыҭак ахь ддәықәлеит Ҳаџьараҭ.
Ҳаџьараҭ ақыҭақәа рацәаны дрылсит. Аҵыхәтәан даныԥшы, быжь-ҩык аишьцәа реирашьа ҳәа ишырҳәоз ибеит. Урҭ днарыдгылан аԥсшәақәа ааибырҳәеит. Нас ус иҳәеит:
– Дадраа, сыжәцәеимаақәа сҭиуеит ҩ-ҭанақьык аџьықәреи азыҳәан, уамоуп сзықәшәа, арахә сымоуп, аџьықәреи сымам, аџьықәреи сҭаххацыԥхьаӡа жәык лкажьны ишьны, ацәа сҭиуеит, хныҟәгагас исымоу убри ауп, – ҳәа реиҳәеит.
Аҷкәынцәа ари даара иргәаԥхеит, насгьы инеилацәҟәыст, имарианы иахьиҭиуаз азын. Нас аишьцәа реиҳабы ус иҳәеит.
– Ҳара иааҳхәоит, ҳуҳәоит ажә цәақәа ара иҳазныжьны аҩны уца, уаҟа иҟоуп ҳаҳәсақәа, урҭ иурҭоит ахә, – ҳәа.
– Исырымҭар сыбжьы сыргоит, – иҳәан Ҳаџьараҭ аҷкәынцәа рыҩныҟа дцеит.Уа дахьнеиз аҳәсақәа иааиԥылаз ус реиҳәеит:
– Шәхацәа ахьырашәоз сааин, ажәцәеимаа сақәа быжьба дсырхәҳаит бжьы-жәхьак рԥацәеи дареи ҳәа . Шәласны шәцаны ажәхьақәа аашәца срылаԥшып, сыццакуеит – ҳәа.
Аҳәсақәа аҿыҭыха рибамҭо, уара ҳхацәа еилагазар, ҳара ҳауеилагах, жәхьак ҳшьыр ажәцәеимаа сақәагьы алҵуеит, акәацгьы ҳфоит, рҳәан ихарымҵеит.
– Шәӡырҩла нас ихашәымҵозар, – иҳәан Ҳаџьараҭ днықәгылан аки ҳәа ҿиҭит. – Дад, иззеибаҳҳәаз арҭ исырҭаӡом, ахә рацәоуп рҳәеит, – ҳәа.
Аишьцәа ԥсрак иақәшәаз иеиԥш рыбӷа ааԥнаҵәеит ҳаҳәсақәа ахшыҩ ҳарҭо ишԥаҟалеи ҳәа. Иара усгьы имарианы иҭиуане рҳәан иааидышшылт. Нас реиҳабы дныгәгылан ҿиҭит:
– Шәус алам, аӡәгьы дышәмазҵааит, ишәҭ ҳнашәмышьҭкәа.
Аҳәса рхацәа ас анырҳәа, ажәхьақәа аарцан аҳәарақәа нарыҵаҵаны, инаирҭан уоит ҳәа иаԥцаны аҩныҟа дааит. Ирашәаз абжьҩеишьцәа анааи, игәаӷьны ишьны ирзымфоз рырыхә убар иаахә.
Ҳаџьараҭ бжьы-жәхьак рԥацәеи дареи иманы иашҭа данааҭала, иашьцәа иеигәырӷьеит, иҭаацәа рыԥсы рылнаршәшәеит. Ҳанашәи Ҳабраҟи рҿынархан рашьа иҟны инеины изҵааит:
– Уара еиҭарсшьас иҟауҵаз ҳауҳәароуп, – ҳәа.
– Ҳаџьараҭ зны аиаша раҳәаны, имышьҭыкәа иааникыларц иҭаххеит, аха дааиԥхьхәыцаан, шәызцауазар шәца, жәцәеимаа сак жәхьак аԥеи иареи азыҳәан иаҳҭиуеит анышәҳәа шәеилаларкыр ҟалап, акы моу, ҩбагьы шәырҭар ҟалап, – ҳәа реиҳәеит.
Ҳанашәи Ҳабраҟи цеит рыжә цәақәа рыманы, аха баша ихынҳәит, ауаа аҟыр-ҟырҳәа ирхыччо ианалага.
– Иҩны шәыблы шәцаны, ҳҿаҵахәы ҳҿихит – ҳәа рхацәа азыҟарҵо иалагеит рыҳәсақәа.
Ҳанашәи Ҳабраҟи рашьа иҿы инеит.
– Уҳашьазар уҩны ублыроуп, ҳаҳәсақәа ируам, – рҳәеит.
– Ибзиагәышьоуп, ижәблы, – аниҳәа, амца ааурыжьын ирыблит.
Ҳаџьараҭ ааҵәак азна арацәа аашьҭихын, ицқьаз ааҵәакгьы хыхь инахаҵаны ддәықәлеит.
Дышнеиуаз аҳак дахьынхоз днеит. Аҳ иҟны ус иҳәеит:
– Сара саҳ тәыла харак ахь сдәықәиҵан амҩа сықәуп. Амҩа уқәхәланы уҟалозар, убри иҟны унеи, уа аӡәгьы уирҳәуам убри азын сузааит, ҳәа.
Ҳаџьараҭ дзызнеиз аҳ ҳаҭыр иқәҵаны, иуаҭах аӡәгьы аҟны диртәеит, иааҵәагьы уа инаиргылеит.
Ауха ашьҭалара аамҭа анааи, Ҳаџьараҭ абарҵа иира ҟарҵарц дрыҳәеит.
Иахьиқәаз ииарҭа ҟарҵеит, иааҵәагьы иаԥхьа инадыргылт.
Аҳҭны зегьы анҭынчха, данааиуаз игәеиҭахьаз атышаҟны иааҵәа ганы иҭаижьит, егьи ицқьаз ааҵәа илаз иаԥхьа инышьҭаҵаны дыцәеит.
Анааша, аҳ иԥҳәыс дҩагылан лбарҵа данаақәла, лысас иааҵәа ҭарцәны ишышьҭаз анылба, лхаҵа иалҳәеит. Лхаҵа длыманы данааи, зыла цәыҵрыԥшны иԥшуаз Ҳаџьараҭ дҩақәтәан арҵәаа ҳәа дыҳәҳәеит.
– Аа, саҳ сишьуеит, сышәшьит, иабаазгои ари аҟара ахьы?-ҳәа.
Аҳ иԥсы ихаҳаны, дшәаны днеин Ҳаџьараҭ иҳәара далагеит.
Иҭаз ахьы аҟара усҭоит сумраргаман, саҳҭны ахьӡ ахылоит ҳәа. Ҳаџьараҭ дҟуҵәуо аҳ дицны ахьы ахьыҵәахыз инеины, ааҵәа арҭәра иалагеит. Ани аиуа хәыҷык ыҟан, ари аиуа ҳәҷык иҳәауа, иалоухызеи иааҵәа рҭәны иҩныҟа дцеит.
Аҩны дахьааиз сашьцәа, шәзыԥшузеи, ааҵәак азна арацәа ахьы ахьаҭнырыԥсахло шәымцо, –иҳәан азна даара ашьапы, анапы аҵаҵаны агәра диргеит.
Ҳанашәи Ҳабраҟа рыҩнқәа рыблит. Арацәа ааҵәала акәымкәа ацәарҭахҟьақәа ирҭаԥсаны, ирыҵаланы иқьуа ицеит.
Арацәеи ахьи еиҩызхуада?!
Ауаа инрылалеит, ихагақәоуп рҳәон избалакь. Нас ихынҳәны иааит имида-гәидаха.
Игәааит рыҳәсақәа, рыла ашьа аахыжжылеит. Рацала лгәы дадыргаразы аусқәа шеиҵарҟәаҟәоз, рхы зҵаркыҵәҟьо ахыбра рмоуа иаанхеит.
Ҳанашәи, Ҳабраҟи, рыҳәсақәеи, дареи неидтәаланы жәцәеимаа саки, жәхьаки аԥеи иареи шеиҭныԥсыхлаша ртәы иара акгьы издырӡомызт, иԥҳәыс лоуп урҭқәа изырҵа, Ҳаџьараҭ иԥҳәыс дидыршьырц иақәыркит.
Ҳанашәи Ҳабраҟи Ҳаџьараҭ иҟны инеины, ҳаишьцәазар, уԥҳәыс душьыроуп ҳәа иарҳәеит.
Иҟаиҵахуааз дишьит иԥҳәыс. Нас даалаган иԥҳәыс ибзианы деилаҳәаны, лылақәа хтны, дима иҿынеихан, ахьы ахьааигаз аҳ игәара дынҭалт. Уи аҳ хәҩык аԥҳацәа шимаз ԥыхьа ибахьан.
Иԥҳәыс дкьакьаӡа ацалаҟьа днықәыргыланы, аҳ иҿы днеит. Аҳ иԥҳацәа иреиҳәеит:
– Аҳ иԥҳа дсыцуп, аха даара дыԥхашьоит.Уаха ԥхьара шәара шәыҟны ҳаагыларц ҳадиҵан лаб, убри аҟнытә ара сымҩахыҵит, лара дыԥхашьан нахьхьи ацалаҟьа дықәгылоуп, алақәа дрыцәшәаны, – ҳәа.
Аҭыԥҳацәа ҳҩыза дааит рҳәан еивасны идәықәлеит.
– Напы ԥшқала дышәкы, амарџьа, ллаӡара маҷуп, – иҳәан иаргьы дрышьҭалеит.
Аҭыԥҳацәа неин даара илыҳәеит, аха аԥсы акыр иаҳауама, нас лнапы кны ианааха, длалҟьан хыла дкаҳаит. Акаҳара абжьы заҳаз Ҳаџьараҭ арҵәаа ҳәа дыҳәҳәеит, дышәшьит, ԥасагьы нҵәарак сзыжәухьан, уажәгьы еицәаз сзыжәуит ҳәа.
Нас длеин дааиқәикшәа ааҟаиҵан, аҵәыуара далагеит. Аӡәгьы димырбакәа аҳи Ҳаџьараҭи дганы дыржит. Нас ирыӡбеит аҳ дзызнеиз иԥҳацәа иреиӷьу аӡәы уара дуԥҳауп ҳәа аӡәы аҳ дирҭарц.
Ҳаџьараҭ аҳ иԥҳа ааӡара дрыман аҟнытә иара димбацшәа реиҳәеит.
Ибзиаз аҳ иԥҳацәа аӡәы даалихын, амал дугьы налыцҵаны ддәықәлеит.
Аҩны данааи Ҳанашәи Ҳабраҟи рашьа иааигаз данырба ԥхьан ирыхьқәазгьы рхашҭит, рыҳәсақәа зынӡа ирцәымыӷхеит.
Ҳаџьараҭгьы ус реиҳәеит:
– Аԥсы дшәаҳҭоит аҳ иԥҳа деихраҵаны дҳашәҭозар шәҳәар, шәеиламаркуеит.
Ираҳаз ажәа хаҵаны рыҳәсақәа ршьит. Акәыба иҭаҵаны ирыма идәықәлеит. Акыр иныҟәеит, аха аԥси абзеи еиҩызхуадаз, рыԥсцәа рыфҩы анҵасы, нышәк инаҭаны имида-гәидаха иаагьежьит.
– Зегь рыла ҳауҟаҭәеит, – рҳәан рашьа даашьҭыхны кәыцҳак дылҭартәаны рааигәара тыша дук ыҟан, дҭарыжьразы дрыманы ицеит.
Уа иахьнеиз даара дрыҳәеит дҭармыжьразы, аха ирмуӡошәа аниба, анк илхылҵыз, акьатеи еиҩызҵәаз ҳами, амал ду сымоуп, жәа ҿахрак абысҭа сыԥҳәыс ишәылҭоит, иаажәга ҳәа реиҳәеит.
Ҳаџьараҭ иашьцәа цеит абысҭа аагара. Убри аамҭазы уасахьчак “рреит” ҳәа атыша даавалт. Ари заҳаз Ҳаџьараҭ аҟаара далагеит изуам, дысҭахым ҳәа. Ахьча дааин иумуа, иуҭахым зақәи ҳәа диазҵааит.
– Аҳ иԥҳа думгар ҟалом, мамзар атыша уаҳҭоит рҳәан абра сааргеит. Аҭахызар сыԥсааит, дызгом, – иҳәеит Ҳаџьараҭ.
Ахьча даара диҳәеит акәыцҳа иара дҭаҵаны иҟаиҵарц. Ҳаџьараҭгьы иԥсгра аниоу, акәыцҳа ахьча дылҭартәаны, ԥыҭк уҽырхха, нас амал рацәаны илыдкыланы дурҭоит, – иҳәан дцеит.
Ҳанашәи
Ҳабраҟи анааи, аҳәҳәара иаҿыз игәхьа мкыкәа, егьимыхәаԥшыкәа атыша дарҭеит.
Аҩны ианааи, рышьҭахьҟа ауаса рыбжьы гон. Ианынаԥш, зқьы уаса иаԥцаны Ҳаџьараҭ даауан.
– Иҟоузеи: – анырҳәа иара аҭак ҟаиҵеит:
– Ҳаи шәанаџьалбеит, арахә рҳәеит ҳәа иҟаӡоузеи. Ауаса рбара мариан азын сымч зықәхап зысгәахәуаз аасцеит. Шәҭахызар, шәцар ԥыҭк аашәымцари, ҩныкгьы рылаҟашәҵап. Ажәгьы шәымам, уа изеиԥшра жәхьақәоу жәдыруоу иҟоу? – ҳәа реиҳәеит.
Ҳанашәи Ҳабраҟи акәыцҳақәа рышшит, абысҭа руит, нас Ҳаџьараҭ иҳәо иалагеит атыша иеиҭаразы. Ирҳәаз неигӡеит Ҳаџьараҭгьы.
Ҳаџьараҭ аҳак иеиԥш дынхо далагеит ауаа имаҵ руан. Ирахә рзыԥхьаӡомызт, ахан иргылаз уаҵаԥшыр, ухылԥа ухшәаны икашәон. Изларҳәоз ала, усҟантәи ашәақьқәа рыла ихан ақәцә ԥсаатәк ықәтәазаргьы иузшьуамызт.
Абас ауп, дад, ацәгьа зхәыцуа, ацәгьа шиԥылауа. Аҳарамра уаҩы дышҭанархо.
Ҳара ҳажәлар нахьнатәгьы ирымоуп агәыразра, ауаҩы ҳалалра, аӡәы ицхраара иара ихы иадкыланы имоу, иреиӷьу имаҭәа акәыз, иҽыз, икәадырыз, бзиа ишибауа анидыр, деигӡаран дыҟам, иаразнак иуаҭәеишьоит. Абас ажәытәан иҟалаз ажәабжьк иахҳәаауп ари ажәабжь.
Ажәытәан даара ахаҵа бзиа ҳәа уаҩы пату зқәиҵауаз, ацәгьара ашҟа дурхар уаҩы сицәшәап ҳәа згәы иҭамыз, абзиара ашҟа уҵаауазар, ауаҩ ҟәыӷа, ауаҩы ҳалал, ақәнага зҭахыз, аԥсуа хаҵа ҳәа ззырҳәз иакәын Абганба Ҟаланқьари. Ҟаланқьари дахьазымдыруаз
Аԥсны џьара қыҭак ыҟамызт. Афырхаҵа Ҟаланқьари ицын быжьҩык аԥсуаа. Ҟаланқьари Аԥсны адагьы даараӡа ибзиа ӡбахә наӡахьан. Ҟаланқьари ибзиа ӡбахә шыҟаз еиԥш даҽа қыҭак аҟны ибзиа ӡбахә рацәаны ирҳәауа дыҟан Мамсыр Шәлымба. Ҟаланқьарии Мамсыри рыбзиаӡбахәқәа еибадыруан, амала дара зеибадыруамызт, еибабаргьы рҭахызишьҭеи акыр ааҵуан.
Ажәытәан аԥсуа аԥхәыс данааигоз 30-40 шықәса деиҵамзар акәын, насгьы убас аҳәса хәыҷқәа ҳәа хаҵа ицауаз 20-30 шықәса рхыҵуан. Ҟаланқьари 30 шықәса днархысуан, аха ԥҳәыс дааигомызт.
Шьҭа иазхоуп Ҟаланқьари аӡә даага ҳәа ианиарҳәалак убас иҳәауан:
– Еснагь ԥҳәыс даазгом, зны анакәха, сара сыҩнра иахәаша, сынзырхаша аԥҳәыс даазгауазар ауп. Ҟаланқьари дызҭахыз еснагь ирҳәон:
– Уара иуқәнаго аԥҳәыс еибага ҳәа ззырҳәо аӡәыр фырԥҳәыс лыхьӡзар, изахьӡу Ахан-ԥҳа Зиза лоуп. Убрыгь уаҩы диццом лара илаҩсуа ауаҩԥсы длымбакәан. Ахан-ԥҳа Зиза иаргьы дидыруан, бзиагьы дибон ииашаҵәҟьаны.
Ахан-ԥҳа Зиза Чарқьазтәыла дшадыруаз, уа лыӡбахә шыбзиаз Аԥсынгьы ибзиан дадыруан.
Зиза дыздыруаз Ахан-ԥҳа Зиза ԥшӡа ҳәа акәын ишлышьҭаз. Лоура, лыҭбаара, лыԥшра, лҟәыӷара, лыламыс, лыпату аказы деиҵахомызт ахаҵам ԥҳәыс ҳәа ҳаԥсуара иззырҳәо лакәын. Зиза ӡәырҩы арԥарцәа рыҽкынҵо илышьҭан, аха Зиза уаҩы ажәа илҭомызт, лгәы иақәшәоз дылбомызт.
Зны Ҟаланқьари дыҩҽыжәлан Зиза лбара дцеит. Уи дахьнеиз даара пату иқәырҵеит Зиза лашьцәа.
– Ҟаланқьери Абганба имӡакәа илеиҳәеит:
– Быӡбахә саҳаижьҭеи акыр ҵуеит, ииашаны бысгәаԥхоит, бгәы иацәымӷымзар, сбаҭәабшьозар, сара бсыццар сҭахыуп.
Зиза дааԥхашьан, кыр дархәыцит ииҳәаз ажәа. Аҵабыргаз, уи даара дылгәаԥхеит Абганба хаҵа, аҵыхәтәан ажәа илҭеит дшазыразу ала. Арҭ ара акры еимырдеит, инапы иахаз ихьымацәаз лнапы инахеиҵеит, Зиза лчабра Ҟаланқьари иџьыба инҭалҵеит.
Арҭ ачара анырушазгьы аҿҳәара арҭан, Ҟаланқьари даақәгьежьны иҩныҟа дааит. Ҟаланқьари аҩны данааи, убас иақәикит, Шәлымба Мамсыр иҩны сцап, счара дақәсыршәап, уас дҟасҵап ҳәа. Абри азыӡбаны иуацәа иреиҳәаанӡа дыҩҽыжәланы Мамсыр иқыҭа ашҟа амҩа дықәлеит. Ҟаланқьари зыҽны амҩа дықәлаз адырҩаҽны Мамсыр дҽыжәлеит, Ҟаланқьари иҟны днеины Ахан-ԥҳа Зиза длаирцәажәарц қьаӷьариа ҳасабла.
Убасҟантәи аамҭазы уажәеиԥш уласны аныҟәара мариамызт, насгьы уажәеиԥш амҩақәа бзиамызт, ихаран, ишәарҭан, тәым қыҭак амҩа уқәлар хԥа, ԥшьба мшы уқәхон.
Арҭ ахацәа амҩа иқәланы ишнеиуаз, амҩан еиԥылеит, Мамсыр ахара даныԥшы, Ҟаланқьари иҽыжәлашьа аниба, иӡбахә злаиаҳахьаз ала, игәра изымгеит, Ҟаланқьари Абганба иакәзар ҳәа. Арҭ ианеизаагәаха, мшыбзиа ҳәа аԥсшәа анеибырҳәа, Мамсыр дҵааит:
– Уара уоума Ҟаланқьари Абганба?
– Ааи, сара соуп, уара уарбан?
– Сара саԥсуоуп, Шәлымба Мамсыр соуп.
Арҭ илҽыжәҵын игәыдибакылеит, доус ахьцақәоз еибырҳәеит.
Нас Ҟаланқьарии асас диманы ахынҳәра иақәикит, аха мамсыр дҵааит амҩа уқәлеижьҭеи иҵуази ҳәа.
– Сара иахьа хымшуп, – иҳәеит Ҟаланқьари.
– Убас акәзар, сара саԥшәымоуп, сара сыҩны иаҳа сазааигәоуп, уара уеиҳа, уа бзиала уаабеит, уҽыжәла, – иҳәан иҽышькыл ааникылеит. Ҟаланқьари бзиоуп иҳәан арҭ ҽыжәланы амҩа иқәлеит.
Даара гәыкала еицәажәеит. Амҩан Мамсыр Ҟаланқьари диазҵааит:
– Ахан-ԥҳа Зиза дыӡӷаб бзиоума лыӡбахә уаҳахьоума, ажәа лнысҵарц сыӡбеит, ушԥахәаԥшуеи? Ҟаланқьари ажәак џьара имҳәеит Зиза иара дышизҳәаз атәы. Диҳәар аниҭахха мап ахимҳәааит, ақәла бзиа ԥҳәыск лзы дсылсхрым ҟаиҵеит.
Арҭ амҩа иахьынӡақәыз
Зиза лыӡбахә акыр иалацәажәеит. Ҟаланқьари убас иҳәеит:
– Уара ачаразы уҽырхиала. Ахан-ԥҳа Зиза сара дызбеит, дыздыруеит, уи уара иазырха, сара сшаагьыжьлакь, иаразнак слацәажәаны аҿҳәара ԥысҵәоит, нас умԥшӡакәа уқәлацәа, уҭынхацәа адырра рыҭ, Зиза лаагаразы ауаа наушьҭыр, уи лаашьҭра сара исыдзааит.
Арҭ иҩны иахьнеиз ачара ду асас изыҳәа иҟаиҵеит, пату иқәиҵеит.
Ҟаланқьари иԥсы аншьа дыҩҽыжәлан дышиашаз Зиза лыҟны днеит. Зиза иҟаз зегьы леиҳәеит.
– Сара пату сықәыбҵозар Шәлымба Мамсыр бицца, сара схы аиҳа убри иаҳа деиӷьасшьоит, сбыҳәоит сыбмырԥхашьан.
Зиза даара игәхьаалгеит.
– Сара бзиа избауа уара уоуп, дунеи сықәны усхашҭуам, амала уара иануҳәа абри бицца ҳәа мап сҳәом, уара уаҳаҭыр азыҳәа, амала иудыруазааит, Ҟаланқьари, уара уда даҽа хаҵак сшизыразым. Уара иугәаӷьыз иҟазҵа аԥсуа гәыразроуп. Саргьы убри сыхьит игәы сызнырхом.
Аҿҳәара арҭеит, аҿҳәара иҟаз азыҳәа Мамсыр аҭаца аагацәа ирацәаҩны иааишьҭит, рҭаца дрыманы амҩа иқәлан ицеит.
Мамсыр даара ачара ду иуит. Ари ачара ԥшьаха, ԥшьымыш иҟан. Ажәытәан убас акәын ишыҟаз, арԥыс ԥҳәыс данааигалакь аԥшьаха рзыҳәан ауп имҳарахьы даннеиуаз.
Асасцәа, аԥшәмацәа, доусы рыҩныҟақәа ицеит. Мамсыр имҳара ашҟа днеит.
Амҳара кәынҭхә-анаӡара Зиза днапырҟәыҷуа лкасы еиқәаҵәа лҿы иаҿаршәны дыгҿагылоуп. Мамсыр днеины ииарҭа ахьыҟаз ацәардаӷәы днықәтәеит. Мамсыр ажәабжьқәак иидырқәоз Зиза иналеиҳәеит, аха Зиза аҭак ҟалҵаӡом. Нас Мамсыр иҽеилихит днеины диеит.
– Зиза бышьҭал, быԥсы шьа бааԥсаха быҟоуп, – иҳәеит.
Зиза аҭак ҟалҵом, дгылоуп. Даҽа ԥыҭк анҵы, бышьҭал, Зиза иҳәеит, аха аҭак ҟалҵом, ус дгылоуп. Акыр бжьысит.
– Зиза! Биа ҳәа басымҳәеи! – иҳәан даалыҵаҟьеит аӷьеҩ ҳәа.
Зиза убас иалҳәеит:
– Иухозеи уара, узсыҵаҟьозеи? Ҟаланқьари иакәзар дунеи дықәны абас дсыҵаҟьаӡомызт, удыруазааит.
Мамсыр ари илҳәаз уамашәа ибеит, Ҟаланқьари иакәзар дсыҵаҟьомызт анылҳәа, ари акы ишамааназ идырит, иаразнак даагылан, асасцәа, агәылацәа зегь иеизигеит. Абарҭ зегь амҳара ишыҩнагылаз Зиза дахьгылаз иарма нап нацәкьыс ала лкасы лҿы иақәыршәыз даахеит, инацәкьыс шнеиуаз лгәыҳәԥы шыҟаз инакьысит. Мамсыр Зиза лгәыҳәԥы дахьынакьысыз маҳагьарак аиԥш иазиԥхьаӡан ажәлар зегьы ишырбоз дааган аҟәардә лаҟә длықәыртәаны убас реиҳәеит:
– Зиза Ахан-ԥҳа бзиа илбауа даҽаӡәуп, уи сара сҩыза бзиа иоуп... лкасы сарма нацәкьыс ала санаахоз лгәыҳәԥы сакьысит. Ҟаланқьари сареи гәыхәашьра ҳабжьамзааит, иҳабжьазҵауаз снацәкьыс лгәыҳәԥы
иакьысыз ауп, – иҳәан иҟама аҭӡы аҟны ихшьыз аҭра иааҭиԥаан, алабашьа акәынҭхә икҿагылаз ааганы, зегьы ишырбоз инацәкьыс алабашьа илықәкны атрышә ҳәа иаахиҵәеит.
– Уаҳа гәыхәашьра, маҳагьара ҳабжьаӡам. Иахьа нахыс Ахан –ԥҳа Зиза саҳәшьа боуп, бара бзиа иббауа бихыбаамзааит, – иҳәеит Мамсыр.
Адырҩаҽны ишылкылшаз Мамсыр дҽыжәланы Ҟаланқьари иахь амҩа дықәлеит. Ҩба, хԥа мшы раҟара ааҵуан еиԥш Мамсыр дааит иҩыза бзиа иҟны. Ари дахьааиз ачара бзианы иҟаиҵеит. Нас Мамсыр убас иҳәеит:
– Ҟаланқьари, ҳара ҳқыҭан дыҟоуп даара хьыӡ ду змоу аҭыԥҳа ҳәеи, убри дусҭар сҭахыуп, мап умҳәароуп.
– Ибзиоуп, ҳаиццап, даабап – иҳәеит Ҟаланқьари.
– Мап, уи абара лҭахӡам, сара дызбеит, уи уара иузхоуп, саргьы аԥҳәыс дансуҭоз уара дубазар иазхоуп ҳәа ауми еибаҳҳәаз. Ҟаланқьари дазыразхеит, ачара аҿҳәара арҭеит.
– Аҩи абысҭеи уара иутәуп, сара иаасҭиуеит акәац, – ҳәагьы нациҵеит Мамсыр данцоз.
– Ачара уҽазыҟаҵа, ауацәа ираҳәа, аҿҳәара иаҳҭаз азы аҭаца изықәнаго лыцҵан дсыманы ашьыбжьышьҭахь уҩны сҟалоит.
Ари ашьҭахь Мамсыр дыҩҽыжәлан иҩныҟа дцеит. Аҿҳәара анааи, Зиза илықәнагоз ауаа лыциҵеит, ҳамҭас илиҭеит х-ҽык кәадырны, хә-ҽык кәадырда, хә-жәык, хә-цәык, абарҭ ауаа изықәнагауаз ацны аҿҳәара иамаз азыҳәа агәар иааҭалеит.
Арҭ аҭацаагацәа ирԥылт, аԥсшәа рҳәеит аҟәҟәа ихысуа аҭаца амҳара днаргеит.
Ачара ԥшьаха-ԥшымш иаҿын, ажәлар рыҩныҟа ицеит, Мамсыр иҩызцәеи иареи аангылеит.
Ауха Ҟаланқьари имҳара даныныҩнала, абар ассир, Ахан-иԥха Зиза ҭацас дыкҿагылоуп. Ҟаланқьари иаразнак асасцәа, аԥшәмацәа зегьы еизигеит.
Нас Мамсыр ажәлар иҟаз ааизигеит.
– Зиза иаармчшәа ианласҳәа, Ҟаланқьари иакәзар ус сеиҳәомызт ҳәа исалҳәаз акы ишамааназ здырит. Лкасы санҩахоз сарма нацәкьыс лгәы иахьакьысыз абар ихысҵәеит (ачавра илаҳәан иаалхны идирбеит), уаҳа сара сыҟнытә уи гәыхәашьра, маҳагьара лымам, – нас даақәгьыжьын Ҟаланқьарии Зизеи рахь ихы нарханы инациҵеит – иахьарнахыс шәарҭ
хаҵеи ԥҳәыси шәоуп. Сара Зиза саҳәшьа лоуп, уара сашьеиҳаб уоуп, – аҩыџьагьы аагәыдикылеит.
Иҟаз зегьы афырхацәа, шәҩыџьагь егыгь хацәоуп ҳәа рзырҳәеит, Ҟаланқьари ачара ирҿыцит.
Даара акраазхыҵуаз ҭаҳмада быргк дыҟан Мырза-иԥа Ҳаҭхәа ҳәа. Мырза-иԥа Ҳаҭхәа аҭаҳмада наӡаҳәа ззырҳәоз иакәын. Имч уаҳа наҭахымкәа илыкәкәахьан, аԥсра шизааигәахазгьы ибо далагеит.
Мырза-иԥа Ҳаҭхәа хҩык ахылҵ иман. Ималгьы маҷны дыҟамызт.
Иԥа аиҳабы ихьӡын Мираб, агәыбжьанытә ихьӡын Зураб, аиҵбы ихьӡын Маҳрам.
Мырза-иԥа Ҳаҭхәа иԥацәа ахҩык даарыԥхьан, “дад, ишәасҳәауа шәаҳауама, сара шьҭа дук нызҵуа сакәым, смал исымоу шаны ишәысҭар сҭахыуп”, – ҳәа реиҳәеит.
Ҳаҭхәа иман убри еиԥш аҽы, уи уақәтәаны уныҟәозар, аԥша аиҳа иласын, иман уи саркьакгьы, атәыла иара дахьынхоз ахы, аҵыхәа иҟоу зегь унарбон, нас ҵәа шьапык изгылан акада ҿалаӡомызт, аха убри убас ихәшәын, инызҿашәалакь аԥсра даҿызаргьы дыбзианатәуан, иԥсы ҭанаҵауан. Ҳаҭхәа имал шаны убас иԥацәа ириҭеит: аҽы иԥа еиҳабы Мираб ииҭеит, асаркьа – иԥа агәыбжьанытә Зураб, аҵәа заҵә иԥа еиҵбы Маҳрам ииҭеит.
Имал иԥацәа ишаны ишриҭаз еиԥш пату ақәҵаны иныҟәыргон.
Зны аишьцәа усура иҟан ашьыбжьон аԥсшьара азыҳәа аҩны иааит. Аҩны иахьааиз, ашьыбжьхьа нарфан, аԥсшьара азыҳәа ргәара иқәгылаз аџь ду аҵаҟа ашәшьыра аҟны итәеит. Арҭ анцоз Зураб исаркьа ргеит ҳаныԥшылалап, иҟоу ажәабжьқәа аабалап ҳәа. Аишьцәа инеиҭа-неиҭасуа асаркьа аныԥшылара иаҿын. Арҭ асаркьа иахьаныԥшылауаз даара имаҷӡамкәа иҟаз аусқәа рбауан, аха зегь реиҳа уамашәа ирбон ҭауад дук игәар аҟны даара аилаҩынтра дуны иҟан, араҟа асаркьа иднарбауан чмазаҩ ӷәӷәак дшыҟаз. Иҟаз ажәлар абни ачымазаҩ дыгәхьааганы еилагьыжьуан рылахь еиқәын.
Убри аҭауад дахьынхоз инхоз ажәлар убри ачымазаҩ гәаҟрас дрыман. Убас иажәабжьны ирылан: аҭауад иԥҳа уаҩы длықәымгәыӷуа
дычмазаҩуп, убри лыԥсы еиқәзырхауа аҳақьым аҭауад имал абжак ииҭоит, дарԥысзар ԥҳәыссгьы дииҭоит ҳәа иҭоуба иалеиҵеит ҳәа.
Арҭ аишьцәа аӡәгьы ԥҳәыс даарымгацызт, инықәдыршәын убрахь амҩа иқәлеит.
Арҭ рҽы аԥша аиҳа иласыз иҵакны иаақәтәеит, рсаркьеи рҵәеи аашьҭырхит, рымҩа иԥырны инықәлеит иаразнакалагьы уа инеит.
Арҭ аишьцәа агәашә инадгылеит. Аҭауад еихатә гәашә аркыуп, сапат дук игьалауа икнаҳауп. Аҭауад адырра ирҭеит, иҟалауазар агәашә аарты харатә ҳааит ҳәа. Агәашә аадыртын агәар инҭалеит. Рҽы наганы аҽхарԥарҭа аҟны аӷәра нахадырԥеит.
Арҭ аишьцәа неин асоф ианнаҵагыла, иҟалауазар аҭауад асоф даақәгылааит ҳәа аҳәара ҟарҵеит.
Аҭауад адырра анирҭа, илаӷырӡ ила ихыжжылаз икаба аҿацә ала ирыцқьауа асоф даақәгылеит.
– Ишәҭахыузеи, дад? – иҳәеит.
– Аҭауад, ачымазаҩ ӷәӷәа дышумаз ҳаҳан, ҳааит, лыԥсы нҳархаразы, мап умҳәауазар.
Аҭауад уамашәа ибан, “Шәара шәабанӡаауа, ишәазҳәада ачымазаҩ дышсымаз?” – иҳәеит.
– Ҳара иҳамоуп асаркьа зегь ҳзырбауа, нас убри еиԥш аҽы, аԥша аиҳа иласу. Уи аамышьҭахь, аҵәа уаҩы иарбан чмазаразаалакь далзырго... Ачымазаҩ далҳаргоит ҳәа ҳласны ҳаузааит, аҭауад ухаҵкы...
Ахьырԥарцәа аҭауад иԥҳа Зинаб дахьышьҭаз иныҩналеит. Зинаб ԥшӡа лыла ԥшӡақәа еиқәԥсан, лыхцәы ԥшӡа хәхәаӡа илыван, деиқәкны дықәын. Араҟа Зинаб лан лхы лзышьҭымхуа лнапқәа лгәыҵакны лыԥҳа ԥшӡахә дылхатәан.
Маҳрам иҵәа иџьыба иааҭихын, ичақала ихырссауа акакала илҿаиҵо далагеит.
Маҳрам иҵәа зегьы лҿеиҵеит. Иҟалауазишь ҳәа итәаз зегьы азыԥшуан. Ԥыҭрак аабжьысхьан еиԥш Зинаб ԥшӡа лылацәа аахылтит. Арҭ зегьы џьашьатәыс иркит. Иара убас дшыҟаз ԥыҭрак ашьҭахь Зинаб сықәшәыртәа лҳәан, дықәдыртәан, ацәажәара далагеит.
Абас аҭауад иԥҳа ҩба, хԥа мшы рышьҭахь лыԥсы лылалеит, еиҳа длахҿыххеит.
Уажәы, аҭауад алаӷырӡ иагахьаз, уигьы илақәа хитит, дгәырӷьаҵәа дҟалеит. Нас зегьы ааирӡырҩын ус иҳәеит:
– Дад, сыԥҳа, бара быԥсы нзырхаз абарҭ арԥарцәа роуп, абарҭ рыхҩык хацәа бзиоуп, ԥҳәыс даарымгаӡацт, иреиӷьабшьауа бара
бицца, смал абжак бара ибтәуп. Арҭ иахьа аус иҟарҵаз тәылак аҟны иахьамаҳауа ҟалараны иҟалом.
Аҭауад иӡӷаб днарыхәаԥш – аарыхәаԥшит. Нас убас иалҳәеит:
– Арҭ рыхҩык сара исзеиԥшуп, аӡәы деиӷьым, даҽаӡә деицәам, рыхҩык еиқәшәоуп, иахьаҭаху азы ихиоуп, сара абри ҳәа аӡәы снапы иқәыскуам, изҭаху сигааит, аишьцәа дара еицәажәааит. Сара сыԥсы анырхара азыҳәа рыхҩык еиԥшны иазныҟәеит. Мап, саб, алаԥшра дара ирымазааит.
Аҭауад ари аус аӡбара шәара ишәыдуп ҳәа реиҳәеит аишьцәа. Аха аишьцәа дара рхала ирмыӡбит, шәара ишышәҭахыу ишәыӡбы рҳәеит.
Аҵыхәтәан аҭауад даацәажәеит:
– Ажәлар ианакәзаалакь рхатәы рыӡбоит, аӡә итәгьы рыӡбоит, иахәҭаны исыԥхьаӡоит Зинаб ахьырԥарцәа дзықәнагоуп ҳәа ажәлар иззырҳәо диаҳҭап. Ажәлар аӡбацәа ҟәышқәа хәҩык аалырхит, шәара ишәыӡбы рыхҩык рыҟнытә Зинаб дзықәнагахаша рҳәан зегьы еицазыразхеит.
Аӡбацәа Зинаб ахьырԥарцәа рыуа дзықәнадыргарыз ҳәа шәгәы иаанагои?
Дыҟан анкьа Асҭамыр ҳәа арԥыс бзиак. Асҭамыр ԥшрала сахьала даара деиқәшәан, дуаҩы разын, днаалан, асаби агар игароу иҟны ихы неигон, аиҩызаразы ихы хыиҵәон, иқәла зықәлоу аӡәы иҿы иарбанзаалакь аказы иаԥхьа дишьҭуамызт, дкәашаҩын, дхысҩын, дшәарыцаҩын.
Асҭамыр ҩызас диман Аӡынба ҷкәынак Манча ҳәа. Асҭамыри Манчеи еиқәлацәан, даарагьы бзиа еибабон, амала рыҩныҟақәа рҿы инеибаган ҳаҭыр рықәеибаҵомызт.
Зны Манча иқыҭан чарак ыҟан. Манча иҭаххеит иԥсеиԥш бзиа иибоз Асҭамыр ачараҿы дақәиршәарц, иуаажәлар дыдирбарц. (Дихыҽхәалон енагь).
Ари ачараҿы аҩызцәа аҩыџьагьы, аӡә дубар аӡә духашҭуа рҽеилаҳәа, рҽеилаца, рҽы ҭуӷан дуқәа ирықәтәаны ачара ахьыҟаз ашҭа инҭалт, агәара ишынҭалаз еиԥшҵәҟьа “чоу!” – рҳәан, зны ҩын раҟара илеиҩеин рыпланқәа ныддырбеит. Ажәлар шанханы игыланы ирыхәаԥшуан, абарҭ зусҭқәадашь ҳәа, аха аҵыхәтәан дара рыҷкәын Манча даурзымдырхуаз.
Ачара зуаз аԥшәма иуа, иҭынха аӡә дагмызт, ахәмарра иагӡамкәа иҟан, Асҭамыр, иҟала здырхуада, арҭ акы ихы рылахәмызт, иҟазшьа зынӡа аҽаԥсахит, иҳаиҭ-қәиҭ маҷхеит, ихыҽхәалоз иҩызагьы ҿа имамкәа дықәирхеит, иара уааҵәҟьагьы аҽыԥныҳәақәа ирҭауа иалагеит. Ари иоума зегь злоу ҳәа иурҽхәалоз ҳәа. Асҭамыр иҟазшьақәа цәгьа Манча ицәымыӷххеит усгьы диазҵааит:
– Иухьзи, сзушьзи, ас акәызма сышуқәгәыӷуаз, угәы еиҟарами? – ҳәа.
– Ишԥазури, саргьы уамашәа схы збоит абас сахьыҟалаз, аха уи зхароу абра иҟоу аӡӷабцәа аӡә лоуп, санынлыхәаԥш, убас сыԥсы лылахеит. Лыԥшра, лсахьа, лыплан, лцәажәашьа, исҳәо сҿамшәо, иҟасҵара сзымдыруа аҟынӡа снанагеит, – иҳәеит Асҭамыр.
Ари заҳаз Манча дызусҭхарыда ҳәа иџьашьаны данлазҵаа, илшәыз, илыҟәныз аниеиҳәа, иаразнак дауимдырхуаз, уи деилазгаз аԥҳәызба дызусҭаз.
– Уи даара ибзиоуп, уаҳагьы гәырҩас иҟоумҵан, сара исырхиоит аус, уара уҽеиқәыршәаны уҟаз, адырра анусҭо азы, – иҳәеит Манча.
Асҭамыр аҩныҟа дхынҳәит. Ачараҿы Асҭамыр аԥҳәызба игәаԥхаз Манча дизҳәаны дтәан, уи иара издырӡомызт.
Дук мырҵыкәа Манча дцеит, иҳәаны итәаз аԥҳәызба Марушьа лахь, усгьы леиҳәеит:
– Сара сзы бтәазар, иаарласны абри амчыбжь аҩнуҵҟа бандәылымҵ, баргьы саргьы акгьы ҳзеилам.
Ари заҳаз Марушьа, иаразнак иаахәыҵырҟьан иҟалаз аус, лҭахымхазт дагьааҟыу-ҵәыуеит, усгьы нацылҵеит:
– Избан ас иаалырҟьаны сдәылгара зуҭахха, макьана сымаҭәаҵәҟьа ҽеила еиқәысмыршәацызтеи?
Аха уи акыр аҵанакуазма, ииҳәаз дазааир акәын.
Дцеит Манча иҩыза Асҭамыр иахь ачара аҿҳәара иманы.
– Аӡӷаб иугәаԥхаз слацәажәеит, уара дшугәаԥхаз еиԥш ларгьы улаԥшықәҵаны улымазаарын, аҿҳәарагьы лымсхит, асабша аухоуп – иҳәеит.
Асҭамыр ари аниаҳа, даара иџьеишьеит, ачараҿы ларгьы слаԥшықәҵаны слымазаарын ҳәа.
Иааит асабша ауха, Асҭамыр иуа, иҭынха уаҩы днимыжьит, зегьы иреиҳәеит. Иуацәа ааира иаҿуп ршьалҭақәа, рхызақәа, рыхчқәа рхы иқәыжьны. Ахаратәқәагьы амҩа иқәуп рыцәқәа, ркамбашьқәа уҳәа анхьахьқәа рыма. Асҭамыр иҭацаагацәа узрылымсуа ҭацаагара ицеит, ақьаӷьриа Манча дрыма.
Аҭаца Марушьа лгәы хыҭ-хыҭуеит, дҵәуеит, илхәыцуеит лаԥхьаҟатәи ҿыц лыҩнратә ԥсҭазаара.
Инеит Манчеи ҷкәынаки Марушьа маӡа лдәылгаразы. Аҭаца ддәылыргеит.
Асҭамыр иҭацаагацәа аҭаца дрыманы, аџьџьаҳәа ашәа ҳәо, аҟәҟәаҳәа ихысуа иааит. Ҟәышра згымыз Марушьа иаразнак илдырит дҳәаны дызмаз иҩнаҭа дышнанамгаз, аха иҟалҵахуази. Ҩаха ҩымш чаран Асҭамыр иҩны, ахымш рзы ауацәа ықәҵқәеит.
Ауха Асҭамыр имҳараҿы ашә дынхыҵуан еиԥш “оҳ гәышьа!” – лҳәан ӷәӷәала даақәыԥсычҳаит аҭаца. Асҭамыр ари иаҳаз ааицәымыӷхан усгьы иҳәеит:
– Ҳаи, иҟалазеи мшәан, сара сыҩнра “гәышьа” ақәмызт ҳәа акәын сшыҟаз, сзыхҟьазеи, – ҳәа.
Аҭаца Марушьа лыԥсы ааивылган ус лҳәеит:
– Сара ари аҩнаҭазы акәмызт арсҟаамҭа сыԥшны сызтәаз, сара сҳәаны сызмаз д-Аӡынбан, иахьа сыздәылҵ
Аӡынба ихьӡалоуп, ишакәзаалакь сақәшәеит.
Ари заҳаз Асҭамыр иџьеишьеит, илакәишьеит, иаразнак дхысны, ауаа еизганы усгьы реиҳәеит:
– Сара макьана ԥҳәыс даазымгаӡацт, иҟалаз абас ауп, исзымдырӡакәа сҩыза иԥҳәыс даазгазаап, шәасны ҿыц чара жәуроуп, – иҳәан, иаразнак Аӡынба иахь адырра ҟарҵеит уҽырхиа уԥҳәыс дузнаагоит ҳәа.
Асҭамыр ҿыц чара ду лзиуит, даара бзиа акыр лыциҵеит, деихреиҵеит, агәгәаҳәа ҽыла дрыма аԥхьа данааргоз аҵкысгьы уажәы игәырӷьауа, ихәмаруа, аҟәҟәаҳәа ихысуа Аӡынба игәара инҭалеит.
Араҟа урҭ аиҩызцәа ҿыц еиуацәеибатәит, кыка цҳара ҟарҵеит. Асҭамыр Марушьа лкыка дацҳаит. Хаха-хымш чаран, аԥшьымш раан Асҭамыр аҩныҟа дхынҳәит.
Уи нахыс Асҭамыри Манчеи рҩызареи рыбзиеибабареи иҵегьгьы иацлеит, есааирагьы иазҳаит.
Ҵлаҳәысҭак дыҟан хҩык аԥацәа иман. Дыԥсуа даналага иԥацәа даарыԥхьан, “исҳәо шәаҳауоу?” – сыҷкәынцәа иҳәеит.
– Аа!
– Сара сыԥсуеит, аха сара сышьҭахь шәара акы шәеиланархозар, ишәзымдыруа акрыҟазар, амрагыларахь ҩызак дсымоуп, Ҳасаб ихьӡуп, убри дыԥшааны шәизҵаа, – иҳәеит.
Абригьы иҳәеит, дук нимҵыкәа дыԥсит. Аишьцәа раб ишихәҭаз дырҵәут, дыржит. Раб иаҵкысгьы иҟәыӷаны, ибзианы иаақәгылт.
– Уара ҳаб ак ҳаиҳәахьан, ишиҳәаз ҳныҟәап, ҳизцап, Ҳасаб дыԥшааны ҳиацәажәап, – ҳәа рыӡбеит аишьцәа ахҩыкгьы. Идәықәлан, ишнеиуаз амҩан ҽык ашьҭа рбеит. Уи инаҩсын ишнеиуаз хаҵак дырԥылеит.
– Ҳасаб дабанхо? – ҳәа ирԥылаз иазҵааит.
– Уи сара дысгәылоуп, уажә саагьыжьуеит, шәнеила абас, саргьы сшәыхьӡоит – иҳәеит уи ахаҵа.
– Узышьҭоузеи, иуҭахыузеи? – ҳәа иазҵааит арҭ аишьцәа.
– Ҽык сцәыӡын, сашьҭоуп, абрахь шәахьаауаз џьаракыр ижәбазар? – ҳәа дразҵааит.
– Уҽы цыркьуазма? – ҳәа дҵааит аишьцәа реиҳабы.
– Ааи! – иҳәеит ахаҵа.
– Илашәызма? – иҳәан дҵааит агәыбжьанытә.
– Ааи! – иҳәеит ахаҵа.
– Аҵыхәа кьаҿызма? – дҵааит аиҵбы.
– Ааи! – иҳәан дақәшаҳаҭхеит аҽ иашьҭаз ахаҵа. – Нас ижәбама сҽы? – ҳәа дразҵааит.
– Мап, егьҳамбеит – рҳәеит аишьцәа.
– Нас уара, излашәдырзеи сҽы иамоу аграқәа?
– Сара ишцыркьыз злаздырыз азшьапык аган ахь иаргылон ашьҭа злаҟоу ала, – иҳәеит аишьцәа реиҳаба.
– Сара ишылашәу зладырыз, иҳәуа адәы иахьықәыз варала иныҟәон, – иҳәеит агәыбжьанытә.
– Сара аҵыхә џьара ишьҭасны ашьҭак сымбеит, уи азоуп аҵыхә кьаҿуп зысҳәаз иҳәеит аиҵбы.
Аишьцәа ирҳәаз аҽы иашьҭаз ахаҵа аумашәа ибеит, нас даагьыжьын дрыцны иҿынеихеит. Ҳасаб иҿы иманы днеит. Уа иахьнеиз Ҳасаб даақәгьыжьын игәылак иҿы дцеит аҩы аасгоит ҳәа, хә-ведрак аҩы ԥсахны иааигеит. Исасцәа акрырҿеиҵеит, акрыдиржәит, ишьҭеиҵеит ицәарц уаҭахк аҿы. Ани аҽы иашьҭазгьы Ҳасабгьы мыцәаӡакәа иӡырҩуан. Ишыӡырҩуаз аишьцәа реиҳабы ииҳәоз раҳаит.
– Уара уаха ҳазҭоу аԥшәма иаб диԥаӡам, днашԥоуп, – иҳәеит.
– Уара игәашәҭоу, аҩы иаҳжәуаз аԥс фҩы шахаз? – иҳәеит агәыбжьанытә.
– Абри аԥҳәысгьы абра иҩнагылаз лыҩнуҵҟа лыхьуеит, деиқәшәаӡам – ҳәа ҿааиҭит аиҵбы.
Арҭ ирзыӡырҩуаз аԥшәма даара уамашәа ибеит ирҳәаз, изымбатәбарахеит, хьаас икит.
Аԥшәма исасцәа рыбжьы анеихсыӷь, иҿынеихан аҩы змихыз иҿы днеит.
– Уара исуҭаз аҩы злухзеи, уи аԥс фҩы ахын? – ҳәа диазҵааит.
– Ҟоҳ, абааԥс, уи аҩы злысхыз саб инышәынҭра агәы иқәиааз аӡахәа иахылҿиааз ауп, убри азоуп аԥс фҩы заху, – иҳәеит аҩы зтәыз.
Аԥшәма еиҭа длалаган ари игәыла аԥс фҩы зхамыз аҩы бзиа ааимихын иааигеит адырҩаҽны еиҭах исасцәа рхәы ҟаиҵеит. Даарыԥхьан илаиртәан, иаргьы днеины дынрыдтәалеит. Ус акрыфо, акрыжәуа иштәаз иааирыӡырҩын, аԥшәма ус дразҵааит, “Уара сысасцәа, иалжәдыраазеи сара сшынашԥаз?” – ҳәа.
– Асас данааилакь идымтәало анашԥа иоуп, уара уҳадымтәалаӡеит, – рҳәеит дара.
– Нас сыԥҳәыс лыҩнуҵҟа ахьаа шлымоу злажәдыруазеи? – ҳәа дразҵааит.
– Аԥҳәыс зыҩнуҵҟа зыхьуа илуз уфар, умгәа аҷҷы арго иалагоит – рҳәахт дара.
– Урҭ зегьы бзиоуп, аха абри иаажәуаз аҩы злыҵыз ажь аԥсы игәы иқәиааз аӡахәа ишалхыз иалыжәдырааи?
– Уи зегь реиҳа имариан, аԥсы фҩы ахышәшәон, – рҳәеит.
– Нас шәара арахь шәықәзгалазеи, шәаазгазеи? – ҳәа аԥшәма исасцәа дразҵааит.
– Ҳара ҳаб даныԥсуаз убас ҳаиҳәеит абри Ҳасаб дҟәыӷоуп, ак шәҭахханы шәҟалозар, убри иҟны шәца ҳәа. Убри иуасиаҭ наҳагӡарц ҳааит – рҳәеит.
– Шәара шәаби сареи шәҳаиԥшымзаап, шәара шәхы наҟәыжәгартә шәыҟоуп, ҳара ҳаиҳа шәҟәыӷоуп, – иҳәан рымҩа иқәиҵеит.
Дыҟан хаҵа бзиак Маҳмуҭ ҳәа. Уи ԥҳәыс бзиак диман, аха хшара дрымамызт. Ажәытәан хьыӡрацара ҳәа ыҟан. Ахаҵара злаз ныҟәон, иқәылон. ани ахаҵа бзиангьы аҩызцәа иманы, хьыӡрацара дцалон, даныхынҳәлакь, иҩызцәа шицу аҩны даауан. Ус иҩызцәа ицны данааилакь шәҩык ыҟазаргьы, уи иԥҳәыс ешамырцҳаӡакәа еиллыргон, рҭыԥ иқәылҵон.
Ауаҩы ауаҩи анеиҵамшьыцуа ыҟаӡам. Уи ахаҵа бзиагьы иҵашьыцуаз ыҟан. Ԥҳәыск иақәылкит ани ахаҵа бзиа иԥҳәыси иареи еилырсразы.
Ҭырқә ԥашьа ныҟәаҩык, ԥҳәыс дигар иҭахны ддәықәын. Уи аԥашьа ани аԥҳәыс цәгьа лҿы днанагеит, дзышьҭаз аусгьы леиҳәеит.
Аԥҳәыс цәгьа аԥашьа дзышьҭаз анеилылкаа, “уара узышьҭоу аԥҳәыс леиԥш иҟоу абра ҳгәылара дыҟоуп, аха уи ахаҵа ӷәӷәагьы длымоуп, даара уаҩы цәгьакгьы иоуп, – лҳәеит.
– Ус анакәха, дсырба – ҳәа длыҳәеит ани аҭырқә ԥашьа.
Аԥҳәыс цәгьа даалган, лгәыла ԥҳәыс бзиа аказы дылҭахызшәа длыԥхьан, аҩны даалаган, лысаси лареи еибалырбеит.
Аҭырқә ԥашьа ани аԥҳәыс даара игәы дақәшәеит, ларгьы дылгәаԥхеит.
Агәыла ԥҳәыс аҩныҟа данца, аҭырқә аԥашьа иԥшәма ԥҳәыс длыҳәеит ани аԥҳәыс бзиа дизлацәажәаны, уи лҿы аус лырхиаразы.
Адырҩаҽны аԥҳәыс цәгьа лҿыналхан, лгәыла ԥҳәыс лҿы днеин, ус лалҳәеит:
– Бара бхаҵа дныҟәаҩуп, данаауа, шәыҩ аҩызцәа ааигоит, урҭ зегь бара рымаҵ булароуп. Арахь быԥшыр, хшара дбымаӡам, уи бхаҵа хшара зауа уаҩӡам, нас иазыбуазеи абриаҟара аҽыргәаҟра? Абри сара сҿы иббаз асас дԥашьоуп, дбеилаҳаны дыԥсуеит, бисҭап; уи хәцәахьы ахьы балаиртәап, – лҳәан, лхы дылҭалан, аҿа ллырҳәеит. Маҳмуҭ ныҟәара данца, иԥҳәыс аҭырқә дицны, амшын дынхыла дцеит.
Маҳмуҭ хьыӡрацарантә иҩызцәа уаа шәҩык ицны иҩны данааи, иҩны қьамҭажәха, иԥҳәыс дыҟамкәа ибеит.
– Иҟалазеи? – ҳәа данҵаа, уԥҳәыс аҭырқә ԥашьа диццеит ҳәа иарҳәеит.
Маҳмуҭ иҟаиҵахуаз, гәылацәак даарыԥхьан, исасцәа акрырҿаҵаны, рымҩа иқәиҵеит.
Нас иҽааибиҭан, иабџьар маҭәа аашьҭихын, иԥҳәыс диԥшааразы амҩа дықәлеит. Ус дышнеиуаз, дҵаауа-дыԥшаауа амҩа дшықәыз,
Стампыл днанагеит. Длеи-ҩеиуа Стампыл дшалаз, ԥсуа ҷкәынак, ԥсуа маҭәала деилаҳәаны, иара иахь иҿааихеит, аха ҷкәына ԥшӡаӡак.
– Ҳаи, дад, уабатәиу, узусҭада? – ҳәа дҵааит Маҳмуҭ.
– Сара сызусҭугьы ари соуп – иҳәан, дызусҭаз иеиҳәеит, ажәакала иуҳәозар еибадырит, насгьы џьарак еицыҟалеит.
Ахаҵа бзиа иагьа гәала имазаргьы инирԥшуам, аха аҷкәын еиликааит абни ахаҵа гәалак шимаз.
Аҷкәын ҽнак Маҳмуҭ дынидтәалан, гәалак шумоу здыруеит, ҩызас сушьозар, угәала саҳә, сызмаҭәоузеи, аха издыруазар сҭахыуп ҳәа иеиҳәеит.
– Изакәытә гәалоузеи? Гәала сымаӡам, ус баша сныҟәоит ауп, – иҳәан Маҳмуҭ, мап икит, аха аҷкәын данидхалаӡа, дзықәшәаз иеиҳәеит абас:
– Сара ныҟәара сшыҟаз сыԥҳәыс дыргеит, лареи сареи хшара дҳамамызт; убри аҵыхәала сара иахьа абра саанаган сыҟоуп, дызгаз абратәызар ҳәа сыҟоуп, срышьҭоуп.
– Аа! Ус акәзар, умшәан, имариоуп, иҳәеит аҷкәын.
Ари аҷкәын идыруан Маҳмуҭ иԥҳәыс дахьыҟаз.
Аҭырқәцәа ани аԥсуа ҷкәын ихыччалон шәарҭ абазацәа шәыԥҳәыс дшәыҵхны даагеит, аха агьшәылымшеит ҳәа. Уи аҷкәын даара игәы иалан.
Аҷкәын аплан ҟаиҵеит аԥҳәыс лгашьа, Маҳмуҭ даламҵакәа, аха Маҳмуҭ имуит, иара иус иара инапала иҟаиҵар иҭаххеит.
Аԥҳәыс дахьыҟаз ԥраӷбала акәымзар неишьа амамызт, ианнеишаз аҿҳәара ҟарҵеит.
Аҿҳәара аныҟарҵа ауха, аԥраӷба иҭаланы Маҳмуҭ иԥҳәыс дахьыҟаз иӡхыҵит. Маҳмуҭ аԥхьа днагылан, аҷкәын уи днаишьҭагылан, аԥашьа дышьны, иԥҳәыс диманы ддәылҵт Маҳмуҭ: аҷкәынгьы дышицу дицуп.
Лара даара лыҽлырххеит, илмуразы иақәылкит, аха илылдыршоз! Дырҳәынҷеит, дрыманы аӷба иҭалт, даара инаскьеит. Рышьҭахьҟа ишәарҭамкәа ианыҟала, аҷкәын Маҳмуҭ диҳәеит.
– Сара уара узы сыԥсы ҭоуп, уаргьы сара сзы ус уҟоуп. Ус анакәха,аказы суҳәоит, мап сцәыумкыкәа исзыҟауҵаразы – ҳәа.
Маҳмуҭ абас аҭак ҟаиҵеит:
– Уара иуҳәо сара иҟасымҵо егьыҟам, исылшо акы акәзар, иарбан иуҭахыу? Исаҳә!
– Маҳмуҭ, уара уԥҳәыс ԥшӡа, аҭырқәа иҵхны иаауго, сара слеилаҳаит, иахьысҳәогьы шыԥхашьароу здыруеит, аха иҟалозар, дсыҭ.
Маҳмуҭ дақәшаҳаҭхеит, ариаҟара абзиара изызуз дзыҳәаз мап ацәимкит.
Аха аҷкәын игәы иҭаз Маҳмуҭ иԥҳәыс иара инапала димыршьыкәа, иара дишьразы акәын. Иара ус игәы ишҭеикыз еиԥш иагьыҟаиҵеит. Уи ашьҭахь урҭ амшын иӡхыҵит.
Амшын ианӡхыҵ ашьҭахь аҷкәын Маҳмуҭ деиҭаиҳәеит:
– Уара ухаҵара иақәнаго ԥҳәызбак дыхьыҟоу здыруеит, убри дугәаԥхаргьы иудыруазеи. Уи сара иззысҳәо Аханаа дырҭыԥҳауп. Урҭ аханаа абригьы , абригьы ақыҭан инхоит, иугәаԥхозар, уцаны иба, – иҳәан, аҷкәын Маҳмуҭ аԥсшәа иаҳәаны, дхынҳәны, ишьҭахьҟа дцеит. Маҳмуҭгьы аҩныҟа дааит.
Маҳмуҭ дахьааиз, иҟоузеи, еилукаазеи ҳәа ианиазҵаа, иҟоугьы абри ауп, иҟасҵарагьы абас ауп ҳәа зегьы реиҳәт.
Ус акыр иԥсанишьа, ирашь аакәадырны дыҩҽыжәлан, ани аҷкәын зыӡбахә иеиҳәаз Ахан-иԥацәа рҭыԥҳа лымҩа дықәлеит.
Маҳмуҭ Аханаа рқыҭа даналала, нхаҩык иҿы днеины дылҽыжәҵит. Анхаҩгьы ани еиԥш аныҟәаҩ даниҭаа, пату иқәиҵеит. Иеидтәаланы ажәеи ажәеи ахьеихырҳәаауаз Маҳмуҭ анхаҩы дизҵааит абри Аханаа рҭыԥҳа дзеиԥшроузеи, илыҟазшьозеи ҳәа.
– Ахан-ԥҳа Селымхан леиԥш иҟоу, илыцназго Аԥсны дыҟам. Уара узлазбо ала арԥыс бзиак уоуп, уара узы уаҩы иҟаимҵара иҟоузеи, аха сара уахь неишьа сымам изыхҟьазаалакгьы, амала, анеишьа амҩа уқәысҵап. Урҭ уа амӡырха ҷыда рымоуп лара лбаразы иаауа, аха уахь изымнеиуа рзы уи аԥҳәызба дахьыҟоу зегьыҵәҟьа знеиуам, урҭ уа иҽыжәырхуеит. Аха уара уа уҽыжәырхыр умукәа, ушнеиуа, реихатә гәашә ҽыҳәҵәыла уасны иҵжәаны, уҭалароуп, акәымзар лареи уареи шәзеибабом. Знык уахь узҭалар, иҟауҵара уара иудырп, – иҳәеит анхаҩы.
Маҳмуҭ аԥшәма днаиаҭабуны, дыҩҽыжәлан, Ахана рахь амҩа дықәлт. Аханаа реихатәы гәашә дазааигәахо даналага, ани анхаҩы ишеиҳәаз еиԥш, ирашь ишьхә наирбан, ҽыҳәҵәыла агәашә ыҵжәаны, наҟ ашҭа инҭажьны, иаргьы уахь дынҭалт.
Ас еиԥш агәашә ҽыхәҵәыла иҵжәаны дымшәакәа ашҭа иҭалаз дышбаша-машамыз рдырын, агәырқьҳәа ауаа иԥылан дҽыжәырхит.
Дахьнеиз, аӡӷабцәа рацәаҩны еиԥшны еилаҳәаны игылан. Иара урҭ дрылаԥшны дрыликаар акәын, ус ԥҟараны лара илыман. Дыздыруа диццо, мамзар днахынҳәны дцо акәын ишыҟаз.
Маҳмуҭ днеит ишихәҭаз, иахьихәҭазгьы ддыртәеит. Нас аԥҳәызба лашьцәа даарыԥхьан, дыззааиз аус реиҳәеит аргама, раҳәшьа диҳәаразы дшааиз.
Лашьцәа аацәажәан ус рҳәеит:
– Ҳара ҳауԥырхагам лареи уареи шәеинаалозар, амала, уи лара ԥҟарақәак лымоуп, убарҭ назыгӡо ида уаҩы дицом. Урҭ лыԥҟарақәа иреиуоу акы ҳара иуаҳҳәап. Уи аныҟауҵа, егьырҭ лара иуалҳәап. Абанҭ аӡӷабцәа еиԥшны еилаҳәоу дрылоуп ҳара ҳаԥҳәызбагьы. Унрылаԥшны ларадаарылухыр нас лареи уареи шәеицәажәа.
Маҳмуҭ днеин, аҳәсахәыҷқәа дрылаԥшуа дшааиуаз, “сара сзышьҭоу абри лоуп, ” иҳәан, ддырны даарылихит, усгьы леиҳәеит “иҟалозар бхы саҭәашьа”, – ҳәа.
– Сыԥҟарақәа урыдгылозар, иахьуҳәо сыҟоуп, – лҳәеит лара. Саб иҭынхаз (лаб дыԥсхьан) аҳәа, ахуц аҿашәар, иааҩнаршәо иҟоу сымоуп, уи уаха уахьышьҭало ҳабжьара ибжьаҳҵоит, зҽаазырҵысыз дааҩнаиҵәоит, уаха шаанӡа ус ҳашьҭазароуп, ус хаха иҟаҳҵоит, уи ашьҭахь ҳаицәажәап, – лҳәеит Ахан-ԥҳа.
Аныхәла, днаганы Маҳмуҭ аҳәа иваҵаны дышьҭалҵеит, ларгьы дивалеит. Иара абри акы ишамааназ гәҩарас иҟаиҵан игәиҽанын. Ԥыҭрак анҵы, дыцәазшәа ҟаиҵеит.
Ари дыцәазар шьҭа дыцәт – лҳәан, лара даагылан, аԥсуа маҭәа лҽааилаҳәаны дындәылҵын, лрашь кәадырны даақәтәан, хьыӡрацара дцеит. Арҭ зегьы Маҳмуҭ ибоит.
Лара агәашә данынҭыҵ, иаргьы даагылан, ирашь дыԥаны даақәтәан, хара-хара длышьҭалеит длымбаратәа.
Ус ишцоз, уаа ҩынҩажәаҟа илзыԥшны игылаз дынрылагылт. Маҳмуҭгьы иҽдмырбакәа, аԥсшәагьы реимҳәакәа, ԥшьшьаала днеин, лара лыварашәа даагылеит. Нас рҿынархан, хара џьа ицан, қыҭак иақәлан, еимҵәаны иааргеит. Ус хаха ицеит. Ахаха раан, Маҳмуҭ лара дышлывагылаз дырхәит, данырхә дылдырт, уаанӡа длыздыруамызт.
Ихынҳәны ианаауаз, реицрыҵырҭаҿы ианааи, анҭ лҩызцәа ахә дабаҟоу ҳәа иааилалт (иара есыуаха реицрыҵырҭаҿы иааиаанӡа дрыцрыҵны, заа дцаны дышьҭалон, лара даннеилакь уа иара дышьҭан).
– Уи шәиҟәаҵ, сара дызбап – лҳәан, идәықәылҵеит.
Аҩны данааи, Маҳмуҭ дыцәоушәа иҽырԥсны дышьҭан. –Ҽырцәа ҟаумҵан, ухәра сырба, – лҳәан, иаԥхьа днықәтәеит, иаргьы ашырҳәа дҩықәтәеит.
Нас лара даацәажәан ус лҳәеит:
– Уара сыԥҟарақәа зегьы наугӡеит, суцымцаргьы умуазар акәхап, суццоит. Сара саб иуасиаҭны исзынижьхьан абас ибиааиуа ида уаҩы бицымцан ҳәа. Уи иҳәахьа насыгӡеит, иахьанахыс уара сутәуп.
Маҳмуҭ ашьҭахь излеиликааз ала, иара ҭырқәтәылан даныҟаз аԥсуа маҭәала еилаҳәаны аҷкәын иқәшәаз, абриаҟара абзиара изызуз, лара лакәзаарын, усҟан Маҳмуҭ идагьы дызбоз зегьы дхаҵаз џьыршьон.
Амрагыларахь аӡә дынхон, амраҭашәарахьгьы даҽаӡәы дынхон. Абарҭ дара еиуацәан.
Ани амрагыларахь инхоз ԥшь-ҩык аԥацәа иман. Иқәрахь днеихьан, аԥсра даналага, иҷкәынцәа дрыԥхьан иааиган, адҵа риҭеит:
– Дад, сара саныԥслакь, уара аиҳабы аҽқәа урхылаԥшла, уи иаҵкыс еиҵоу, ажәқәеи акамбашьқәеи урхылаԥшла, уи иаҵкыс иеиҵоу, ауасеи аџьмеи урхылаԥла, аиҵыбӡа, абаҳчеи аҩни урхылаԥшла. Шәанеидыҵуа амраҭашәарахьтәи суа шәизҵаа иҳәеит.
Ари иара дыԥсит. Даныԥсы ашьҭахь иҷкәынцәа иқәнага ҟаҵаны дырҵәут, дыржит. Нас иара ишиҳәахьаз ала дасу иреиҳәахьаз ирхылаԥшуан. Аҳәсақәа ааргеит. Аиҿыҵрахь рхы дырхеит. Аидыҵрахь рхы андырха, “уара ҳаб даныԥсуаз акы иҳәан иабашәхашҭи, шәанеиҿыҵуа амраҭашәарахьтәи суа шәизҵаа ҳәа ҳаимҳәахьази” – иҳәеит руаӡәк.
– Ҟоҳ, чоҳ, ари ииҳәо иашоуп рҳәан, рҽааибыҭан, иалоухузеи, амҩа иқәлеит амраҭашәарахь иҟаз руа иҿы ицарц.
Ишлеиуаз акәымкәан руа иааигәара инеиуан еиԥш, аӡә махҽк ицәыӡыны дыҟан, имахҽ дашьҭалан дшеимдоз дрықәшәеит.
– Аригь, абригь ауаҩ иҿы ҳнеиуан дабыкәу дахьҭоу? – ҳәа арҭ аишьцәа ани амахҽ зцәыӡыз ауаҩ данрықәшәа иазҵааит.
– Ааи, уи шәара шәзышьҭоу дахьынхо ааигәоуп, шәааит, сара махҽк сцәыӡын ижәбазар? – иҳәан иаргьы дразҵааит.
– Изеиԥшраз умахҽ, илашәызма? – иҳәеит аишьцәа реиҳаба даацәажәан.
– Ааи, илашәын – иҳәеит ани амахҽ иашьҭаз.
– Амахҽ цыркьызма? – иҳәеит аиҳаба ишьҭанеиуаз.
– Ааи, ицыркьын.
– Аҵыхә кьаҿызма? – иҳәеит уи иаҵкыс иеиҵбыз.
– Ааи, аҵыхә кьаҿын.
– Умахҽ имараҳәуазма? – иҳәеит зегь рыҵкыс еиҵбӡаз.
– Ааи, имарыҳәуан – иҳәеит амахҽ зтәыз.
– Уи еиԥш иҟаз махҽ ҳамбеит – рҳәеит. (Изеиԥшраз зегьы рҳәеит, аха иара ҳамбеит рҳәеит). “Ааит, арҭ амҩан иахьаауаз амла иакны иҟан, смахҽ рбан ирфеит, аха ара исарҳәарым, руа иҿы инеир, идирҳәап”, – иҳәан, уажәы акагьы рамҳәакәа, руа иахь изланеиуаз амҩа дирбан, иаргьы даарышьҭалан рыуа иҿы еицнеит.
Арҭ руа иҿы иахьнеиз “шәаб иԥсы ҭаны дыҟоума?” ҳәа дрызҵаан, “дабаҟоу, ҳаб дыԥсгәышьахьеит” – рҳәеит.
Ари ирахә ахьча дрыцын, ахьча иҟны ауаҩы дишьҭын, иреиӷьу ҳәа асыс ааиган ишьит. Игәылак иҿы ауаҩы дишьҭын, иреиӷьу ҳәа аҩы рзааигеит. Иаргьы иман, аха ираҭәамшьакәа, иреиӷьу ҳәа игәыла иҟынтәи аҩы бзиаӡа ааигеит.
Итәеит, акрыфара иалагеит. Аԥшәма хынтә иарҳәт, аха дрыдымтәалт, дара акрырфеит.
Ани амахҽ зцәыӡыз, “абас, абас, абарҭ аишьцәа смахҽ зеиԥшрақәаз зегь сарҳәеит, аха, иахьаауаз амла иакны иҟамзи, ирбазар акәхап, ирфеит, исызраҳәа” – ҳәа ани руа (аԥшәма) иеиҳәеит.
– Уи уажә уаҟәыҵ, уаха ианиалак ҳӡырҩып. Уаха ианышьҭалалак, рыгәҭыхақәа рҳәашт, иҳаҳап – иҳәеит аԥшәма (анҭ руа).
Ауха аишьцәа неин ииеит. Амахҽ зтәызгьы аԥшәмагьы иӡҩруеит.
Аишьцәа реиҳабы ҿааиҭын, “уара, абри уаха ҳазҭааз ҳаԥшәма днашԥоуп”, – иҳәеит. Уи ицкыс иеиҵаз ус иҳәеит: “Инашԥара атәы сыздыруам, аха акәац иаҳфаз ала афҩы ахын” – иҳәеит.
Уи иҵкыс иеиҵбыз даацәажәан “аҩ иаажәуаз аԥсы ифҩы ахын игәашәҭоу?” – иҳәеит. Иреиҵыбӡаз даацәажәан, “ҳху зуаз аԥҳәыс лыҩнуҵҟа ԥҳәысҵас дычмазаҩын, абысҭа илуз сԥырхагахан, сыҩнуҵҟа бжьнахт”, – иҳәеит.
Аԥшәма арҭ ас ирҳәаз аниаҳа, дархагахеит. Итапанча ҭыхны иан лҟны днеин “бысшьуеит, сызтәу, сызԥоу аиаша сабымҳәар” – иҳәеит.
Зназы иан илымҳәеит, аха даниршәаӡа илҳәеит.
– Иумуӡозар, уабҵәҟьа абри иоуп – ҳәа дызԥаз аиаша лҳәеит.
– Ус изыбузеи? – иҳәан иан длазҵааит.
– Изызузеи умбо, уаб сааизгәаан, изуит – лҳәеит.
Ани ауха исасцәа ирҿеиҵаз асыс змихыз ахьча иҿы днеин дизҵааит “ари асыс шԥаҟаз?” – ҳәа.
– Асыс ан аныԥсы, алаԥс иаҵасҵан иацәеит, иудырма аф асааит! – иҳәеит ахьча.
Ауха исасцәа идиржәыз аҩы змихыз иҿы днеин диазҵааит “уара ара аҩы исуҭаз зеиԥшрааз?” – ҳәа.
– Саби сани ргәы иқәиаан иҟан мжәа ҵлак, уи иаҟәныз аӡахәа иҿалаз ажь иалҵуаз аҩы бзиахон азы исҭиит (иусырхәҳаит), уи азы акәхап усасцәа аԥсы фҩы захыркааз – иҳәеит аҩы змихыз.
Ауха асасцәа рзы абысҭа зуаз лҿы днеин данлызҵаа, “саншәмыргыла снеит акәмзар, сычмазаҩуп ииашаҵәҟьаны” – лҳәеит, лҿы лықәшаҳаҭхеит уигьы.
Адырҩаҽны ианааша, асасцәа ангыла егьи ашьҭахь шәабаҟаз, егьиз иҳәан, аԥшәма исасцәа дразҵааит.
– Шәанеиҿыҵуа сыуа иҿы шәцаны шәиазҵаа ҳәа ҳаб даныԥсуаз иҳаиҳәахьан, уажә ҳаиҿыҵыр ҳҭахуп, ҳузҵаарц ҳааит – рҳәеит аишьцәа.
– Уи ус ала шәаазар, ибзиоуп, аха абри ауаҩ имахҽ ыӡт, ишәаиҳәахьеит ишицәыӡыз, шәара ижәбахьазар ҳәа даншәызҵаа имахҽ зеиԥшраз зегьы шәҳәеит, арахь иара ҳамбаӡац шәҳәеит. Амҩан шәахьаауаз ишәымбар ҟаларымызт, амла шәакуаны шәыҟан, ишәымфакәа шәыҟам. Ишәфазар, мап шәымкын, аху шәсыршәом, са исшәоит, – иҳәеит ари аԥшәма.
– Мамоу, ҳус алаӡам иҳамфеит – рҳәеит.
– Нас уи имахҽ грас иамаз зегьы злажәдырзеи? – иҳәан дразҵааит. Аиҳабы дизҵааит хазы – “уара амахҽ шлашәыз иалудыраазеи? – ҳәа.
– Аҳәырсҭа сақәшәан, ианагь зымҩарак иҳәуан, арӷьа бла шхәарҭамыз уи ала издырт” – иҳәеит.
– Ишыцыркьыз иалудыраазеи? – ҳәа уи иеиҵбы дизҵааит.
– Амахҽ аҳәырсҭа сақәшәан ианызба, х-шьапык ракәын еиҳа ишь ҭарӷәӷәаны иқәнаргылоз, ари цыркьуп рыцҳа ҳәа сгәы иаанагеит – иҳәеит.
– Ишымараҳәуаз иалудыраазеи? – ҳәа егьи еиҵбы диазҵааит.
–
Уи ауаҩ имахҽ иммараҳәуандаз, аҩызцәа ирыламзаауаз – иҳәеит.
– Нас уи бзиоуп, шәаб даныԥсуаз дҵак шәимҭакәа дыҟам, дҵас уаҳа ишәиҭазеи? – иҳәан дразҵаахт.
Аиҳаба: – Ҳаб сара аҽқәа урхылаԥшла ҳәа сеиҳәеит.
Уи иеиҵба: – Ҳаб сара ажәқәа акамбашьқәа снапы ианиҵеит сырхылаԥшларц.
Уи иеиҵба: – Ҳаб сара ауасеи аџьмеи снапы ианиҵеит сырхылаԥшларц.
Аиҵыбӡа: – Абаҳчеи аҩни сырхылаԥшларц сыдиҵеит ҳаб даныԥсуаз.
Арҭ ас анырҳәа, аԥшәмагьы ус иҳәеит:
– Нас ус акәзар, шәмал уаҳа ишәшарц шԥашәҭаху, шәаб ишаны ишәиҭахьазаап. Дасу узхагылоу уара иутәуп иҳәеит.
Ашьҭахь аԥшәма дҩагылан, иан иаалыхирҟьан, “абри аган иамоу зегьы аиқәа рышьамзааит, икаҳԥцәазааит” иҳәан, убри азоуп арҭ аурысқәа ус изыҟалаз.
– Уажәышьҭа сара уаҳа ԥаимбарра сылшом, ԥшь-ҩык аԥаҳаимбарцәа аныҟала – иҳәан иԥаҳамбарра абанҭ аишьцәа ириҭеит. (иара дԥаҳамбарзаарын).
Ҩыџьа аиқәлацәа, аиҩызцәа еицныҟәоз, еицны амҩа иқәны ицон.
Руаӡә дыҽхәо далагеит шә-ҩык ауацәа сымоуп ҳәа.
– Сара аӡәи бжаки рыда сымаӡам, – иҳәеит егьи.
Шәҩык ауацәа сымоуп зҳәоз аччара далагеит, уара аӡәи бжаки рыда ҭынха дызмаӡам ҳәа.
Аӡәи бжаки рыда змамыз дгәааит.
– Уара арацәа уашьҭалеит, аха сара аӡәи бжаки исымоу уара ушәҩык иреиӷьзар акрыудыруоу! – иҳәеит.
– Сҭынхацәа ашәҩык иахьраҩсуа егьыҟам уара уаӡәки бжаки, – ҳәа даҟәыҵуам, дыҽхәоит ани ашәҩык змоу.
Нас уи ала еисеит, еиқәмақарт, ргәыбӷан еидхалт.
– Уажә уи анакәха, шәарацара ҳцап, ашәарах иҳауа аагап, – рҳәан ицеит.
Аҽа ршьит иахьцаз. Аҽа амгәа ааҭыхны иҟатмышьӡа ауардын иақәырҵеит. Ауапа нақәыршәны, уахынлан, маӡа уск еиԥш шәҩык ауацәа змаз иуацәа ирылалеит. Ана инеит, ара инеит ирҳәеит: ҳразҟы цәгьан, ауаҩы дышьны дҳамоуп, даҳзымҵәахит ҳәа, ашәҩыкгьы ирылсит, аха аӡәгьы идимкылт.
– Уажәшьҭа уаала, сара суацәа рахь ҳцап, аӡәи бжаки роуп исымоу, урҭ уажәы ҳаарылсуеит, – иҳәеит аӡәи бжаки аҭынхацәа змаз.
Ашьшьыҳәа рҿынархан, руардын агәашә аҿы инадыргылан, иуа бжа иҿы инеит. Иназгаз днеин, аԥшәма дааирҿыхеит. Ани шәҩык ауацәа змаз уа дгылоуп, дырзыӡырҩуеит.
– Сҩыза бзиаки сареи ауаҩы дҳадыԥсылт, аха даҳзыҵәахуам, узлаҳацхраауазеи? – иҳәеит аԥшәма дзырҿыхаз ауаҩы.
– Ҳаи, абаақәа, ҩыџьа ахацәа аӡә дышԥашәзымҵәахуа, сара ҭаҳмадак исылшагәышьозеи, аха мали ԥареи ахьаҭаху, акы сеигӡом, шәысмеигӡан, смалгьы, сԥарагьы шәа ишәыхҭнысҵоит, – иҳәеит аҭаҳмада.
– Уи уажәы ҳхы излаҳархәозеи? – рҳәан, руардын рыманы агәара инҭыҵит.
– Сыуа аӡә заҵәык иҿы уаала, – иҳәан, уи иуа заҵә иахь рҿынархеит.
Руардын агәашә илыларгыланы, рҩыџьагьы еиманы илеит уи иҿы. Иназгаз хәҷы-хәҷы ибжьы наиргеит. Дҩагылт аԥшәма. Нас дааиԥхьан, ус еиҳәеит:
– Ҳара амыӷәацәгьақәа, ауаҩы дҳадыԥсылеит, аха даҳзымҵәахит, акыр узҳахәарҭахома?
– Ҳаит, абаақәа, ҩ-хацәак аӡә дышәзымҵәахуа ишԥаҟала! Уажәыҵәҟьа сҽеиласҳәап, – иҳәан днеин иҽеилеиҳәеит.
Иҽеилаҳәаны данааи, ауардын ирласны арахь иҭажәгал аниҳәа, ауардын агәарахь иҭаргалеит.
Нас аԥшәма ахьышәҭҳәа ауардын даақәыххын ауапа кны иҩақәиԥааит, иршьыз ауаҩы дгәеиҭаразы. Ауапа анаақәих аҽа ҩызӡа ишьны ауардын иақәуп.
– Изакәызеи сԥышәаразы аума ас зыҟашәҵа? – иҳәан, аԥшәма ихәмарны иҟарҵаз џьышьа дааччеит.
– Уи зыҟаҳҵаз нас иуаҳҳәап, – рҳәан инеин аҽа ауардын илақәырхит. Ацәа ахырхит. Акәац лҭарҵан иржәит, чарахеит. Шәҩык ауацәа змаз аисара даҵахеит, иуацәеи иареи ааилыӡааит. Аӡәи бжаки змаз еиҳа деиӷьхеит, уи иуацәа аӡәи, бжаки, иареи еиҳагьы бзиа еибабо иалагеит. Уи бжаки ҳәа дзышьҭаз ани аҭаҳмада иакәын.
Арацәа зуҭахыузеи иҽеимзар! Ирацәоуп ҳәа уеиламҳан, имаҷуп ҳәа иҟәнумшьан! Дрыцҳауп ҳәагьы уиӷрамгылан, дыбзиоуп ҳәагьы уиҽхьнымлан! Адунеи мардуануп, аӡә дхалоит, егьи дылбаауеит, аӡы амҵан улеиаанӡа уҽеилумхын! Уҿы иҭам умҟаҟан!
Ҩыџьа аҳцәа ыҟан, ихарамкәа еидынхалон. Аҿала ианеицәажәоз даара бзиа еибабон, агәала – даара еизыцәгьан.
Руаӡәы хҩык аԥҳацәа иман. Хҩык аԥҳацәа змаз иақәикит абни иҩыза иԥхасҭатәра. Дааин, уи диазҵааит, аҵабырг зҳәои амц зҳәои злеиҩудыраауазеи ҳәа.
– Сара хьчак дсымоуп, амц иҳәаӡом, – иҳәеит дзызҵааз.
– Уи амц имҳәар ҟалаӡом, – иҳәеит дзызҵааз иҵааз? Уи ала еисеит абас: – Убри уара ахьча амц исырҳәозар, уара уаҳра сыҭ, исызимырҳәар, сара саҳра усҭоит, – иҳәеит хҩыԥҳацәа змаз.
Уиала иӷәӷәаны ашәҟәқәа еимырдеит.
Хҩык аԥҳацәа змаз аҳ иԥҳа еиҳабы дазикит егьи аҳ ихьча мцы зымҳәаӡо амц илырҳәаразы.
Мцы зымҳәаӡо ахьча дызмоу аҳ ирахә зегьы иреиӷьишьон Гәач ҳәа уасак. Ахьча егьараан дубаргьы, Гәач ыҟоу, дад, ҳәа диазҵаауан.
– Ааи, иҟоуп! – иҳәон ахьчагьы. Ари идыруан егьи аҳ.
Хҩык аԥҳацәа змаз аҳ иԥҳа ус леиҳәеит:
– Ибулак, иҵабгалалак, абни ахьча джьаны Гәач иршьны, нас ахьча дшәаны Гәач сшьит ҳәа аҳ изиаҳәаӡом, амц иҳәар акәхоит, уиала иаҳра аагап, – ҳәа.
Аҳ иԥҳа аиҳабы ус дазкны ддәықәырҵеит ахьча Гәач илыршьразы.
Аҳ иԥҳа ахьча уахык дидтәалт, ҩаха дидтәалт, аха имуит ахьча, Гәач имшьит.
Уи Гәач имшьит ҳәа данимыхәа, дхынҳәны длеит аҳ иԥҳа.
Уи данамыхәа, уи лаҵкыс еиҵбаз ддәықәиҵеит лаб. Уигьы хаха-ԥшьаха дидхалт, даара лхы аџьа алырбеит, аха имуит ахьча, Гәач ишьуам.
– Имуит, исзимыршьит, – ҳәа дхынҳәны лаб иҿы дааит уигьы.
– Уи Гәач исмыршьуазар шәымбари, – лҳәан, лҽырӷәӷәаӡаны дықәланы дцеит ахьча иахь аҳ иԥҳа иҵбы.
Аҳ иԥҳа аиҵбаӡа ахьча дицгәарҵит, диахәмарт, диқәҵәиашеит, икәа-имыӷра дҭалт, Гәач илыршьит. Гәач ржәит ирфеит, аҳ иԥҳагьы дгәырӷьаҵәа дықәланы аҩныҟа дцеит.
Аҳ ари даара деигәырӷьеит. Нас иԥҳа иҵба диманы, урҭ анеисоз иақәшәаз ауаа има, Гәач змаз аҳ иҿы дцеит уи аҳ. Уа даннеи, “ухьча уиԥхьа, амц имҳәозар аабароуп” – иҳәеит.
Аҳ ихьча диԥхьеит. Ахьча илаба кны дцоит, амҩа дықәуп, дхәыцуеит. “ишԥазура сара разҟы цәгьа, сышнеилак Гәач ыҟоу ҳәа дсызҵаауеит, иасҳәарызеи? Аҳ амц иасҳәару, ишԥазури? Аиаша иасҳәар, сишьрыма? Амц сҳәар сынхарыма?” Ари хәыцуа амҩа дықәуп ахьча мыжда. Ихы иадиҵара акы ԥҵәаны имам.
Уаҳа дзазҵаара уаҩ данимоу илаба ларсны, ихҭарԥа рқьақьа лахаргыланы, иҩызак диазҵаауашәа, “ишԥаҟасҵара, амц сҳәару, аҵабырг сҳәару, рыуа еиӷьу саҳәа, слаба?” – иҳәан, илаба дазҵааит.
– Аиаша ҳәа, уҳәама? – Ус иаҳазшәа ибеит.
– Аиаша ҳәа, аиаша зегьы иреиӷьуп! Уҳәама? – деиҭацәажәахуеит илаба.
– Ных, ных, амц сҳәарым, аиаша сҳәап аиаша соуҳәеит, исоуҳәаз саҳаит, – иҳәан, илаба аашьҭыхны иҿынеихеит.
Ус ахьча аҳ иҿы данлеи, ажәлар еизаны иқәгылоуп. Гәач изыршьыз амцурагьы уа дгылоуп.
– Иҟоузеи, шәышԥаҟақәоу, шәеибгоума? – иҳәан, аҳ ихьча диазҵааит.
– Еибгарас иҳамоу егьыҟам, аҳ ухаҵкы, – иҳәагәышьеит ахьча хәашабга.
– Иҟалазеи дада? – дҵааит аҳ.
– Иҟалазеи, иҟалаз, сзықәшәаз сыздыруам, абри аҳ игылоу иԥҳа аиҳабы дсызҩеит, хаха-хымш дсыдтәалан, Гәач сызшьы ҳәа, аха илзысымшьит. Уи аамышьҭахь леиҵы дсызҩеит. Убригьы хаха-ԥшьаха дсыдтәалан, аха илзысымшьит. Убри аамышьҭахь реиҵбӡа дсызҩеит. Убри ислыршьит, аҳ, уара узжьар ҟалом, амц усызжьом, Гәач сшьит, – иҳәеит ахьча.
Иҟарҵахуаз, ашәҟәы рыҩхьан, хҩык аԥҳацәа змаз иаҳра Гәач змаз аҳ игеит.
Убри азоуп ажәаны изырҳәо: “ахьча илаба дазҵаауан”, – ҳәа.
