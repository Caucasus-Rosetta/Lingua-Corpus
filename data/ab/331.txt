                                                   ДМИТРИ ГАБЕЛИА
                                                        
Ажәабжьқәа

                                                    

                                                     
                                                   Иацы ашьыбжьышьҭахь   

                                                                                        Аҧсуара ҳхы адаҳбаларц азы
ҳхы иадаҳбалароуп.
     Усҟаноуп ауаҩы иаҳаҭыр хәашарада аиқәырхара анҳалшо, 
ҳшьа аҽрыцқьаны, ииашаны аусура ианалаго.
 

      Сшалагалак ауеит, сшалгак – мап...  
      Шәгыланы шәсыхәаҧшуеит хара, сыхә ыҵышәхуашәа, дызусҭада, дабатәиу, дыцәгьоу дыбзиоу, ииҳәо агәра игома уажәы ҳәа...
      Снеиҭаҵ-ааиҭаҵуеит лада-ҩада, анс-арс, анахь-арахь... Сҭеиҭашоит уажәы. Схы шәықәыскроуп, сҽеизызгароуп, избанзар сгәы еисуеит аҭҳара-ҭҳара, исымбар, саҩсыр, исзымҳәар...
     Иацгьы иахьеиҧш... Иахьагьы иацеиҧш...    
     Иацы «сыҧсуан», ашьыбжьышьҭахь. Исыздыруам сызшьуаз. Аҩоуп шәҳәеит… Аха, мап! Шәара, сшәымбаӡошәа ҟаҵаны шәысзыҧшын, иҟаиҵарызеишь ҳәа… Иҟасҵарыз «аҧсы»… Сылшарақәа зегьы аасырҧшит сыбжьаҿы, амахәар еилыхра, аҵәыргыла ахыҧара рҿы.
     Сгәы хышхыҵәан асырӡ ацәқәырҧеиҧш ишәыжәлеит уа. Игәасҭеит шәара шәыззыҧшыз даҽакы шакәыз, аха ҩ – мацәыск анеиҿас иит агәаҕ, шәара шәхахьы иаашәымгоз.
     Ҳарҭ ҳҟәыдырҧаҩцәам, иҟалараны иҟоу дыршьа ҳамам шәҳәон, аха иацтәи амш шәҽазыҟашәҵоижьҭеи акрааҵуан, сыҧсырҭа ашьыбжьышьҭахь аҿы ишыҟазгьы жәдыруан.
     Харада ахара сыдлеит, сышгылаз иаасгәалашәеит аклассик иажәақәа: «адунеи зегьы театруп, ауаатәыҩса уа иактиорцәоуп» ҳәа. Арҭ ажәақәа срықәшаҳаҭын ахаангьы, иацы шьыбжьышьҭахьынӡа. Иацы сараӡәк сакәын «иақтиорыз», шәарҭ зегьы «шәрежиссиорцәан». Шықәсы рацәала зыгәра згоз шәлақҭа сҭаҧшырц сҭахын, абарсҟак иҳашҳатәроу агәы збарцаз, аха сҭашәмырҧшит, асабрадақәа шәҿашәҵеит. Ирацәан асабрадақәа…
      «Иқәшәыргылаз аспектакль» анҵәамҭахь инеит, аха ишышәҭахыз еиҧш инымҵәеит, – имлеиӡеит аҧарда, имгаӡеит «браво». Илеиз акырцх ауп, игаз ахысыбжьқәа роуп… 
     Избон «сшыҧсуаз», аха сырҿахысуан исҧырагылаз ахрақәа. Уи зџьашәшьоз сыздыруам, абџьар анысшәыркы садиаалан сыцәозма? Уигьы жәдыруан шәара... 
     Ахқәа ахрақәа ирыдҟьаны, агәгәаҳәа аиҩхаа рцәажәаны, игьежьны иааны сара сырхәуан. Уаанӡа «ихаҳәхахьаз» сгәы ахқәа ирызҧымҽзаргьы, сжьи сыбаҩи ццышәыртәит. Усҟан «сыҧсит» даҽазныкгьы. Еиқәхеит ак иамго, «ихаҳәу» сгәы. Уи хьанҭаӡа сыҧсы ахьыҿнакаауа азымхошәа, шәарҭгьы шәахьынҳалон «ҳаишьцәоуп», ҳәа. Еишьарас ирыбжьои «ихаҳәхази» иҟам агәқәеи?
     Маӡеи аргамеи, лашеи еиқәареи рыбжьара агәы хаҳәызароуп ирмыбжьыҧсаарц.  Изҳәада ахаҳә аҧсы ҭам, еизҳауам ҳәа…
     Ауаҩы иимбац, имаҳац шәаниазшәа сџьашәшьон иацы ашьыбжьышьҭахь. «Сара сџьазшьаз Аҽа-ҧа Џьамхәыхә дыжәбар егьа дџьашәшьарын», сҳәон иҟаз баны, аха Аҽа-ҧа Џьамхәыхә иаҵкысгьы уџьашьахәхеит ҳәа сыҵазҳәоз сгәы саназхәыцуаз «схы сашьуан».       
     «О, Адунеи! Иҭабуп уашҭаҿы сыҧсҭазаара аҭыҧ ахьазуҧшааз. Акы заҵәык сызуҳәо уажәы, исыҭ алшара ушҟа санаауаз иаазгаз шаҟа имаҷыз, аха санцо изго шаҟа ирацәоу, ихьанҭоу еилыскаартә, усасдкыларазы иҭабуп ҳәа уасҳәартә, нас уааныжьра сылшартә. О, Адунеи – Аҧсҭазаара аҳҭынра, агәыкра, абзиабара, агәбылра! –- Суҳәоит, дудкыл сышьҭахь иааиуа ауаҩгьы. Дудкыл сара сышудукылаз еиҧш. Дудкыл сара саҵкыс еиҕьынгьы!» – арҭ ажәақәа ҵыхәтәажәан иацы ашьыбжьышьҭахь. 
     Диаанӡа ӡәыр игәы иаанагахьоума аира шынасыҧу… Уи иасҳәарц, мамзаргьы иласҳәарц сҭахуп – аҧсрагьы насыҧуп. Ииуаз срыциуан, иҧсуаз срыцыҧсуан… Иацы, иҭысҵаауашәа, икылкааны срыхәаҧшуан адгьыл, ажәҩан, аеҵәақәа. Сара – сыдгьылым, сыжәҩаным, сеҵәам. Сара сҩызоуп, ауаатәыҩса срашьоуп, сеиҧш ииуа, сеиҧш иҧсуа…
     Еилыскааит шәхымҩаҧгашьа аиҳагьы шәара шәшыџьбароу, аха сара суаҩуп, уи алагьы сықәҧаҩуп. Сықәҧалоит ҵыхәаҧҵәарада, аргама агәра жәгаанӡа. 
          Сиқәшаҳаҭуп, «умҟәыба икылсуазар иуҧсахыр ҟамлои, амҟәыбақәа нҵәама» ҳәа сазҳәо, аха исуалуп аргама ашьақәыргылараҿы исымоу алшарақәа раарҧшра, насгьы,  блакы ҳаицҭаҧшуеит – Ҳаиҳа Зымчу, мрак ҳақәыҧхоит, хҭак ҳаицҭахысуан иацы. Даҽакгьы,  «узҩызоу дсаҳә, узусҭоу уасҳәоит»,  иҳәахьеит ҳаҧхьагьы аҟәыҕа.
      Аҧхыӡи лабҿабеи рҳәааҿоуп амра ахьыҧхо…                                                                                           
      Иҳамбар залшаӡом уи амра шаҟа аҧхара алшо,  ашәахәа аҧхарра ацны хәҭак ҳара ҳҟынӡагьы хымҧада ишааиуа. 
     Издыруеит ажәытәӡа зны ҳабдуцәа урҭ рабдуцәа, ихәажжаӡа амца аҵаҵан ақәаб ду шыкнарҳаз. Аамҭа цацыҧхьаӡа ари ақәаб иҭаз иаҳа-иаҳа еилашуан. Уи Аҧсуара акәын. Уаҟа иҟан зегьы ҳхәы, ҳахәҭаа, аха рыцҳарас иҟалаз, ақәаб хылаҧшрада ианынха хыхьынтә иҭабо иалагеит.  
     Абас ала, ҳарҭ зегьы згьама ҳбашаз, иаҳхаҳашаз ҳ-Аҧсуара ақәаб инҭаба ицеит. Машәыршәа уи иақәшәаз џьоукгьы агьама рбеит, аха ирызмырсаӡеит. Уи ауп урҭ иахьа ргәы зҽеимгьы.
     Иаҧсыуарам ҳцәаҩақәа аганахь иныжьны, уаҩҧсык иаҳасаб ала ари адгьыл аҿы иҳамоу ҳнапынҵақәа дырны, ауаҩи ажәҩани рыгәра ганы бзиа иаҳбаанӡа, ауахәамаҭӡы иану, азқьышықәсақәа зхыҵуа амаалықь-ҧсҿыхга исахьеиҧш аамҭа иархәашалоит ҳхаҿсахьақәа.
     Аҧсуара ҳхы адаҳбаларц, ҳхы иадаҳбалароуп. Усҟан акәхоит ауаҩы иаҳаҭыр хәашарада аиқәырхара анҳалшо, ҳшьа аҽрыцқьаны ииашаны аусура ианалаго.
     Иҟалап, иацы шьыбжьышьҭахьгьы  аҧсҭазаара иацу ӡывасразар… Ааи. Хымҧада! Уи ӡывасран, шәара шәӡывасцәан. Ганкахьала, дгьыли жәҩани рыбжьара ахәшафара аамҭа иахааныда, ауаҩи ауаҩи рҳәааҿы агәы аҭынчра анабахьоу аамҭа здыруа иҟада...
     Акәаҧрацәа... Шаҟа имаҭәахәузеи акәаҧқәа уажәы…
Иацы ашьыбжьышьҭахь иҧсуаз шәсеиҕьу џьышәшьоит, аха… 
     Сцәеижь ҧсыргьы, сыхьӡ рҳәап, сажәа нхап, сыҧсы ҧсӡом. Шәарҭгьы шәцәеижь ҧсыргьы «шәыхьӡ рҳәап», «шәажәагь нхап», шәыҧсы усгьы иҧсхьеит...
     Аринахыс сара издыруеит, уажәшьҭа сыҧсраны сыҟазар, саныҧсуа. Шәара шәакәзар, шәшыҧсуаҵәҟьагьы агәра шәгом.
     Иҧсҿыхгоу ахәшә анымыцхәха ахықәкы шазынамыгӡо еиҧш, ажәагьы анымыцхәха ахықәкы ҵакыдахоит. Аринахыс избо ҿымҭроуп... Шаҟа ииашоузеи уи, – аҿымҭра, еиҳараӡак иацы шьыбжьышьҭахь аахыс!





                                                  Адунеи аҳәатәхамҵа                                                                                
                                                                                
Адгьыли ажәҩани иргәалашәоит зегьы,
Дырдыруеит адунеи  аҳәатәхамҵагьы…
         
         Зымҵәыжәҩақәа еизҳаз ажәҵыс ҧшқа аҽырҧагьаны аҭра ишхыҧраауа еиҧш, сгәы ҭгәырҕьаауеит, аҭра иҭагылом иахьа аашазар. Сзыхшаз сан, сызҵаҧшуа ажәҩан, ацха исзаҩызоу аҳауа,  сшьапы ахьсыргыло зегьы ҿыцуп. Ҿыцбароуп сызҿу иахьантәарак. 
         Икараха, аҩнынӡа ҳнеины ҳаҧсы еиҭаҳкында ҳәа иццакы-ццакуа, инеилыс-ааилысуа  ақалақь ауааҧсыра сангәарҭалак, иааҭгыланы исзыҧшуеит. Уимоу, хәылҧыеҵәа заанаҵы аҭыҧ аанкыланы салацәҟәра иаҿуп. 
         Ҳәаа змаӡам агәырҕьара схы-сҿы иқәнаҵо алахҿыхра сзыҵәахӡом, иагьысҵәахӡом. Избанзар, зегьы ирдыруазарц сҭахуп иахьа ашарҧазы ишсауз сгәы зырласыз, саҟара сыцызҵаз, насыҧла иҭәу – асалам шәҟәы. 
         Ан аџьа лбеит, исныжәбаалома шаҟа хәыцра бзиеи, гәыҕра лашеи сзаанагаз сгәы хыҭхыҭуа сыззыҧшыз, изныкымкәа сзыҧхьаз, сеиҭазыҧхьаз, шәынтә сыззыгьежьыз, сгәазхара исзымбо сысалам шәҟәы. Уи иаҳәоит: «Сызлалагара сыздыруам... Ишҧаеижьагоу ауаҩы илахьынҵа?.. Шьыжьык уанааҧш иубеит аччара уҧсы шарцәыцәыз, угәгьы шарҕарыз, аха ухықәкы уацәхьамҵит, уччаҧшьгьы хьамҵит. Иугәалашәома, ҧасатәи асалам шәҟәаҿы иуҩуан – саазқәылаз ауаҩы иччаҧшь саҳаӡом, уи акыр-кырҳәа аччара даҟәыҵхьеит ҳәа? Узусҭада, нас, уара, уаҩ данымыччо уччартә, узырччо мҳәаӡо? Иуҵазҳәада, иуабжьызгада ус ахәҭоуп ҳәа?.. Ауаҩи ауаҩи анеиҿаччо адунеи шышәҭуа – Ашаҩы Имаӡа заанаҵы уара иҵухыртә алшареи азини узҭада, насгьы иузалоузеи уи феидас?.. Ауаҩы – уара угәнаҳауп! Уаагылазар иҟауҵогьы гәнаҳароуп. Уи уаниуаз ашьанеиҧш иуциз акоуп! Иацы узықәгылаз ашьаци, ихушьааз абнеи мыччоз џьушьома… Иахьа уара уччоит…Иахьа урҭ уҿаччаргьы уҭахуп. Зынаҧшышьа хьшәашәахахьоу ахымхәа уажәшьҭа дыччараны дыҟаӡам, уажәшьҭа дышзымыччо еиҧш агәымхагьы…Уара уччоит…Мраҭашәара ҭынчрам, Мрагылара аибашьра еиқәтәом, аччаха рымаӡам, уара уччоит… Уажәшьҭа аччара адунеи еиқәнархап ҳәа угәыҕуама, ауаатәыҩса уи шырҭахым умбаӡеи?... Мап, уара улаҳәит, умлагеит, ухәарҽхеит ушыччоз. Угәы иҭааз Ашаҩгьы дурччарц уҭахызма?.. Ааи, уи ирччара улшеит уара, аха иуасҳәарц сҭахуп ушахьирхәуа. Иажәа унысҵоит уажәшьҭа ахымхәагьы агәымхагьы, Мрагыларагьы Мраҭашәарагьы, урҭ рыбжьарагьы рлахьынҵа уара ишуду, адунеи аршәҭра уара ишууалу – ауаҩы. Уи алагьы уахьырхәызааит – адунеи аҳәатәхамҵа!»
         Иџьоушьаша, иџьоумшьаша, алагамҭа инаркны анҵәамҭанӡа зыхьӡ аҳәо, изызку сара соуп…  Асалам шәҟәы аҭра ацәаҿы излаҳәо ала, уи ҩын иаха, захь иаашьҭу сара соуп, зҟынтә иаашьҭу сара соуп – адунеи аҳәатәхамҵа соуп!..



                                         Жәлар ргәадура В. Ардзынба ихьӡынҩылоуп

         Ацәашьеиҧш дыҧшӡан, дыҧхан, уи ауаҩы… Ацәашьеиҧш дбылуан, иҧхарреи илашареи зегьы ирызшауа. Ацәашьеиҧш дӡыҭуан, аӡәгьы димбаӡакәа.  Иниҵызгьы ацәашьаҟароуп!.. 
  


                                                        Амреи Асыҧсеи
     
     Ирҳәоит ашьха иқәсуа аҧша хьшәашәоуп, маҭәаҧхала уеилаҳәамзар укәа инҭаланы, ухи ушьапи рҟынӡа уеимнадоит ҳәа… Абзиабара згу иакәзар ус зыхьуа?.. Изныкымкәа ашьха сцахьеит, аха ахьҭа закәугьы сыздыруам. Акәымжәы, акаба, ахылҧарч уҳәа рыла сеиқәшәоуп сҳәаргьы шәызжьеит. Сара сзы урҭ зыҧсахуа лара лоуп…
Сынхон агеи ашьхеи рыбжьара. Сҩадахьы хьшәашәаран, ҧхарран сладахьы. Урҭ зны еицлабуан, еисон, нас, еиҿыхон, еинҟьон. Сара соуп аҧсабара ҵаҵҕәыс иамоу, избанзар сыбзоурала ашьац гылоит, аиаҵәара ҿыхоит, ашәҭқәа шәҭуеит аҳәон аҧхарра. Мап, сара соуп аҧсабара еибаркны измоу. Сара сыҟамзар ушьацгьы ҩоит, ушәҭгьы канӡоит, ауаатәыҩса умцашоура иаургон аҳәаларын ахьшәашәара. Сымч збонаҵы урҭ срыбжьагылан еиҟәыскуан, срабашьуан, избанзар – сшәон. Имшәо иоуп имеибашьуа. Ус снеиуан исылшонаҵы, ахәыцрақәа сыхьӡаанӡа. Аҧсабаратә ҵәырҵрақәа рҧагьара сшазымиааиуаз ангәасҭа, ага ныжьны схы сырхеит ашьхаҟа. Раҧхьаӡа иргыланы сашьҭан агеи ашьхеи рыбжьаҟазара исзыннажьыз амцашоура ахҽыга. Исаҳахьан, аҧсҿыхга дыҟазар – ашьха дшыҟоу. Сгәыҕуан уи ахәырбҕьыц деиҧшуп, мамзаргьы аҩы, мамзаргьы ацха ҳәа. Аха, мап… Лцәаара снахьыҧшит ажәҩан еиҧш илашаз, амаалықь илаҕырӡ еиҧш ицқьаз, шьыбжьаанӡатәи аӡаӡеиҧш икәалыкәаџьоз, аха аҧхӡеиҧш ихьшәашәаз – Асыҧса. Лгәылҽанӡамкәа сылаҧш зықәшәаз дҟәашӡа дшыҟазгьы, иаҳа-иаҳа ашкәакәахара даҿын. Ҿылҭуамызт уи. Лҿымҭра сыбҕа ҳәызбала иарыҕҕошәа снарбон. Изхарада аҧсабареи ауаҩи анеилибамкаауа?!. Сшақәымгәыҕуаз Асыҧса инасықәҿылҭит – уара умроуп. Мап, ҟалашьа амаӡам, сара сымрану? Сара сымрану…схы сазҵаауан, иҟалаз, мамзаргьы иҟалараны иҟаз баны… – Мап, уи иашам, еилагарак ыҟоуп, лықәҿысҭуан Асыҧса. Уи исалҳәоз уажә ҵабыргны агәра згеит, сыла ишабоз дӡыҭуа лҿаныналха. Иҟалап алаҧш дазыргаз дымраҵәҟьазар, лара амра абзиабара дарӡыҭызар, мамзаргьы амра мыцхәы аҽырҧагьан иҧхозҭгьы… Арҭ азҵаарақәа аҭак рмоуӡеит усҟан, ирмоуӡац иахьагьы. Ус сҳәеит ҳәа, издыруада Амреи Асыҧсеи игәыҭшьаагоу реизыҟазаашьа зыхҟьо…


                                                     



                                               Есқьынгьы ҵәгәырқәак
     
        Ааигәанӡа аҧсыӡкра феида сзаламызт, сазҟазамызт, сыҵәгәыр иҕьаҵәыҕьаҵәуа ҧсыӡҟатак аҿалаанӡа. Аркьыц аӡы ианааҭызга сархәыцит, аха иџьасымшьеит, избанзар аҧсыӡ еиҧш, ауаа зегьы «аркьыцк-ркьыцк ҳарҿоуп», мамзаргьы «ҳаҿалараны ҳаҟоуп». Исықәшаҳаҭымхо идыруазароуп аҧсыӡи сареи «аиқәшаҳаҭра» шҳабжьамыз, сыҵәгәыр ишаҿалаша, насгьы ианаҿалаша, «аиқәшаҳаҭра» шҳабжьам еиҧш ауаатәыҩсеи, нас ҳазшази. 
         Изыргәаҟзеи макьана изызҳашаз, дук иҕьацараны иҟаз ари аҧсыӡ сыркьыц иаҿалартә, сгәаҭеиуа сазыҧшуан иҧаҭҧаҭуа аҟәара иахьықәыршәыз, аха убасҵәҟьа аҵәгәыр иаҿашәаз сҩыза шаҭара шизырымуз анаасгәалашәа, аҧсыӡ хәыҷы арыцҳашьара саҟәыҵит. Уимоу, иабанӡаиашоу арыцҳашьара ҳәа сгәы сҭанархәыцит уаанӡа амшын иатәыз, аха уажәшьҭа сара истәхаз, сыҵәгәыр аҿаҧхьа ихымхәахаз аҧсыӡ хәыҷы. 
         Изҳәаз даҳгәаламшәозаргьы, иаҳдыруеит адунеи аҿы зегьы лшарақәак, напынҵақәак шҳамоу, зҟынтә иҳамоу ҳзымдыруазаргьы.  
         Иаҳзымдыруа зегьы нцәаҳтәуеит…
         Ахымхәа данрыцҳаршьа илшареи инапынҵеи еиларгеит, иаргьы ихымхәара дахьирхәит иаҳзымдыруа, аха ҳанааилахалак иаҳдыруашәа иҟаҳҵо… 
         Исҭахымхеит сыҵәгәыр иаҿашәаз аҧсыӡ-хымхәа анапынҵа аилагара, ахымхәара ахьырхәра, аха исызгәамҭаӡакәа иахьсырхәит, сҩыза сышизхәыцуаз. Издыруеит ажәытәӡа зны агыгшәыг аҧшреи аҟазшьеи змаз, аха анаҩс зыҿиараҿы ҧхьаҟа ицаз ауаҩы дахьынӡацаз… Уи сара, шәара, ҳара… Даҳҩызоуп, ҳаиҩызцәоуп зегьы… Ҵәгәырқәак ҳзыҧшуп есқьынгьы… 
         Аҧсыӡкра феида сзаламызт, сазҟазамызт ааигәанӡа, избанзар усҟан исыздыруамызт ауаа зегьы ахьеиҧшу, иахьеиҟароу, иахьҟазоу ишреиуоу аҧсыӡкра. Уижьҭеи аҵәгәырқәа, есқьынгьы ҵәгәырқәак... 


                                                          


                                                        Сара бара быда

     Ибзиоу зегьы бзиоуп ибзианаҵы, бшыҟоу акәымкәа, бшыҟаз анеилыбкаалак. Бара баныҟаз – сыҟамызт сара. Сара саныҟамыз – быҟан бара есымша, аха сара сыҟоуп баныҟала бара.
     Бзиа избоит бнапсыргәыҵақәа. Ҩ-мзаҿак иреиҧшу бнапсыргәыҵақәа алашьцаратә-лашара аҧсы рхоуп. 
    Бара быҟоуп, зегьы бзиоуп, – ақәаҧсата зҿаҳәҳәу адәы харада аҧсыҧ агоит, аҧсыҧ шаго еиҧш иҿажәкны меигӡарахда аӡы зжәуа ацәаҟәа.
Ааҧсарада, гәыхшәарада сҧыруан. Сҧыруан аҵыс еиҧш, аха иахьақәнагамыз, насгьы ишақәнагамыз. Избан? Избанзар, сҧырны сааит иахьахәҭамыз, избанзар, сгьежьит сымҵәыжәҩақәа сахьышьҭырхыз аҭыҧахь.
     Бара быда сыҟаӡам сара. Сара бара боуп…
     Аеҵәақәа иҧырҽып иҭацәу аҵх-лашьцара. Алашара ануцәца иузыргьежьӡом. Уи ҟалар ауеит уаҧхьаҟа.
     Иҭацәу аҿымҭреи ажәа рацәеи еиҟароуп. Ацәаныррақәа маҷымзар иҭацәӡам.
     Бара банааи саргьежьит, сархынҳәит, иҭацәыз аҵх-лашьцара ҧҽны исықәыҷҷаз алашара.
     Избоит бшәаҧырҳаҧуеит. Ибымоу ашәара иацуп абзиабарагьы. Уиоуп еиззырҳауа бымҵәыжәҩақәа. Амҵәыжәҩақәа бара бзы имаҭәахәӡам, избанзар урҭ ажәҩан ашҟа бышьҭырхыр ҳәа бшәаны иҧыбыҟҟалоит. Схаҭа бара сбыцәшәон. Сшәон бааигәа анеира, бацәажәара, сгәаҵаҕара шҿыбкаауа, сшыбхыбаауа баҳәара. Усҟан схы здыруамызт, избанзар издырырц сҭахымызт, избанзар сацәшәон. Уажәшьҭа еилыскааит ашәара уҩныҵҟа иануҕроу ушзацәымцо, аҽыҵәахра шулымшо, аха уи аиааира шымариоу. Ашәара агәрамгара иаанагоит ахы агәрагара. Усҟаноуп ианиуа амҵәыжәҩақәагьы. Бара ибҳәон «ухы бзиа иба, усҟан саргьы бзиа субоит» ҳәа.
     Бара бааит. Мап, бцәырҵит. Бара быҟоуп. Мап, бара аханатәгьы быҟан. Сара исылшеит бара бҟынӡа аҧырра.




                                                        Рыҧсқәа нибахуеит

         Дышизхәыцыц дизхәыцуеит, дышихӡыцаац дихӡыӡаауеит... Лара лыда иара дҟалоит, иара ида лара дшыҟало еиҧш, аха еихьыҧшуп, еибамбаргьы ҟалаӡом.    
         Иузааигәоу ануцәыхараха, азхәыцра хәыцрахом, ахӡыӡаарагьы хӡыӡаарахом. Знык иадамхаргьы зцәазжьы иҭамӡыӡац мыч илам, ҧсы ихаӡам. 
         Еснагь ула ихгылаз, анаҩс иаалырҟьан унижьзаргьы игәалашәара уцзароуп, иҧсы уахӡыӡаауазароуп. Уи азы амч умазароуп, уҧсы ҭазароуп. 
         Иацы атыҩ анихьыс дамылхуазҭгьы, уажәшьҭа уи дахьазынлыжьуа џьашьахәыс иамоуп аҩыџьагьы рыжәҩан. Иҟалап иара иакәзар лара дынзыжьуа, аха лара лоуп аҧхьа изҳәаз – уара узы сыҧсы нысхуеит.     
         Амра ауаҩы дарҧхалароуп, дамбыллароуп... 
         Лара дицәыблызҭгьы, иаргьы дбылхьазаарын… Усҟан еибашьхьазаарын, аха…         
         Иара лара лзы дымразар, дызусҭада лара иара изы?.. Ҩ-мрак дунеик аҿы изыҟалаӡом. Иҟалап урҭ аҩыџьагьы еицәыхароу ҩ-дунеик иртәызар, доусы рдунеиқәа рҿы имразар… аха, иара лара лзы дымроуп. Усҟан, иамоузеи уи ҟалашьас?.. 
         Адгьыл…адгьыл ауп уажәгьы, уажәшьҭангьы амаӡақәа рыҵәахырҭа. Урҭ амаӡақәа зхәыцыз иоуп иаҳзымдыркәуа инцәаҳтәуа, даҳдыруазҭгьы, ирҳәацәара ҳалшарын… Дааҳалаҧшыр мацара изхон, дшәаны, ҳрыцҳашьаны имаӡақәа зегьы ихала иааиртуан. Рыцҳарас иҟалаз, уи ишьҭамҭа уаҩы имбац, ҧхьаҟагьы араҟа уаҩ дизыҧшӡам…
         Имшынҵаҿы иҩуеит, «аҵыхәтәантәи аамҭақәа рзы аибадырра ҳаҟәыҵхьеит…» ҳәа. Лара амшынҵа зынӡагьы иныҟәылгаӡом. Агәра лгаӡом… аибадырра нҵәашьа шақәым лдыруеит, аха уи аганахь ала, иара иеиҧш, ларгьы илымоуп жәҩанк иаҵамӡо, мрак иазымбылуа, ақьаад ианымӡало, ауаҩы иуҭаргьы, иузимымхуа – гәаанагарак. Иара дахьымӡеит агәаанагара лыҭара… лара дышизхәыцуаз, дышихӡыӡаауаз – уара узы сыҧсы нысхуеит!..  
         Амреи асыҧсеи нибахуеит…

                                                         Аҭынчра абжьы
         Шәара ижәдыруама аҭынчра шҿаҳам?.. Улымҳәақәа уџьгәаргьы, уи уцәа-ужьы еимданы, ушьа-уда иналсны абжьқәа цәырнагоит. Уи умаҳар ауӡом, азыӡырҩра уҭахымхаргьы ауӡом. 
         Ауаҩы амузыка дзазыӡырҩуазеи? – Аҭынчра дацәшәоит, ауаҩи ауаҩи зеицәажәозеи? – Азаҵәра иацәшәоит, – иаҳҳәап, урҭ рцәа иалалар хыхь зыӡбахә сҳәаз абжьқәа, ҳазцәыбнало есымша. Ҳара урҭ ҳҽырҽаҳҵәахуеит, аха егьа ҟаҳҵаргьы ҳабжьы ҳацәцарым. 
         Иҭынчу абна абжьы гоит, алашьцарагьы абжьы гоит… Аӡыхь агәы анҭацәу иҿнаҭуеит, ауаҩы игәы анҭацәу иҳәҳәоит. 
         Сара избоит ҧхьаҟа инеиуа анхацәа, зџьабаа ақәҿызымҭуа, аха рыбжьы гоит; дызбоит ахымхәа, дызбоит агәымха, урҭ ирылшо рылдыршоит ҿымҭ, аха рыбжьы гоит; уаҵәы зира ҳаигәырҕьо, иахьа амгәырҭа дҭоуп, аха убригьы иара итәала ибжьы иргоит. Издыруеит иаарласны сҿаҳахоит… Изахьӡузеи аҿаҳара? Уи, убжьы рмаҳаӡакәа уанеилыркаауа ауп. 
         Шәыбжьы ансаҳауа шәысцәымыцхәуп, шәыбжьы анымго сгәы еилаҵәоит, избан? Издыруеит, ураҳаларцаз убжьы ургалароуп, ураҳарцаз убжьы гароуп. 
         Удагәахаргьы, уҿаҳахаргьы, ужәлар ргәеисыбжь ҭынч уартәаӡом, уамырҿыхаргьы ауӡом… 

                                    
                                                  Рыгәра игеит
                                                                                
                            Уааигәаз џьаҳшьон, аха ухарахоит –
                            Ҳхәыцрақәа урылоуп, уҳаҧшаалоит.
                            Иҳамамыз хьаак ҳурдырит ҳнартәаны,
                           Унаскьеит зегь ҳаршланы, ҳбылны…

         Иҟалоит аҧсҭазаараҿы убас аамҭак, ахшареи аҭаацәеи, «уажәшьҭа сара сыдагьы рхы иахәартә иҟалахьеит» иҳәошәа, рыгәра ганы, ауаҩы данынаскьо. Ус ахәыцра ахьынӡаиашоу атәы ҳзымдыруазаргьы…ус ихәыцуа, ианырхәыцуа… Иахьынӡаиашам ҳдыруазароуп, ауаҩы дмыцхәымзар…
         Имыцхәу уаҩ дыҟаӡам. 
         Унаскьаз џьаҳшьоит, аха еиҳа-еиҳа уааскьалоит, уааигәахалоит еснагь. Сара сыда рхы иахәартә иҟалахьеит, аҧсҭазаара иазыҟаҵоуп ҳәа угәы иаанагазар ҟалап уаргьы, аха аиҳабы ида дзыҟалаӡом аиҵбы, аҵла ишзаҵымиаауа еиҧш аҵиаақәа, иара ҟамлар, избанзар аҧсҭазаара инагӡаны дазыҟаҵаӡам аӡәгьы. 
         Иацгьы, иахьагьы, уаҵәгьы…  
         Ирҳәоит адунеи аҿы ауаатәыҩса зегьы лахьынҵак-лахьынҵак рымоуп ҳәа. Ус акәзар, дызбарц сҭахуп урҭ алахьынҵақәа зшо, насгьы абас иаармариан рҷышәра ззымариоу дызусҭоу… Исҭахуп сиазҵаарц иҷышәрақәа раан дзызхәыцуа, иахьынӡаимоу аҭакҧхықәра, нас алахьынҵаӡбараҿы анапынҵақәа иаҭәазшьаз.      
         Аамҭа ахәрақәа азырҕьаӡом, еиҳараӡак агәы иану ахәрақәа. Ус акәымзар, дабаҟоу аҧсҭазаара аџьамыҕәа иаршлахьаз, анаҩс зыҷкәын ицәыӡра даҽазныкгьы иаршлаз, зхьаақәа зхашҭны агәырҩа иагаз, зҧа ишьҭахь шықәсыбжакала «сыҷкәын сишьит» ҳәа зҵыхәтәажәа зҳәаз Ан… 
          Изҳәада агәыҕра нхоит ҳәа? Ари адгьыл аҿы знымзар-зны агәыҕрақәагьы нҵәоит, анаҩс адунеи агәрамгара аҧыжәара агоит. Агәра узгаӡом ари аҧсҭазаара изныкымкәа уажьар, узҵатәоу ажәҩан аҧҭақәа ахаҧар, уҧсы зыхҭнуҵо уҧсы ҭадырхар. 
         Иахьа шаҳҳәо, иаҳхамышҭааит иацы, иҟаларцаз уаҵәы. 
         Иахьа ауаҩы днаскьеит… 


                                                                        






