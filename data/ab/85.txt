Аԥсуа сахьаркыратә литература аҭоурых аҟны Аԥсны Асовет мчы шьақәгылаанӡатәи апериод иатәу, ажәабжь (ановелла) заҵәык ауп макьана идыру. Уи ҩуп 1918 шықәса рзы аԥсуа сахьаркыратә литература ашьаҭашьҭаҵаҩы Д. И. Гәлиа инапымҭаны. Уи ажәабжь «Атәым жәҩан аҵаҟа» ауп. Ажәабжь — ановелла ҳәа аназырҳәо рацәоуп. Аха жанрла арҭ еиҩырго, излеиԥшым маҷуп аҟнытә еиҟәшаны рыхәаԥшра ииашаны исԥхьаӡом.
Ановелла — аиталиа бызшәахьтә ауп алитературатә жанр рбаганы ашәҟәыҩҩра ишалалаз. Уигьы иаанаго ажәабжь ауп. Иаҵанакуеит аепикатә форма ашҟа — зформа хәыҷу апрозатә жанрқәа рахь. Зформа хәыҷу ахьаҳҳәо амалахазгьы иланарҟәыр ахәҭам иара аҵакы. Жанртә лкаа хадас ажәабжь (ановелла) иамақәоу ируакуп хаҭала ашәагаа ахьхәыҷу. Зны-зынла ҩба-хԥа даҟьа иреиҳамкәа, уимоу, даҟьак иананӡалогьы ыҟоуп. Убри аҟнытә ажәабжь лымкаала, зда царҭа амам ала ахшыҩҵак еиларҵәаны иҟазароуп. Ажәабжьтә (ановеллатә) ҟазара ҵаҵӷәыс иамоуп, ԥсҭазааратә хҭыс кьаҿк налкаа, уиала иҵаулоу, ауаажәларратә ҵакы змоу азакәанԥҟарақәа раарԥшра. А. Чехов зда царҭа амам аҟынӡа еилеицалон иажәабжьқәа. А. Чехов иажәабжьқәа «Хамелеон», «Ачиновник иԥсра», И. Папасқьыр иажәабжьқәа «Ақабла», «Кәнач», М. Лакрба иновеллақәа «Аргәын Сеидыҟ», «Аишьцәа», «Абӷьыц иаҳәап» уҳәа убас егьырҭгьы рҟны иаҳбоит хадара злоу кәакьҭак аԥсҭазаара иагәылга, иахьеи-уахеи иуԥылоз ахҭысқәа, аситуациақәа ишыҩыргәылдыршәоз асоциалтә ҵакы ҵаулақәа. Урҭ, араҟа иаҳарбаз ажәабжьқәа ирылагоит експозициада, иаразнак ахҭысқәа рҿиарала, аҟазшьақәа рхырхарҭа уиала иаразнак уахьԥшратәы иҟарҵоит.
Ажәабжь аҷыдарақәа ируакуп иара убас арҿиамҭаҿы иаарԥшу аԥсҭазааратә процесс амомент иаԥхьагылаз, ма иашьҭанеиуа аганахь аанхара, аповести аромани рҿы еиԥш,
зегьы нҭырҳәцаа рыхцәажәара ахьаҭахым. Насгьы ажәабжь злашьақәгылоу аԥсҭазааратә епизод адраматизмра еиҳа иамазароуп, асиужет аҿиара ццакызароуп. Асиужет адинамикара ухнахратәы, агәра угартә ԥсихологиала ириашоу аштрихқәа рыла ауаҩы ихаҿра ииндивидуалтәу ҟазшьаны аҟаҵара — ажәабжь аҷыдарақәа ируакуп.
Д. Гәлиа иажәабжь «Атәым жәҩан аҵаҟа» аҟны аперсонаж хада Елҟан дцәыргоуп зҟазшьа шьақәгылахьоу аӡәы иакәны. Иара убас ауп ишыҟоу А. М. Горки иажәабжь «Челкаш» аҟынгьы. Челкаш иҟазшьа ацәыргаразы аԥхьаҩ еилимкаар ада ԥсыхәа амамкәа иҟаӡам уи ажәабжь (ановелла) асиужет анынҵәалак ашьҭахь закәытә хҭысқәоу иҟалараны, дызланагалараны иҟоу.
Аԥсуа шәҟәыҩҩы И. Папасқьыр иажәабжь «Ақабла» ҳгозар, ҳара џьаргьы иаабаӡом уи афырхаҵа хада Базала арҿиамҭаҿы дцәырҵаанӡа дзынҟьа-нԥахьаз, иԥсҭазааратә хҭысқәа. Иара убас ҳара иҳаздыруам Базала асиужет анынҵәа инаркны иԥсҭазааратә хҭысқәа зеиԥшрахаз. Ажәабжьтә жанр иаҭахынгьы иҟаӡам урҭ.
Ажәабжь ашәагаа ахьхәыҷу анаҩсгьы, уи хыԥхьаӡарала иалоу афырхацәагьы маҷуп. Аха уи иаанагом ановелла иалоу ауаа рхыԥхьаӡара рацәахар ҟалом ҳәа. М. Аҳашба иновелла «Алло» ҩынҩажәи жәахаҩык ауаа алоуп. Аха урҭ аҩынҩажәижәахаҩык рхаҿсахьақәа ҭырҭәаашьа аманы изыҟалом ажәабжьтә жанр аҟны. Ажәабжь «Алло» аҟны ҩыџьа-хҩы роуп (Бадра, Уазамаҭ, Ҭамел) зхаҿсахьа ҳхаҿы иаанхартә ицәыргоу. Егьырҭ арҿиамҭаҿы иалоуп, аха рхаҿсахьақәа ҳбаӡом.
Ажәабжь шәагаала идузаргьы ҟамло иҟаӡам. Иаҳгап, Ӡ. Дарсалиа иажәабжь «Ауаҩы шас» жәохә даҟьа рҿынӡа инаӡоит. И. Папасқьыр иажәабжь (уи аповест ҳәагьы зны-зынла иахьӡыртәлоит) «Акаруал шәақь» зеижә даҟьа ыҟоуп, М. Аҳашба иажәабжь «Алло» — 29 даҟьа. Убас инеиҵыхуп А. Гогәуа иажәабжьқәагьы.
Араҟагьы, ажәабжьқәа зыхьӡ ҳҳәаз шәагаала хәыҷык инеиҵыхқәазаргьы, зхаҿсахьақәа ҭырҭәааны иаарԥшу афырхацәа ажәабжьцыԥхьаӡа хҩы-ԥшьҩы иреиҳам. Абасала, ажәабжь ашәагаагьы, уи иалоу афырхацәагьы, зны-зынла анормақәа ирхысызшәа ҳбаратәы ианыҟоу ҳԥылалоит,
аха уи ганкахьала мацароуп. Убри аҟнытә ажәабжь шәага-загак иҭацаланы иҟамзар ҟалом ҳәа ҳазҳәом, амала уи ианакәзаалак акомпозициатә еиҿкаашьа хыхь иазгәаҳҭаз аҷыдарақәа ррамкақәа изырҭыҵуам.
Ажәабжь ажанр ажәытәӡатәи Мсыраагьы (Египтаа) ХХ ашәышықәса ҳара ҳамш ԥхьаӡара иалагаанӡа ирдыруан («Синухета иажәабжь»). Аиҭеира аепохазы ԥсра зқәым ановеллақәа «Декамерон» ҳәа рыхьӡҵаны иаԥиҵеит Џьованни Бокаччо. Ановелла ажанр ибзианы рхы иадырхәон ашәҟәыҩҩцәа: Марк Твен, О. Генри, Г. Мопассан, И. С. Тургенев, Л. Н. Толстои, А. П. Чехов, А. М. Горки убас егьырҭгьы.
Аԥсуа шәҟәыҩҩратә ажәабжь ашьаҭа акуеит иара аԥсуа проза зегьы ашьаҭаркра злаҟалаз Д. Гәлиа ирҿиамҭа «Атәым жәҩан аҵаҟа» ала.
Аха ажәабжь ашьақәгылара, аԥсуа сахьаркыратә литератураҿы апроза зегьы еиԥш, асовет мчы ашьақәыргылароуп изыдҳәалоу.
Аԥсуа ажәабжь ашьаҭаркреи уи аҿиареи ҭҵаауа ҳҿынаҳхар (аԥсуа сахьаркыратә литература ашьаҭаркҩы Д. Гәлиа инаиркны ановеллаԥҵаҩ ду М. Лакрба иҿынӡа), игәаҳамҭарц залшом ҩ-хыҵхырҭаки ҽамҩаки рыла аҿиара шамаз.
Акы — ажәлар рҿаԥыцтә ҳәамҭа асиужетқәа ирылху ажәабжьқәа (Д. Гәлиа иажәабжь кьаҿқәа, М. Лакрба иновеллақәа убас егьырҭгьы).
Ҩба — автортә хыҭҳәаа, автортә фантазиа иахылҵыз ажәабжьқәа (С. Ҷанба, М. Аҳашба, И. Папасқьыр, Ӡ. Дарсалиа, М. Лакрба убас егьырҭгьы ражәабжьқәа).
Арҭ аҩмҩакы цәырҵит аки-аки аихьԥшра ҳәа рымаӡамкәа, хазы-хазы.
Амилаҭтә сахьаркыратә литература ашьаҭаркраҿы еиҳа иԥсабаратә ԥҟароуп ашәҟәҩыратә литература, ажәлар рҿаԥыцтә рҿиамҭа иахаҳаны аиреи уи ашьақәгылареи. Ари аиԥшқәа раамҭазы афольклортә материал ашәҟәҩыратә литературазы ахархәара ӷәӷәа аманы иҟалон. Ус иҟан антикатә бырзенцәа рлитератураҿы. Аурыс сахьаркыратә литература аҭоурыхгьы ишьақәнарӷәӷәеит асеиԥш аихылҿиаара
шԥсабаратә ԥҟароу. Ус иҟан аԥсуа сахьаркыратә литература ашьаҭаркра аамҭазы ажәеинраалатә жанр аганахьала уахәаԥшуазар (Д. Гәлиа иажәеинраалақәа «Ешсоу итапанча», «Абрыскьыл», «Ҩыџьа зцомызт, аӡә дрыхьӡомызт» уб. егь.).
Аха аԥсуа ажәабжьтә (ановеллатә) жанр ахыҵхырҭа ҟалеит афольклортә материал (афольклортә сиужет) иахьыԥшымкәа. Аԥсуа сахьаркыратә литератураҿы раԥхьа ицәырҵит (апрозаҿы) автортә фантазиа иахылҵыз ахҭҳәаатә ажәабжьқәа (Д. Гәлиа иажәабжь «Атәым жәҩан аҵаҟа» — 1919 ш., М. Аҳашба иажәабжьқәа: «Ҳаи дад, аписар, закә кампаниоузеи ишааҳауҳәара!» — 1928 ш., «Алло!» — 1929 ш., «Ацуныҳәа акы иаԥсам сҳәан, аха...» — 1929 ш., С. Ҷанба иажәабжьқәа: «Ы-ы, аллаҳ, аллаҳ» — 1929 ш., «Сабду ихәышҭаара ахаҳә» — 1934 ш., «Аџьажә ду» — 1935 ш., И. Папасқьыр иажәабжьқәа: «Акаруал шәақь» — 1936 ш., «Ақабла» — 1938 ш., «Кәынач» — 1939 ш., Ӡ. Дарсалиа иажәабжьқәа «Ауаҩы-шас»,— 1940 ш., «Абзагә» — 1940 ш., «Аидара иаҵаз аҭаҳмада» — 1947 ш. уб. иҵ).
Ажәлар рҿаԥыцтә ҳәамҭақәа ирылху ашәҟәҩыратә ажәабжьқәа ҳаԥсуа сахьаркыратә литератураҿы ицәырҵит акыр ихьшәаны — аҩынҩажәатәи ашықәсқәа рзын.
1943 ш. рзы Д. Гәлиа иҭижьит «Ажәабжь кьаҿқәа» захьӡу ажәлар рҿаԥыцтә ҳәамҭақәа ирылхны иҟаҵоу ановелла хәыҷқәа реизга. 1959 ш. рзы М. Лакрба иҭижьит «Аламыс» ҳәа хьӡыс изиҭаз, ажәлар рҿаԥыцтә ҳәамҭа асиужетқәа ирылхны еиқәиршәаз аԥсуа шәҟәҩыратә ажәабжьқәа реизга. (Ари аизга уаанӡа, 1957 ш. рзы Москва, Урыстәыла иҭыҵхьан «Аԥсуа новеллақәа» ҳәа ахьӡны).
Аҵарауаа ә. Бӷажәбеи К. Зелинскии изларҳәо ала,
Д. Гәлиа и-«Ажәабжь кьаҿқәа» иҩит аҩажәижәабатәи ашықәсқәа рзын. Ари аиԥш агәаанагара зыриашо ҳәа аргументқәа уаҟа иаарымгазаргьы, уи азын амакра аҭахны иҟаӡам. Избанзар, Д. Гәлиа ироман «Камаҷыҷ» иҩит 1933–1940 шш. рзы. Уаҟа ароман атекст аҟны ажәлар рҿаԥыцтә ҳәамҭа асиужетқәа шеибгоу иагәыларгылоуп. 1943 шықәса рзы хазы шәҟәны «Ажәабжь кьаҿқәа» ҳәа хьӡыс изыҭаны иҭыҵыз аизга иагәылоу ажәабжьқәа жәпакы убраҟа
иаҳԥылоит. Аха урҭ ажәабжьқәа рахь ииаганы хцәажәашьа рымам. Насгьы, урҭ ажәлар рҿаԥыцтә ҟәышра иахылҵыз, ихаз-хазу, зхы иақәиҭу шәҟәҩыратә ажәабжьқәоуп ҳәа иҳаԥхьаӡаӡаргьы, зегь акоуп автортә хыҭҳәаа иарииз ажәабжьқәа ҳлитератураҿы уаанӡа ицәырҵхьан.
Абасала, ҳаԥсуа сахьаркыратә литература аҭоурых аҟны аҿаԥыцтә ҟәышра асиужетқәа ирылхыз ажәабжьқәа раԥхьа ицәырҵраны ԥсабаратәла ирыхәҭан, аха ашьҭахьҟа инаскьеит, ашьҭахьҟа инаскьараны иҟаз, аинтеллектуалтә ҟәышра иахылҵыз автортә хыҭҳәаатә ажәабжьқәа аԥхьа ицәырҵит. Ари еиԥш аҭыԥ еиҭныԥсахлара зыхҟьаз аилкааразы ирызхьаԥштәуп, амилаҭ-сахьаркыратә литература ацәырҵреи ашьақәыргылареи раамҭазы аҭоурыхтә ҭагылазаашьа ахатә ҷыдарақәа.
Ҳара ибзианы иаадыруеит ҳаԥсуа шәҟәҩыра ашьаҭаркра зыдҳәалоу азеижәтәи ашәышықәса алагамҭазы иҟалаз Аԥсны Урыстәыла адҵара шакәу, уи ишабзоуроу аурыс жәлар рхаҭарнак ԥхьагылацәа аԥсуаа ишрыцхраауаз, ҳмилаҭтә культура аихаҳара ишаҵгәоз. Аурыс еинрал, аҵарауаҩ Карл Пиотр-иԥа Услар аԥсуа алфавит ҳзыҟаиҵеит, раԥхьаӡатәи аԥсуа грамматика ҳзиҩит 1862 ш. Егьи аурыс еинрал Барҭаламеи анбан шәҟәы ҳзеиқәиршәеит 1865 ш. Аурыс жәлар рхаҭарнак ԥхьагылаҩцәа, иара убас, Аԥсны иаадыртит раԥхьатәи ашколқәа. Урҭ аҵара ддырҵауан аԥсуаа рхәыҷқәа. (Раԥхьатәи ашкол Аԥсны иаартын 1952 ш. рзы Оқәым ақыҭан, аҩбатәи — 1963 ш. рзы Ашьхаруаа рышкол — Аҟәа.)
Раԥхьатәи аԥсуа шәҟәыҩҩцәа аԥхьареи аҩреи рҵон, еиҳараӡак урыс бызшәала, рҵарадырра еихаҳахон аурыс ҵараиурҭақәа рҿы. Аҿиара ҳаракы заухьаз, аԥышәа ду змаз аурыс сахьаркыратә литература ҟалеит аԥсуаа ринтеллектуалтә дырра иахыҵхырҭа иашаны. Аԥсуа шәҟәыҩҩцәа рсахьаркыратә гьама уи ишьақәнаргылон, еиханаҳауан.
Аԥсуа сахьаркыратә литература ашьаҭаркҩы Д. Гәлиа аурыс бызшәа убас ибзианы идыруан, уи иҩит «Аԥсны аҭоурых» актәи атом (1925 ш.) урыс бызшәала. Абаҩхатәра ду змаз ашәҟәыҩҩы, аԥсуаа рыҩнуҵҟа зеиԥш дузымԥшаауа,
акультура ҳаракы злааӡаз Самсон Ҷанба аурыс бызшәагьы ихатәы (аԥсуа) бызшәагьы убас ибзиаӡаны идыруан, еицизеиԥшны ихы иаирхәон. Ирҿиамҭақәа жәпакы иара ихала аурыс бызшәахь еиҭеигон, ма зны аурыс бызшәала иҩны, нас аԥсшәахь еиҭеигон. Иповест «Сеидыҟ» ихала аурысшәахь еиҭаганы иҭижьит 1935 ш. рзы. Раԥхьа урысшәала ииҩқәаз иреиуоуп апоема «Ашьха ҭыԥҳа»
(1919 ш.), ипрозатә жәеинраала «Ашәҭ ҟаԥшь зҿоу аҵла» (1922 ш.), адрама «Аԥсны Ҳаным» (1926 ш.), «Адәыӷба №6» (1934 ш.) уб. иҵ.
Аԥсуа новеллаԥҵаҩ ду М. Лакрба иажәабжьқәа жәпакы зны урысшәала иҩны, нас аԥсшәахь еиҭагоуп.
Абасала, раԥхьатәи аԥсуа сахьажәа азҟазацәа аурыс бызшәеи, аурыс культуреи, аурыс сахьаркыратә литературеи ӷәӷәала иадҳәалан, анырра ду рнаҭон, рсахьаркыратә гьама изаамҭанутәи аурыстә интеллектуалтә ҳаракырахь ихьанарԥшуан.
Абри еиԥш аҭагылазаашьоуп, аԥсуа литература аҭоурых аҟны, афольклортә материал иахылҵыз арҿиамҭақәа ракәымкәа, автортә хыҭҳәаа иахылҵыз ажәабжьқәа рахь ахьаԥшра зыбзоуроу, раԥхьа урҭ рцәырҵра ҽыҵгас иамоу аилкаара алзыршоны иҟоу.
Раԥхьаӡа иргыланы арҭ ажәабжьқәа ирныԥшуеит уи зҩыз авторцәа рхатәы дунеинырра, рхатәы дунеихәаԥшра уҳәа, дара рыԥсҭазааратә ԥышәа злаԥшхьоу ахҭыс ҵабыргқәеи аҭоурыхтә ҭагылазаашьақәеи. Тематикала урҭ еиҳа иактуалтәқәоуп, ареализмратә шьаҭа рымоуп, ажәлар рҿаԥыцтә ҳәамҭа асиужетқәа ирылху ажәабжьқәа раасҭа.
Раԥхьаӡатәи аԥсуа прозатә рҿиамҭа, ишазгәаҳҭахьоу еиԥш, Д. Гәлиа иажәабжь «Атәым жәҩан аҵаҟа» ауп. Алитератураҭҵааҩцәа уи иалацәажәахьоу ә. Бӷажәба, К. Зелински, Ш. Инал-иԥа, М. Папасқьыр, Гь. Гублиа уҳәа убас егьырҭгьы еицҿакны ишазгәарҭо ала, иҩуп 1918 ш. рзы. Раԥхьаӡа уи акьыԥхь абеит агазеҭ «Аԥсны» адаҟьақәа рҿы 1919 ш. рзы.
Анхацәеи аҭауадцәеи реизыҟазаашьа атемала иҩу ари ажәабжь, идеиа хадас иамоуп асоциалтә еиҟарамра анхаҩы атрагедиаратә ҭагылазаашьаҿы дышнанагаз араргамара. Иаарԥшуп анхаҩи аҭауади реиҩызара алшараны ишыҟам, анхаҩи аҭауади реиҩызара анхаҩы дызқәнаршәоз арыцҳара.
Аҭауад Алдыз ииӷьычыз аҽы аниҵырдыраа анхаҩы ҷкәын Елҟан ихы аирбеит, сара соуп ари аҽы згаз, Алдыз изҭаз ҳәа. Уи иахҟьаны Елҟан дҭаркит, ицәтәымыз атәым дгьыл хара Сибраҟа дахыргеит, уаҟа иҩны-игәара гәхьааганы дҵыкәкәеит, нас дагьыԥсуеит 1917 ш. рзы, аҳәынҭқар иахҳәара иабзоураны абаандаҩцәа азаҭ рыҭаны ианоурыжьуаз аамҭазы.
Ари ажәабжь хымԥада иреалисттә рҿиамҭоуп, аха асоциалисттә реализм аметод араҟа ахархәара, ииашаны, иаҳзадбалом. Акритикатә реализм аметод ауп араҟа ахархәара змоу. Асоциалтә еиҟарамра аарԥшышьа зеиԥшроу, аха аҭагылазаашьа бааԥсы иаҿагыланы ақәԥареи, ма уи аҭагылазаашьа бааԥсы ацәцашьас иамоу ҳәа мҩакы аԥшаареи рзы ҽазкрак арҿиамҭа иахьанымԥшуа уҳәа, ажәабжь аидеиа-сахьаркыратә еиҿкаашьа ишьақәнарӷәӷәеит, акритикатә реализм аметод араҟа ахархәара шаиуз.
Ажәабжь акомпозициатә еиҿкаашьаҿы раԥхьа Д. Гәлиа ицәыригеит архнышьна ааиҩызҵәаз аишьцәа Марыҭхәеи Шарыҭхәеи ҳәа ҩ-ҭаацәарак рынхара. Аекспозициатә хәҭаҿы арҭ аҩҭаацәарак рыхшареи дареи рынхара-нҵыреи азеиԥш ажәақәа рыла аԥхьаҩ ирдырны, Д. Гәлиа диасуеит ажәабжь аперсонаж хада Елҟан ихаҿсахьа аазырԥшуа иконкреттәу асахьаркыратә ҟәырҷахақәа рахь. Раԥхьа, Елҟан аҭауад Алдыз иҭаацәараҿы дынкыдиргылеит, нас уи идҳәалоу ахҭысқәа зегьы рымҩаԥысра ииасуеит, иара дахганы дахьырышьҭыз, иԥсадгьыл хара иаҟәганы иҟоу, ицәтәыму Сибратәи ажәҩан аҵаҟахь. Арҿиамҭа алгамҭаҿы Д. Гәлиа ҩаԥхьа ахҭысқәа ииаигоит алагамҭаҿы зыӡбахә ҳаиҳәахьаз Елҟан иҭаацәара ашҟа. Иани иаби реицәажәареи урҭ рыԥхыӡқәеи рыла, хаҭала зыԥсҭазаара иалҵхьоу рыҷкәын иӡбахә иаларцәажәо.
Ахҭысқәа хронологиала еишьҭаргыланы ицоит. Абри еиԥш акомпозициатә еиҿкаашьа ажәабжь аидеиатә ҵакы аарԥшра арманшәалоит. Елҟан ихаҿсахьа аҭырҭәаара алнаршеит.
Ииашоуп, ажәабжь «Атәым жәҩан аҵаҟа» уанаԥхьалак, азныказы араҟа автор хадара зиҭо аԥсадгьыл абзиабара акәу, аӷьычра аҿаԥҽра акәу, асоциалтә еиҟарамра аарԥшра акәу, агәаҭара аауадаҩхома уҳәаратәы, арҭ ахзҵаарак ажәабжь аҟны ицәырҵуеит. Насгьы акомпозициатә сахьаркыратә еиҿкаашьала арҭ ахзҵаарак ааиваҟәыло аҟнынӡа инаганы иҟаҵоуп. Убри иахҟьаны акәхап афилологиатә наукақәа ркандидат А. Аншба ажәабжь «Атәым жәҩан аҵаҟа» иазку игәаанагараҿы, хадара злоу ҳәа иԥхьаӡатәу аӷьычра аҿаԥҽра акәны дзахәаԥшуа. Д. Гәлиа иажәабжь «Атәым жәҩан аҵаҟа» ихадароу, идеиатә ҵакыс иамоу, асоциалтә еиҟарамра ацәыргара иазкуп ҳәа М. Папасқьыр ишәҟәы «Аԥсуа прозеи апоезиеи» аҟны ииҳәо даҿагылан А. Аншба агазеҭ «Аԥсны Ҟаԥшь» ианиҵаз истатиаҿы иҩуеит:
«Д. Гәлиа ари ажәабжь аҿы хықәкыс имаз аҽакын. Уи ажәлар змырӷьацоз аӷьычра шфырхаҵарам, дара рзы ишхырҵәагоу, дара зҭанаргылаз ахәура шаҵәахуа».
Абасала, Д. Гәлиа иажәабжь «Атәым жәҩан аҵаҟа» аҟны хадара злоу ҳәа А. Аншба ииԥхьаӡо аӷьычра аҿаԥҽроуп.
Апрофессор Ш. Инал-иԥа уи аҵыхәала игәаанагара даҽакала иҟоуп: «Автор ифырхаҵа дӷьычҩны дахьааирԥшыз аҩымҭа аидеиа хада («харада ахара») иаԥырхагоуп, иарԥсыҽуеит». Ари иааҳгаз ацитата иаҳнарбоит аӷьычра аҿаԥҽра идеиа хаданы ажәабжь иқәнаргылоит ҳәа агәаанагара шиашам. Аха аҩымҭа аидеиа хада («харада ахара») ҳәа иазгәеиҭазгьы иконкреттәу аргументла ишьақәырӷәӷәам, мҩасшақә иҳәоу алкаа-ҟаҵарашәа иҟоуп. Ш. Инал-иԥа еиҳа дазааҭгыланы, хшыҩзышьҭра азыҟаҵа дазхьаԥшит аԥсадгьыл абзиабара азҵаатәы: «Ажәабжь аҟны ҟазарылаҵәҟьа иаарԥшуп Елҟан ирыцҳара, иԥсадгьыли иҭахцәеи гәхьааганы игәаҟҵәаҟра «Атәым жәҩан аҵаҟа» хара дахьыҟаз. Ашьхауаҩ дзышьцыламыз аҭагылазаашьа изымычҳауа далагеит, игәы цеит, имчқәа каԥсеит, гәырҩала дычмазаҩхан, дагьагеит».
Араҟа Ш. Инал-иԥа ахҭыстә детальқәа арҿиамҭа аҟны имҩаԥысуа ииашаны ахәшьара риҭоит, аха ажәабжь зегьы аҟны ари ихадароуп ҳәа, уиазгьы алкаа ҟаҵаӡам.
Абасала, Ш. Инал-иԥа Д. Гәлиа иажәабжь «Атәым жәҩан аҵаҟа» дахьахцәажәо, идеиа хадас уи иамоу абри акәҵәҟьоуп ҳәа зҵаатәык налкаа дазааҭгылаӡом. Д. Гәлиа иажәабжь аниҩуаз асоциалтә еиҟарамратә ҭагылазаашьа зеиԥшраз дахәаԥшны, аҽаартӡара иҭахымхазар акәхап, арҿиамҭа аидеиа хада егьырҭ азҵаарақәа иргәылаҵәахны изыҟаиҵаз.
А. Зыхәба истатиа «Аԥсуа проза ахыҵхырҭаҿы» (урысшәала) зыхьӡу аҟны Д. Гәлиа иажәабжь «Атәым жәҩан аҵаҟа» аидеиа хада ацәыргараҿы аԥхьаҩцәа даҽаџьара ишхьаирԥшуа азгәаҭо иҳәеит: «Асахьаркыратә ҷыдарақәа разгәаҭарахь ҳаиасаанӡа, арҿиамҭа аепиграф «Дасу иԥсадгьыл шьам еиԥш ибоит» иазкны ажәақәак ҳәатәуп. Аепиграф, ишеилкаау еиԥш, иаҳәозарц ахәҭоуп арҿиамҭа аидеиа хада хырхарҭас иамоу. Ҳәарада, дарбанзаалак бзиа ибоит иԥсадгьыл, уи хара даҟәганы иҭахара трагедиоуп иара изы. Аха анализ ҟаҵараҿы излаҳбо ала, ажәабжь иныҟәнаго ахшыҩҵак убасҟак ипатриотизмрам шаҟа исоциалтәу аҟара! Убри аҟнытә ҳгәы иаанагоит аепиграф, ариентациа иаша аԥхьаҩ дацәхнарҟьоит ҳәа».
А. Зыхәба ииашаны иазгәеиҭеит ажәабжь аепиграф, арҿиамҭа аидеиатә ҵакы хада даҟәганы, аԥхьаҩ даҽаџьара дышхьанарԥшуа. Аха А. Зыхәба араҟа автор иахь уи ҽԥныҳәас иҟаиҵошәа иҟалеит.
Ҳара ҳгәанала, Д. Гәлиа ари машәырны иҟаимҵеит: аҭагылазаашьа зеиԥшраз дазхәыцны, ацензуратә хшыҩзышьҭра арҟьалара хықәкыс ишьҭимхыр ауамызт. Убри иабзоуроуп арҿиамҭа аидеиатә ҵакы хада иаразнак улаԥш иҵамшәо иахьыҟаҵоу.
Ажәабжь «Атәым жәҩан аҵаҟа» аидеиа хада асоциалтә ҭагылазаашьа аарԥшра ишазку азгәарҭоит, А. Зыхәба инаҩсгьы, Гь. Гублиа, М. Папасқьыр, В. Дарсалиа, Ш. Салаҟаиа, В. Агрба уҳәа убас егь.
Гь. Гублиа ҳзыхцәажәо ажәабжь ахьеилирго иазгәеиҭоит: «Уи (Д. Гәлиа. – В. А.) иҭахын Аԥсны ажәытәан асоциалтә еиҟарамра иҟаз иахҟьаны ажәлар аџьабаа шырбоз, рыԥсҭазаара шуадаҩыз, ишыцәгьаз атәы азааҭгылара».
Араҟа ишаабо еиԥш Гь. Гублиа инаҵшьны иазгәеиҭоит асоциалтә еиҟарамра иахҟьаны анхацәа агәаҟрақәа ишырҭагылаз аарԥшра шакәыз Д. Гәлиа хықәкыс имаз.
М. Папасқьыр иҳәоит: «Елҟан иан вба ззилҭашаз аӷьычра дахьаҿыз азы акәымкәа, усҟангьы ишыбзоу ԥсраны ирԥхьаӡоз, ҷыдала иалкааны, Алдыз иҭаацәараҿы маҵуҩы иашаны ихы ахьыҟаиҵаз азыҳәан шакәыз».
Елҟан анхаҩратә, социалтә ҭагылазаашьоуп аҭауад Алдыз иааигәаԥхаз назыгӡо иакәны, амаҵуҩы иаша диҩызаха дҟазҵаз.
В. Дарсалиа иазгәеиҭоит: «Д. Гәлиа хықәкыс ишьҭихыз, иара ус аҭауад ихымҩаԥгашьа гәымхақәа рықәыӡбреи (иара уигьы ҟәнушьаратәы иҟаӡам, аха), ацәҟьа иаҿашәаз анхаҩы иразҟыдара ақәҵәыуареи ракәым, Елҟан итрагедиатә лахьынҵала уи иааирԥшуеит, закәытә ԥырхага дуӡӡоу аџьаус иаҵагылаз анхацәа рзы, ажәлар зегьы рызгьы иҟанаҵоз ҭауади-аамсҭеи «рбекунра».
Ииашаҵәҟьаны, ахәԥҳареи абаӡӡеиреи уҳәа реиԥш иҟоу ақьабзқәа рхы иархәаны амчра змаз аексплуататортә классқәа рхаҭарнакцәа, ҭынхара рзыҟарҵошәа дырбаны, анхацәа рыдыркылон, ирҭахыз рыларыгӡартә рнапаҿы иааргон. Апатриархалтә еизыҟазаашьа иариуаз ахәыцшьа изахымҳәҳәоз анхацәа, уи аиура иаҿагыло, мап ацәыркуа акәым, еиҷаҳаны иахаҵгылон. «Абекунра» рзызуша, «ирхылаԥшыша» ахәԥҳа ирҳара рхала иашьҭалон. Ус аӡәы дырзыԥшаар рыҩны дыҩнардон, акыр ирҭон. Абасала, асоциалтә еиҟарамратә ҭагылазаашьа иахҟьаны мчы змоу иҿы дара рхала тәыс еиҳагьы рхы ҟарҵон.
Ш. Салаҟаиа иазгәеиҭеит: «Ашәҟәыҩҩгьы, ҳәарада, «ифырхаҵа» дахьирхәуеит, аха убри аамҭазгьы уи игәы
дышрыцҳанашьо инубаалоит. Ус анакәха, араҟа Д. Гәлиа иҿаԥиҽуа аӷьычра мацара акәым, иҿаԥиҽуеит уи ҵаҵӷәыс иамоу, изхылҿиаауа асоциалтә ҭагылазаашьа. Убри асоциалтә еиҟарамроуп ԥсаҭатәыс дыззыҟалаз анхаҩы иԥа Елҟангьы». Араҟагьы, ишаабо еиԥш, асоциалтә мотивқәа роуп арҿиамҭаҿы ихадароу ҳәа Ш. Салаҟаиа ииԥхьаӡо.
В. Агрба днавала-аавало акәымкәа, инҭкааны иазгәеиҭоит ажәабжь «Атәым жәҩан аҵаҟа» аидеиа хада асоциалтә еиҟарамра аарԥшра ишазку: «Анхаҩы ҷкәын Елҟан иҭахара раԥхьа иргыланы мзызс иамоу асоциалтә ҵаҵӷәоуп. Ари аӷьычра ақәыӡбара аҵкьыс еиҳауп, аҵакы амҽхак иаҳа иҭбаауп. Аӷьычра атема ари аҩымҭаҿы фонуп...».
Абасала, шьҭа аԥсуа ҵарауаа еицҿакны, насгьы ииашаны иазгәарҭо иалагеит ажәабжь «Атәым жәҩан аҵаҟа» аидеиатә ҵакы хада асоциалтә еиҟарамра аарԥшра ишазку.
«Аӷьычра атема ари аҩымҭаҿы фонуп...» ҳәа В. Агрба ииҳәо иашоуп. Аӷьычреи аԥсадгьыл абзиабареи ртемақәа ари ажәабжь аҿы сахьаркыратә хархәагоуп ганкахьала, егьи аганахь, аменшевикцәа рцензуразы лаԥшхырԥаган.
Аӷьычра аҿаԥҽра идеиа хадас Д. Гәлиа ажәабжь аҟны иқәиргылозҭгьы, усҟан аҭауад Алдыз ииӷьычыз аҽы Елҟан дақәӡуа аҟаҵара аҭахӡамызт. Елҟан ихаҭа ииӷьычыз дақәӡыр еиҳа амч аманы ишыҟалоз Д. Гәлиа изеилымкаар алшомызт. Мамзар Елҟан аӷьычра илымшауа дауҟахыз!
Аҭауад зынӡа далагаламзаргьы ауан усҟан. Мамзаргьы, аԥсадгьыл абзиабара аарԥшра Д. Гәлиа иажәабжь аҟны идеиа хадас иқәиргылазҭгьы, усҟан Елҟан аӷьычра ихаҭагьы дазгаганы дыҟоуп ҳәа дихцәажәомызт, уимоу, уи Сибраҟа иахгара аӷьычра иахырҟьаны иҟаимҵаргьы ҟаларын. Имаҷмызт, еиҳа уаҩы игәы изыбылратәы иҟаз, дзыхдырҟьашаз амзызқәа!
Д. Гәлиа, аҭауад Алдызи анхаҩ ҷкәын Елҟани аиҩызара рыбжьаҵаны, иааирԥшит аҭауади анхаҩи реицныҟәара анхаҩы қьаррак инаҭо ишыҟам, уимоу, анхаҩы изын уи трагедиахар шалшо лабҿабеитәырц.
Абри азоуп Елҟан Алдыз ииӷьычыз аҽы дзақәӡыз. Алдыз дихҟьаны дахьзымгьежьрыз «атәым жәҩан аҵаҟа» дызнанагаз, иԥсҭазаара зтрагедиахаз.
Алитератураҭҵаараҿы итрадициатәу иҵауроу иҵаурам ҳәа ахаҿсахьақәа реиҟәшарала ҳахәаԥшуазар, Елҟан иҵаурам рахьоуп дахьыргылатәхо. Аха Д. Гәлиа уи дааирԥшуеит аԥхьаҩ игәы дрыцҳанашьартә, хара зыдӡам уаҩушәа. Ииашаҵәҟьаны, Д. Гәлиа Елҟан еиҳа ахара здиҵо, дызқәыӡбо, асоциалтә еизыҟазаашьаҿы ауаатәыҩса рпатриархалтә догматә еилкаарақәа реакциатәны иахьыҟоу ауп. Аҭауад Алдызи анхаҩы ҷкәын Елҟани реиҩызара ҟалеит Алдыз хәыԥҳас Елҟанраа дахьрымаз ирбжьанаҵаз аиуара иахҟьаны. «Аихәԥҳара класслатәи ауаажәларраҿы, аҭауадцәеи аамсҭацәеи лассы-лассы рхы иадырхәон аус мцқьақәа рымҩаԥгараҿы рхатә қьар алгаразы» ҳәа ииашаны иазгәеиҭоит В. Дарсалиа.
Аҵарадара лашьцара анхацәа рдунеи ҿаҟәаны иахьамаз ҭауади аамсҭеи рексплуататортә лшарақәа еиханаҳауан. Д. Гәлиа Елҟан иани иаби рдиалог ала иаҳирбоит урҭ шаҟа илаҟәыз. Убри аҭагылазаашьа игәаларшәо Ш. Салаҟаиа ииашаны иазгәеиҭоит: «Абас еиԥш иҟоу аҭагылазаашьаҿы иааӡаз, изызҳаз Елҟан ижьара, ҳәарас иаҭахузеи, митәык иус хьанҭамызт».
Елҟан ганкахьала – зыхдырра лаҟәыз иакәны, егьи аганахь – аҭауад гьангьаш хәыԥҳас диманы дахьыҟаз иахҟьаноуп иҽеимз амҩа дшықәнагалаз. Елҟан «рыхәԥҳа Алдыз иаҳҭны дшыҟаз дыҟаӡан. Дирӷьычуан, ишьа иируан, иара ила ихамҵгыло, ихымхәыцуа ауаа ахьирхәуан.» Елҟан иҟаиҵоз ацәгьара бааԥсрак алоуп ҳәа дзазхәыцуамызт, икәша-мыкәша игылаз ауаа иддырҽхәалоз фырхаҵараҵәҟьоуп ҳәа агәра ганы дыҟан. Уи ихымҩаԥгашьа анализ ихала иҟаиҵартә иазхаша адырра иара иҿы аԥшәмара азаанкыломызт. Елҟан, зхатәра зымҟәыҵҟьаны, акласстә еиҟарамра иафахьаз, аха зхатәра знапы иакыз џьышьа рицарҵас зҽыҟаҵа адәы иқәыз мдырын. Абриоуп амц фырхаҵара
изырҟаҵазгьы, Елҟан иҟаиҵо шбааԥсу, ишфырхаҵарам, ихаҭа цқьа дазхәыцуа, еиликаауа дыҟазҭгьы, уи ирыцҳашьара аԥхьаҩ игәаҿы ицәырҵратәы иҟаломызт. Аха зегьы акоуп, Елҟан иҟаиҵаз абааԥсы аҭакԥхықәра дацәимшьҭит Д. Гәлиа, гәаҟра цәгьаԥсышьала иԥсҭазаара шымҩасыз илабҿабоу сахьақәаны аԥхьаҩ иҿаԥхьа иаацәырҵит.
Елҟан ихаҿсахьа итиптәу хаҿсахьоуп. Ахәԥҳара, аӡӡеира, абзыцәашьара уҳәа иреиԥшу аиуарақәа рыбжьаҵаны, аҭауадцәеи аамсҭацәеи рыцәгьаршрақәа знапала инарыгӡоз анхацәа шракәыз аҩада иазгәаҳҭахьеит. Убарҭ анхацәа ируаӡәку иакәын Елҟангьы. Аха ишдыру еиԥш, дара анхацәагьы шон аӷарцәеи абжьаранхацәеи рыла. Иҟан ашьнаҟәмацәагьы. Д. Гәлиа ипрозатә рҿиамҭақәа рҿы
(ажәлар рҿаԥыцтә ҳәамҭақәа ирылху, иажәабжь кьаҿқәа аламҵакәа) иҳԥылаӡом анхацәа ӷарқәа. Ҳзыхцәажәо ажәабжь аҟны Марыҭхәагьы Шарыҭхәагьы акыр зкыз нхацәоуп: «Рлаҳәара ча агымхацызт, рхәарҭа шәы ҭымӡаацызт, рырахә, ршьамаҟа, рыԥсаса ҵҩа рымамызт, рышьхымӡагәара аҽыуаҩ-ӷьеҩ дзакәшомызт».
Ароман «Камаҷыҷ» акәзар, уаҟагьы Алиас амамзаара дахашшаартә џьаргьы иаҳбом.. Адрама «Анаурқәа» акәзар, Гәыдым иакәу, Сааҭ иакәу аӡәгьы аӷарра хьаас имаӡам. Гәыдым, ииашоуп, кулакуп. Аха икулакратә ԥсихологиа аартны иаҳирбоит Д. Гәлиа, аха Марыҭхәарааи Шарыҭхәарааи рмазара зеиԥшроу ада ачнырцәеи амаҵуцәеи шрымам, амлакра, ма акулакхара ишацәыхароу зырҵабыргуа иҳамои? Ҳгәанала, М. Папасқьыр диашоуп иахьиҳәо: «Елҟан иҭаацәа ирҩызцәаз аҭаацәарақәа ҳтәыла аколнхарақәа анышьақәгылоз Асовет политика иадымгылеит».
Иаҳҳәап, Елҟан дҭарымкыкәа, 30-тәи ашықәсқәа рҿынӡа дааир ақыҭанхамҩа аколлективтә хеидкыларақәа рахь аиагараан Сеидыҟи Мыкыҷи уҳәа ирҩызаз кулакны даақәымгылаӡарызи? Хымԥада, Елҟан ақыҭа асоциалисттә еиҭакрақәа знапы рџаџа иаԥылоз уаҩхомызт.
Д. Гәлиа анхацәа амамзаара иамыргәаҟуа, рыԥсы рыланы раарԥшра иара исахьаркыратә ҷыдароуп. Аӷарра
акәым Д. Гәлиа гәырҩас имоу, анхацәа руаҩытәыҩсаратә зинқәа хырҟәдаа-ҿырҟәдаа иахьыҟоу ауп. Азинқәа реиԥшымраҿоуп Д. Гәлиа акласстә еиҟарамра ахьааирԥшуа, асоциалтә цәгьаршра зхылҵуеит ҳәа иԥхьаӡаны зегьы реиҳа дызҿагыло. Уи ауп ароман «Камаҷыҷ» аҟны анхацәа арыцҳара иҭаргыланы измоу, Камаҷыҷгьы лынасыԥдара зхылҿиааз. Уи ауп ажәабжь «Атәым жәҩан аҵаҟа» аҟны Елҟан ҭауади-аамсҭеи рмаҟахы дадҿаҳәала дыркратәы, рыцәгьарақәа инапала инаргӡалартә амчра рызҭаз.
Ҳара хыхь иазгәаҳҭеит Д. Гәлиа иажәабжь «Атәым жәҩан аҵаҟа» автортә хыҭҳәаа иахылҵыз рҿиамҭоуп ҳәа. Уи иаанагом Д. Гәлиа аинтеллектуалтә сахьаркыра (ашәҟәҩыратә поетика) мацара акәымзар, ажәлар рҿаԥыцтә ҳәамҭа ахьтә нырра имаӡам ҳәа. «Атәым жәҩан аҵаҟа» аԥҵараҿы афольклортә сиужет хықәкыла ахархәара амаӡам, автортә хыҭҳәаа иахылҵыз сиужетуп излеиҿкаау, аха ажәлар рҿаԥыцтә ажәабжь аиҭаҳәашьа аформа ахьанубаало рацәоуп.
В. Ҵнариа диашоуп иахьиҳәо: «Атәым жәҩан аҵаҟа» аҿаԥыцтә жәабжь излазааигәоу иреиуоуп уи ахҭысқәа ирццакны, еишьҭарххы рцара». «Ауаҩы цәала-жьыла, доуҳала ихиго аиҭакрагьы Д. Гәлиа ескизла, ажәақәак азырханы иааирԥшуеит, исинтаксис имарианы аилазаашьагьы уи анаалоит».
В. Агрба дадгылоит В.Ҵнариа игәаанагара. Уи иҵегьы инарҭбааны дазааҭгылоит Д. Гәлиа иажәабжь «Атәым жәҩан аҵаҟа» — ажәлар ражәарҿиара аформа ахьанубаало шырацәоу азгәаҭара. Насгьы иконкреттәу ажанрқәа ирыдкыланы дрыхцәажәоит: «Ажәабжь абызшәа, аиҭаҳәашьа аманера, алагашьа ҳхьадырԥшуеит жәлар рыбзазаратә жәабжьқәа рахь».
«Аҭоурых-фырхаҵаратә ашәақәа рҿы иаҳԥыло аперсонажқәа ҳгәаладыршәоит арҭ афырхацәа (Елҟани Ҭорҟани роуп дызҿу В. А.). Уи зыбзоуроугьы Дырмит араҟа ихы иаирхәаз афольклортә поетикеи асахьаркыратә цхыраагӡақәеи ракәхоит.
Иласуп, еилыхха иҟоуп ашәҟәыҩҩы ажәабжь злеиҩыз абызшәа. Иҳәоуқәа ирхьанҭауам. Арҭ зегьы автор ибызшәа рзааигәанатәуеит ажәлар репикатә жәабжьқәа рбызшәа».
Ииашаҵәҟьаны ажәабжь ианубаалоит ажәеилацалара, иаахыҵәҵәа-хыҵәҵәа, ажәамыцхә бжьамҵакәа ацәажәара: «Марыҭхәеи Шарыҭхәеи архнышьна ааиҩызҵәаз аишьцәа рԥацәа ракәын...», «Марыҭхәа даара иажәраҿы днаӡахьан, аха абахәаԥшь даҩызан, деилыбзаауа, ауаҩы каҿ-каҿ замана, иусура ԥкымызт». «Урҭ рҽы ҽы иалаҩашьомызт, ркәадыргьы — кәадыр». «Урҭ рабџьар, рынықәгыла-аақәгылашьеи, рҟамчы мҩанҵашьеи уҳәа рықәлацәа аҵашьыцуан, иззуклак зегьы рзы, еилҟьа-еилӷәыцәӡа иҟан. Ишакәхалак аныҳәаҩы ихы рыдиныҳәало акәын ишыҟаз».
Ажәлар рҿаԥыцтә рҿиамҭа ажәеиҿартәышьа иаҿҳарԥшырц иаагап абзазаратә лакәқәа рҟнытә ҿырԥштәык: «Ҟәыл Аҳмаҭ дынхаҩын, шьарда анхара ду зымҟәыҵакыз уаҩын. Иара дынхон мшынк аҿықәан, аха иара дызҿӡаз аӷьычреи ақәылареи ракәын». «Аҳмаҭ иԥҳәыс дахьыҟаз иҩхалан дзыхьчоны иқәгылаз шьны, аҳәынҭқар дышьны, иԥҳәыс дрыманы ихынҳәит ӷбала.
Мамзаргьы иаагап аҭоурых-фырхаҵаратә лакәқәа рҿы ахаҿсахьақәа раарԥшышьа аҷыдара ҟазшьақәа знубаало аҿырԥштәы: «Ҳанашә даара дхаҵа ӷәӷәан, акы дацәшәо дыҟамызт, ҳаит ахьырҳәоз, дыхиан. Ҳанашә даараӡа дшәарыцаҩ бзиан, шықәсык ала 50–60 шәарах ашьхантәи ишьны иааигон. Иара иаби иаҳәшьцәеи шәарахжьыла ирчон».
Иаҿшәырԥшы Д. Гәлиа иажәабжь аҟны: «Елҟан ихәԥҳаи аҳҭырԥарцәеи маӡарах жьыла, быҩлашала ирчон».
Ажәақәеи аҳәоуқәеи реишьашәалара гәаҳҭарц мацара акәым, араҟа аиҿырԥшра ззыҟаҳҵо. Ахҭысқәа ԥкаауа рыхцәажәарахь ахы мырхакәа, иаахыҵәҵәа-хыҵәҵәаны ацәажәарала еиҿкаауп ажәлар ражәарҿиара аформа.
Хыхь иаагаз афольклортә материал аҟнытәи аҿырԥштәқәа руак аҿы Аҳмаҭ ҳәоук аҿы илшоз нҭкааны уахәаԥшыр ажәабжьк, повестк шьҭызхша асиужет агәылагылоуп. Уи иԥҳәыс дызхьчоз ршьит, аҳәынҭқар ихаҭагьы дыршьит, нас, иԥҳәыс дрыманы ӷбала ихынҳәит. Аха абарҭ реиԥш иуадаҩыз ауснагӡатәқәа даҽа ҟыҟҿыҟк рхылымҵит. Ажәабжьҳәаҩы уахь алалара аҭахны имԥхьаӡеит, избанзар ажәлар ражәарҿиаратә форма иацәтәымуп ус еиԥш зегьы ԥкаауа рылацәажәара. Абриоуп Д. Гәлиа иажәабжь аҟнытә иааҳгаз аҿырԥштәқәагьы ирныԥшуа.
Аха «Атәым жәҩан аҵаҟа» ажәлар ражәарҿиара аформа ахьанаҳбаало аҭыԥқәа шмаҷымгьы, аинтеллектуалтә поетика усгьы аԥыжәара амоуп.
Ажәабжь асиужети аидеиа-композициатә еиҿкаашьеи автортә хыҭҳәаа иахылҵыз акәны иахьыҟоу анаҩсгьы, уи асахьажәатә еиҿкаашьаҿы ахархәара амоуп адраматизмра зхылҵуа аинтеллектуалтә поетика. Уи мап ацәикуам
В. Аҵнариа: «Атәым жәҩан аҵаҟа» иалоуп аԥсихологиатә мотивқәа (Елҟан иԥсадгьыл, иҩны, иани иаби ангәхьааиго, игәы иҭахәхәа, дышрызхәыцуа данԥсуа)».
В. Агрба иазгәеиҭеит: «Ажәабжь афырхаҵа хада данҭарк ашьҭахьтәи иҭагылазаашьа атәы зҳәо ахәҭа ҩуп апрофессионалтә литература аканонқәа рыла. Араҟа иаабоит афольклор иацәтәыму аԥсихологизм аелементқәагьы, ашәҟәыҩҩы ишьҭихыз абызшәеи афырхацәа рхәыцшьеи иаҷыдарахаз афольклортә елементкгьы ҳԥылаӡом аҩымҭа ари ахәҭаҿы, жәаԥҟақәак рҭыӡшәа ҳамҳәозар».
Арҿиамҭа асахьаркыратә маҭәахәқәа рхархәашьаҿы иазгәаҭатәуп аԥсихологизмра амоментқәеи ахҭысқәеи рдраматизмратә еиҿкаашьеи рнаҩсгьы, апеизажи асимволи аҭыԥ бзиа шааныркыло. Апеизаж Марыҭхәеи Шарыҭхәеи нырцә-аарцә ахәқәа иахьрықәынхоз аҟәаԥаҿаԥара, ашьха қыҭа аԥсабара ахьаанарԥшуа анаҩсгьы, урҭ економикала ралаҟазаара («аффыҳәа илаго аӡлагара» ахьрызҭагылоугьы) анубаалоит.
Сибратәи ашьхақәа рпеизаж автор иаҳирбоит ифырхаҵа Елҟан игәкаҳаратә ԥсихологиатә ҭагылазаашьа ацәыргараҿы сахьаркыратә хархәаганы.
Асимвол аабоит иара ажәабжь ахы ахаҭаҿы — «Атәым жәҩан аҵаҟа» ҳәа хьӡыс иахьамоу. Асоциалтә еиҟарамра анхацәа рҭагылазаашьа убас иҟаҵаны иаман, рыԥсадгьыл аҿыҵәҟьагьы, рыжәҩан дара рзын итәымхо аҿынӡа инанагон рзиндара. Аха Д. Гәлиа араҟа Елҟан ихаҿсахьа аарԥшраҿы атәым жәҩан аҵаҟа инанагара ареалтә ҵаҵӷәы аҭаны иҟаиҵеит. Араҟа асимволи ареализми џьарак аиниара роуит.
Аԥсуа сахьаркыратә литература аҭоурых аҟны раԥхьатәи апрозатә рҿиамҭа — ажәабжь «Атәым жәҩан аҵаҟа» аԥҵарала Д. Гәлиа апрофессионалтә литература асахьажәатә ҟазара инапаҿы иааганы, аԥсихологизм амоментқәагьы цәырга, аинтеллектуалтә поетика ахархәарахь ҳашәҟәҩыратә проза агәашәқәа азааиртит.
Ҳаԥсуа сахьаркыратә литература аҭоурых аҿы, Аԥсны Асовет мчра шьақәгылаанӡатәи апериод азы, ишазгәаҳҭахьоу еиԥш, Д. Гәлиа иажәабжь «Атәым жәҩан аҵаҟа» ада прозатә рҿиамҭа ҳԥылаӡом.
Ари ажәабжь Д. Гәлиа ианиҩыз (1918 ш.) инаркны, ирыцқьаны жәашықәса ааҵхьаноуп (ианикьыԥхьыз инаркны акәзар — жәышықәса) даҽа аԥсуа прозатә рҿиамҭак ҳаԥсуа сахьаркыратә литератураҿы ианцәырҵ. Уи,
М. Аҳашба иажәабжь «Ҳаи дад, аписар, закә кампаниоузеи ишааҳауҳәара!» ауп.
Абарҭ аҩажәабжьк ирыбжьанакыз аамҭазы Аԥсны жәлар рыԥсҭазаараҿы иҟалеит аҭоурыхтә еиҭакра дуӡӡа. Аԥсынтәыла ишьақәгылеит Асовет мчра. Аџьанхаҩыжәлар ироуит ахақәиҭра. Ахы ҩыҵнагеит аԥсуа советтә литература. Д. Гәлиеи С. Ҷанбеи дҟармаҵысха ибжьы нырхиҩит Иуа Коӷониа. Амца ицырдды даацәырҵит Владимир Агрба.
Мушьни Аҳашба ашьаҭа икит аԥсуа сатиратә жәабжь. Уи дцәырҵит Аԥсны Асовет мчра ашьақәгылара ашьҭахьтәи аамҭазы раԥхьатәи аԥсуа прозатә рҿиамҭа дашьаҭаркҩны, аԥсуа прозаҿы асоветтә тематика дашьаҭаркҩны.
Ажәабжь «Ҳаи дад, аписар, закә кампаниоузеи ишааҳауҳәара!» зыхьӡу раԥхьатәи асоветтә аԥсуа жәабжьуп. Раԥхьаӡа аԥхьаҩцәа рахь инеит иара 1928 шықәса рзы «Аԥсны ҟаԥшь» абиблиотечка» ҳәа усҟан, иара Мушьни Аҳашба инапхгарала агазеҭ «Аԥсны ҟаԥшь» аредакциаҿы иҭыҵуаз асериаҿы икьыԥхьны. Абри инашьҭарххны М. Аҳашба ииҩыз егьырҭ иажәабжьқәа «Ацуныҳәа акы иаԥсам сҳәан аха...», «Алло!» реиԥш иҟоу ажәабжьқәа — ҳаԥсуа сахьаркыратә литератураҿы ихрестоматиатә рҿиамҭақәаны иҟалеит.
Ажәабжь «Ҳаи дад, аписар, закә кампаниоузеи, ишааҳауҳәара!» аҟны ицәыргоу ахҭысқәа мҩаԥысуеит Аԥсны асовет мчы анышьақәгылахьоу, хықәкыла, арҿиамҭа анҩу аламҭалазы.
Агаҿеи ақалақьи ирҟәыганы ашьхақәа аҽыргәылак иҟоу аԥсуа қыҭаҿы имҩаԥысуеит урҭ ахҭысқәа.
Ш. Инал-иԥа ииашаны иазгәеиҭеит: «Гь. Гәлиа ааигәа иҟаиҵаз Сакьан асахьа — № ақыҭа угәаланаршәоит» ахьиҳәо. «Иԥсараха, иԥсҭараха ашьхақәа рыгәҭа иҭажьуп № ақыҭа. Есышықәса ааба-ааба мзы ашьхақәа аҳәааха, асыԥса амаҟаха, адунеи иаҟәырԥа, тәым ҵыс амырба, ибахҭаха ишьҭоуп иара»2. Абас асахьа ҭихуеит М. Аҳашба иажәабжь аҟны ахҭысқәа ахьымҩаԥысуа ақыҭа.
Анекдодтә сиужет ауп ажәабжь адәахьала уахәаԥшуазар иамоу:
Ауезд анагӡком аҟны иааит ашәҟәы, анхацәа рынхамҩа арӷәӷәара иазку азаим аларҵәаратә компаниа амҩаԥгаразы ҳхаҭарнак дҩеираны дыҟоуп ҳәа! Зхатәы бызшәада даҽак ззымдыруа аԥсуа қыҭауаа, акомпаниа ҳәа зыӡбахә раҳаз аишәа-чара, афара-ажәра ауп ҳәа ргәы иаанаган, ақыҭа акреилаҵаны, иааираны иҟаз ихәы дырхиеит. Иаргьы данааи ирхианы иҟаз аишәа-чара длахатәан, изхарафа, аҩы иҽаҭа даныҩагыла, шьҭа сара сыззааз акомпаниа мҩаԥаагап иҳәеит. Ақыҭауаа уи уамашәа ирбеит изхара ҟамлаӡеи ҳәа.
Абас ажәабжь асиужет аиҿкаараҿы анекдоттә форма иашаҵәҟьаны ианубаалоит, аха уи ақыҭа асоциалтә ҭагылазаашьа аарԥшра еиуеиԥшым ахаҿсахьақәа рцәыргараҿы М. Аҳашба исатира еиҳагьы имҩақәнаҵеит. Аӡышьҭра иҭаланы ахьхьаҳәа илеиуа аӡыхь еиԥш, ԥықәсыла амамкәа ахҭысқәа рҿиара зынӡа иԥсабаратәны иҟанаҵеит.
Ажәа «акомпаниа» хәмарт еиуеиԥшым ауаа итиптәу рхаҿсахьақәа аарԥшуа. Зегьы раԥхьаӡа дцәырнагеит Қалашь. Уи «анкьа ақалақь аҟны приказчикс ҭуџьарк иҟны дыҟан. Аурыс бызшәа хԥаҟа-ԥшьбаҟа ажәа иаҳауан, уи ала араҟа мбатәы идыруашәа ажәлар жьауа, дыхәҳахәҭуа, рмал рымкәкәаауа дрылан» (ад. 53).
Аписар ҳәа уи ақыҭаҿы ирымоу иакәзар, уигьы уамак еилызцо иакәым, ҵарала зынӡа икәадоу аӡәы иоуп, аха уи иидыруа ахәыҷгьы ааизыркәкәа азхәыцха имҭа, Қалашь «акомпаниа ҟашәҵароуп иҳәеит» ҳәа афара-ажәрахь ахы рханы, еиликааӡазшәа амца аҵаҵаны ацәажәара даналага, уи диҿагыларатәы идырра зыҟамлеит. Урыс бызшәала иҩыз ари ашәҟәы бӷьыц хәыҷы иаҳәоз ииашаны еилзыргарыз ари ақыҭаҿы уаҩы дҟамлеит.
Изакә кампаниоузеи иҟаҳҵара акраадыруама, анцәа ҳрыцҳашьа! — иҳәан ихы кны днатәеит Гьедлач аҭаҳмада.
«Изакә кампаниоузеи умбои, аӡәы акрыфара иҭаххеит, криҿаҵа рҳәеит, — амца нацреиҵахт Қалашь иашьа Ҳанашә.» (ад. 54).
Араҟа еилаҳкаауеит Қалашь — ахәҳахәҭҩы дышзаҵәыкым, уи иеиԥш, иашьа Ҳанашәгьы асовет мчы шицәымӷу, аиҳабыра имҩаԥырго аус ҵәык ахьаласҵара збандаз ҳәа дшыԥшу, ажәлар агәынамӡара рызирҿыхарц дшаҿу.
Ажәабжь аҿы ажәа «акампаниа» ицәырнагеит даҽа категориак иатәу ауаагьы.
«Ақыҭауаа абжьы азыҳәаны иалхны ирымоу ауаа иреиуаз Ҳасан дахьтәаз, дшашьцылац еиԥш, — иҳаҳаит, ҳақәшаҳаҭуп, иҳадаҳкылоит, дад, иҳадаҳкылоит, – иҳәеит, ибжьы анкьа еиԥш иааиҵыхшәа (ад. 55).
Ҳасан иҩызцәа, ахәаџьа иқьҭаԥ данаԥхьо, акы ааиҳәацыԥхьаӡа «амин» ҳәа ишьымхнышлан имҵатәоу реиԥш, имхәыцӡакәа зегь ирықәшаҳаҭхауа, аԥсҭазаара иажьымдырны ауаатәыҩса ирылоуп. Урҭ ажәлар «ирхаҭарнакцәаны» аусҳәарҭақәа рҿы џьоукы ирымҵахырхәо итәоуп, ала бжьа сыԥшәма дҵас исиҭарызеи ҳәа ихиа иангылоу еиԥш.
Урҭ зымҵахырхәо, «аԥшәма» ҳәа ирымоу ажәлар иашалаҵәҟьа гәыблыра дула ирзыҟоу иакәзар, дҵас ироуа имхәыцӡакәа ирыдыркыло акәзаргьы, инарыгӡо аусқәа ажәлар ринтересқәа ирцәахымҟьо иҟалоит, аха ажәлар рҭагылазаашьеи рлахьынҵеи гәхьаас измам, зхы иазеиӷьу азыҳәан зыжәлар ринтересқәа шьапықәырс изҭиуа иакәзар? Усҟан абас Ҳасан иеиԥш имхәыцӡакәа «ҳақәшаҳаҭуп», «иҳадаҳкылоит» аҳәара иашьцылоу ауаа рнапала ажәлар ираҭәам арыцҳарақәа рызнеир ҟалоит, рҵеицәа иашақәа рымҩақәа ҿаҟәаха, игәрамгацәаха иҟарҵоит, амилаҭ атрагедиатә мҩа ианнаҵаргьы алшауеит. (Иаҳгәалаҳаршәап 1937–1954 ирбжьанакыз ашықәс хьанҭақәа.)
Ажәабжь «Ҳаи дад, аписар, закә кампаниоузеи, ишааҳауҳәара!» персонаж хадас иалоу ауезд аҟнытә иаарышьҭыз Андреи Шарба иоуп.
Аԥсуа ааӡара змам аԥсуа интеллигент Андреи Шарба сатиратә хаҿсахьоуп иныҟәиго. «Уи ихаҿсахьа аарԥшра аҿы ауп М. Аҳашба исатиратә талант иаҳарак иахьааирԥшыз» ҳәа ииашаны иазгәеиҭеит Ш. Инал-иԥа.
«Ари ажәабжь анҭыҵыз аамҭазы Андреи Шарба иҩызцәа рацәаҩын, иахьагьы, ҳәарас иаҭахузеи, имаҷҩуп узҳәом!». — ҳәа дихцәажәоит М. Папасқьыр. Ииашаҵәҟьаны, зыбызшәа аҵкыс атәым бызшәа зҿаҿы иааиуашәа иҟоу, аԥсышәала дцәажәауоу, ииҳәо закәу узеилымкаауа, алашәра лырхаԥа иарҩшьын, змилаҭ иацәҟьалахьаз, азхарафарада гәҭыха змам маҷҩымызт, иахьагьы иуԥылоит.
Андреи Шарба дшаацәырҵыз еиԥш ибызшәа еилатата бжамҽам ала иубоит аԥсуа нагӡа иакәны дшыҟам:
«– Уа мшыбзиақәа, здравствуите товаришьчи, анхацәа!» (ад. 57).
«– Егьаурым, шәтәақәа, дозоџьиҭ, садитес, шәтәақәа пажалсҭа!» (ад. 57).
Аԥсуа милаҭ реиҳара ду ррыцҳара акәны иҟоуп аханатә, ирхылҵуа рыхшара аԥсыуа бжамҽамны иаанхақәо ахьырацәоу, насгьы урҭ ауаа бжамҽамқәа зны-зынла ажәлар ирхаҭарнакуп ҳәа амилаҭ рлахьынҵа аӡбырҭа ҭыԥқәа рахь амҩа ахьроуа. Ӡбышьас еиҭозеи Андреи Шарба ижәлар рлахьынҵа, ижәлар гәҭыхас, гәыҵхас ирымоу игәы-игәаҵәа ирныруа дыҟамзар, ихаҭа дыбжамҽамзар?
Ииашоуп, ари арҿиамҭаҿы иқәгылаӡом амилаҭ рлахьынҵатә зҵаара. Асовет мчы шьақәгылоуп, аԥсуа жәлар рмилаҭтә Советтә Социалисттә республика рымоуп. Аха уи ныҟәызгараны иҟаз аԥсуа интеллигенциа рыбжьара Андреи Шарба иеиԥш, амилаҭ ахаҭарнак бжамҽамцәа ҟалеит. Урҭ рыбжамҽамра рмаҵуратә уалԥшьақәа рҿы рхаҭақәа формалистцәаны, ибиурократцәаны иҟанаҵеит. Аԥсуа жәлар рыҩнуҵҟа, урҭ ирыхҟьаны, амилаҭтә культура аизҳазыӷьара мҩа аԥықәсыла дуӡӡақәа аиут.
«Зегьы дреицәоуп ҳара ҳҿы аҩнуҵҟатәи аӷа — абиурократ» — ҳәа азгәеиҭауан В. И. Ленин.
Абри аҩуҵҟатәи аӷа — абиурократ, аформалист Андреи Шарбеи имхәыцӡакәа «ҳақәшаҳаҭуп», «иҳадаҳкылоит» ҳәа еснагь анапҩахара иазхиоу Ҳасани реиԥш иҟаз ирыхҟьаноуп аԥсуа жәлар ргәыҵхақәа иахьахәҭоу аинстанциа ҳаракыраҿы ииашаны инеиратәы изыҟамлоз. Иахьа иқәдыргыло азҵаара ӡбатәқәа, иахьа уажәраанӡа иӡбамкәа инхауаны изыҟаз.
Андреи Шарба ауездтә нагӡком игәра ганы даанашьҭит аҳәынҭқарра имҩаԥнаго аус ду аҿы ақыҭа нхаҩыжәлари аҳәынҭқарра аиҳабыреи цҳас дырзыҟаларазы.
Иара аԥсуа жәлар жәытәнатә аахыс аҳаҭыр еиқәҵаратә, аиҳабы ихаҵгыларатә (амаҵуратә еиҳабагьы дналаҵаны) дисциплина ирымоу ихы иархәаны, дыззаашьҭыз аус ҵакыс иамоу ҳәа акы деилиркаарц дашьҭамлакәа, аформазы еизарашәа акы аамҩаԥганы, сус ҟасҵеит ҳәа дықәгьежьны дцеит. Анхаҩыжәлар ргәаанагара зеиԥшроу, ҭахрақәас ирымоу, ирмоур иҟамло, цхыраарас ирҭаху, ауездтә нагӡком алымҳаҿы инагатәу ус рымоума уҳәа џьара хшыҩзышьҭрак ҟаимҵеит.
«Араионтә напхгара аҭакԥхықәра змоу аҳәынҭқарратә ус аҿы игәра ганы идырҵеит — дымццакыкәа, инҭырҳәцааны
ақыҭауаа иреилиркаарц азаим амҩаԥгара, анхамҩатә ус арӷәӷәараҿы, аҵак ду шамоу. Ари ахықәкы имариақәоу иреиуамкәа иҟанаҵоит, аԥсуа қыҭа аԥсҭазаара уи апериод азын, аҳәоуеиқәымшәаратә уадаҩрақәа ахьырацәази, макьана зҵыхәтәы ԥымҵәацкәа инханы иҟаз аексплуататортә классқәа ирхылҵуаз аныррақәеи. Абри еиԥш аҭагылазаашьаҿы, рангс имазаалакгьы, анапхгаҩы анхацәа рԥыларақәа зегьы ахәшьара риҭар акәын, амасса рыхдырра ашьҭыхра иазку школак иаҩызаны».
Ари агәаанагара ииашаны иаҳнарбоит Андреи Шарба ихаҿсахьа иаанарԥшуа итиптәу абиурократ-формалист аԥсҭазаараҿы иҭыԥ ылхны дшыҟоу.
М. Аҳашба ибзианы иааирԥшит Андреи Шарба ихаҿсахьа, иаҳирбеит ҳажәлар рыҩнуҵҟа дшыҟоу змилаҭ ирцәыхҟьоу аԥсуа бжамҽам – интеллигент. Автор уи аԥхьаҩ дизцәыригеит, асатиратә калам иқәикит, аха дахьимырхәит. Ихала ихы дырны даангыларц идиҵеит, аха уи имахцәа кны наҟ дигәҭамскәа, аламала иҭыԥ нижьырц игәы ишҭам, аламыс иарԥхашьо аӡәы иакәны дшыҟам уажәшьҭа еилкаауп.
Ажәабжь аҟны Андреи Шарба, иахьа № ақыҭаҿы смаҵура исыднаҵоз аҳәынҭқарратә ус насыгӡеит ҳәа днықәланы дцеит. Уаҟа ауезд нагӡком аҟны ҵеи мци еиқәыршәа, дзызцаз аус шаҟа ибзианы инасыгӡаз ҳәа дахыҽхәо иреиҳәозар акәхап. Нас уаҵәы даҽа қыҭак ахь деиҭарышьҭыр, уаҟагьы, иара убас «акомпаниа» бзианы имҩаԥганы, изхарафа, изхаражә даап.
Ажәабжь «Ҳаи дад, аписар, закә кампаниоузеи, ишааҳауҳәара!» акомпозициатә еиҿкаашьа иазааигәоуп
М. Аҳашба егьи иажәабжь «Ацуныҳәа акы иаԥсам сҳәан аха…» зыхьӡугьы. Раԥхьаӡа акьыԥхь абеит 1929 шықәса рзы М. Аҳашба иажәабжьқәа реизга «Алло!» ианны.
Абри ажәабжь аҟынгьы афырхаҵа хада Ӡаӡ дсатиратә хаҿсахьаны дааирԥшуеит автор. Насгьы Андреи Шарба иеиԥш арҵаҩы Ӡаӡгьы дахьмырхәыкәа аҽԥныҳәақәа ниҭо, иҭыԥ аҿы дааныжьны ҩаԥхьа иус деиҭанахаиргылт.
М. Аҳашба «Ҳаи дад, аписар, закә кампаниоузеи, ишааҳауҳәара!» аҟны ақалақь интеллигент итиптәу ихаҿсахьа ааирԥшызар, ажәабжь «Ацуныҳәа акы иаԥсам сҳәон аха...» аҟны зажәеи зуси еиқәымшәо иҟалаз ақыҭа интеллигент ихаҿра цәыригеит.
Зажәеи зуси еиқәымшәо ауаа аԥсҭазаараҿы еснагь иҟан, иахьагьы иҟоуп. Аԥсҭазаараҿы иҟоуп џьоукы, арахь акы рҳәоит, ражәа уқәсны узахыԥом, аха унрышьклаԥшыр ирҳәо абаҟоу, ируа абаҟоу, агеи ашьхеи рыбжьоуп.
«Ахымҩаԥгашьа доусы ихаҿы узырбо саркьоуп», — иҳәон анемец шәҟәыҩҩы ду В. Гиоте.
М. Аҳашба иажәабжь «Ацуныҳәа акы иаԥсам сҳәон аха...» аҟны аперсонаж хада Ӡаӡ, абни ахымҩаԥгашьатә саркьа днадыргыланы ихаҿсахьа ааҳзылабҿабеитәит.
Ӡаӡ дырҵаҩуп. Ашкол аҟны ахәыҷқәа дрылагыланы иреиҳәоит: «аԥсхәра, ачароура, аныҳәагатәқәа рықәҵара, рыҟаҵара, зегьы-зегьы акы иаԥсам, уаҩы акы ихәарҭам, иԥырхагамзар ихырҳагам» (ад. 39) ҳәа. Арахь иара ихаҭа иахьиарҳәаз ачарахь, имацарагьы иакәымкәа, даҽа џьоукгьы ҩызцәас иаашьҭхны дцеит. Уи азмырхакәа «ацуныҳәа» ҳәа анцәа ихаҵаратә ныҳәагатә ахьыҟарҵоз днымҩахыҵны аҩы иҽеиҭеит. Нас «адырҩаҽны ашколаҿы иҵаҩцәа дрылагыланы, илацәыкәбар ҭыхуа иреиҳәауан: «ацуныҳәа акы иаԥсам, ихырҵәагоуп, шәҭаацәа идшәмырҟаҵалан» ҳәа (ад. 50).
Ауаҩы џьоукы акы дирҵозар ихаҭа уи аҿы дҿырԥшыганы дыҟазароуп. Еиҳараӡак арҵаҩы изы иналкааны изцклаԥштәу усны иҟоуп ахатә хымҩаԥгашьа. Аҵаҩы изы дыҟаӡам арҵаҩы иаҟара иҿарԥшыганы аҟазаара зыхәҭоу. Автор уи ҳирбоит арҵаҩ Ӡаӡ аҟәышажәақәа ахәыҷқәа ирабжьаго данцәажәо, аҵаҩы Мыҷ хәыҷы шаҟа гәахәас иҟаҵаны дӡырҩуа, нас «сҭаацәагьы ари аҟәыш ажәа шрасҳәаша, сашьеиҳабы ишиабжьазгаша» ҳәа игәы аԥырра ишаҿу аарԥшрала.
Аха дышԥаҟалеи Мыҷ хәыҷы ирҵаҩы Ӡаӡ ашкол аҟны ииҳәози ацуныҳәаҿы ихымҩаԥгашьеи шеицәыхҟьаз ихаҭа иблала ианиба? Закәытә ааӡароузеи иоураны иҟоу ари ахәыҷы? Изыԥсоузеи адырҩаҽны арҵаҩы Ӡаӡ аҵаҩцәа иреиҳәоз амҩақәҵага жәақәа? Арҵаҩы Ӡаӡ уажәшьҭа аҵаҩцәа амҩақәҵара иаша риҭо изыҟалом. Ииҳәо акәу,
ихаҭа ихымҩаԥгашьа акәу изықәныҟәара рзымдыруа, ахәыҷқәа еиҳагьы еилеихәеит Ӡаӡ иеиԥш иҟоу зажәеи зуси еиқәымшәо арҵаҩы.
Аус ишахәарҭоу амҩаԥгара акәым хыс имоу Ӡаӡ. Уи иажәеи иуси реиқәымшәара ганкахьала мзызс иамоуп, ахгәарԥхара иҟазшьа иахьалоу. Уи еиҳа иаргаманы иаҳбартә иҟанаҵеит ацуныҳәаҿы ицәажәашьа: «ацуныҳәа аҟаҵара иаҟәыҵроуп ҳәа рҳәан, саргьы иахьа уажәраанӡа абри сақәшаҳаҭны сыҟан, аха ииашаны иахьа сгәы даҽакала иҟалеит... Ацуныҳәа ажәлар еибанарбоит» (ад. 50).
Абас ажәытәра адинхаҵаратә лашьцара иалааӡоу ауаа реилкаара цхыраарак аҭара ацынхәрас иара урҭ, рылашьцара иҽақәыршәаны дцәажәоит, урҭ ихы ргәаирԥхоит. Убра ицәажәашьа згәаԥхаз аҭаҳмада Гьадлач, Ӡаӡ иажәа дааигәырӷьан: «–Аа, дад, аҵара ду змоу, аҵара иалгахьоу ауаҩы ииҳәауа, ахшыҩ шимоу, мбатә шеилиргауа жәбауоу? Ҷышәра хәыҷык зҵаз ракәуп ҳазмыхәаӡауа акәымзар... Арҭ уаами!» (ад. 50).
Арҵаҩы Ӡаӡ, ахәыҷқәа ииашаны рааӡара аус ԥшьа аҵкьыс иҳаракны иҽазҵәылх дзышьҭоу, иԥаршеиу, гәырԥхаратә хымҩаԥгашьала арҽхәаԥхьыӡ арҳароуп.
Арҵаҩы Ӡаӡ иеиԥш иҟоу, ашкол аҟны иаанкылара акәым, ихәдацәа иқәсны, ақыҭа иалцаны идәықәҵатәқәоу дреиуоуп, аха М. Аҳашба аԥсҭазааратә ҵабыргы инақәыршәаны усҟаназы изымԥшааит уи иқәгашьас иҟоу мҩакы.
Асоциалисттә реализм аметод ауп асахьаркыратә литератураҿы ақалақьтә интеллигент Андреи Шарбеи, ақыҭантәи арҵаҩы Ӡаӡи рыҟнытә аԥсҭазаара ахы иақәиҭызтәша амҩа аԥшаара зылшараны иҟаз. Аха арҭ аперсонажцәа злоу ажәабжьқәа рҿы асоциалисттә реализм аметод макьана аҽышьақәырӷәӷәара алымшацызт.
Ииашоуп, ажәабжь «Ҳаи дад, аписар, закә кампаниоузеи, ишааҳауҳәара!» аҟны асоциалтә еилазаара (ахәаахәҭҩы Қалашь, уи иашьа Ҳанашә, ақыҭсовет акомиссар, араион ахаҭарнак Андреи) рцәыргашьа зеиԥшроу ала асоциалисттә реализм аметод араҟа аус аурашәа, шәахәа хәыҷык аацәыҵыҷҷан, аха аҿиара амукәа аԥсҭазаараҿы азалымдарақәа иҟаз раарԥшратә критикаҟаҵара амацараҿы аҽааннакылт автор иидеиатә композициатә позициа.
М. Аҳашба иажәабжь «Алло!» аҟноуп асоциалисттә реализм аметод раԥхьа аԥсуа сахьаркыратә прозаҿы ахархәара аманы иахьаацәырҵуа.
Ажәабжь «Алло» раԥхьаӡа акьыԥхь абеит 1929 шықәса рзы иара ахьӡ зыхьӡны М. Аҳашба иҭижьыз иажәабжьқәа реизга шәҟәаҿы. Абри ажәабжь аҟны ҳаԥсуа сахьаркыратә литератураҿы зегьы раԥхьаӡа акәны ицәыргоуп аџьанхаҩыжәлар ркласстә ӷа акулак ихаҿсахьа, акулакцәеи асоветтә ԥсҭазаара ҿыц аргылаҩцәеи рсоциал-политикатә конфликт. Ажәабжь «Алло» аҟны ганкахьала, ақыҭантәи аԥхьарҭа аиҳабы Ҭамели, апартиеи акомҿари рорганизациақәа рнапхгаҩцәеи, ақыҭсовет ахантәаҩи (ажәабжь аҟны урҭ рыхьӡқәа арбаӡам) имҩаԥырго акультуратә еиҿкааратә усқәа аарԥшуа, егьи аганахьала, автор ицәыригоит урҭ аус ҵоура-бзиақәа рхырбгалара, аџьанхаҩыжәлар рырбунтра зыҽҵәылх иашьҭоу акласстә-ӷа цәгьаршцәаакулакцәа Бадра Уазамаҭ, Есыф, аҭуџьар Қалашь, апап Максма уҳәа убас егьырҭгьы рхаҿсахьақәа.
Ажәабжь «Алло!» аҟны имҩаԥысуа ахҭысқәа раамҭа нҭкааны еилаҳкаауеит арҿиамҭа атекст аҟны: «Абар шьҭа хышықәсоуп абри ақыҭа Асовет мчра шьақәгылеижьҭеи» (ад. 18) ҳәа ахьҳанаҳәо ҳнықәныҟәаны, Аԥсны Асовет мчра 1921 рзы ишьақәгылазар, хәышықәса уиаахыс ишҵхьоу ари атекст ианҳанаҳәа, инҭкааҵәҟьаны еилаҳкаауеит 1926 шықәса рзы шакәу арҿиамҭаҿы иаҳԥыло ахҭысқәа раамҭа.
Ари аамҭазы аԥсуа қыҭа аԥсҭазаараҿы ауадаҩра дуӡӡа цәырзгоз асоциалтә еилазаара аманы иҟан. Аколнхарақәа реиҿкаара аус макьана иахьаԥшьгамыз аҟнытә, Асовет мчра иаӷацәа иашақәаны иҟаз акулактә класс макьана активла рыҽцәыррымгацызт. Аха нышәарак ҟаҵаны Асовет мчра иацныҟәарц шыргәиҭам уаҩы ибо иҟалахьан. Абри еиԥш аҭагылазаашьа аамҭазы аԥсуа қыҭаҿы имҩаԥысуаз аԥсҭазааратә моментк аарԥшуп ажәабжь «Алло!» аҟны.
Арҿиамҭа аекспозициаҿы апеизажтә сахьақәа инрылаӡҩаны автор даахыхәмаршәа, аха цәгьа дақәшәаны илабҿабеитәуеит ақыҭа Кәмыз еиҭаҳәарак макьана иаманы ишыҟам, ажәытәра аҟәыншәыла, ажәцәа ахьынкәкәа ишцо узырбо асахьақәа.
Аусҳәарҭа «аԥенџьырқәа кылжәжәа, аҭӡамцқәа злаҷабыз агазеҭқәа нацәхыԥ хԥарала аҭӡамц ӷәқәа реиԥшьыра ирывҵаԥыжәжәаӡа, ахыб, апап инаԥар еиԥш ицырцыруа, — ашыцламшә ақәтата» игылан. Ашкол акәзар: «қәеи ӡи, мреи мцеи шықәсы ҩажәа идыргәаҟхьаз, уажәы зымч инанамгаз, изламӡоз ҩ-марҭақьк рыгәҭақәаҵәҟьа рҿы иааҭаԥҵәҵәан, анышәынҭражә еиԥш ахыб баа ҭабганы иҟан» (ад. 10).
Абас ишеилабгара ашкол, арирахь ала аусҳәарҭа иавагылазар, егьырахь ала «ахаҳәтә уахәама ҿыцҳҳараӡа», «агәаҟцәа шәгәаҟла, қьаф зуа шәырԥырхагамхан, нас џьанаҭ ашә шәзаартуп, мамзар – џьаҳаным», ҳәа аџьажәлар ршәауа, ақыҭа ҳаҭгәынқәа ирылагылан» (ад. 10).
Арҿиамҭа аекспозициаҿы, абас ажәытәра-цәа ахаҵаны иҳазцәыригаз асахьақәа рыҟны лымкаала автор иаҵишьуеит ашколи ауахәамеи рконтрастратә еиԥшымра. Асовет мчра араҟа имааиӡац уҳәаратәы иҟаҵоуп уи аконтрастратә еиԥшымра.
Асовет ҳәынҭқарра нышәарак ззыҟанамҵоз ауахәама араҟа иԥагьаӡа игылоуп. Асовет ҳәынҭқарра ззықәԥоз, аџьажәлар рыдоуҳа-культуратә беиахара хыҵхырҭас иамоу ашкол шеилабгара игылоуп.
Итиптәума ари еиԥш аҭагылазаашьа Асовет мчра анышьақәгылахьоу аамҭазы? Хымԥада итиптәуп. Избанзар, 1926 шықәса рзы макьана, ишаҳҳәахьоу еиԥш, аԥсуа қыҭанхамҩа асоциалисттәла аҽеиҭакрахь ажәылара иаламгаӡацт.
Аԥсны Асовет мчра ашьақәгылара аамҭа иақәшәаны Асоветтә ҳәынҭқарраҿы ицәырҵыз аекономикатә политика ҿыц аԥсуа қыҭаҿы уаанӡагьы експлуататорцәас иҟаз — акулакцәа, апапцәа, аҭуџьарцәа уҳәа рзинқәа ирыцнамҵазар ԥырхага рнамҭеит. «Ақыҭауаа рыцәмаҭәа ҵәаҳәқәа нцәыҵаркьакьа-аацәыҵарсуа, адгьыл бӷьаҭуа ажәла ақәҳәҳәауа, ак заар, ҵәаҳә ҽагала анышә адыҳәҳәалауа, иаадрыхуа ахәыҷгьы абжа ақыҭа ҭуџьар Қалашь ирцәифауа, ихандеи-ԥымлауа, аарла акәын рыԥсы шҭаз. Аӡәызаҵәык — Бадра, икамбашьқәа, икәаҭанақәа, иара дахьынеимаз ибыргәызыз иҳабла уаа рнапы мычдуқәа еибганаҵы! Уи иара идгьылқәа роума, жәлар рыдгьылқәагьы иара изы жәлар рнапала илаиҵоит,
жәлар ирмалхаша иара ималитәуеит, жәлар рџьабаала ихы ныҟәигоит, аханатә еиԥш иахьагьы ари ақыҭан қьаф иуеит» (ад. 11).
Аԥсны Асовет мчра шьақәгылеижьҭеи хәышықәса ҵуеит, аха аџьажәлар рыԥсҭазаараҿы еиҭакрас иҟанаҵаз ҳәа акгьы ҳбом, «аханатә еиԥш, иахьагьы» қьаф руеит аҭуџьарцәеи, акулакцәеи, апапцәеи, ахәаџьацәеи, аџьанхаҩыжәлар, «аханатә еиԥш иахьагьы», урҭ рзын акрыруеит. Акызаҵәык, араҟа зхабар ҳамбо аҭауад-аамсҭатә експлуататортә класс ауп. Егьырҭ аексплуататорцәа ишыҟац инханы иҟоуп макьана.
Арҿиамҭа абри аекспозициатә хәҭаҿы М. Аҳашба абас шьахәла иҳазцәыригоит 20-тәи ашықәсқәа рзы аԥсуа қыҭа аҭагылазаашьа, асоциалтъ категориақәа реилазаашьа зеиԥшраз.
Ажәабжь «Алло!» аҟны ахҭысқәа рыҿиара зыдҳәалоу ақыҭаҿы арадиодкылага ацәырҵроуп. (Арадио-аппарат ҳәа ауп автор уи ахьӡ шиҳәо).
Аҟәатәи акьыԥхь аархаҩцәа реидгыла, ақыҭа Кәмыз шефра азнауеит аҟнытә, уаантә иаарҭиз арадиодкылага архиара иаҿуп, уахьынтәи уи аазгоз ҩыџьа аҷкәынцәеи ақыҭантәи аԥхьарҭа аиҳабы Ҭамели.
Ақыҭауаа уи аӡбахә анраҳа, иаҳбандаз зымала ицәажәо закә ҭалассиру ҳәа, ауаа еизеит. Уамашәа ирбоит, рхаҿы ирзаагом абри «ачықьмаџьа» цәажәоит ҳәа. «Москва ирҳәауа, Ҭырқәтәыла ирҳәауа абраҟа Кәмызаа ҳусҳәарҭаҿы ирҳәауашәа иаҳнарҳауеит» ҳәа Ҭамел иреиҳәо агәра рызгом. Арадиодкылага дырхиан ацәажәара, ашәаҳәара ианалагагьы абраҟа џьоукы аватәазар ҳәа инеины иаваԥшуеит. Ажәытәра лашьцара уажәраанӡа изалымҵыцкәа иҟаз аԥсуа қыҭа Кәмыз, иахьа алашара аналаҷҷа аџьанхаҩыжәлар арлахҿыхит.
Ажәлар ахьеизаз ихы иархәаны ақыҭсовет ахантәаҩы аилацәажәара мҩаԥигеит. Аусҳәарҭеи ашколи акреилаҵаны аремонт рзыҟарҵарц рыӡбеит араҟа. Анаҩс башаӡа акы иахәарҭамкәа игылоу ауахәама, аԥхьарҭа ҩныс рхы иадырхәарц рыӡбит.
Азин анирҭа Ҭамел ауахәама аԥхьарҭа ҩныс ирхиеит, арадиодкылагагьы уахь иҩнаиргылт. Абас, Асовет мчра
аџьанхаҩыжәлар алашара шырзаанаго зырҵабыргуа аусқәа ақыҭаҿы имҩаԥысуа ианалага, уаанӡа зхы цәырзымгоз акулакцәа рыҽцәырырго иалагеит.
Арадиодкылага ӡаны идәылыргеит. Уи анцәа имч ала иныҵаба ицазшәа, ажәлар рыхдырра алаҟәреи, рдинхаҵаратә ԥсихологиеи рхы иархәаны, ԥааимбарцәак анцәа иҟнытә илбааны ирацәажәазшәа, ныхак жжаӡа ишхаз рбазшәа уҳәа иҟам-ианым еиқәырҽаҽо, ирымбаз, ирмаҳаз, ажәабжьқәа гәарарҵо иалагеит. Абас арҿиамҭа асиужет ҿио акульминациаҿы ахалара иаҿуп. Ақыҭауаа иҟам-иным ажәабжь лашьцақәа рыгәра згаз рацәахан, ршыкьбжьы уамыргыло, џьара уамак рхыламҵыр амуа аамҭа иааҭагылт. Убри амомент азоуп арадиодкылага ӡаны иахьыларыжьыз аҭырасраҿы ҷкәынахәыҷык машәырны ишьапы антена-ҭел акәҵәаша, изамымхуа дацәшәаны иҵәыуабжьы шаарылаҩҩыз.
Ажәабжь абри акульминациатә кәаԥ аҿы акулакцәа рус хәымгақәа зегьы аргамаха иаацәырҵуеит. Акулак Бадра Бандалеигьы «ақыҭа аусҳәарҭа абахҭа аԥенџьыр ҭшәа ихы нкылак, иқьаса игәы азхьуа» дынҭанаргылеит.
Арҿиамҭа иалоу аперсонажцәа рхыԥхьаӡара 53-ҩык ыҟоуп. Урҭ рнаҩс даҽа ҩыџьа Аҟәантә арадиодкылага аппарат аазгаз, уажәы архиара иаҿу, ажәакгьы џьара ирҳәо, ма иконкреттәу рсахьак ҳԥыло иахьыҟам аҟнытә, ари ахыԥхьаӡара иалаҳамҵеит. 53-ҩык, ма 55-ҩык аперсонажцәа рхаҿсахьақәа раарԥшра ажәабжьк аҿы иалшараны иҟаӡам, ҳәарада.
Арҿиамҭа асиужет аҿиараҿы сахьаркыратә ҟәырҷахак даланы даацәырҵуеит аӡәы арадиодкылага збарц иааиуа, гәыԥҩык ахьеицу даарылҵны ажәақәак иааиҳәо, ма иҟаиҵо рыла, егьи ауардын дақәтәаны дшааиуаз, икамбашьқәа аанкыла, «ауардын ахәда дангыланы, иарма маӷра ҟаҟауа» дыԥшуа, даҽаӡәы акулакцәа, апапцәа уҳәа иреиԥшу амучацәа рзы згәынамӡарақәа аргама дара инырҿазкуа иакәны. Абас мацара арҿиамҭа ахҭысқәа рҿиара иалахәу аперсонажцәа рхыԥхьаӡара азҳаит. Аха урҭ хаҿсахьақәаны изыҟамлеит. Ахаҿсахьарахь изынаӡоны иҟақәоу хҩы-ԥшьҩы роуп. Убарҭ дреиуоуп Ҭамел.
Ҭамел, ишаҳҳәахьоу еиԥш, ақыҭантәи аԥхьарҭа еиҳабыс дамоуп. Уи «уаҩ рыцҳак, уаҩӷарк диԥан. Дшыхәҷыз иани иаби Кәмыз ашкол дҭарҵан, ибзианы далгеит, аха ашьҭахь рмазара инанамгӡазт, аҵара азыҳәан даҽаџьара дмышьҭыкәа ашкол дҭыхны, аҩны дынкыланы дрыман. Асовет ҳәынҭқарра мчра анааи, ақыҭа иачеика аус азиуа, аԥхьарҭа ҩны аус еиҵеиҳауа, ақыҭсовет аусаҿы дрыцхраауа дналаган, ажәларгьы аиҳабырагьы ргәы дақәшәан, аԥыҵыԥхцәа аҵаразы ҳәа Аҟәатәи апартиатә школа ашҟа ддәықәырҵан, сынтәа далган, уажәы иқыҭа азыҳәан аҵара ду има дааит» (ад. 12).
Абас иҳаилиркаауеит автор Ҭамел дзакәу ибиографиа.
Ҭамел ҷкәына еилҟьоуп, аԥсҭазаара ҿыц мҩақәызҵо уаҩҿыцуп. Зқьышықәсала ажәлар рԥсихологиаҿы аԥшәмара нкыланы иҟоу адинхаҵаратә шьцыларақәа зыԥсаҟьаша акультуратә револиуциа аԥсуа қыҭаҿы имҩаԥигоит.
Ҭамел иинициативалоуп, ажәлар адинхаҵара рыларҵәара иазкны игылаз ауахәама, иаақәырҵәиааны асоветтә ԥсҭазаара ҽыц ашҟа имҩақәҵагоу акәны, аџьанхаҩыжәлар культурала реизҳара иахыҵхырҭаны излаҟалаз.
Ажәабжь «Алло!» анҵәамҭаҿы иаабоит: «иацы еиԥш иахьа ахәылԥазгьы арадиоаппарат ашәа ахыҩуа, зынтәи ауахәама иҩнагылан, ажәларгьы акәаӷӷа, иӡырҩуа, иџьашьауа еикәагылан» (ад. 37).
Ажәытәи аҿатәи реибарххараҿы абас аиааира аҿатә иаго аҟалара алзыршаз рахьтә Ҭамел иоуп ихадароу анапхгара-мҩақәҵаратә роль аанызкыло.
Ажәабжь «Алло!» аҟны ишазгәаҳҭахьоу еиԥш, раԥхьаӡа акәны ҳаԥсуа сахьаркыратә литератураҿы ицәыргоуп акласстә ӷа акулак ихаҿсахьа.
Акулак Бадра дымшәа, дмырҳа ажәлар ихазы акырдируеит, ажәытәан еиԥш, урҭ иахьагьы ихәура иҭацаланы имоуп. Ус шакәу аԥхьаҩ еиликаауеит анхацәа рыҽԥныҳәақәеи автор ихҳәааҟаҵаратә ажәақәеи рыла.
«Бадра захьӡыз уи ақыҭан зегьы-зегьы раасҭа Асовет мчра зцәымӷыз аӡәы иакәын. Илшауамызт акәымзар, Асовет мчра иаҿагыланы аӷьараҳәа иақәԥашаз организациак имазаргьы цәгьа ибауамызт» (ад. 18), — иҳәоит автор. Бадра ибзианы идыруеит аџьанхацәа рыхдырра аизҳара, иара иексплуататортә ус ишаԥышькласуа. Убри ауп арадиодкылага аппарат зегьы ааигәырӷьаны иахьаԥыло Бадра агәынамӡара зинаҭо. Бадра игәынамӡарақәа згәы иааҵаххыз анхацәа рахьтә аҽԥныҳәа аниоулак, иара аҭак ҟаиҵоит: «— Ҳаи, рыла хтыр иагьа бзиара удырбап сара мыжда! Зыбла хтыз роуми уажәы ҳкарамсакалуп («ҳкомсомолуп» В. А.) ҳәа уҩызцәа аҭаҳмадацәа шьҭагәа икны ирхха-ршьуа измоу» (ад. 16).
Асовет мчра имҩаԥнаго аусқәа акы игәаԥхаӡом Бадра, ажәларгьы убас агәынамӡара рызцәыригар иҭахуп. Аџьанхаҩыжәлар рыхдырратә ԥсихологиа алаҟәра ихы иархәаны, Асовет мчра имҩаԥнаго аусқәа ирҿаиргыларц иҽазҵәылх дашьҭоуп. Ақыҭантәи аԥхьарҭа ауахәамахь аиагара азҵаатәы анықәгыла акулак Бадреи, иара еиԥш ажәытәра аргьежьра зҭахыз апап Максмеи, ажәлар рдинхаҵаратә ԥсихологиа рҿыханы, идырбунтырц иалагеит. «Азныказы Бадреи ақыҭа апап Максмеи ажәлар дырбунтрц иагьаарыгымхеит, аха ашьҭахь ианеибадырқәа, ирылдмыршеит» (ад. 23).
Акулак Бадра иус хәымга амҩаԥгара џьара иалымшеит ҳәа ихьаҵуа иакәым. Анцәахаҵаратә ԥсихологиа ажәлар шзацәымцац идыруеит аҟнытә, уи анцәа «амч шимоу» ауаа рҿаԥхьа ирҵабыргырц азын, арадиодкылага ӡаны идәылигеит.
Акулак Бадра арадиодкылага убрысҟак ихы ихнахуа изаарԥшу иара аҩнуҵҟатәи асимволтә хшыҩҵакгьы амоуп. Арадиодкылага ацәырҵра аџьанхаҩыжәлар рыхдырра иаақәырҵәиааны ажәытәра иаагәылҵны амҩа ҿыц ахь рхы архара, рыԥсҭазаараҿы акультуратә револиуциа аҟалара иасимволуп. Акулак иексплуататортә политикеи аџьажәлар рыхдырра аҳаракреи иеинаало усны ишыҟам, акулак изы ишҵыхәаԥҵәагоу идыруеит Бадра. Убри азоуп иааилшо зегьы ҟаҵо, арадиодкылага ақыҭаҿы ааира лымкаала дзаҿагыло.
Ажәабжь «Алло!» аҟны аџьанхацәа ркласстә ӷа акулак ихымҩаԥгашьа, итиптәу аҭагылазаашьаҿы итиптәу ихаҿсахьа ииашаны иаарԥшуа, акритика азыҟаҵара амацараҿы даанымгылеит М. Аҳашба.
Асоциалтә категориақәа реилазаара акәзар, уигьы
ииашаны аарԥшра амацараҿы даанымгылт. Асоциалисттә реализм аметод иабзоуроуп абарҭ еиуеиԥшым асоциалтә категориақәа реиҿыхараҿы, аџьажәлар рпозициеи ԥхьаҟатәи рымҩеи ииашаны ацәыргарагьы арҿиамҭаҿы аҭыԥ ахьамоу.
Аџьажәлар ркласстә ӷа акулак асцена иқәгарала,
М. Аҳашба ииашаны иӡбеит акулак иҭоурыхтә разҟымҩа. Ҳаԥсуа сахьаркыратә литература аҭоурых аҟны, нас 30-тәи ашықәсқәа раамҭазы ицәырҵуа акулакцәа Сеидыҟ, Мыкыҷ уҳәа М. Аҳашба икулак Бадра имҩа иқәҵаноуп ишцәыргоу, асценагьы ишықәгоу. Иара убас ииашаны иаарԥшуп аџьанхаҩыжәлар рыԥсҭазааратә лахьынҵамҩа. М. Аҳашба иажәабжь «Алло!» аҟны раԥхьаӡа акәны аԥсуа сахьаркыратә прозаҿы ицәырҵит асоциалисттә реализм аметод.
Аԥсуа сахьаркыратә литература аира ақәшәеит аурыс литератураҿы асоциалисттә реализм аметод ацәырҵреи ашьақәыргылареи раамҭа. Уи аҭагылазаашьа анырра анаҭеит аԥсуа сахьаркыратә литература. Аклассицизм, асентиментализм, аромантизм, акритикатә реализм уҳәа реиԥш иҟоу алитературатә хырхарҭақәеи аметодқәеи ирывсны аԥсуа сахьаркыратә литература асоциалисттә реализм аметод ахархәара-мҩа ирласны ианылеит.
Асоциалисттә реализм аметод ашьаҭаркҩы, аурыс сахьажәа азҟаза ду Алексеи Максим-иԥа Горки, ишдыру еиԥш, хынтә Аԥсны даахьан. Раԥхьаӡа уи иҳаҩсыз ашәышықәса 90-тәи ашықәсқәа (1892 ш.) рзы, шьапыла Урыстәыла амҩақәа жәпакы дырнысны, Амшын Еиқәа аҿықә алагьы диасны данцоз, Аԥсынтәылагьы даҭааит.
Убри раԥхьатәи Аԥсны иаара иахылҵыз рҿиамҭоуп адунеи аҿы еицырдыруа иҟалаз иажәабжь ҟаимаҭ «Ауаҩы иира». Иахьа Кәыдры аӡиас амшын иахьалало азааигәара, Аӡҩыбжьа ақыҭан амҩаду ихықәгылоуп аԥҳәыс асаби дылгәыдкыланы
иҟаҵоу абаҟа. Абри абаҟа, аурыс пролетартә шәҟәыҩҩы ду М. Горки иажәабжь «Ауаҩы иира» аҟны зыӡбахә цәыргоу ахҭысқәа ахьымҩаԥысуа аҭыԥрбага акәны иҟоуп.
Алексеи Мақсим-иԥа аҩынтә раан Аԥсны дааит 1903 шықәса рзы. Усҟан мҩасшақә диасны дцеит. Сентиабр мза, 1929 шықәса рзы ахынтәтәи акәны А. М. Горки Аԥсны дааит. Аԥснытәи ССР аиҳабыра – Н. Лакоба, С. Ҷанба А. М. Горки иԥыланы днарга-ааргеит, Аԥсуа нхаҩ иҭаацәараҿы днаганы аԥсуа чеиџьыка дахадыртәеит, аԥсуаа рынхашьақәа идырбеит.
Аԥсуаа рышәаҳәара, рыкәашара уҳәа А. М. Горки даара игәы иаахәаны зны еишәачарак аҿы ус иҳәеит: «Европеи Америкеи зехьынџьара сахысхьеит, исаҳахьеит ирацәаӡаны ажәларқәа рашәақәа, аха абас атемперамент зманы узтҟәо сара џьаргьы исмаҳацызт. Урҭ убас ихазынақәоуп, ишхазыноу еиԥш шәтәыла ахаҭа».
А. М. Горки Аԥсны ақыҭақәа дынрылс-аарылсуа иныҟәараан, зчеиџьыка знапы иқәыргыла изку аԥсуа жәлар дырзааигәаны ианиба ашьҭахь, Аԥснытәи ССР жәлар ркомиссариат ахантәаҩы Нестор Аполлон-иԥа Лакоба икабинет аҟны иофициалтәу аиԥылара иман. Араҟа, арҿиаратә ҭагылазаашьа зыцны имҩаԥысуаз аиԥылараҿы иалацәажәеит алитература, ажәлар рҿаԥыцтә ҳәамҭақәа реизгара азҵаатәы, аԥсуа жәлар рмузыкатә культура аҭагылазаашьа азҵаатәы уҳәа убас иҵегьы.
Уи ашьҭахьгьы А. М. Горки аԥсуа шәҟәыҩҩцәеи иареи рконтакт мыӡкәа асалам шәҟәқәа рыбжьысуан, абжьгарақәа рзыҟаҵо дрыцхраауан, имҩақәиҵон. Уи исалам шәҟәқәа акаҿы иҩуан: «Даараӡа ишәабжьызгоит аҵара шәҵаларц, шәазымԥшын алитвуз, шәаԥхьала, еимашәкла, иԥышәшәа аԥсуа бызшәахьтә аурысшәахь аиҭагара, шәалага ажәлар рҿаԥыцтә поезиа аҭҵаара, еизыжәгала, ианышәҵала аԥсуа ашәақәа, алакәқәа, алегендақәа, ихыжәҩаал ажәытәӡатәи аобриадқәа убас иҵегьы. Убри зегьы иахьӡуп афольклор
– ажәлар рҿаԥыцтә рҿиамҭақәа рыҭҵаара. Уи хықәкыла шәара ирацәаны акыр шәнаҭарц ахьалшо анаҩсгьы, ауаа рацәа иднардыруеит Аԥсны иаҩсхьоу».
Хаҭала дрылагыла дырзааигәаны дахьырбаз, ицныҟәареи аиҩызаратә еиҿцәажәарақәеи рынасыԥ иахьалашәаз, абжьагарақәа ахьырзыҟаиҵоз, асалам шәҟәқәа ахьрыбжьысуаз, еиҳараӡак исахьажәатә хаҿсахьақәа ажәлар рмассақәа рыжәпарахьтә иааганы раарԥшраҿы иҟазара дуӡӡа уҳәа ирыбзоураны, А. М. Горки аԥсуа шәҟәыҩҩцәа аӡәырҩы рахь анырра ду ҟаиҵеит. Хықәкыла, А. М. Горки иахьтә анырра ӷәӷәала ирнубаалоит С. Ҷанба ирҿиамҭақәа «Ашәҭ ҟаԥшь зҿоу аҵла», «Адәыӷба № 6».
Апрофессор Ш. Инал-иԥа арҭ арҿиамҭақәа рыӡбахә ахьцәыриго иазгәеиҭоит: «С. Ҷанба инапымҭаны аԥсуа литератураҿы раԥхьаӡа иаабоит здаҟам апрозатә жәеинраалақәагьы. Џьашьатәуп урҭ рсахьаркышьа, ажәала иҩу музыкоуп дара, иугәаладыршәоит Горки еицырдыруа ирҿиамҭақәа». («Ашәа ашьауардын азы», «Аурҭ цҳаражәҳәаҩ» — В. А.)2.
Ганкахьала А. М. Горки заатәи иреволиуциатә романтизм, егьи аганахь уи исоциалисттә реализм аметод, ҳаԥсуа советтә проза раԥхьатәи ашьаҿақәа реихгара инаркны, аԥсҭазаара ҿыц аарԥшрахь имҩақәҵаганы, ашьа зырныҟәо гәеисраны адақәа инрылалеит, А. М. Горки исахьажәатә рҿиарамҩа рнубаалоит аԥсуа шәҟәыҩҩы ду С. Ҷанба егьырҭ ирҿиамҭақәагьы.
А. М. Горки иреволиуциатә романтизм, асоциалистра реализм аметод ашьаҭаркрахь итрамплинны, асоциалисттә реализм аметод ашьаҭаркра ҟазҵаз «Амешьчанцәа», «Ан», «Аӷацәа» уҳәа реиԥш иҟоу арҿиамҭақәа аԥиҵазар, С. Ҷанба ареволиуциатә романтизм исахьаркыратә рҿиамҭаҿы раԥхьатәи ишьаҿақәа еихызгоз ракәны иҟоуп. Нас иаарласны уи иҩагәылҵит, аҭоурых-револиуциатә драма «Аԥсны Ҳаным», ажәабжьқәа «Агәаҟ ашәа», «Сабду ихәышҭаара ахаҳә», «Аџьажә ду», аповест «Сеидыҟ» уҳәа реиԥш иҟоу асоциалисттә реализм аметод ахархәарала иаԥҵоу арҿиамҭақәа.
Абас, А. М. Горки исахьажәатә ҟазареи ирҿиаратә методи аԥсуа шәҟәыҩҩцәа рахь анырра шыҟанаҵаз зыраргамо аргументуп С. Ҷанба ирҿиарамҩа аҭоурых инаваргыланы,
М. Аҳашбеи, В. Агрбеи рырҿиамҭақәа раԥҵараҿы асоциалисттә реализм аметод ахархәара ирымазгьы.
С. Ҷанба ипрозатә жәеинраала «Ашәҭ ҟаԥшь зҿоу аҵла» раԥхьатәи прозатә рҿиамҭоуп аԥсуа асоветтә сахьаркыратә литература аҭоурых аҟны ҳәа иаҳԥхьаӡозар ауан аԥсышәала иҩызар. Иҩит иара 1922 шықәса рзы Октиабртәи асоциалисттә револиуциа аиааира агеижьҭеи хәышықәса ахыҵра амшныҳәазы. Раԥхьаӡа икьыԥхьит Ноиабр 7, 1922 шықәса рзы аурыстә газеҭ «Голос трудовой Абхазии» аҟны. Аԥсшәахь еиҭаганы илкьыԥхьит Нина Лакоба, 1956 ш. рзы ажурнал «Алашара» №5 аҟны.
Нина Лакоба лмонографиа «Самсон Ҷанба» аҟны арҿиамҭа «Ашәҭ ҟаԥшь зҿоу аҵла» дахцәажәоит апоезиа аҟәшаҿы иргыланы.
С. Ҷанба иҩымҭақәа реизга ашәҟәы 1958 шықәсазы иҭыҵыз аҟны «Ашәҭ ҟаԥшь зҿоу аҵла» ануп апроза аҟәшаҿы (аредактор Ш. Инал-иԥа).
Асеиԥш аиқәымшәара зыхҟьаз арҿиамҭа «Ашәҭ ҟаԥшь зҿоу аҵла» ганкахьала иахьжәеинраалоу, егьи аганахь — иахьпрозоу (иахьпрозатә жәеинраалоу) ауп.
Арҿиамҭа «Ашәҭ ҟаԥшь зҿоу аҵла» ажәеинраалатә рҿиамҭақәа ирыдкыланы рыхцәажәара азин шамоу еиԥш, апрозатә рҿиамҭақәа ирыдкыланы ахцәажәарагьы азин амоуп. Абасала, ишьақәҳарӷәӷәар ҳалшон – «Ашәҭ ҟаԥшь зҿоу аҵла» раԥхьатәи прозатә рҿиамҭоуп асовет период аамҭазтәи аԥсуа сахьаркыратә литератураҿы ҳәа, аха иааҳҿагылоит даҽа зҵаарак. Иазыҟаҵома амилаҭтә литература уи амилаҭ рбызшәала иҩым арҿиамҭа? Иаҳзалаԥхьаӡома амилаҭ рлитературатә ҭынха урҭ рбызшәала иҩым арҿиамҭа, уи зҩыз дара ирҵеи иашаҵәҟьоу, рбызшәа шьахәны издыруа иакәны дыҟазаргьы. Ашәҟәыҩҩы дызхаҭарнаку ажәлар рбызшәала имцәажәо арҿиамҭақәа амилаҭтә литература ҭынха ахыԥхьаӡалара алшоит ҳәа агәаанагара сара сзадгылом. Амала, даҽа бызшәак ала иҩҩуа ашәҟәыҩҩы, хаҭала ижәлар дшырхаҭарнак иашоу зныԥшуа ирҿиамҭақәа,
С. Ҷанба иҩымҭақәа реиԥш, имилаҭ рбызшәахь ихаҭа ила, мамзаргьы даҽаӡәы ила ибзиаӡаны еиҭагахар, усҟан, убри анеиҭагаха инаркны имилаҭтә литература абеиара иахыԥхьаӡалахар алшоит.
Абасала, С. Ҷанба ипрозатә жәеинраала «Ашәҭ ҟаԥшь зҿоу аҵла» 1922 шықәса рзы акәзаргьы ианиҩыз, иагьаникьыԥхьыз, 1956 шықәсазы аԥсшәахь еиҭаганы ианкьыԥхьха инаркноуп ҳаԥсуа сахьаркыратә литература иабеиараны ианыԥхьаӡатәу.
Ажәабжь «Агәаҟ ашәа» азыҳәангьы убри ауп иҳәатәхо. Уи С. Ҷанба иҩит урысшәала, икьыԥхьит агазеҭ «Советскаиа Абхазиа» август 17, 1927 шықәса рзы. Аԥсшәахь еиҭаганы, «Иалкаау иҩымҭақәа» ирылаҵаны иҭыҵит 1934 ш. рзы. Убри инаркноуп, хымԥада, «Агәаҟ ашәа» аԥсуа сахьаркыратә литература иабеиараны ианыԥхьаӡатәу.
Абасала, аԥсуа шәҟәыҩҩы хатәра С. Ҷанба даҽа бызшәак ала ииҩыз ирҿиамҭақәа, ихатәы бызшәа ашҟа еиҭагахаанӡа, имилаҭтә сахьаркыратә литература иабеиароуп ҳәа иузымԥхьаӡо иҟан.
Асоветтә период азы иоригиналтәу аԥсуа прозатә рҿиамҭа раԥхьаӡа ицәырҵит 1928 шықәса рзы Мушьни Аҳашба иҩымҭаны. Урҭ ажәабжьқәа «Ҳаи, дад, аписар, изакә кампаниоузеи ишааҳауҳәара!», «Ацуныҳәа акы иаԥсам сҳәон аха...», нас 1929 шықәса рзы акьыԥхь збаз – «Алло!»-и роуп.
С. Ҷанба ипрозатә жәеинраала «Ашәҭ ҟаԥшь зҿоу аҵла» А. М. Горки иреволиуциатә романтизм аԥсуа литература излалагалоу арҿиамҭақәа ируакуп. Асимволи, исубиективтәу аметафорақәеи, аиҿырԥшрақәеи рхархәашьала, аԥсабаратәра иаҟәыгоу аромантизм аҷыдарақәа рымҩа иангылоуп, аха ахшыҩҵак аӡбышьа зеиԥшроу асиужет аҿиашьеи, ажәлар рсоциалтә зҵаарақәа рыӡбашьеи рыла асоциалисттә реализм анырра шамоу анубаалоит.
Адацқәа адгьыл иаларҟаца игылаз, илегендатәу аҵла, Октиабртәи асоциалисттә револиуциа иаанагаз Асовет мчы иасимволны иҟаҵоуп. Арҿиамҭаҿы иаарԥшуп х-аамҭакны: Асовет мчы шьақәгылаанӡа ажәлар зҭагылаз агәаҟратә аамҭеи, Октиабртәи ареволиуциа аграждантә еибашьрагьы надкыланы рымҩаԥысра аамҭеи, ареволиуциа аиааира нагӡа ганы Асовет мчы абӷа ҩеиҵых аҭынч нхарахь ианиас аамҭеи.
Асиужет, хронологиала еишьҭагылоу ахҭысқәа реибарххарала еиҿкаауп. Октиабртәи ареволиуциа аламҭалазтәи аҭагылазаашьа аазырԥшуа асахьаркыратә ажәеицааирақәа шәыга рацәала еибыҭоуп.
«Игәыҭҟьагаха, ҵа змам амамиқәара еиԥшны, унзалымԥшӡауа алашьцара адунеи иқәын...
Лашарацыԥхьык аиуа-зеиуоу џьара изалсуамызт...
Адамра лашьца хьшәашәареи, агәыҭҟьаԥсыҭҟьареи ирхагалан ирыман...».
Асовет мчра шьақәгылаанӡатәи аамҭазы, аџьажәлар рзиндаратә ҭагылазаашьа бааԥсӡа аазырԥшуа аметафорақәеи аепитетқәеи арҿиамҭаҿы илахьеиқәҵагоу, агәырҩа хьанҭа зҟәынҳәҳәылоу бызшәала ицәажәоит. Аха Октиабртәи асоциалисттә револиуциа аиааира анага иҟалаз аҭагылазаашьа ҿыц аарԥшраҿы автор ибызшәа аҽаԥсахуеит, илахҿыххоит:
«Адунеи амра ашәахәа аақәыжжын, иаарлашеит, иџьашьатәха, имкьаҭаӡо лашарала...» (ад. 65). Арҿиамҭаҿы аиҿырԥшратә сахьаркыратә маҭәахәқәа аҭыԥ ӷәӷәа ааныркылоит: «Ажәлар ргәаԥсахеибакра, авулкан еиԥш еилашуаз аҵыхәтәан иԥжәеит...», «Мыч ду змоу ашьауардын еиԥш, жәлар рымҵәыжәҩақәа ааиҵырхын иааҭгылт» (ад. 65).
Зегьы реиҳа асимвол ауп арҿиамҭа аиҿкаараҿы хархәагас С. Ҷанба ари арҿиамҭаҿы имоу: «Ажәлар ршьеи рылаӷырӡи иарҵәыӷьаз адгьыл иҩагәылҵын, адацқәа ыҵарҟаца, лассы иазҳауа иналагеит иӷәӷәаӡа аҵла ҿа». Аҵла ҿа, ишаҳҳәахьоу еиԥш, Октиабртәи асоциалисттә револиуциа иаанагаз Асовет мчра иасимволуп. «Амаҭ еиқәаҵәақәа шыҩкуа, еилаҵәиуа рышҳамқәа ҭыхны иажәлеит аҟаҿыҳәа ицҳауа».
Араҟа амаҭ еиқәаҵәақәа аконтрреволиуциатә мчрақәа, аграждантә еибашьраан Асовет республика ҿа рхәаҽырц иагәыдлаз аинтервентцәагьы нрыдкыланы — ирсимволуп.
Арҭ амчра еиқәаҵәақәа, аҵла ҿа ирыжәнаҵеит амацәыс еиԥш амцабз еиларҵәиуа, насгьы аиааира агеит. Ари аиааира ашьҭахь аҵлаҿа шәҭит ибыбышӡа:
«Иара ашәҭ бӷьыцқәа цеицеиуа, аԥарԥалыкь ҟаԥшь рацәа иреиԥшха, иԥырны ицоит еибархәмаруа рхы ахьынахаз. Урҭ аҳәаанхыҵ ианкашәо, амцабз еиԥш ихәыҵҟьоит дара» (ад. 66).
Араҟа ашәҭ бӷьыцқәа асоциалисттә револиуциа аидеиа — Ленин ду иидеиа иасимволуп. Уи аидеиа аҳәаанхыҵтәи атәылақәа рҿгьы ареволиуциатә мцабзқәа шхәыҵнарҟьо ҳнарбоит, ашәҭ бӷьыцқәа аҳәаанхыҵҟа ицаны ркашәара, имцабзха рхәыҵҟьара.
«Ашәҭ ҟаԥшь зҿоу аҵла» асахьаркыратә маҭәахәқәа реиқәыршәашьа арҿиамҭа апафос ҳаракӡа анаҭан, адгьыл иаҟәганы ишьҭкәыцәаа, асубиективизмратә ҳауа иалаҵаны иахьамоу иахҟьаны ареволиуциатә романтизм иадҳкылеит, аха убри аамҭазгьы уи асахьаркыратә маҭәахәқәа рсимволтә гәашә аартны, арҿиамҭа аҭоурых фырхаҵаратә ҵакы, иреалтәу адгьыл ишықәгылоу, аԥсҭазаараҿы аҭыԥ змоу ахҭысқәа шаҟа ииашаны иаанарԥшуа, насгьы аџьажәлар рсоциалтә мҩа алхразы аиҿыхарақәа ридеиа-тематикатә шьақәыргылашьеи, автортә позициа аарԥшышьеи рыла асоциалисттә реализм аметод уаԥхьа иаацәырҵуеит.
Ареволиуциатә романтизми акритикатә реализми џьарак реиниара араҟа иҟалоит. Урҭ араҟа реиниара зыхҟьаз, рхаҭақәа хыԥшала еицәыхароу методқәаны иахьыҟам акәхап.
Иаҳгәалаҳаршәахп, уаанӡа иазгәаҳҭахьоу — аурыс пролетартә шәҟәыҩҩ ду А. М. Горки, асоциалисттә реализм аметод ашьаҭаркрахь ареволиуциатә романтизм дҩагәылҵны дышнеиз.
Ҳзыхцәажәаз, С. Ҷанба ипроза-жәеинраалатә рҿиамҭа «Ашәҭ ҟаԥшь зҿоу аҵла» аформала иҩуп «Адәыӷба № 6».
Аџьажәлар рԥыза ду, ргәыӷырҭа Владимир Илиа-иԥа Ленин иԥсыжра хаҭала иалахәны зыбла иабаз аԥсуа шәҟәыҩҩы С. Ҷанба, иаԥиҵеит уи амш лахьеиқәҵа аџьажәлар агәалсра ду шырнаҭоз зныԥшуа арҿиамҭа «Адәыӷба» № 6».
В. И. Ленин иԥсра инашьҭарххны иҩызар ҟаларын ҳәа Н. Лакоба иазгәалҭо агәаанагара абри аҟны уадгыларатә иҟоуп. Аха ииашаҵәҟьаны, уи зырҵабыргуа аргумент ахьҳамам иахҟьаны 1934 шықәса рзы С. Ҷанба аԥсышәала иҭижьыз ишәҟәы хәыҷы «Владимир Илиа-иԥа Ленин» зыхьӡу иананиҵа акәхоит, ианиҩыз ҳәа, аамҭа-дыргас макьаназы ҳзықәныҟәарц ҳалшо. В И Ленин иԥсҭазаара далҵиижьҭеи жәашықәса аҵра аамҭазы С. Ҷанба игәалашәара акәноуп араҟа аԥхьаҩ ишизцәыргоу. Аха ахҭысқәа рымҩаԥысшьа убас еиԥш иҟаҵоуп, уи ахҭысқәа жәашықәса раԥхьа ирылаԥшны избаз игәалашәара иузадкыло акәымкәа уи алахьеиқәратә гәырҩа иахьа иалаԥшны, згәалсратә гәырҩахьанҭара даҽа хҭыск иԥхьанамцакәа ианыҟоу амомент азын ишҩу агәра угаратәы.
1935 шықәса рзы «Адәыӷба №6» С. Ҷанба ихала аурыс бызшәахь еиҭеигеит, иагьикьыԥхьит агазеҭ «Советскаиа Абхазиа» аҟны ианар 21 рзы. Ианар 25 1935 ш. рзы аԥсышәала еиҭеикьыԥхьит, усҟан хә-бызшәак рыла иҭыҵуаз агазеҭ «Аԥснытәи асовет шәҟәыҩҩы» аҟны С. Ҷанба ирҿиамҭа «Адәыӷба № 6», уаанӡа ҳзыхцәажәоз «Ашәҭ ҟаԥшь зҿоу аҵла» еиԥш апрозатә жәеинраала ҳәа ажанртә лкаа азыҟаҵаны иахцәажәоит аҭҵааҩцәа зегьы. Ҳаргьы, уаанӡа ишазгәаҳҭахьоу еиԥш уи агәаанагараҿы ҳаҟоуп. Аха иазгәаҭатәуп «Ашәҭ ҟаԥшь зҿоу аҵла» ареволиуциатә романтизмра иадҳәаланы ҳшахәаԥшуаз еиԥш, «Адәыӷба № 6» азнеира шалымшо. Ҷанба ирҿиамҭа «Адәыӷба № 6» аҟны имҩаԥысуа ахҭысқәа, иконкреттәу, адгьыл иқәгылоу, иреалтәу ракәны иҟоуп.
Уи аԥсҭазааратә ҵабырг убасҟак иазааигәоуп, аҭоурыхтә очерк ажанр асахьаркыра-композициатә формақәа роуп издукылартә еиҳа изнааланы иҟоу. «Ашәҭ Ҟаԥшь зҿоу аҵла» аҟны еиԥш асубиективизмратә ҳауа иалакнаҳау асимволқәа араҟа иҟаӡам.
Апрофессор Ш. Инал-иԥа ииашаны иазгәеиҭоит: «...Аԥхьаҩгьы уа далагылоушәа ауп анапҟаза рҿиамҭа дшыҟанаҵо. Ара иҟам ианреиҵоу ажәакгьы мыцхәны, арахь иаҭахыз зегьы иҳәеит. Аимҭахара ду лабҿаба уалаԥшуашәа исахьаркны иаарԥшуп».
«Адәыӷба №6» зхатә сиужет змоу рҿиамҭоуп. Ахы акуеит В. И. Ленин дыԥсит ҳәа ажәа хьанҭа аҳауа иалаланы, Москвантә зехьынџьара ишнеиуа аарԥшра иазку асахьақәа рыла. Уи ажәа хьанҭа Кавказтәи ашьхақәа ирхыҩны Аԥснынӡагьы иаанагеит арадиошәаџьҳәаҩы.
В. И. Ленин иԥсыжрахь Аԥснытәи ССР аҟнытәи Москваҟа ицоз аделегациа дрылан, зыблақәа рыла ахҭысқәа цәыргоу, арҿиамҭа алирикатә фырхаҵа (уи хымԥада иара автор С. Ҷанба ихаҭа иоуп).
Москвантә аделегациа Повелецктәи авокзал аҟны ирзыԥшыз адәыӷба № 6 иақәтәаны ицоит, В. И. Ленин иԥсҭазаара аҵыхәтәантәи амшқәа ахьихигаз, Москва азааигәара иҟоу, Горка ҳәа изышьҭоу адачатә ҭыԥ ԥшӡахь — аԥсыбаҩ ахьыкҿаз ахь.
Адәыӷба аангылоит Горка зегьы реиҳа иазааигәаз ааҭгыларҭа Герасимова аҟны. Уантә хә-километрак бжьоуп Горканӡа.
«Еицрыхәхәа, асы иқәҵәрааны рҿынархеит Горка ашҟа ҩынҩажәижәаба раҟара асаниақәа». Аделегациа Горка инеит. В. И. Ленин дахьыкҿаз ахь ихалт: «Абар Илиа-иԥа иуада ашә ҳнылагылт.
Ҳгәы ҳҭаӡыӡеит.
Ҳаҩналоит. Ҳалаԥш нақәшәеит илахь ҟәаш. Илиа-иԥа...
Иԥсы ҭам! Дымқәацо акәыба дҭоуп, аиаҵәеи ашәҭқәеи иваҵаны. Иӡамҩақәа еидшәашәалан, илакыҵаҿы — акҷырақәа. Игәы иадуп Абираҟ ҟаԥшь аорден. Аусуреи ақәԥареи рҿы ҩызцәас имаз, уажәы ара дахьыкҿоу аҳаҭыртә карулра иқәгылоуп Надежда Константин-иԥҳа, Мариа Илиа-иԥҳа» (ад. 93).
Абас иконкреттәуп асиужет аҟны ицәыргоу ахҭысқәеи, аҭоурыхтә ҭыԥқәеи, зыӡбахә ҳԥыло ауаа рхаҭақәеи. Горкантәи В. И. Ленин дызҭаз акәыба рнапы иқәыргыла адәыӷба № 6 ахьгылаз иааганы, Москваҟа амҩа иқәлеит. Ааҭгыларҭацыԥхьаӡа ажәлар аадеизалан, адәыӷба ааныркылон — «Илиа-иԥа бзиала ҳәа иарҳәарц». «Аҵааршәыраҿ
иаацәырҵуеит акәыба. Ауаа рыхқәа аахтуеит. Рылаӷырӡ рыла иаахажжылоит. Иааҩуеит амузыка, иҵәыуеит ауаа (Ад. 94).
Абас илабҿабоу асахьақәа рыла еиқәыршәоу асиужет, ахҭысқәа еишьҭагыла, аԥхьаҩ ибла иааҵмыршәаӡакәа,
В. И. Ленин иԥсыбаҩ зҭоу акәыба ақәыргыла адәыӷба № 6 Павелецктәи авокзал инадгылоит. Уахьынтә миллионҩыла ауаа ашьҭагыла инаргоит Аидгылақәа рыҩны аколоннатә зал ашҟа. Нас — Ашҭа Ҟаԥшь ахь. Асиужет иакульминаҵиатә кәаԥуп В. И. Ленин иԥсыбаҩ зҭоу акәыба амавзолеи ианҭадыргыло амомент:
«Ашҭа ҟаԥшь.
Даажуеит авожд.
Хьҭоуп. Амцақәа еиқәуп.
Шьыбжьон ԥшь-сааҭк рзы акәын. Иҵәааит агудокқәа. Аҵәыуара иалагеит асиренақәа. Иааиладырӷызит автомобилқәа, агәгәа аарыхгеит абзарбзанқәа. Москва аԥсы аӡеит. Аԥсы аӡеит атәыла. Амавзолеи иҭадыргылт бзиа ирбоз авожд, ауаатәыҩса ргени дызҭаз акәыба» (ад. 94).
Ишаабо еиԥш, арҿиамҭа асиужет еиҿкаауп алахьеиқәҵаратә хҭысқәа рыла. Аха апессимизмратә ҵакы аманы иҟам. Арҿиамҭа анҵәамҭаҿы иаҳԥыло апартиа иҟанаҵо аҭоуба бжьы иаанарԥшуеит В. И. Ленин аџьажәлар ирзышьҭеиҵаз амҩа ԥсра-ӡра шақәым.
«Аҭоуба аауеит, аҩыза Ленин уҿаԥхьа, уара ууасиаҭқәа шынаҳагӡауала».
«Ҭоуба аауеит, аҩыза Ленин уҿаԥхьа, апартиа аилымшәара ҳала агәеиԥш ишаҳахьчо ала» (ад. 95).
Аџьажәлар рԥыза ду В. И. Ленин иахь ирымоу абзиабара С. Ҷанба инаҵшьны иааирԥшуеит. Иааҳгап уи зырҵабыргуа илабҿабоу ҿырԥштәык: «Москва ҟаԥшь иалагаланы инаргоит Илиа-иԥа икәыба. Миллионҩыла ауаа ашьҭагыланы инеиуеит иара. Ашьшьыҳәа ицоит аҩнқәа ирыбжьысны. Аԥенџьыр саркьақәа ирнубаалоит игәырҩо ауаа рхаҿқәа, насгьы урҭ ирхьыкәкәоит алаӷырӡ цаҳә-цаҳә ацәыкәбарқәа». Мамзаргьы, В. И. Ленин икәыба Аидгылақәа рыҩны аколоннатә зал ианыҩнадыргыла, ахьҭа бааԥсгьы иннамкылакәа, «авожд бзиала ҳәа иарҳәоит аусуцәеи анхацәеи» (ад. 94).
Арҿиамҭаҿ апеизажгьы, иара ус аԥсабара асахьа аарԥшра мацара акәымкәа, аџьажәлар рԥыза ду иԥсра иахылҵыз алахьеиқәҵара иалахәуп: «Ашьха ҵәцаш ԥагьақәа Ельбруси Ҟазбеги сыла иҭаҳәҳәоу рыхқәа лахьеиқәҵарыла иладырҟәызшәа убоит» (ад. 92). В. И. Ленин аҵыхәтәантәи имҩахь инаскьагара инеиз ауаа милаҭ рацәала ишеилаз ҳирбарц, С. Ҷанба аметонимиатә сахьаркыратә форма дазыманшәаланы ихы иаирхәоит: Инцәырҟьаацәырасуеит ахҭырԥақәа, ахылԥақәа, ахам-халаҭқәа (ад.94).
Апрозатә жәеинраала ҳәа «Адәыӷба № 6» иамоу ажанртә лкаа аиашара узаҿагылом, аха иабанӡапрозатәу, насгьы иабанӡажәеинраалатәу ҳәа азҵаара ықәгылар ҟалоит...
Араҟа астатистикатә цифрақәа рыла аҭак ҟамҵакәа, апрозеи ажәеинраалеи рҷыдарақәа шаныԥшуа, иахьынӡаныԥшуа акык-ҩбак азгәаҳҭап.
«Адәыӷба №6» асиужет ҳанахәаԥшуаз ишаҳбаз еиԥш, уи ашьақәгылашьа, ахҭысқәа рыҿиашьа, акомпозициатә еиҿкаашьа уҳәа рыла апрозатә рҿиамҭа аҷыдарақәа роуп ианыԥшуа. Адәахьтәи аформа аиҿкаашьала иаразнак апрозатә шәҟәыҩҩроуп улаԥш иҵашәо.
Аҳәоуқәа абзацла ралагашьа, ажәақәа еицырхәхәа еишьҭаргыла, џьара-џьара быжьба-ааба цәаҳәа аҿынӡа абзац ҿыц ыҟаӡамкәа анеишьа, арифмақәа рхабардара уҳәа рыла арҿиамҭа прозатәуп. Насгьы ажәаҳәаратә формала мацара иҟаҵоу аҳәоуқәа, лирикатә цәалашәарак цәырырго акәымкәа, ажәақәа адәахьтәи рҵаки, автор урҭ рыла ииҳәарц ииҭаху агәҭаки акакәны, реиҿкаашьа алагьы ипрозатәу рацәоуп. Иаҳгап аҿырԥштәы. «Апартиа иагмыжькәа инанагӡеит Ленин иԥсы ҭанаҵы дыззықәԥоз, насгьы иԥсҭазаара даналҵуаз ауасиаҭ зызҳаиҭаз асоциализм ргылара аус дуӡӡа» (ад. 95). Ари аҳәоу аиҿартәышьатә формала акәыз, аидеиатә ҵакы ацәыргашьала акәыз ажәеинраала изладукылаша акгьы узадбалом — ипрозатәуп.
Абарҭ иааҳгаз азгәаҭақәеи аҿырԥштәи инрываргыланы, арҿиамҭа «Адәыӷба № 6» аҟны аҭыԥ ааныркылоит амузыка бжьы зхоу, аритмика шьахә зныԥшуа ацәаҳәақәа. Урҭ ацәаҳәақәа џьара-џьара ашәҟәы адаҟьа анаӡара инеиаанӡа, ажәеинраала шкәакәаҿы еиԥш, иҿахыҵәҵәоит:
«Мап, уи иԥсра хаҵашьа амам.
Ленин дымԥсит, уи дзыԥсуам, уи ԥсра иқәым!»
Иуԥылоит иара убас, икьаҿны иҿахҵәоу ацәаҳәақәагьы:
«Горка ахьтә иаарыцҳауеит:
«Ленин дыԥсит!»
«Ленин дыҟам!» (ад.92»).
Абас икьаҿ-кьаҿны иҿахыҵәҵәоу ацәаҳәақәа рымацара ракәым ажәеинраалатә интонациа зныԥшуа. Ашәҟәы адаҟьа анаӡара инеины ацәаҳәа ҿыц ашҟа ииасуагьы ажәеинраалатә ритмика рныԥшуа иҟоу рацәоуп.
«Жьаҳәа хьанҭак еиԥш иҭасуеит улымҳа. Нышәгәал дуӡӡак уаҵажьушәа иуқәыӷәӷәоит... Иҵааршәыран ухы иҭалоит. Еиҵанарӷәӷәоит угәы...» (ад. 92). Араҟа абзаци абзаци ирыбжьанакыз асинонимтә хшыҩҵакы ныҟәызго ԥшь-ҳәоук ыҟоуп. Урҭ ҿахыҵәҵәа-ҿахыҵәҵәа еишьҭагыланы ицоит. Еиҵаургылар, ԥшь-цәаҳәак иҟоу ажәеинраала шкәакәа астрофа рылҵуеит. Раԥхьатәи ҩ-цәаҳәак жәеиза-жәеиза цыра рыманы иҟалоит, ахԥатәи аа-цырак аанахәоит, аԥшьбатәи — фба. Атоникатә жәеинраала аиҿартәышьа аритмика рнубаалоит. Аха ажәеинраалатә ритмика ҟазҵо абарҭ аформақәа рнаҩсгьы, ирацәоуп аҳәоуқәа рыҩнуҵҟатәи рҵакала алирикатә цәалашәара узҭо: «Днеиааиуан уи абри абаҳчаҿы. Асқам днықәтәалон. Ааигәа-сигәатәи анхацәа драцәажәалон. Рабду, рлакҭа-хаа Ленин дырбаразы иааилон ақыҭантәи ахәыҷқәа». «Аратәи адгьыл, маҿак иадамзаргьы, — иҭоурыхуп» (ад. 93).
Арҭ аҳәоу ҿахыҵәҵәақәа адәахьала апрозатә форма рымашәа иҟазаргьы, ремоциатә ныррала аԥхьаҩ алирикатә хәыцрақәа ихаҿы идырҵысуеит. В. И. Ленин иԥсҭазаара иадҳәалоу аџьабаратә сахьақәеи, еиуеиԥшым амаҭәарқәеи ихаҭа иԥсы ҭаны даныҟаз аамҭа убла иаахгыларатә иҟанаҵоит. Иара убас, аметафорақәа — «Дыԥсит ашьхатә шьауардын», «Иҵәыуеит амузыка», «Аҵәыуара иалагеит асиренақәа», аиҿырԥшрақәа — «Жьаҳәа хьанҭак еиԥш иҭасуеит улымҳа», «Апартиа аилымшәара ҳала агәеиԥш ишаҳахьчо», аметанимиақәа — (хыхь зыӡбахә ҳҳәахьоу рнаҩсгьы) «Москва аусуцәа џьабоит, иҵәыуеит», «Иҵәыуеит СССР аџьажәлар», аепитетқәа — «Илиа-иԥа илахь ҭбаа»,
«Рабду, рлакыҵа-хаа», «Москва Ҟаԥшь» уҳәа реиԥш иҟоу аметологиатә сахьақәа алирикатә хәыцрақәа аԥхьаҩ изцәырыргоит, арҿиамҭа ажәеинраалатә пафос аҵарҵоит.
Абасала, С. Ҷанба ирҿиамҭа «Адәыӷба № 6» апроза аҷыдарақәа реиԥш ажәеинраала аҷыдарақәагьы рыла еиқәыршәаны иҟаҵоуп. Апрозатә жәеинраала ҳәа ажанртә лкаа азҭазгьы иара убри ауп.
Арҿиамҭаҿы апафос ҳаракы иамоу ала аромантикатә ҟазшьа аныԥшуа иҟазаргьы, ахҭысқәа адгьыл иаҟәыганы, исубиективтәу ажәҩан иалакнаҳам.
Иреалтәу аԥсҭазааратә ҵабыргыла ириашоуп. Ишазгәаҳҭахьоу еиԥш, аочеркра аҿынӡа инаӡома уҳәо иҟоуп. Аԥсҭазааратә ҵабыргы аарԥшышьеи аџьажәлар рҭоурыхтә мҩа ацәыргашьеи уҳәа аидеиа-композициатә еиҿкаашьа араҟа асоциалисттә реализм аметод ахархәара нагӡаны ишыҟоу макышьа амам.
Апрозатә жәеинраала ахьынтә С. Ҷанба диасуеит, апрозацқьа ашҟа. 1927 шықәса рзы агазеҭ «Советскаиа Абхазиа» (август 17 рзы) ианиҵауеит иажәабжь «Агәаҟ ашәа».
ә. Бӷажәба ари арҿиамҭа рылаиԥхьаӡоит апрозатә рҿиамҭақәа. Уи иҳәоит: «С. Ҷанба аԥсуа проза дазҟаза дууп, аҿатәтәи Аԥсны ашьақәгылара уи аҿиара асахьа ҭызхуа ажәабжьқәеи аповестқәеи авторс дрымоуп. Уи иаԥиҵеит иҿырԥшыгоу аԥсуа новелла (ицҳафыру, илахҿыху ажәабжь). Убас иҟоуп: «Агәаҟ ашәа», «Сабду ихәышҭаара ахаҳә», «Аџьажә ду», «Ыы, аллаҳ, аллаҳ!» убас егьырҭгьы».
Абасеиԥш алкааҟаҵара, сгәаныла, ииашоуп. Арҭ арҿиамҭақәа рышәагаа заҟароуи, ахаҿсахьақәа рцәыргараҿы рсахьаркыратә композициатә еиҿкаашьеи уҳәа рыла ажәабжьтә жанр иадкыланы ә. Бӷажәба иҟаиҵаз алкаа ианышәаны иҟоуп, зыхьӡ иҳәаз С. Ҷанба ирҿиамҭақәа, «Агәаҟ ашәа» раԥхьа инаргыланы.
Абасала, арҿиамҭа «Агәаҟ ашәа» апрозацқьа ашҟа иԥхьаӡатәу прозатә ажәабжьуп.
Ажәабжь «Агәаҟ ашәа» 1934 шықәсанӡа аԥсуа сахьаркыратә литература иахуԥхьаӡалартә изыҟамлаӡеит. Уаанӡа урысшәала даҽазнык (1932 ш. рзы) акьыԥхь абахт, аха аԥсшәахь еиҭаганы ианҭыҵ 1934 шықәса рзоуп.
20-тәи ашықәсқәа рынҵәамҭа аԥсуа қыҭа аҭагылазаашьа еилаԥаҭара аманы иҟан.
Ганкахьала, анхацәа ацаризм ахампыҵҵратә қәыӷәӷәареи, ақырҭуа национал-шовинисттә меншевикцәа рымчра рыҟнытә зхы иақәиҭтәхаз, рыдгьыл иаԥшәмацәахаз рхы рбон. Егьи аганахь, уаанӡа аҵкьысгьы рҽырӷәӷәауа, аџьанхаҩыжәлар ираӷацәа иашаха рхы цәыргара иалагеит акулактә класс.
Абасеиԥш аҭагылазаашьа еилаԥаҭаҿы аџьанхацәа ргәыӷрақәа алахьеиқәҵара, агәреибамгара уҳәа рахь ихьазырԥшуаз рацәахон. С. Ҷанба дацәымҩашьо идыруан Ленинтә партиа, анхацәа аԥсҭазаара лаша ашҟа рымҩа шылнахуаз. Уи, дахьшәҟәыҩҩыз, дахьуаҩгәыбылҩыз, Асоветтә ҳәынҭқарра дахьапатриот дуӡӡаз уҳәа рыла, згәыӷрақәа рышьақәгылара агәрахаҵара зцәыӡуа иалагаз аџьанхацәа, рдоуҳатә гәалаҟазаара арлахҿыхра шаҭахыз гәеимҭар алшомызт.
Убри иабзоуроуп, ҳгәанала, С. Ҷанба иажәабжь «Агәаҟ ашәа» аира.
С. Ҷанба ақыҭа аҭагылазаашьа еилаԥаҭа хшыҩла дазнеины иагәылигоит, уи аамҭазын иобиективтә иашаны иҟаз анхацәа рыԥсҭазааратә ҵабыргы ахьтә хҭыск.
Ажәабжь акомпозициатә еиҿкаашьала ахатә ҷыдара аманы иҟоуп: ажәабжьқәа ҩба џьарак еилаҵаны иҟаҵоуп.
Актәи ажәабжь, иара аниҩуаз 20-тәи ашықәсқәа раамҭазы имҩаԥысуаз хҭысуп. С. Ҷанба иара ишиҟазшьоу еиԥш, аепитет шьахәқәеи, аиҿырԥшра ссирқәеи, аметафора ҟәышқәеи уҳәа зыԥсы зхаҵоу ажәа хыркы лыԥшаахқәа рыла аԥхьаҩ изнеигоит, асоветтә аамҭазтәи асахьа ҟаимаҭқәа, шәышықәсала атәра згәы кыднаргылахьаны иҟаз, уажәы уи атәреи азакәандареи нарыхҳәа ироуз ахақәиҭра амҵәыжәҩа знаҭаз ауаа рсахьақәа.
Ажәабжь аҟны ихадароу хаҿсахьаны иагәылаҳбаауеит аҭаҳмада Ҳаџьмаҭ ихаҿсахьа.
Еиуеиԥшым ҩ-аамҭак ирхаану ажәытәра лахьыцәгьа зыблала избаз, зхәыҷратә шықәсқәа раан заби, зашьеи, заҳәшьеи гәаҟра-цәгьала иҭахаз Ҳаџьмаҭ, ихаҭа иажәабжь Аԥсныжәлар 19-тәи ашәышықәсазтәи ртрагедиа ду иасимволуп.
Ҳаџьмаҭ иажәабжь уатҟәоит, ихьанҭоуп ахҭысқәа, ҭаацәарак ажәытәра — амҳаџьырра аамҭазы атәым дгьыл аҿы ирхыргаз лабҿабоушәа, аԥхьаҩ иҿаԥхьа иаацәырҵуа иҟоуп. Аха ашәа «Агәаҟ ашәа» зхылҵыз аҭоурых иахьатәи аҿар реилыркаара иазку, ажәытәи аҿатәи рконтраст аҟаҵаразы ицәыргоу ажәытә ажәабжь, арҿиамҭаҿы ахшыҩ ҵакы хада аанарԥшуеит ҳәа агәаанагара иашахом.
«— Уажәы, дадраа, иагеит ажәытәра уи Агәаҟ ашәа!..
– Ашәа гәырӷьа цәырҵит уи ацынхәрас! — иҳәан, аҿар рахь ихы наирхеит: – Аҳа, дадраа, ишәҳәа акомҿар рашәа!
Аӷьеҩҳәа иааҭдырҟьеит аҿар ашәа имцаха. Ахәқәа иашәаха инеиныҩ-ааиныҩит» (ад. 70).
Абри акомҿар ашәа инақәырӷәӷәаны иазгәаҭо аҳаракра хықәкыс автор ишимоу анубаалоит ажәабжь. Арҿиамҭа ахшыҩҵак хада ныҟәызгогь абри, аҿыц ԥсҭазаара иахылҵыз ашәоуп.
Ажәытәра аамҭа лахьыцәгьазы иҟалаз, Ҳаџьмаҭ ииҳәо ажәабжь, ишаҳҳәахьоу еиԥш, аинтерес аҵоуп, уатҟәоит, аха арҿиамҭа аидеиа хада аарԥшразы ицхыраагоу сахьаркыратә хәҭоуп.
Арҿиамҭа аидеиа хадас иамоу — шьакаҭәарала иаагоу ахақәиҭра ахәшьара ҳаракы аҭаны, аџьажәлар уи аҵак дуӡӡа шамоу реилыркаауа, Асовет мчра ирнаҭаз ахақәиҭра аҳаҭырқәҵаратә цәанырра рзырҿыхара ауп.
Еиԥшымыз ҩ-аамҭак ирхылҵыз ҩ-ашәак рконтраст ала иаарԥшуп Аԥснытәи Асоветтә Социалисттә Республика аҟны ақыҭантәи аҿар ргәалаҟазаара.
Ажәабжь аҟны, ажәытәан иҟалаз атрагедиатә хҭыс алагалоуп, аҿатә ԥсҭазаараҿы, ахақәиҭра змоу аџьажәлар русқәа ирылацәажәаны аизара ианалга ашьҭахь идырҵысыз ашәаҳәареи акәашареи уҳәа рыла, ргәалаҟазаара бзиа
узырбо ахҭысқәа ирконтрастны. «Еицәа умабакәа еиӷьу уздыруам» ҳәа 20-тәи ашықәсқәа рзы ақыҭа асоциалтә категориақәа реилазаараҿы еилыргамкәа инханы иҟаз аилаԥаҭарақәа ирыхҟьаны агәынамӡарақәеи акласстә еиҿыхарақәеи аԥсҭазаараҿы ахы цәырнамгакәа иаанхомызт. Аџьанхаҩыжәлар рпозициа арӷәӷәара аҭахын. Асоциалисттә реализм аметод ахархәарала иҩу абри ажәабжь ала С. Ҷанба урҭ иргәалаиршәоит аԥсуа жәлар ирхыргахьоу агәаҟрақәа рахьтә хҭыск, уи ала иахьатәи рҭагылазаашьа ахьынӡаҳараку лабҿабатәуа, амҩа иашахь, ашәа ҿыцахь еихьирԥшуеит.
С. Ҷанба ақыҭатә бзазара аарԥшраҿы исахьаркыратә метод деижьом иажәабжь «Аџьажә ду»  аԥҵараҿгьы. Уигьы акомпозициатә еиҿкаашьала ажәабжь «Агәаҟ ашәа» ахьақәҿнаҭуа рацәоуп. Амала, араҟа хара инаскьахьоу аҭоурыхтә хҭыс зыблала избаз аҭаҳмада иакәым зхаҿсахьа ҳазцәыриго, аҷкәын Нури иоуп. Аха убри аҷкәынгьы далаԥшыртә дахьӡеит Асовет мчра шьақәгылаанӡатәи анхацәа рыԥсҭазаара ахьанҭарақәа. Шәыга ҟаимаҭла зсахьа ҭыху аколнхаратә қыҭа иагәылҷҷаауеит, аусура бзиа избо арԥыс еилҟьа-еилӷәыцә Нури ихаҿсахьа.
Нури уажәы дахьыҟоу ааигәара игылоу аџьажә ду акәша-мыкәша адгьыл зегьы, зны аҭауад Заурбақь итәын. Уахь усҟан мҩасшақә унықәларгьы ҟаломызт. Анхаҩы ирахәк уи аҭауад идгьыл ахь инықәлар иаразнак «итҟәаны» иргон.
Нури игәалашәоит, данхәыҷыз зны ркамбашь ахьҿаҳәаз уахык зны ашаха ааԥнаҵәан, убрахь аҭауад Заурбақь идгьыл ахь ицан «аҳаиуан хымдыр» «тҟәаны» ишҿарҳәаз, ашьҭахь иаб, аштраф ахимшәаакәа иширымҭаз. Дук мырҵыкәа астражникцәа аҩны иаакылсит, Нури иаб дырбаандаҩны дыргеит, уи аҭауад Заурбақь «аҵарбел» ҳәа ахьиеиҳәаз азын. Уажәшьҭа аџьанхацәа, дара рхаҭақәа роуп адгьыл аԥшәымас иамоу. Нури иаҳауеит иаб аколнхацәа дрылагыланы аус ахьиуа ахьынтә иааҩуа иашәаҳәабжь. «Саб ашәа иҳәауеит» ааиҳәеит Нури гәаныла, игәгьы ааҭгәырӷьааит. «Ашәа иҳәауеит» неиҭеиҳәеит, нас илахь ааиқәылан, ус нациҵеит: «ԥыхьа ашәа иҳәаӡомызт» (ад. 75—76).
Нури игәалашәараҿы ицәырҵуеит, иаб Ноурыз зны ижәытә шьанҵашәақь ахькнаҳаз иаакнихын абна днылашьшь дышцаз. Дабацеи ҳәа хәыцырҭас иман Нури.
1921 шықәса. Идыды-мацәысуеит март 4 аҵх» (ад. 78).
Игәыргәыруеит абзарбзанқәа.
Игоит ашәақь быжьқәа. Нури иаб аԥсуа револиуциа-партизантә отриад «Кьараз»-ааи, Ар Ҟаԥшьааи дрылагыла, иԥсадгьыл гәакьа Аԥсны ақырҭуа меншевикцәа рыҟнытә ахы иақәиҭитәуеит.
Акинокадрқәа реиԥш аԥхьаҩ иҿаԥхьа имҩасуеит Нури игәалашәарақәа рҿы ицәырҵуа асахьақәа. Ажәабжь анҵәамҭаҿы иаҳбоит шьҭа игәы иҵԥраауа, насыԥ змоу иакәны дшыҟоу.
Арҿиамҭа ҷыдарас иамоуп ашәа ахы инаркны иагәылҩҩуа иахьыҟоу. Нури хәыҷы арҭ агәалашәарақәа рахь дызгаз иаб аколнхараҿы иҩызцәа дрылагыла ашәа ахапа ахьиҳәо, ибжьы ахьааҩуа ауп. Ашәала иалагеит арҿиамҭа асиужет аҿиара, ашәала иалгоит. «Ҳаи, амарџьа, афырхацәа!» ҳәа иаб иашәа ҿацаӡа дырҩагь илымҳа иааҭасит. Нури ҵаҟа аколнхара мхы дынҭаԥшит. Игәы ааҭгәырӷьааит, игәеисра иақәырццак атах-атахҳәа аикәаӷа ал махә иаарылагьежьит» (ад. 79).
Абас ашәеи аусуреи еицуп ажәабжь «Аџьажә ду» аҟны. Афырхаҵа хада Нури ихаҿсахьа аарԥшраҿы, игәалаҟазаара шьҭызхуа сахьаркыратә хархәаганы, иахьатәи аԥсҭазаара иасаркьаны иҟаҵоуп ашәеи аусуреи.
Аинтерес ду зҵоу рҿиамҭаны иҟоуп С. Ҷанба исоциал-бзазаратә ажәабжь «Сабду ихәшҭаара ахаҳә» .
30-тәи ашықәсқәа рзы аԥсуа қыҭаҿы, Асоветтәыла зегьы аҿы еиԥш, аҭагылазаашьа хханы иҟан — акулактә класс иаҿагыланы ақәԥареи аколнхарақәа реиҿкаареи мҩаԥысуан. Анхацәа аколнхаратә хеидкыларақәа рахь ииасуан, аха иҟан уи гәрамгарыла иахәаԥшуаз, алалара ззымгәаӷьуазгьы.
Абри еиԥш аҭагылазаашьа аамҭазы, аԥсуа қыҭаҿы итиптәу хҭыск ааирԥшуеит С. Ҷанба ажәабжь «Сабду ихәшҭаара ахаҳә» аҟны.
Анхаҩы Хабжькәыт раԥхьа гәрамгарыла, уимоу, цәымӷрала дахәаԥшуан аколнхара. Уи иалалозгьы дырзыразымызт. Ашьҭахь, дышнеиуаз ихаҭагьы игәы азцо далагеит. Уи аколнхарахь саргьы снеинда иҳәо дҟазҵаз амзызқәа автор ибзианы иааирԥшуеит. Хабжькәыт дахьынхо иладахьы ахуҳәа ашәа ҳәо аколнхацәа рымхы иҭан.
Ашәа С. Ҷанба иажәабжьқәа зехьынџьара иргәылҩҩуеит. Ажәабжь «Агәаҟ ашәа» аҟны ашәоуп асиужет ашьақәыргылараҿы хадара зуа. Ашәа шагәылҩҩуа иаанҵәоит ажәабжь «Аџьажә ду».
Ашәа агәылҩҩуеит уажәы ҳзыхцәажәо ажәабжь «Сабду ихәшҭаара ахаҳә» гьы.
Абас, ашәа С. Ҷанба аамҭа ҿыц агәышьҭыхратә ҭагылазаашьа злааирԥшуа сахьаркыратә маҭәахәны, иҟазаратә ҷыдара имоуп. Ҳзыхцәажәо ажәабжь аҟны афырхаҵа аҿыцахь дхьазырԥшуа ашәоуп.
«Хабжькәыт акраамҭа дгыланы дырзыӡырҩуан. Рашәа хааӡа инеилаҵәон уажәы. Ԥыхьа аколнхара анышьақәгылозгьы ла ҵархәыла дырзыԥшуан.
«Агәырӷьара рхы иҭоуп, агәырӷьара» – ааигәахәт Хабжькәыт. Иагьааигәалашәеит аколнхаҩы Мамсыр иҩны ахыбра ҿыц, ԥыхьа ҟауарла ихыбыз, акы ҩеижьӡа ишақәиҵаз, нас, игәыла Сакәытгьы, иара иеиҳа инанамгаз, уажәы иԥацха кәасқьа хәыҷык аваргылара дшаҿыз. Усҟан иара Хабжькәыт иԥацха кьаҿ даазыҵымҵит. Иԥҳәыс даадәылҵит.
— Бара, абри аколнхара ҳалаларын? Бгәы ишԥаанагои? А-а? — иҳәан дынлазҵааит.
— Ишузеиӷьу уныҟәа, мап сҳәома?
— Ииашаҵәҟьаны сагьалалоит убри! — иҳәеит иаарӷәӷәаны Хабжькәыт» (ад. 83).
Аӷарратә ҭагылазаашьа аҟнытә еиҭаҳәашьак изҭаша акәны ишыҟоу лабҿаба ибо даналага, аколнхарахь игәы ихо иалагеит. Аха утәы-стәы, удгьыл-сыдгьыл ҳәа ахазынхара иамоу ахатәратә нырра амчра еиҳа иӷәӷәахеит. Адгьыл ус азҵаатәы анаацәырҵ, ихы иаимырхәаӡоз ажәытә участка шакәызгьы, ахатәратә нырра утәы-стәы леихаԥа, зегьы ааиханаршҭит, иашьа длеиҿагыланы диақәԥо дҟанаҵеит.
Аҵыхәтәан уеизгьы, Шолохов и-Маиданников иеиԥш Хабжькәыт дытҟәаны дызмаз ахатәратә нырра аҟнытә ахақәиҭрахь имҩа ахы архоит. «— Дадраа, — аколнхацәа рахь ихы рханы ҿааиҭит Хабжькәыт, — сара саб, сабду, уи иаб абраҟа инхон. Рыԥсҭазаара зегьы рымацара абри адгьыл ицәыҵабӷьаҭуа «утәы-стәы» ҳәа еимакуа, еисуа ишықәыз, аӷарра инзалымҵӡакәа иниасуан. Саргьы сықәтәоуп убри сабацәа рыдгьыл, аха сынхоит саргьы сӷарны. Абри «утәы-стәы», ишыжәбоз еиԥш, иахьа сашьеи сареи ҳаинарсит, ҳаиӷацәаха ҳҟанаҵеит. Акрааҵуан аколнхарахь сшәыҳәар сҭахызижьҭеи, уажәшьҭа изӡбеит: абри сыдгьылгьы, скамбашьқәагьы зегьы ҳшеимоу сшәыдышәкыл аколнхарахь».
Уамашәаҵәҟьа дақәшәаны, ашәыга еикәаԥха ссирқәа рыла еилыкка иубартә еибыҭоуп ажәабжь асахьаркыратә ҟәырҷахақәа зегьы. Ахҭысқәа имҩаԥысуа лабҿабатәуп, аргама ублақәа ирбаҵәҟьоушәоуп ишыҟоу.
Ажәабжь «Сабду ихәшҭаара ахаҳә» егьырҭ С. Ҷанба иажәабжьқәа зегь реиҳа адраматизмра зҵоу рҿиамҭоуп. С. Ҷанба ахаҿсахьа аарԥшратә сахьажәа азҟаза дуӡӡа иакәын. Уи ибызшәа ҟәымшәышәуп. Ссиршәа ихыркуп, иласуп, иахьыцҳауагьы хьанҭарак рнубаалом. Ажәабжьтә жанр ахатәҷыдара зеиԥшроу, автор инаҭом аҽеиҵыхырҭа, аха ажәақәак рыла иҟаиҵоит зҵакы ҵаулоу ахаҿсахьа.
Аԥсны, жәытәнатә аахыс адгьыл ус — аимак зырҵысуаз, ауаҩреи аиӷареи зхылҵуаз акәны иҟан. Абри адгьыл ус аҿы «утәы-стәы» 30-тәи ашықәсқәа раамҭазгьы, ииашаҵәҟьаны макьана анхацәа зацәцахьаны иҟаломызт.
Аԥсуа сахьаркыратә литератураҿы зынӡа иҿыцуп ақыҭантәи аԥсымҭә-аичырчаҩ Каҷбеи ихаҿсахьа. Каҷбеи иара ихьӡ ахаҭагьы иаҳәоит ихаҭаратә ԥсихологиа зеиԥшроу.
Аԥсымҭә Каҷбеи даарԥшуп игәыла Хабжькәыт ижәытә участка даҩаӡо, итәитәырц дахьашьҭоу иадҳәалоу ахҭысқәа рыла. Уи икаҷбеира-ԥсымҭәратә ԥсихологиа ссиршәа
иаарԥшуп иԥхыӡ ала. Каҷбеи ԥхыӡырла игәыла Хабжькәыт идгьыл иара итәитәын, аҳаҳаиҳәа дықәланы ацәаӷәара даҿыхуп. «Акәаҭана амаа кны дашьҭагыла акәакь аҿы днеин даахынҳәуаны, арбаӷь абжьы илымҳа иааҭасит. Илацәа ааихаҟәыс-ааихаҟәысын, илақәа аахитит. Дааҿыхеит игәы ацха ықәышьшьы, иқьышә ачча ықәыжж» (ад. 82).
Шаҟа агәахәара ду инаҭазеи Каҷбеи атәым дгьыл итәитәызшәа аниба!
Каҷбеи иԥхыӡ, иԥсҭазааратә хымҩаԥгашьа хәымга иахарҭәааганы иахьыҟоу анаҩсгьы, уи иҟазшьа инарҵауланы аарԥшраҿы цаԥха иашаны иԥшааит автор.
Атәым дгьыл ахатәтәра гәҭакыс иҟаиҵаз акәзар, уи аԥхыӡ аҿы мацароуп инагӡахарц ахьилшо, мамзар аԥсҭазаараҿы уажәшьҭа ҟалашьа амаӡам.
Адгьыл ус уажәшьҭа изӡбраны иҟоу аколнхарақәа роуп.
Каҷбеи даара ишәарҭоу гәылоуп. Уи ус аламала игәыла идгьыл ампыҵахаларатә гәҭакы дацрыҵырц игәы иҭам. Иаармарианы днеи днықәланы итәитәырц анилымша аус аируеит агьангьашра, аичырчаратә цәгьаҳәара. Уи ала аиашьеи аиашьеи еижәиҵеит, рыхәдақәа ҵибакаа, дара-дара еибарԥсырц егьаарыгымхеит.
Иара Каҷбеи ихаҭа усҟан, абардра дцәыҵатәаны дырзыԥшуан, дара еибарԥсыр адгьыл сара исзынхап ҳәа. Бзиашәа уаҟа ааигәа аус зуаз аколнхацәа рыхьӡан еиҟәырхит. Каҷбеи игәҭакы хәымга даҿаԥҽратәы дҟанаҵеит иара илажә. Абардра дахьыҵатәаз илажә дабан дазымдырӡакәа иеишуа иалаган дараргамеит. Каҷбеи еичырчаратә цәгьаршра даҿаԥҽын.
Каҷбеи ампыҵахаларатә ԥсихологиа тәыс иҟаҵаны иамоу ихаҿсахьа акәзар, Хабжькәыт даарԥшуп зыҩнуҵҟатәи аибарххара ажәытәреи аҿатәреи реимак иахылҿиаауа аколнхаратә ԥсҭазаарахь зымҩа нагоу анхаҩы итиптәу ихаҿсахьа акәны.
С. Ҷанба даара ибзианы идыруан анхаҩы иԥсихологиа. Ибзианы идыруан, иара убас аамҭа ҿыц анхаҩы анырра шинаҭоз. Убри аҟнытә, иџьоушьаӡом арҿиамҭа анҵәамҭаҿы аԥсҭазаара ҿыц аиааира ахьаго. Асоциалисттә реализм аметод С. Ҷанба ифырхацәа аҿыц мҩахь рнагараҿы исахьажәа
мҩақәызҵо, мцы зымҳәо абџьарны ишимоу аныԥшуеит ажәабжь «Сабду ихәшҭаара ахаҳә».
С. Ҷанба исахьаркыратә ҟазара убас иҟоуп, ифырхацәа рахьтә дарбанзаалак аӡәы уихьыԥшуа уҿанынаухалак, уи адәахьтәи исахьеи иҩнуҵҟатәи иҟазшьеи рымацара ракәым иубо, икәша-мыкәша иҟоу аԥсабара уныруеит, аԥсҭазаара ашәҭқәа иргәылаҳәҳәы иҟоу ашәыга ҟаимаҭқәа ублақәа рыԥсы ддыршьоит, ашьҭыбжь хаақәа улымҳақәа дыргәыбзыӷуеит. Рыԥсы рхаҵаны уҿаԥхьа иаацәырҵуеит ахҭысқәа. Иаҳгәалаҳаршәап Мысеи Хабжькәыти реиқәԥара бзамыҟә иадҳәалоу асахьақәа: «Рааигәа игылаз ал иқәтәаз аҵыс цәыш ҷыр-ҷырҳәа инықәԥыр-аақәԥыруа, аума ҟанаҵо иалагеит, аҵаҟа еиқәԥоз мбатәшәа ибаны ирхыччозшәа. Уи абжьы заҳаз аҩызцәа ааигәа ақәыцмыц, абардрақәа ирымаз рҽылыршәшәа иааин, ал рҽаларԥсо иалагеит, аҷҷаҳәа аума рхырга» (ад. 89).
«Хабжькәыт иԥҳәыс иаагәалҭеит, акукуҳәа дааҳәҳәан, дыҩны дара рахь лҿыналхеит. Алақәа ахухуҳәа ишуа, иҵҟьаны иҩалышьҭалеит, акәытқәа ҟарҟаруа иааилаҩҩит, аҵар ҷырҷыруа иааилаԥрт. Аҳәыс бзамыҟә зегь анеибарҵысы, быҩ-быҩ ҳәа, иҩеиҭаԥа-ҩеиҭаԥан, аҵыхәа ркьакьаӡа, иҩны ашҭа иааҭалт» (ад. 89—90).
Хабжькәыти Мысеи реиқәԥара бзамыҟә асцена абас аԥсабара зегьы ччархәрас иаԥхьаӡо иалахәны иҟаиҵеит автор. Аҵарақәаҵәҟьа уамашәа ибаны иҷырҷыруа абардрақәа ирылԥрааны иааины ицәыҵыԥшуеит «аҷҷаҳәа аума рхырга».
Хабжькәыт иԥҳәыс дшәаны лыҳәҳәара, аҳәыс «гәырӷьаны» иҩаԥа-ҩаԥо ахымҩаԥгашьа, алақәа аху-хуҳәа рыҵҟьара, акәытқәа каркаруа реилалара уҳәа рыла автор аԥсуа қыҭа аԥсҭазаара ссиршәа дақәшәаны илабҿабеитәуеит. Урҭ зегьы ирхыҳәҳәоит аколнхаратә ԥсҭазаара ҿыц. Уи, инарҭбааны асахьарацәа зҵазкуа ахҭысқәа дрыламлакәа, штрихқәак рылоуп ишцәыриго. Аха еилкка иунырыртә иҟанаҵеит аԥсҭазаара ҿыц. Анхацәа, уаанӡа аколнхаратә бзазара мап ацәызкуаз, машәырны акәым уажәы уахь рхы здырхо, аԥсҭазаара аҭоурыхтә мҩа иаша ахьыҟоу абраҟа ахьакәу иабзоуроуп.
Абасала, ажәабжь «Сабду ихәшҭаара ахаҳә» ҵакылагьы тематикалагьы, ахаҿсахьақәа раарԥшышьа аметоди, урҭ типтәқәаны рыҟаҵашьеи рылагьы, ажәлар ргәеисбжьы зныҩуа, ижәлартәу рҿиамҭоуп.
Аколнхаратә ԥсҭазаара апрогрессивтәреи аҵоурареи раарԥшра идеиа хаданы С. Ҷанба иажәабжьқәа ирыман 30-тәи ашықәсқәа рзы, аха уаанӡа ишазгәаҳҭахьаз еиԥш, аколнхаратә бзазара инеиҵыхны акәымкәа, штрихқәак, ҟәырҷаха хәыҷкәак рыла акәын ишцәыригоз. Ари зыхҟьаз, ақыҭанхамҩа амҩа ҿыц анҵара аамҭазы, аколнхарақәа реиҿкаара амҩаԥысшьа иамаз ахатә ҷыдаратә ҟазшьа акәхап.
Асоветтә қыҭа ҿа 30-тәи ашықәсқәа рзы раԥхьа аколнхарақәа реиҿкааразы акулакцәа ирҿагыланы ақәԥараҿы
аиааирагара акәын аус аӷьырак ахырхарҭа. Нас аколнхарақәа рахь анхацәа рнагара. Аҵыхәтәан, уажәшьҭа еиҿкааны изылгахьоу аколнхарақәа рыҩнуҵҟа аколлективтә усеицура еиҿкаарыла ашьақәыргылара.
Абри аҵыхәтәантәи аетап аарԥшра иазкуп С. Ҷанба иажәабжь «Аҿабырҳацә» (1935 ш.).
Уаанӡа аколнхаратә тема штрихқәак рыла акәызҭгьы ишааирԥшуаз С. Ҷанба, «Аҿабырҳацә» ишеибгоу аколнхара атемоуп изызку. Араҟа аԥхьаҩ иҿаԥхьа ицәырҵуеит, згәынкылара хәыҷык ацәылашьшьра амоушәа иҟоу аколнхара ахантәаҩы Алықьса ихаҿсахьа. Аконфликт ҵары арҿиамҭаҿы иҟаӡам. Аколнхацәа ргәацԥыҳәаны акрыруеит, ааԥынтәи алаҵарақәа рҽырзыҟарҵоит... Аколнхара ахантәаҩы заҵәык дуаҩы хьанҭоуп, аилҟьа-еилӷәыцәра иааигәа иқәымлазт, деилашьшьы, анаҳә-ааҳәра илымшо, амцхә дыцәоуп. Хымш ҵуеит араион аҟнытә уи иоуижьҭеи аколнхара аусуратә план, аха ихашҭын, уи аӡбахә аколнхацәа ирылеимҳәаӡеит. Аӡәык-ҩыџьак аколнхацәа, иара иахь ргәынамӡарақәа ртәы, аиҩызара аҳасабала, инидгыланы иҿаҿы иарҳәеит (Џьгәыгә, Сыкәын, Кәаҵиа убас иҵегьы).
Даҽа конфликтк ажәабжь аҟны ицәырҵӡом. Убри иахҟьаны арҿиамҭа ахаҭагьы ацәылашьшьра аманоуп ишыҟоу, аконфликтдара атеориа ааигәахара анубаалоит.
С. Ҷанба исатиратә ажәабжь «Ыы, аллаҳ, аллаҳ!» (1929
ш.) ҩуп адинхаҵаратә хшыҩлашьцара анхацәа мҩахҟьаны ишамаз аарԥшра иазкны.
Ажәабжь аҿы ахҭысқәа ахьымҩаԥысуа аҭыԥ конкреттәуп, аха ианымҩаԥысуа аамҭа хәыҷык аилахәарақәа амоуп. Арҿиамҭа асиужет иалагалоу амашьына акәымзар, егьырҭ ахҭысқәа зегьы рыла ареволиуциа ҟалаанӡатәи аамҭаз аԥсуа нхаҩы ибзазаратә сахьақәа роуп уаԥхьа иаацәырҵуа. Амашьына Аԥснытәи амҩақәа рҿы уаҩы иԥылар ҟалон Асовет мчра шьақәгылаанӡатәи аамҭазгьы. Аха Гьадлачи Ҳанифеи амҩан данрықәшәа, змашьына иақәыртәаны, дара цараны иахьыҟаз аҭыԥ ахь имҩатәны изгаз, иҟазшьала даара диеиԥшуп Асовет мчра Аԥсны ианышьақәгыла ашьҭахьтәи аамҭазы маҵура дук иахагылоу ауаҩы. Ари ауаҩ дыр ананамгацәа дышрызныҟәаз еиԥш, аҳәынҭқар ихаантәи, ма ақырҭуа меншевикцәа рхаантәи чиновникк, ҭауадк, аамсҭак уҳәа ас ҳаҭырқәҵарала дрызнеиуамызт.
Ауаа нанамгақәа рызҿлымҳара ҟазҵоз анапхгаҩцәа — Асоветтә еиҳабыра ҿа ракәын. С. Ҷанба Аԥснытәи Асоветтә еиҳабыра ируаӡәкыз, амашьына дақәтәаны амҩақәа рҿы лассы-лассы уаҩы дибалар алшон. Ҳгәаныла, абри ажәабжь аҟны зыӡбахә аҳәо Гьадлачи Ҳанифеи шьҭызхыз ауаҩ дыр протатипс имоу, 20-тәи ашықәсқәа рзы илитература-шәҟәҩыратә усура инаваргыланы, аҳәынҭқарратә усзуҩы дуны иҟаз, иара автор ихаҭа — С. Ҷанба иоуп. Ахҭысқәа анымҩаԥысуаз аамҭагьы, абас ала ишьақәыргылазар ауеит. Асовет мчра Аԥсны ианышьақәгыла раԥхьатәи ашықәсқәа рзы, макьана, ҵара змамыз ауаа рыхдырраҿы адинхаҵара аҳра ауа иҟан. Аҭаҳмада Гьадлачи аҭакәажә Ҳанифеи рхаҿсахьақәа адинхаҵара злаҽны иҟаз аԥсуа қыҭа абиԥара жәытә рзын итиптәын, урҭ рсахьақәа рыла еилыкка иубоит аԥсуа милаҭтә бзазара жәытә.
Иахьатәи ахдырра ҳарак уалԥшны уи ажәытәра иамаз адинхаҵаратә ҟазара уахәаԥшыр урҭ ауаа хәыҷҵас шаҟа иқәыԥшқәаз (инаивниқәаз) ччархәран, аха С. Ҷанба урҭ рхыччара акәым аԥхьаҩ изирҿыхо, урҭ рыцҳаушьоит рымдырратә ҭагылазаашьазы, адинхаҵаратә бызкаҭаҳара еилаԥаҭа рхаԥаны итәцәаха иҟаҵаны иахьамоу угәы иалсуеит.
Иҟалаз уиоуп, аҭакәажә Ҳанифа лыбӷа акы иакын: «Џьара хәарҭак лоур ҳәа иҟарымҵаз ҟамлеит. Зны агырӡныҳәа ҟарҵеит, зны арбаӷь аика хҵәаны иоурышьҭит, зны алагьан хнырҳәы аҭӡамц аҿы икнарҳаит, зынгьы ацәытәрақәла хынтә илыкәхшаны, арӷьа лымҳа хҵәаны, илызӡатәны иоурышьҭит, мгьалла иныҳәеит, аҟәыдырԥаҩ ишылҳәаз ала кыр иныҟәеит, Ҳанифа лыԥсцәа аишәа акәакәар ықәҵаны ирызлыргылт, уахь дара рахь, нырцәыҟа макьана илмыԥхьарацы, анс-арс рҳәеит, аха акы хәарҭас илмоут» (ад. 105).
Инхаз Елыр-ныха заҵәык ауп. Иԥышәатәын уи уама зылшауа ҳәа зыхьӡ камыршә изыхцәажәоз. Гьадлач иҭакәажә Ҳанифа убрахь дигеит, уаҟа зегь зымчу иашьапкит, рыҟәрышь хәыҷқәа уа икаԥсаны иаагьежьит. Азнык азы илыхәазшәагьы иҟалеит. Аҭакәажә Ҳанифа уаҟа Елыр-ныха хынтә ахыц дкылсын «лхьаақәа каԥсаны» дшааиуаз, лыԥшәма «бхы шԥаббо» ҳәа данлазҵаа «сыԥҳәызбахазшәа убас сгәы збоит» — ҳәа лхаҵа аҭак илҭоит. «Саргьы схы ахыц изкылсымхзеи» ҳәа Гьадлач иԥҳәыс «дахьԥҳәызбахаз», иара дшыҭаҳмадаз дахьаанхаз хьаас икуеит. Аха «Ҩымш-хымш бжьысхьаны, хәылбыҽхак Гьадлач амҵәышә ишьамхы ибжьакны ишшуа амӡырха дықәтәан, иҭакәажә Ҳанифа дхахо диватәан. Ус дшыҟаз сҩагылоит ҳәа дҩеихеит Ҳанифа.
— Ыы, аллаҳ, аллаҳ! Иԥҵәеит, иԥҵәеит сыбӷа, иԥҵәеит! — лҳәан аҟәыҿыҳәа амӡырха дҩықәҳаит» (ад. 114).
Аԥсҭазаара ареалтә ҟазара иахылҵуа ахҭыс иашақәа иаадырԥшуеит, адинхаҵара иарҩышьыз ауаа ртрагедиатә ҭагылазаашьа. Рҭагылазаашьа трагедиатәуп, избанзар урҭ зықәра зфахьоу ажәцәа рыцҳақәа рыԥсҭазаара зегьы амц агәра шыргоз иниасит, рыхшыҩ аҿы уи амц убас аҽышьақәнарӷәӷәеит, уажәшьҭа урҭ еиқәзырхараны иҟоу ҳәа џьара акы узырзыԥшаауам. Ари ажәабжь, ажәабжьқәа «Сабду ихәшҭаара ахаҳә»-и «Аџьажә ду»-и реиԥш асоциалисттә реализм аметод иарҿиамҭоуп. Анхаҩы ибзазара аарԥшышьа, ажәытәратә еилкаарақәа рдунеи агәҭасра аҽазкышьа уҳәа ажәабжь «Ыы, аллаҳ, аллаҳ!» аидеиа-сахьаркыратә еиҿкаашьа, асоциалисттә реализм аметод иҟанаҵо аҵаҳәара иабзоуроуп.
Аџьанхаҩыжәлар рхаҭарнакс ицәыргоу аӷар, ананамга ихаҿсахьа аԥсҭазаараҿы типра ҟазҵоз, аамҭа иасаркьа иашаны иҟоуп. Автор иазгәеиҭон еиҳа иналукааша ауаа еицырзеиԥшу аҟазшьақәа, уи ала агәра угартә еиҿикаауан доусы ихатәы индивидуалтә ҷыдарақәа рыла даҽаӡәы иламҩашьо итиптәу ахаҿсахьақәа, Гьадлач иӷарра аарԥшразы, уи «дӷаруп», «аарла ихы ныҟәигоит», «имам-ихӡым» ҳәа автор ихатәы ажәақәа рыла зынӡакгьы имҳәаӡеит. Уи ааирԥшуеит бзынҵы ублақәа ирхгылазааша аметафора-еиҿырԥшратә сахьажәақәа рыла. Иааҳгап ҿырԥштәык — Гьадлач иԥҳәыси иареи Елыр-ныхаҟа ианцоз, амҩан дара шьҭызхыз амашьына инақәтәан ишнеиуаз, аҭаҭын дахар иҭаххан: «Иҭаҭынжәга ааимӷыҵихын ацыблыха сшьапы инанҟьаны иҭсыршәшәоит ҳәа иарӷьашьапы данҩаха ишьацәхыԥ ду ҟьаҟьаӡа, кәуа хҵас иеимаа икылҳәҳәо днаҿаԥшит. Ашырҳәа иагьноуижьит, иватәаз дааицәыԥхашьан» (ад. 109).
Шаҟа икылкааны игәаҭоузеи, шаҟа ииашаны иаанарԥшуазеи зкапеи хәыҷқәа амцхаҵара иахҟьаны Елыр-ныха инықәыԥсаны иаауа Гьадлач иҭаацәара рӷарра!
Ажәабжь ҩуп иҭынчны иҿио атон ҭышәынтәалала. Акомпозициатә еиҿкаашьаҿы конфликт еиҿыхара ӷәӷәак, адраматизмратә еиҿакшарак уҳәа амамкәа, ахҭысқәа имарианы еишьҭагыла ицоит. Аха ауаа хархьқәа итиптә ҵабыргны рхаҿсахьақәа рцәыргашьеи, абызшәа ҟәымшәышә ахыркышьеи рыла, ажәабжь сахьаркырала иҳараку, зышьаҭала ижәлартәу рҿиамҭаны иҟалеит.
30-тәи ашықәсқәа аҩбатәи рызбжазы аԥсуа ажәабжьтә жанр аҟны уаҩы игәеиҭаратәы иҟалеит аколнхаратә тематика мацара акәымкәа, асоциалисттә реализм аметодгьы аамҭала ацәхьаҵра.
И. Папасқьыр иажәабжьқәа «Акаруал шәақь» (1936 ш.), «Аимҭахара» (1937 ш.), «Кәнач» (1938 ш.) рҿы автор темас ишьҭихуеит, хара иҳаҩсхьоу, Асовет мчра шьақәгылаанӡатәи аамҭа хьанҭа иатәу аԥсуа қыҭа.
Ажәабжь «Акаруал шәақь» аҟны иаарԥшуп аԥсуа ақыҭаҿы абуржуазиатә еизыҟазаашьа цәырзго акулак иира. Асовет мчра анышьақәгыла аекономикатә политика ҿыц
зышьаҭа арӷәӷәаз акулакцәа ракәым араҟа зыӡбахә цәыргоу. Азеижәтәи ашәышықәса анҵәамҭахь ахы анархо аамҭазы имҩаԥысуа хҭысуп ажәабжь «Акаруал шәақь» злацәажәо. Акрызку анхаҩы Ҳабыџь ихаҿсахьа автор иааирԥшуеит зыҽцәыҵаҵәах аџьанхацәа ӷарцәа рахь ааира иаҿу, агызмалреи агьангьашреи рыла еибыҭоу аексплуататортә класс ҿыц.
Ажәабжь алагоит Ҳабыџь, убла ҭәыцны дхызар дхыхны дкоумыршәратәы, згәы цқьоу, ҳаҭыр зқәуҵаша уаҩы ҳалалҵас, уаҩы гәыбылҩҵас иҽыҟаҵа иаацәырҵрала. Уи днеит аԥҳәысеиба ҿа Хьыкәыр лҭаацәараҿы ҭах дук иеиԥш, илыгу, илыбзоу дазҵаауа, лыцхыраара иҭахыҵәҟьоушәа, игызмалратә цәгьахәыцра хҩаны. Хьыкәыр лхәыҷқәа аԥарақәа рыҭо, лхаҭа «...Сынтәа анхаразы бгәы иҭоу еилыскаарацы сааит», «ҵыԥхгьы уамак сызбмыцхраазт; сынтәак ма акамбашьхәда бысҭап сҳәан...» ҳәа аҭынха бзиа ииуша, ииҳәаша акәымзар џьара гәҭакы бааԥсык имоуп узымҳәо дыҟан. Хьыкәыр лакәзар лыхәԥҳа «ҭынха ду» иаҳаҭыр камыршәуа, цхырааҩ ҳалалк дысзааит ҳәа дихәаԥшуеит. Аха, нас автор убас дақәшәаны ицәыригоит Ҳабыџь иҩнуҵҟатәи игьангьашратә ӷрара, адәахьтәи ихымҩаԥгашьеи иԥшра-исахьеи шсабрадоу лабҿабаха иааҟалеит.
Зегьы раԥхьаӡа, дзыхьчаша уаҩ дызвагыламыз аԥҳәысеиба Хьыкәыр лцәа ԥиҽит. Убри ала уи лхәыҷқәа ныжьны хаҵа дымцар ада ԥсыхәа лымамкәа аҭагылазаашьа дазнеигеит. Нас, здырра лаҟәӡаз, Ҳаудажә ззырҳәоз ауаҩеилымга ԥҳәысс дииҭеит. Ашьҭахь, Хьыкәыр лынхара, лыдгьыл, абекунра ахьыӡтәны иара ихатәитәит, лыҷкәынцәагьы маҵуцәас, тәцәас иҟаиҵеит. Аиҳабы Џьанҳәаҭ дуаҩ ҭеслымуп ԥсабаратәла, Ҳабыџь имаҵ иуеит макык ҟамҵакәа. Ҿагыларак, хатә зинылхрак аҽазкра изҭаша ахдырра зымԥын иқәлар алшо гәаҵәеилгак иакәым уи. Аиҵбы — Џьаҭ даҽакала дыҟоуп. Џьаҭ игәы еилнакаауеит Ҳабыџь мыцла дшеиҿартәу, аиашамҩаԥгара злоу уаҩны дшыҟам. Ас еиԥш аилкаара, лашара шәахәаны Џьаҭ игәы иахьҭаԥхаз иара изын насыԥ аазго акәны иҟамлеит. Аамҭа аҭагылазаашьа «аҳәынҭқарра еиқәаҵәаҿы алашара шәахәа» хәыҷы Џьаҭ атрагедиара изаанагеит.
Џьаҭ Ҳабыџь иҟнытә иаб идгьыл ахь анхара дцар иҭаххан, аха азин изылымхит. Ҳабыџь уи аниму, Џьаҭ иабҭынхатә дгьыл закәанла ихынирҳәырц аӡбырҭахь ашәҟәы алеигалан, аха аӡбырҭагьы, иахәҭоу аиаша амҩақәҵара ацынхәрас, Ҳабыџь иеиԥш акрызку, амчра змоу роуп зымаҵ ауа. Џьаҭ иабҭынха дгьыл аҿы анхара азин изылымхит. Уимоу, иашьа Џьанҳәаҭгьы Ҳабыџь иҩны ддәылганы игара, аишьцәа реицынхара алшаратәы азин имоут.
Аҳәынҭқар иӡбаҩцәа – «аиашашьақәыргылаҩцәа» Џьаҭ иус азын ишьҭырхыз ақәҵара уамашәа иубаратәы иҟоуп, аха усҟантәи аамҭазы итиптәу акәны иҟоу қәҵароуп: «Џьаҭ, Ҳабыџь диааӡазар азхоит, хәҭа ҳәа акгьы имамзааит. Раб иқьаԥҭаҿы Ҳабыџь анхара ҟаиҵахьеит (аҭаҭын казарма ахьдыргылаз азоуп изырҳәаз) аҟнытә, Џьаҭ уаҟа дгьыл имам, даҽаџьара анхара ҟаиҵааит. Саб иқьаԥҭаҿы снымхар ҟалом иҳәозар, ԥарала аҿыхра азин имазааит. Џьанҳәаҭ иашьа иахь дцааит даҽа хәышықәса Ҳабыџь изы аус аниулак ашьҭахь».
Шаҟа «ламысла» аус аҭыԥ иқәырҵаз араҟа иҿаҿаӡа иааԥшуеит.
Џьаҭ иаб иқьаԥҭаҿы анхара азин ахьирымҭаз азмырхакәа, цәҟьарас дҟаҵаны иеихсуеит. Џьаҭ итрагедиа асоциалтә ҭагылазаашьоуп изхылҵыз. Ӡаӡ Дарсалиа идрама «Ажәытәра иагаз» аҟны Мизан ихдырра аҿыхашьеи Џьаҭ
ихдырра аҿыхашьеи ацәаҳәа рыбжьугар ауеит. Урҭ рҩыџьагьы рразҟымҩақәа ахьеиԥшугьы акрыҟоуп. Рҩыџьагьы рыхдыррақәа шәахәак ахьынҭаԥхаз иахҟьон, иразҟыдаха иниасит. Аӡәы (Мизан) иҩны, игәара, иан, иаб, иаҳәшьа уҳәа хар имаӡамкәа дшыҟаз, илаиқәла дыхдырҵәан, иԥсҭазаара зегьы разҟыдаха инымҩасит. Иажәымҭаҽхаз Асовет мчра ихьӡеит, аха уи шьҭа иабаихәарҭоу, изшьапык аԥсыжра иҭагылахьеит. Егьи асоциалтә еиҟарамратә ҭагылазаашьаҿы амчра знапы иакыз ауаа цәгьаԥсышьа ирҭеит. Аҭагылазаашьа дара иахьрыдымгылоз иахҟьаны абас рҩыџьагьы лахьынҵадахеит.
Џьаҭ ииашара аиааира азымгеит, избанзар аҭоурыхтә аамҭа макьана Ҳабыџьраа роуп изыдгылаз. Џьаҭ иҟаиҵаз
аҿагылара макьана изаацәан, зыхдырра ҿыханы, идгылашаз амчра ҟамлацызт. Иашьа Џьанҳәаҭгьы иара дидгыларатәы изыҟамлеит. Абри азаацәароуп, Мизан иҭаацәаратә трагедиа еиԥш, Џьаҭ итрагедиагьы зыхҟьаз, дҭамхаргьы замуз. Автор ииашаны иааирԥшуеит анхацәа ӷарцәа рзиндара шьаҭас измоу аепохаҿы, итиптәу аҭагылазаашьа. Акулак Ҳабыџь ихамҵгылара згәаӷьыз Џьаҭ иаҵкьыс аиааира илнаршеит, асоциалтә еиҟарамра аамҭазы амчра аексплуататортә елементқәа рганахь иахьыҟоу, аиаша аԥшаара иара аҳәынҭқарратә система ахаҭа иахьаҭахым, еиҳараӡак уи аҳәынҭқарратә система аилабаара ашҟа макьана ахы амырхацкәа иахьыҟоу, Ҳабыџь иеиԥшу ақыҭантәи абуржуазиа раамҭа ахаҩаӡара ианҩеихьоу акәымкәа, аҽеибыҭара, аизҳара ианаҿу амомент акәны иахьыҟоу аҟнытә.
Ажәабжьқәа «Аимҭахареи», «Ақаблеи», «Кәначи» рзынгьы абри «Акаруал шәақь» ахцәажәараан уззааҭгыло ауп ҳәатәыс ицәырҵуа. Ахҭысқәа арҭ арҿиамҭақәа рҿы ареволиуциа ҟалаанӡатәи аамҭа иатәуп. Амала араҟа анхаҩратә ӷарра акулакра иадҳәалан акәымкәа, аамсҭеи-ҭауади ркласс иадҳәаланы иаарԥшуп.
Ажәабжь «Аимҭахара» аҟны анхаҩы ҷкәын Ҟәышәҭын қәнамгала аамсҭа Ҭаслым иҟнытә аҟамчы аниааха, иаргьы аҭак ҟаиҵеит. Аха асоциалтә еиҟарамра амчра знапы ианаркыз аамсҭа, анхаҩы ҷкәын ари ианаижьуама! Џьаҭ иеиԥш Ҟәышәҭынгьы дызҭагылаз аамҭа длахәлашәкәеит: «Ҟәышәҭын дызгарыз ахы иқәшәеит, дхышәҭны заԥхьа дгылаз акамбашь ашьапы днаҵаҳаит.
Уиакәхеит, абас рыцҳарыла иаахыбгалеит ари аҭаацәара рыԥсҭазаара бзиахә», — иазгәеиҭоит автор.
Ажәабжь «Ақабла» аҟны аӷар Базала иара имхы хәыҷы аҳаскьын иакын аџьықәреи аҩежьхара иаҿуп, арашәара иаргәаҟуеит, арахь иара, аҭауад Хабыгә имхы арашәара дахашәаланы, имхахьы ааишьа инаҭом исоциалтә ҭагылазаашьа. Урҭ игәаҟрақәа инрыцлеит иқабла заҵә ӡаны, аҭауад Хабыгә имхы иҭаз, Базала гәаҟ дзыцрашәоз «ауааҳәцәа» шьыбжьхьас ишьны иахьырҿеиҵаз. Базалагьы, иара убас, асоциалтә еиҟарамра дызҭанаргылаз азалымдара даҿагыланы лшарак ааирԥшуа дзыҟамлеит, аҭауад Хабыгә
иқьынцыцра даҵагыла, идҵа анагӡара данышәаны дыҟоуп, ԥсеивгарак ахь шәахәак изкылԥхара алзыршаша мҩакы џьаргьы иубаӡом.
Ажәабжь «Акаруал шәақь» аҟны Џьаҭ хдырра хәыҷык изцәырҵны, аиаша ԥшааразы ҽазкрақәак ҟаиҵазар, араҟа Базала уи еиԥшқәа узидбалом, иҽырҭеслымӡаны азалымдара даҵагылоуп, Џьанҳәаҭ иеиԥш.
Ажәабжь «Кәынач» аҟны акәзар, иаарԥшуп, аамсҭеи-ҭауади ирыхәарҭоуп азы иаԥҵоу аҵасқәа, мапкрада иназыгӡо анхаҩы ихаҿсахьа. Кәынач хаҭала игәы ианыруеит, еиликаауеит азалымдарақәа шыҟоу, аха урҭ рҿагылара илшом.
Амала, ажәабжь анҵәамҭаҿы, инықәырыҩршәа акәзаргьы, Кәынач игәаӷьит игәала ацәыргара. Аексплуататортә класс иаҭахыз аныҳәаҿа шьҭихырц идырцалан, иара уи ацынхәрас анхацәа иныҳәеит, урҭ ԥсеивгара рызымҭо, измырӷьацо рхы лахарц азеиӷьашьара ҟаҵо, «Анцәа ҳаумырӡын анхаҩыжәлар, иаҳзеиӷьу ҟаҵала есымшагьы, ҳнызмырхо аӡәыр дыҟазар, абас рхы лахааит, — иҳәан, иҩымаа астол инықәырсны инхиҭәалт. Иаашьҭихын изжәуеит ҳәа инеиҿыҵеикуаны еиԥш, аԥырҳәа зҿаадырхаз абаҭлыка иҩымаа хәаш-хәаша инеиҿаԥнаххааит, аҩи ашьеи иҿыкьаса иаргьы дынхышәҭын ацәырдаӷә днықәҳаит».
Автор араҟа иҳәаӡом анхаҩы абаҭлыка иҿазкшаз дызусҭоу, аха аԥхьаҩ изы еилкаауп, уи Кәынач иажәақәа згәамԥхаз аҭауадцәа дшыруаӡәку.
Асоциалтә еиҟарамраҿы иҟоу азакәандаратә залымдарақәа инрыҵшьуа, акрызку акласс аҿаԥхьа анхацәа лшара шрымам еилкка иубо, агәра угаратәы иааирԥшуеит
И. Папасқьыр.
30-тәи ашықәсқәа аҩбатәи азбжазы иҟалеит убас аҭагылазаашьа, ҳашәҟәыҩҩцәа аиаша аҳәаразы иҳаҩсхьоу аамҭа ахьтә асиужетқәа рымԥшаар ада ԥсыхәа рымамкәа. Ахаҭаратә культ иахылҵуаз азалымдарақәа рыцәцашьас иамаз, рҵыхәа ԥҵәараны иахьыҟаз уҳәа уаҩы ибарҭамызт. Урҭ азалымдарақәа раамҭа ԥанда, харада ахара рыдҵаны иқәнахит аԥсуа интеллигенциа аиҳараӡак. Убарҭ ирылан, хыхь зажәабжьқәа ҳрыхцәажәахьоу, асахьажәа азҟаза,
Асовет мчра апатриот дуӡӡа С. Ҷанба раԥхьа днаргыланы, ҳашәҟәыҩҩцәа баҩхатәра ҟаимаҭқәа, В. Агрба, Л. Лабахәуа, М. Ақаҩба. Ари аус хәымга Аԥсны ахы акхьан 1936 шықәсазы аԥсуа Ленинец ду Н. Лакоба гьангьашрала даныршь инаркны. Асоциалисттә еизыҟазаашьа аркьаҳәра мҩа ианҵаны иандәықәҵоу, уи аркьаҳәра мҩа аԥсҭазаараҿы аҭыԥ шаҳаз аауҿыҵшәар ажәлар ураӷоуп ҳәа ухы анхырҵәо аамҭазы, ашәҟәыҩҩы ишԥаиурыз? Аԥсҭазаара атипратә ҭагылазаашьа аргама иахцәажәо, аҩнуҵҟатәи аиҿыхарақәа ириааины, аџьажәлар рпрогрессивтә мҩа аарԥшра цәаҩа хадас измоу, асоциалист реализм аметод хырхәашьас иеиҭари?
Абриоуп И. Папасқьыр хара инаскьахьаз атемақәа рышьҭыхрахь дхьазырԥшыз. Акритикатә реализм аметодгьы ахархәара инарҟаҵеит убри аҭагылазаашьа. Ҳзыхцәажәоз И. Папасқьыр иажәабжьқәа рҿы иаҳбоит аџьанхацәа рҿааихыхра ҟамло, аамҭа азалымдара иҭаргыланы ишамоу.
Автор иажәабжьқәа аниҩыз аамҭазы аԥсуа интеллигенциа рхаҭарнакцәа, ауаа бзиақәа, ауаа ламыс цқьақәа, аџьанхаҩыжәлар зегьы реиԥш, ирықәыӷәӷәо изхәаҽуаз, инзырҵәоз азалымдаратә зиндара ақәҿырҭуан урҭ арҿиамҭақәа.
Ареволиуциа ҟалаанӡатәи аԥсуа қыҭа аԥсҭазаараҿы анхаҩратә ӷарра иашаны иаарԥшуа, ацәгьеиҵаҟәаҟәара, Ҳабыџьи, атеррорист Оҭари, агәаҵәажәпа леишәацәгьа Хабыгәи рхаҿсахьақәа аԥҵо, автор ақәҿиҭуеит иара икәша-мыкәша иҟоу, дызланхо ажәлар рдоуҳатә гәаҳәара.
И. Папасқьыр иажәабжьқәа «Акаруал шәақь», «Аимҭахара», «Ақабла», «Кәынач», рсахьаркыратә ҟазара еиҿкаашьала, уи аамҭазтәи иреиӷьу ажәабжьқәоуп. Урҭ аамҭа иԥнашәахьоу, иахьа уажәраанӡа аԥсуа ԥхьаҩцәа ирылаҵәаны иҟоу ихрестоматиатәхаз рҿиамҭақәоуп.
Акритикатә реализм аметод арҭ ажәабжьқәа ирыдаҳбало излаҟоу, еиҳараӡак 19-тәи ашәышықәса аурыс классикатә литература арҿиамҭақәа рҿы еиԥш, аҭагылазаашьа иамоу асоциалтә залымдарақәа акритика ииашаны иахьырзыҟаҵоу, аха иара убри аурыстә классикатә литература арҿиамҭақәа рҿы еиԥш, асоциалтә залымдаратә ҭагылазаашьа бааԥсы аҟнытә аџьажәлар ҭызгаша социалтә мҩа иашак убартә
иахьыҟам ауп. Акритикатә реализм аметод иара зхылҵыз ауаажәларра-еизыҟазаашьатә ҭагылазаашьа иахҟьаны, алшарақәа, асоциалисттә реализм аметод еиԥш иамамызт.
Убри ауп ҳзыхцәажәо И. Папасқьыр иажәабжьқәа рҿы азалымдаратә ҭагылазаашьа бааԥсы, макышьа змам ала ииашаны иаарԥшызаргьы, аџьанхаҩыжәлар рҳаҭарнак фырхацәа ԥсеивгарак рызҭауа, мҩакы рымамкәа итрагедиатәха, иҭеслымха иаарԥшу хаҿсахьақәаны изыҟоу. Абасала, аԥсуа сахьаркыратә литература аҭоурых аҟны асоциалисттә реалра аметод анышьақәгыла ашьҭахьгьы акритикатә реализм аметод иавагыланы ицәырҵит 30-тәи ашықәсқәа аҩбатәи рыбжазы.
Изаамҭанутәи атематика аҟнытә ахьаҵра ҳбоит
С. Қәычбериа иажәабжь «Баӡ» аҟынгьы. Араҟа асоциалисттә реализм аметод ахархәароуп иҟоу, аха атема наскьоит ақырҭуа меншевик мпыҵахалаҩцәа рымчра аԥсуа жәлар анахәаҽуаз аамҭахь. Аԥсуа большевикцәа рреволиуциатә партизантә отриадқәа, ақырҭуа меншевикцәа ирҿагыланы ақәԥара аамҭазы иҟалаз, итиптәу моментк аанарԥшуеит ажәабжь «Баӡ». Арҿиамҭа иалагоит абас: «1921 шықәса февраль анҵәамҭазы № ақыҭан игылан аменшевикцәа рполк, уажәымзар-уажәы афронт ахь ацара иазԥшны. Ацәа згыз, алымт иагахьаз асолдаҭцәа, рхы-рҿы аабааны ицәышӡа, рылақәа ҵыӡәӡәааны, имлашьуа, рылахь еиқәны аказармаҿы еилатәан... Амла иаргәаҟуаз асолдаҭцәа, рафицарцәа ишрыдырҵоз ала, ақыҭан инрыжьуамызт акгьы. Арҳәра, аӷьычра, аимҵәара, ауаҩшьра, иахьабалак иҟан, иахьабалак ргәы кыдгылахьан ауаа».
Ажәабжь ицәырнагоит еинышәара зқәым ҩ-идеиак реиҿакшара. Афырхаҵа хада Баӡ, шәара зқәым, аҷкәын еилҟьа-еиламгыла, аԥсуа партизан гәыԥқәа реиҿкааҩцәа дыруаӡәкуп. Ахақәиҭразы ақәԥараҿы хьаҵра зқәым, нышәара ззымдыруа револиуционер-большевик иашаҵәҟьаны даарԥшуп. Ақырҭуа меншевик мпыҵахалаҩцәа рыштаб аначальник Варден инапаҿы дытҟәаны днанагеит, аха уи иагьа иҵеигалазаргьы дизԥымҽит.
Ажәабжь идеиас иныҟәнагоит амчра ианакәзаалак асамарҭалреи ахақәиҭреи рзы иқәԥо рганахь шакәу иахьыҟоу. Асамарҭалреи ахақәиҭреи рзы ақәԥара, Баӡ дытҟәаны дызмоу аменшевикцәа рполки уи аначальник гьангьаш Вардени неидкыланы раҵкьысгьы дыӷәӷәаӡа дҟанаҵеит.
Уи бзианы иаарԥшуп ажәабжь анҵәамҭаҿы: Варден Баӡ иҟнытә ачарҳәара анизалмырша, дкыдҵаны ишьразы дигоит. Асолдаҭцәа ҩыџьа Баӡ иеихсрацы инаиргылт. Варден икомандала исолдаҭцәа хысуеит, аха икаҳауа Баӡ иакәӡам, Варден ихаҭа иоуп. Урҭ абџьар аарҳәны идзыркыз иқәыркит. Асолдаҭцәа Баӡ исамарҭалра иадгыланы ицқәԥарахь ииасит.
Асеиԥш аақәырҵәиаара лакҩакрада агәра угаратәы иҟаҵоуп.
Баӡ ила иаарԥшуп, аԥсуа нхаҩыжәлар рхаҭарнакцәа иаша, аџьажәлар рхақәиҭразы ақәԥара аидеиа ныҟәызго, шәара зқәым ареволиуционер ихаҿсахьа.
«Хышықәса ҵуеит аменшевикцәа ҳжьо ҳааргоижьҭеи. Иабаҟоу ҳаззықәԥоз, аҩызцәа, ашьа зызкаҳҭәоз ахақәиҭра? Адгьыл?..
Аӷьычра, арҳәра, ақәылара, ахырҵәара, аԥҳәызба мҵарсра, — абарҭ ҟалааит ҳәоума ҳзықәԥоз. Мап, аҩызцәа! Иҟам ахақәиҭра макьана!» — абас Баӡ иҩызцәа идеилиркаауан аҭагылазаашьа, раԥхьатәи аԥсуа большевикцәа рпартизантә отриадқәа анеиҿыркаауаз аамҭазы, ақырҭуа меншевикцәа Аԥсны иҟарҵаз аҭагылазаашьа.
Аԥсны асоциалисттә револиуциа ҟалеижьҭеи 17-18 шықәса ҵхьаноуп ари ажәабжь аниҩыз С. Қәычбериа. Ажәабжь асиужет злеиҿкаау иреалтәу ахҭыс, 17-18 шықәса раԥхьа аԥсҭазаараҿы аҭыԥ змаз, иахьа ирҿыцны ацәыргара машәырны иҟамлеит. Ари ажәабжь анҩыз аамҭагьы, И. Папасқьыр иажәабжьқәа, уаанӡа ҳзыхцәажәаз аниҩы аамҭа иаҩызан — Асоветтә Республика аҩнуҵҟа антисоветтә елементқәа гьангьашра, маанала ишымҩаԥыргоз, ленинтә большевиктә партиа иазгәамҭацкәа ианыҟаз аамҭазоуп. Асиужет жәытә ашҟа И. Папасқьыр иеиԥш С. Қәычбериагьы убри аҭагылазаашьа дхьанамырԥшыр ауамызт. Амала,
С. Қәычбериа ихы иаирхәеит асоциалисттә реализм аметод. Арҿиамҭа ахы инаркны ҩ-идеиак реиҿагылараҿы апрогрессивтә мҩа аанкылашьа шамам аԥхьаҩ иныруа иҟаҵоуп. Аԥсуа сахьаркыратә литература аԥықәсла дуқәа аманы, ауадаҩрақәа ианырҭагылаз аамҭазгьы, асоциалисттә реализм аметод, иреиӷьу абџьарны ашәҟәыҩҩцәа рнапаҿы иҟан. Ареволиуциатә романтизм, акритикатә реализм уҳәа рмоментқәак цәырҵзаргьы, аԥсуа сахьаркыратә литература неидкыланы уанахәаԥшуа игәоумҭар залшом асоциалисттә реализм уеизгьы хадара шамаз.
Аԥсуа жәабжь аҿиарамҩаҿы изаамҭанутәи атематикахь агьежьра уаҩы ибоит аибашьра аамҭазы. Убасҟан ҳаԥсуа сахьаркыратә литератураҿы ашьаҭа кхеит аибашьратә патриотра атема. Асоветтә ҳәынҭқарраҿ иқәынхо ауаажәларқәа зегьы реиԥш аԥсуаагьы хамеигӡарада иқәԥон анемец-фашистцәа мпыҵахалаҩцәа ирҿагылан. «Афашистцәа рышьхаҟазаратә дивизиа Кавказ ихыҵырц ианаҿыз, Аԥснытәи ашьхақәа рыхәҭак аибашьратә театрны ианыҟала, аԥсуаа – акрызхыҵхьаз аҭаҳмадцәаҵәҟьагьы абџьар шьҭыхны, аӷа имҩа ааныркылон».
Еиуеиԥшымыз афронтқәа рҿы аӷа иҿагыланы еибашьуан ҳаԥсуа шәҟәыҩҩцәагьы. Миха Гочуа дахьеибашьуаз аучасткаҿы афашисттә техникатә жәылара ааникылт абомбақәа идҳәала, аӷа итанк иҽаҵажь иԥжәаны.
Фырхаҵарыла аибашьраҿы иҭахеит ҳаԥсуа литература аихаҳара дуӡӡа азҭараны иҟаз ашәҟәыҩҩцәа Леуарса Кәыҵниа, Сҭепан Қәычбериа. Аҿарацәа — Владимир Ҷиҷериа, Вдадимир Қапба, Руфбеи Џьопуа, Пиотр Ануа, Камыгә Хәырцлаа, Сергеи Ҵабриа, Шалуа Ҭориа уҳәа убас егьырҭгьы. Еиуеиԥшым афронтқәа рҿы фырхаҵарыла еибашьуан аԥсуа шәҟәыҩҩцәа — Қьаазым Агәмаа, Миха Лакрба, Ҷыҷыкәа Џьонуа, Алықьса Џьонуа, Кьыҵа Ачба, Шамил Аҟәсба, Шалуа Сангәлиа, Нури Бараҭелиа убас егьырҭгьы. Аибашьра аамҭазы афронт аҟны злымҳақәа ахымҩас рҭашәшәуаз реиԥш, атыл аҟны иҟаз ашәҟәыҩҩцәагьы,
зықәрахь инеихьаз Дырмит Гәлиа аԥхьа днаргыланы, Иван Папасқьыр, Мушьни Аҳашба, Баграт Шьынқәба, Иван Ҭарба уҳәа аибашьра-патриоттә тематика хадара змоу акәны ирыман.
Аибашьра патриоттә тематика, оперативтәла, еиҳа инарҭбааны ҳаԥсуа сахьаркыратә литератураҿы изныԥшыз апоезиоуп, аха апрозагьы усҟан, хықәкыла ажәабжьтә жанр, аҿахәы мҳәакәа иаанымхеит.
Аибашьра амцеиқәара иалагылаз абаҩхатәра ду змаз апрозаик, 1942 шықәса, март 18 рзы фырхаҵала иҭахаз Степан Қәычбериа, аҭабиа дышҭагылазгьы, дахьӡеит аибашьра-патриотратә темала ажәабжьқәа ԥыҭчыҭк рыҩра. Урҭ рахьтә еиҳа иаалукааратәы иҟоуп «Аԥсадгьыл азы», «Осман».
Ажәабжь «Аԥсадгьыл азы» аҟны иаарԥшуп шәара зқәым аибашьҩы Саҟә ихаҿсахьа. Саҟә дытҟәаны аӷацәа рнапаҿы дҟалан, изаарымцоз иҟоузеи иԥсадгьыл чарҳәра азиурц. Хаала рҳәеит, аԥара идыргалеит, аха аҭырџьман ила дзырҳәацәоз анемец афицар иеиҳәоит: «Исызиаҳә аламуражә, рҳәрала иааигаз аԥарақәа сара стәыла ишаҩсымхуа». Хаала ачарҳәара ирҟаҵара аналымша, мчыла иалагеит, адәаҿы амца еиқәырҵеит иԥсы шҭоу дахьырблыша, «Деилышәх шәисны! Нас ҩынҩажәижәаба ҟамчԥҵаҵа иҟәаҟәа инахҟьаны амцахь шәнеиха!» — абас адҵа ҟаиҵеит анемец фицар. Аха Саҟә аԥсра еиҳа иамҩаны иԥхьаӡеит иԥсадгьыл дачарҳәаҩны адунеи ақәзаара аҵкьыс.
С. Қәычбериа, иара иажәабжьқәа «Аԥсадгьыл азы», «Баӡ» еиқәҿырҭуеит. Аменшевикцәа Аԥсны ианахаԥаз итҟәаны ирымаз Баӡи, анемец фашистцәа итҟәаны ирымоу, уажәы ҳзыхцәажәо Саҟәи раамҭақәа шхазхазугьы рҭагылазаашьақәеи рфырхаҵашьақәеи еизааигәоуп. Амала, Саҟә Баӡ иеиԥш, дшымгәыӷуаз даҽа џьоукы деиқәырханы иааивагыло акәымкәа, дгылан икәша-мыкәша уаҩ димаӡамкәа иара ихы дахәеит. «Абжьас еиԥш дыԥан, афицар имч мырха дынижәлеит, итапанча импыҵаргьежьуа иикыз икӡамызшәа инаимпыҵиҟьеит. Афицар акыр дықәԥеит, аҵыхәтәан
иҳәан, дыҳәҳәеит, аха исолдаҭцәа уи еилдыргартә ирмаҳаит, рыҽдмырҵысӡеит...».1
Саҟә дытҟәаны дзырҳәацәаз нырҵәаны, иишьыз афицар имаҭәақәа ишәҵаны, аштаб адокументқәа иманы, аҵх дналашәкәа дцеит. «Дхәыцуан дахьцоз: — Аԥсадгьыл азы!».
Ажәабжь асиужет иахьа иҿыцым, ирҟаҟахьоу, ибанальтәу акәноуп ашьҭыбжь шуаҳауа, аха ҳхаҿы иааҳгар уи аниҩыз аибашьра аамҭа 1941 шықәса, усҟан иаацәырцуеит, абри ажәабжь аԥхьа аԥсуа прозаҿы ишышьҭырымхыцыз Аџьынџьтәылатәи аибашьра атема. Саҟә ихаҿсахьала раԥхьаӡа акәны ҳаԥсуа сахьаркыратә литератураҿы иаарԥшуп Аџьынџьтәылатә еибашьра иалахәны фырхаҵарыла иқәԥоз, шәара зқәымыз, хьаҵра ззымдыруаз аԥсуа еибашьҩы ихаҿсахьа.
Саҟә ихаҿсахьа апатриотизмреи афырхаҵареи раҳаракыраҿы иҟоу акәны иаарԥшызар, ажәабжь «Осман» аҟны С. Қәычбериа ицәыригоит алаҟәраҿы иҟоу ашәаргәында Асҭамыр ихаҿсахьа.
Асҭамыр акыраамҭа аибашьратә уалԥшьа иҽацәыԥхьакуа атыл аҟны ахәаахәҭра даҿын «адәқьан дахьыҵагылаз ақыҭаҿы, даара кыр ихаиршәалон...». Ашьҭахь, уеизгьы арра дырган, аха уахьынтә иҽӡаны дгьежьын, уажәы иҽыԥхьакны абна дылоуп. Сҵәахы ҳәа иара иабаӡӡеи Осман иҿы уахык аҵх лашьцара иҽалак даакылсит, аха «сажәра шыцқьоу исхызгоит! Зтәыла зыԥсахыз дысзыҵәахӡом... Уаџьал снапаҿы иааугеит!..», — иҳәан ишьраҵәҟьа изымгәаӷьит, аха ддәылицеит.
Ажәабжь аҟны ари ахҭыс иугәаланаршәоит М. Лермонтов ипоема «Абналаҩ» («Беглец»).
Аурыс поет ду ашәышықәса далсны аибашьратә шәҟәыҩҩы С. Қәычбериа аҭабиа дҭагыланы ари ажәабжь аниҩуаз дааин дааивагылеит.
С. Қәычбериа иажәабжь азеижәтәи ашәышықәсазтәи аурыс литература арҿиамҭак угәалазыршәо хҭыск уахьнарԥшуазаргьы, азеижәтәи ашәышықәсазтәи аԥсҭазааратә ҭагылазаашьа ари арҿиамҭа иузадбало иҟам.
Аԥсуа советтә шәҟәыҩҩы С. Қәычбериа иажәабжь «Осман» иаанарԥшуеит Асоветтә ԥсҭазаараҿы ауаатәыҩса реизыҟазаашьа, ахәахәеи апрогрессивтәи реиҿагылараҿы апрогрессивтә шьақәызҟьар зылшо мчрак шыҟам. Араҟа асоциалисттә реализм аметод уацәымҩашьо иубоит.
Ашәыргәындареи аԥсахреи араҟа ирҿагылоуп апатриотизмра, иагьаиааиуеит аҵыхәтәантәи. Аколнхаҩы Осман ихаҿсахьала иаарԥшуп, аԥсадгьыл абзиабара акы иузаҩымхуа, зегьы реиҳа иҳараку акәны изԥхьаӡо апатриот иаша ихаҿсахьа.
Иаб иеиԥш дпатриот иашаны афронт аҿы дфырхаҵаха дцәыргоуп Осман иԥа Қьаамынгьы. «Жәохәҩык иҩызцәа иман ԥшыхәра дахьцаз аӷацәа аникәша, иҩызцәеи иареи шәи ҩажәи ааҩык анемеццәа ҭадырхеит. Қьаамын ихаҵара амчала, ашәҟәқәа иааигаз рымчала, Ар Ҟаԥшь жәа-қыҭак рхы иақәиҭыртәит».
Қьаамын ихаҿсахьа ажәабжь «Осман» асахьаркыра-композициатә еиҿкаашьаҿы аԥсахҩы-шәаргәында Асҭамыр ихаҿсахьа иантитезаны иҟаҵоуп. С. Қәычбериа, аибашьра атемала иҩу иажәабжьқәа ирнубаалауеит ахьырвыррақәа, анагӡамрақәа, џьара-џьара асхематизмрақәа. Уи зыхҟьаз еилкаауп: асахьажәатә баҩхатәра згымыз С. Қәычбериа аибашьра аилашраҿы аҭабиа дҭагыланы ииҩыз арҿиамҭақәа, ҩаԥхьа рыхәаԥшха, рырҽеиха имаӡакәа, 1942 шықәса март мза 18 рзы уаҟа аибашьраҿы хаҵала дҭахеит.
Аџьынџьтәылатә еибашьра шықәсқәа раан ихаҭа афронт аҟны имҩаԥысуаз ахҭысқәа дрылахәымзаргьы, аибашьра актуалтә тематика шьҭыхны дыҩуан аԥсуа прозаик ду
И. Папасқьыргьы.
И. Папасқьыр иажәабжьқәа ирнубаалоит афашизм иаҿагыланы ақәԥараҿы афронти атыли ракра, аԥсуа жәлар рхаҭарнакцәа рпатриотизмреи рфырхаҵареи. Ажәабжь «Афронт аҟнытә асалам» (1943 ш.) иаанарԥшуеит аколнхаратә қыҭеи афронти реимадара. Афронт аҟнытә рқыҭа иалҵыз асержант Кынҷа иааишьҭыз асалам шәҟәы ианаԥхьо, аколнхацәа дхәыҷы, дду, зегьы агәеицҳара ду рнаҭан, ирылшо аҟаҵаразы рхы мшаҭа аусура иалагоит, аџьаустә
қәҿиара дуқәагьы аадырԥшуеит. Ашьҭахь дара леидтәалан, афронтахь ирҩит асалам шәҟәы: «Шәара ҳашьцәа, афашизм ԥышәыххаала, ҳара ара иҟоу, ишәҭаху шәыгҳажьрым» — ҳәа.
Асовет жәлар рпатриотизмра, аԥсуа ԥҳәысгьы аибашьра лхалархәра аарԥшуп И. Папасқьыр егьи иажәабжь «Цацу Ҳаџьым-ԥҳа» (1943 ш.) зыхьӡу аҟны.
Аибашьра ианалага жәа-класск рҿы итәаз аԥсуа ӡӷаб Цацу лхала даҳәаны аибашьрахь дцеит.
И. Папасқьыр иажәабжь «Аԥшыхәцәа» (1944 ш.) аҟны иаарԥшуп афронт аҿы аԥшыхәцәа рфырхаҵара, Асоветтә ԥсадгьыл ду иқәынхо еиуеиԥшым ажәларқәа рхаҭарнакцәа жәҩахыркны реивагылара, ракра. Аԥсуа ԥшыхәҩы Қьаамыни аурыс Иванови анемец-фашисттә қәылаҩцәа рштаб аҟны илкылҟьан, аполковник Шварц дахьыҟаз амацәыс еиԥш илыҩнаххын, акыр иаԥсаз аштаб адокуметқәа лидкыланы дытҟәаны ихаҭа «бзыс» дыргеит. Ари аус аҿы доусы дахьгылаз убас еиԥш афырхаҵара ааирԥшуан, аӡәи-аӡәи убасҟак иҭибагон, еибахьчон, аӡәы ида егьи акы илшараны дыҟамызт. Абасала, ишьақәирӷәӷәоит афронт аҿы асоветтә уаажәлар реиҩызаратә еивагылара.
И. Папасқьыр иажәабжь «Акнаҳарҭаҿы» (1944 ш.) иаарԥшуп афашисттә фицарцәа рыгыгшәыгреи, апартизанцәа урҭ ирҿагыланы рықәԥареи, анемец фицар Краузе есхаха-хымш рышьҭахь жәҩык-жәҩык шәыкнаҳҳалап, — ҳәа «апориадок ҿыц» ирымпыҵархалаз ақыҭаҿы иҟаиҵоит: «Арҭ астолбқәа баша иаҳарсыз џьышәымшьан? Мап, дадраа, ауаҩы икнаҳара ҳара ҳполитика иабжоуп, фиурер ир ду рҳәатәы ныҟәзымго ауаҩы дыҟанаҵы, акнаҳарҭагьы иара атәы ныҟәнагароуп. Ҳус иаԥырхагахо дарбанзаалакгьы, арҭ ашахақәа ихәда иахашәалароуп, — иҳәан, игьало икнаҳаз жә-шаха гәыҭҟьагақәак рахь инапы наирххеит алеитенант».
Афашисттә фицар Краузе игыгшәыгратә хаҿсахьа иаҿаиргылоит асоветтә партизанцәа ргуманизмра. Апартизанцәа рхатәы ԥсҭазаара ашәарҭара иҭаргыланы деиқәдырхеит афашистцәа гыгшәыгқәа адуцәа ирылакны икнарҳаз жәеиза шықәса рыда зхымҵуаз ахәыҷы.
Аибашьра атематика иатәу И. Папасқьыр иажәабжьқәа зегьы апатриотреи, Асоветтә ԥсадгьыл ахьчаразы хшаҭарак ҟамҵакәа ақәԥареи, афырхаҵареи хшыҩҵак хаданы иргәылгоуп. Автор исахьаркыратә ҟазара арҭ ажәабжьқәа хымԥада иргәылубаауеит, аха афронт аҟны имҩаԥысуаз ахҭысқәа хаҭала дшырцәыхараз рнубаало, асхематизмрагьы иацәыхьчамкәа иҟалеит.
Аибашьра атематика нарҭбааны ихы иаирхәон ашәҟәыҩҩы – аибашьҩы – партизан Қь. Агәмаа (1915—950 шш.). Ажәабжьқәа «Икамшәаз алаӷырӡ», «Аӡлагараҿы», аповест «Абаандаҩы» — ирнубаалоит автор ихаҭа иԥсҭазаара. Н. Островски ироман «Аџыр шеиларҭәахаз» аҟны Павел Корчагин иеиԥш, Қь. Агәмаа ифырхацәа Адамыр, Дамеи, нас ажәабжь «Аӡлагараҿы» иалоу, зыхьӡ арбам апартизан уҳәа прототипс иҟоу иара автор Қь. Агәмаа ихаҭа иоуп. Урҭ сахьаркыра-литературатә хаҿсахьа ҵабыргқәоуп, иаадырԥшуеит иреалтәу аԥсҭазааратә ҭагылазаашьа.
Қь. Агәмаа, ишазгәаҳҭахьоу еиԥш, ихаҭа Бриансктәи абнаршәырақәа рҿы дпартизанын. Авзвод акоманда азыҟаиҵон, нас апартизантә баталион аштаб аначальникс дыҟан. 1944 шықәса рзы уахьынтә дхынҳәит изгәакьоу Аԥсныҟа, аха ихәра мжьыжькын 1950 шықәса рзы иԥсҭазаара далҵит.
Қь. Агәмаа иҩит аибашьра атемала ажәеинраалақәеи апоемақәеи жәпакы. Иҩит, иара убас, апиеса «Адгьыл ду» — афашистцәа-қәылаҩцәа Аԥснытәи ашьхақәа рҿы иааины ианхықәгылаз аамҭа аарԥшра иазку.
Қь. Агәмаа иажәабжь «Аӡлагараҿы» иаанарԥшуеит анемец-фашисттә қәылаҩцәа ирымпыҵархалаз қыҭак аҿы иҟалаз итиптәу хҭыск. Уи ахҭыс мҩаԥысуеит ақыҭантәи аӡлагараҿы.
Ампыҵахалаҩцәа ақыҭан рча зегьы рцәырган, уажәы аӡлагара ауаара уаҩы ирҭом. Анхацәа ирыцхраарц
иааит апартизанцәа. Аӡлагараҿы аибашьраҵәҟьа ҟалеит: Ахәылбыҽха апартизанцәа рхада ус иҳәеит: — «Иҭабуп аҩызцәа! Ротак афашистцәа ицҟьашәҟьа ижәгеит». Апартизанцәа ача шаны анхацәа ирырҭеит.
Ажәабжь акыр иамоуп амшынҵатә ҟазшьа. Уи зыхҟьаз, сгәаныла, ари иҟалаҵәҟьаз хҭысуп. Насгьы апартизанцәа имҩаԥыргаз ари аоперациа хымԥада автор ихаҭа дызлахәыз акоуп.
Еиуеиԥшым ашәыгақәа ахьшьуа фантазиала аихаҳара даламгакәа, азеиԥш сахьақәа рҿы ахҭыс ааилацаланы, иаарццакны иҩит. Иаарццакны ишҩу, аус адулара шагу арҿиамҭа ианыԥшуеит. Насгьы, 1942 шықәса, асоветтә еибашьҩы изы, зегь реиҳа аамҭа ануадаҩыз шакәу ажәабжь «Аӡлагараҿы» анҩыз уазхәыцыр, еилкаахоит аус адулара ахьагу зыхҟьаз.
Асахьаркыра ҟазарала еиҿкааны иҩуп Қь. Агәмаа егьи иажәабжь «Икамшәаз алаӷырӡ». Уи акомпозициатә еиҿкаашьала ирзааигәоуп С. Ҷанба иажәабжьқәа «Агәаҟ ашәа»-еи «Аџьажә ду»-и — ҩ-ажәабжьк џьарак еинырианы аиҿкаара: акы, автор ихаҭа иажәақәа рыла ицәажәо иахьа имҩаԥысуа ахҭысқәа рыла еиҿкаау ажәабжь, егьи –арҿиамҭа афырхаҵа, иҳаҩсхьоу аамҭа игәаларшәо, аретреспективла еиҿкаау ажәабжь. Ари еиԥш акомпозициатә еиҿкаашьа алитератураҿы иҿыцым, аха ҳаԥсуа ажәабжь аҟны алҵшәа бзианы иҟалеит, шамахамзар авторцәа зхы иазмырхәо дыҟаӡам.
Ажәабжь «Икамшәаз алаӷырӡ» афырхаҵа хада Дамеи аибашьрахьтә дхынҳәны дааит. Иқыҭауаа, иуацәа, иҭынхацәа дырбарцы еизеит. Аекспозициатә хәҭа акәны иҟоу абри аиниара, аԥхьаҩ днаднаргылоит, аибашьрахьтә ихынҳәыз Дамеи игәалашәараҿы ԥсра-ӡра зқәымкәа иҟоу еизаз иреиҳәо ажәабжь: Хҩык асоветтә еибашьцәа, аӷа ижәылара аанкыларазы, аӡиас Десна ихыз ацҳа шԥыржәаз, рфырхаҵаратә ҭоурых. «Араҟа ижуп ҩыџьа аишьцәа, уахатәи ҳаҵх бзиа еиԥш есымшагьы аҵхқәа бзиахаларц азы зыԥсы иамеигӡоз ахацәа: аӡәы доурысуп... егьи даԥсыуоуп — Саҭбеи иоуп...» — иҳәоит Дамеи иажәабжь акульминациатә кәаԥ ахь ииаго. Дамеи ихаҭа далахәын ари аоперациа хьанҭа. Ахԥатәи еиқәхаз ҳәа уаҟа иалаз иара Дамеи ихаҭа иакәын. Дамеи ари ажәабжь ибара инеиз иреиҳәеит, уаҟа Саҭбеи иан Селымхан иӡырҩуа дрылоуп азын, лыҷкәын иҟәых ачавра гәаларшәагас илиҭарц азы.
Ажәабжь иаанарԥшуеит аԥсуа ԥҳәыс — ан, зыҷкәын дызцәыӡыз лыҟазшьа аӷәӷәара. Фырхаҵарыла иҭахаз лԥа иҟәых – гәаларшәагатә чавра анлоу: «акыраамҭа Селымхан ҿымҭӡакәа дгылан, лхы лыкәаҽы, нас иаразнак лҽаалыриашан итәаны илыхәаԥшуаз днарылаԥшит: «Мап, алаӷырӡ касҭәар с-Саҭбеи дсырԥхашьоит, ахаҵара ԥсра ақәума, нанхеит, — лҳәан, ачаврагьы лгәы инадлырӷәӷәалеит. Закәытә мыч дуузеи инызкылаз ан рыцҳа лылаӷырӡ?»
Ажәабжь иҩагәылҵны аԥхьаҩ иҿаԥхьа иаагылоит ан зыхшара бзиа дызбо, аҟазшьа ӷәӷәа змоу афырԥҳәыс лхаҿсахьа.
Селымхан леиԥш иҟоу ан, лыхшара дшыхәҷыз илалааӡеит афырхаҵара, агәымшәара, аԥсадгьыл абзиабара, дазыҟалҵоит, иаҭахны ианыҟала лакҩакрада аԥсадгьыл ахахҭынҵара.
А. М. Горки иҳәон: «Ауаҩы илоу ахазынарақәа зегьы амра ашәахәеи ан лгәаҳәԥыхши рыҟнытә иаауеит».
Саҭбеи аибашьраҿы илшаз афырхаҵара ан Селымхан ишлыбзоуроу ҳазцәыригеит Қь. Агәмаа иажәабжь аҟны.
Аԥсуа ажәабжь аибашьра аамҭазы инарҭбааны аҽеиҵыхра алшаны изыҟамлеит. Хыхь еиқәаҳԥхьаӡаз арҿиамҭақәа, 1943 шықәса рзы Д. Гәлиа иҭижьыз ажәлар рҿаԥыцтә ҳәамҭақәа шьаҭас измоу ажәабжьқәа реизга ирыцаҳҵар, уиала иаахыркәшахоит ажәабжь амацара акәымкәа иара аԥсуа проза зегьы. Аха аибашьра атематика иатәу арҿиамҭақәа аибашьра ашьҭахьтәи аамҭазы, ажәабжьқәа рҿы еиԥш, аԥсуа проза зегьы аҿгьы, иахьа уажәраанӡагьы ацәырҵра иаҿуп.
Иазгәаҭатәуп, аԥсуа жәлар рмилаҭтә культура аҿиараҿы 1954 шықәсанӡа ауадаҩра дуқәа аманы ишыҟаз. Аԥсуа жәлар мчыла, иԥсабаратәым аусқәа рыдгала, ассимилиациа рзуны, рышьаҭа арӡра иазкыз ахәымгарақәа активла имҩаԥыргон, Асоветтә уаажәлар раӷацәа — ақырҭуа националистцәақәак. Хықәкыла иазгәаҳҭозар, аркьаҳәра мҩа ианҵан арҿиаратә организациақәа. Акыр шықәса инеиԥынкыланы ашәҟәыҩҩцәа Реидгыла иамаӡамызт
ахатәы кьыԥхьратә орган (аибашьра аамҭазы иаанкылаз, нас ҩаԥхьа ишьақәыргыламхаз), аԥсуа литература арҿиамҭақәа аоригинал абызшәала акьыԥхьра еиҳа-еиҳа амаҷхара иаҿын. Атерминқәа «аԥсуа литература», «аԥсуа шәҟәыҩҩцәа» ахархәара иаҟәыҵӡарц егьагмызт, урҭ рцынхәрас иаларгалон иԥсабаратәым ажәеицааирақәа: «ақырҭуа шәҟәыҩҩцәа раԥсуа отриад», «ақырҭуа литература автономтә участка» убас иҵегьы.
Абас аркьаҳәра мҩа ианызҵоз шрымазгьы аԥсуа литераторцәа рсахьаркыратә литература ԥхьа инаргон. Абарҭ аамҭа хьанҭақәа раан ашәҟәыҩҩы Ӡаӡ Дарсалиа иаԥиҵоит иажәабжь шьахәқәа «Ауаҩы-шас» (1940 ш.), «Абзагә» (1940 ш.), «Хамыжә уҽдыр» (1940 ш.), «Аидара иаҵаз аҭаҳмада» (1947 ш.), «Ажәытәра иагаз» — абас уҳәар ҟалоит арҭ аҩымҭақәа зегьы еидызкыло атематиказгьы. Ашәҟәыҩҩы напҟазала иааирԥшуеит аҳәынҭқар ихаани аменшевикцәа аҳра аныруаз аамҭа еиқәарази Аԥснытәи аџьанхаҩыжәлар зҭагылаз аԥсҭазаара, урҭ рықәԥара».
Ӡаӡ Дарсалиа зыӡбахә цәыраҳгаз иажәабжьқәа рҩышьаҿы еицырзеиԥшу рхатәы композициатә ҷыдарак рымоуп. Афырхацәа Лаџ («Ауаҩы-шас»), Абзагә («Абзагә»), Селым («Аидара иаҵаз аҭаҳмада») рхаҿсахьақәа аарԥшуп ажәытәра еиқәара иагәыларгыланы, асоциалтә еиҟарамра иҟанаҵоз ақәыӷәӷәара изаҵымҵуа, ихәаҽны иамоу, ԥсеивгарак ззыҟамҵо ракәны.
Лаџ атәра, Патыхә ихәура дҭыҵхьеит арҿиамҭаҿы данцәырҵуа, аха ақыҭантәи асҭаршын диӷрымӡаауа дикын, азиндареи аӷарреи изышьҭымхуа агәаҟра даҵаргыла дрыман. Арратә шәахтә ахьизымшәоз азы ихәыҷы шасыс дыргеит, ихаҭа дҭаркит.
Абзагә иакәзар (ажәабжь «Абзагә» аҟны), ашықәс зегьы ишынҭаацәаз ԥсшьара ҟамҵа џьабаала иаадрыхыз аҭаҭын, хашәалак рнаҭара ацынхәрас, ақырҭуа меншевик афицар иҟамчыԥҵаҵеи аҭакреи роуп қәашьс иоуз.
Селым («Аидара иаҵаз аҭаҳмада») иԥсҭазаара зегьы гәаҟра лахьыцәгьаха, ибӷа хәаны изышьҭымхуа аидара даҵоуп.
Ӡаӡ Дарсалиа ифырхацәа еиуеиԥшым аситуациақәа ирҭаргыланы еиуеиԥшым ахҭысқәа рыла иаарԥшуп, аха рызегьы лахьынҵала еиԥшуп, азиндареи аӷарреи ирхәаҽын ԥсеивгарак рзыҟаҵом. Ажәабжь «Ауаҩ-шас» аҟны аԥсуа нхаҩ ӷар исоциалтә зиндаратә ҭагылазаашьа хьанҭа нарҭбааны иаарԥшуа, арҿиамҭа зда царҭа амам акульминациаҿы ианҩеига, уаҟа акәаԥ рацәа наргыланы, автор деиҭаԥоит ҩажәи хәба – ҩынҩажәа шықәса ԥхьаҟа, арҿиамҭа анаԥиҵоз аамҭазы ифырхаҵа иԥсҭазаара зеиԥшраз азҵаарахь. Уаҟа иааркьаҿӡаны цәаныррак злам, ремаркаҵас ма репортаж ҟаҵарак еиԥш, газеҭажәала автор иҳаиҳәоит, ажәабжь афырхаҵа хада машәырны уажәааигәа дшибаз, иԥсҭазаара иахьа ибзиахәха еиҭасны ишыҟоу: «Жәаха ҽнак, абрахь аԥсҭаҟа сцан, схынҳәны саауан, Маф икәара сыҩҭысын, анаара адәеиужь иаҿоу сахьаакыдлоз, ажәқәа, ацәқәа уҳәа ирацәаӡаны иаҿан. Ҳаи, абарҭ колнхара рахәызаргьы ҟалап аасгәахәт. Ахәада сахьыҩхалаз, ахьаца амҵан, ихарԥ ахәда ҟәашӡа икаба ахәда ахьԥыртлаз иаҵыҳәҳәо, ҵлаҳәысҭак дтәоуп. Абар Лаџ! Абӷьааҳәа дыздырт. Разнытә медалк ӷьазӷьазуа игәы икыдуп... Аԥсшәа ааибаҳҳәеит. Акыргьы ажәабжьқәа сеиҳәеит, ҵыԥх Москва ацәыргақәҵа аҟны иибақәаз ассирқәа ртәы». Абри акәӡоуп аҿатә ԥсҭазаара иалацәажәоны арҿиамҭа атекст зегьы аҿы иуԥыло. Абри, аҵыхәтәантәи аремарка акәымзар, баҩхатәра ҟазара дула иҩу, ажәабжь «Ауаҩы-шас» акритикатә реализм аметод знаҳбаало ҳәа хыхь ҳзыхцәажәаз И. Папасқьыр иажәабжьқәа «Акаруал шәақь», «Аимҭахара», «Кәнач», «Ақабла» уҳәа ирхуԥхьаӡало иҟалон.
Ажәытәра асоциалтә ҭагылазаашьа лахьынҵацәгьа, сахьажәа ҟазарыла аарԥшра амацараҿы иааникылт Ӡаӡ Дарсалиа иажәабжь «Ауаҩы-шас» абри аҵыхәтәантәи аремарка алаҳамҵар. Аха ремаркаҵас акәзаргьы ишыҟаҵоу, иааҳгаз ацитата иаҳнарбоит, Асовет мчра иабзоураны аԥсуа нхаҩы аӷарра дышҭыҵыз, уи аԥсҭазааратә мҩа-лаша дшангылоу.
Абри еиԥш аиҭаԥара аԥсуа сахьаркыратә литератураҿы зҽышьақәзырӷәӷәахьоу асоциалистә реализм аметод иабзоуроуп. Абас ала рҿиамҭак аҿы акритикатә реализм аметодгьы асоциалисттә реализм аметодгьы реиниара ҟалеит.
Ӡаӡ Дарсалиа егьырҭ зыӡбахә ҳҳәаз иажәабжьқәагьы ажәытәратә ԥсҭазаареи агәаҟра ҵыхәаԥҵәарадеи роуп ирныԥшуа, аха урҭ рҿгьы ажәабжьқәа рынҵәамҭақәа рҿи рацәак даламлацәакәа иааирԥшуеит ифырхацәа абӷеиҵыхра шроуз.
– Ажәабжь «Абзагә» аҟны зџьаԥхӡы зԥымло, аменшевикцәа рҟамчԥҵаҵа иҵхны иҭаркыз афырхаҵа хада Асовет мчра ахьихьӡаз иабзоураны: «Иахьа Абзагә изы гәырӷьаран, Абзагә хантәаҩыс дызмоу аколнхара «Алашара» иалоу зегьы рзы гәырӷьаран».
Иацоуп Абзагә Аҟәантәи данаа. Иацы Аԥснытәи АССР адгьыл аус азы аминистрра аҟны, иӷьазӷьазуа, Абзагә игәышԥы инкыдырҵеит аразынтә медал ду, ақыҭанхамҩа ацәыргақәҵа акомитет хада иаарҭииз».
Ажәабжь «Аидара иаҵаз аҭаҳмада» аҟны ааӡаб цәгьа зхазгахьаз Селым иакәзар, арҿиамҭа анҵәамҭаҿы автор даҳирбоит иара убасҵәҟьа, аха иҵегьы еиҳау аҳамҭа заҭәашьахаз иакәны: «Сыԥшызар, аизара апрезидиум аҟны дтәоуп Селым, игәы ахьтәы медал «Амаганеи ажьаҳәеи» кыдуп, наҟтәирахь дтәоуп иара иԥа Арзамеҭ, убригьы игәы ахьтәы медал «Амаганеи ажьаҳәеи» кыдуп». Ажәытә аамҭазы аџьамыӷәацәгьа зыхганы, Асовет мчра иаалагылаз Ӡаӡ Дарсалиа ифырхацәа зегьы, абас ргәышԥқәа медалла иҩычаны алахьынҵа мҩа бзиа ишанылаз ҳаиҳәеит.
Акыр итрафаретхашәа иҟоуп, аха Ӡаӡ Дарсалиа арҭ аниҩуаз аамҭа аԥсҭазааратә ҭагылазаашьа ауадаҩрақәа, И. Папасқьыр, хыхь зыӡбахә ҳҳәаз иажәабжьқәа аниҩуаз иҟаз ауадаҩрақәа ирҩызан. Абри аҭагылазаашьа акәхап Ӡаӡ Дарсалиа бӷеиҵыхра ауаҩы изымҭо азалымдарақәа раарԥшраҿы дсахьажәа ҟаза дуны, арҿиамҭақәа анаԥиҵоз аамҭазтәи ахҭысқәа раарԥшраан иҟазара ныҵаба ицазшәа, даҽаӡәны, ииҳәо формализмраны, итрафаретны изыҟалоз.
С. Ҷанба иажәабжьқәа «Агәаҟ ашәа», «Аџьажә ду» рҿгьы ажәытәра лахьеиқәҵага ҟазарыла иҟаҵоуп, аха уаҟа
ажәытәра цәыргоуп Асовет мчра иаанагаз агәалаҟазаара бзиа иаконтрастны, аҿыцтә ԥсҭазаара итиптәу аҭагылазаашьа нарҭбааны, аемоциатә шәыга рацәала исахьаркны аартрала. Ӡаӡ Дарсалиа иажәабжьқәа рҿы иҳаҩсхьоу аамҭоуп итиптәу аҭагылазаашьа нарҭбааны агәра угартәы иахьыҟаиҵо. Араҟа Ӡаӡ Дарсалиа дыԥсихологуп, амилаҭ рҷыдаратә ҟазшьа нарҵауланы издыруа, сахьажәа ҟаза дууп. Абас, Ӡ. Дарсалиа иажәабжьқәа ҳзыхцәажәоз рҿы акритикатә реализм аметоди асоциалисттә реализм аметоди џьарак реиниара ҳԥылауеит.
Аҩада ишазгәаҳҭахьоу еиԥш, аԥсуа жәабжь ҩ-хыҵхырҭаки ҩ-мҩаки рыла аҿиара аманы иҟан.
Акы, автортә хҭҳәаа иахылҵуа асиужетқәа рыла еиҿкаау. Уи раԥхьа ҳаԥсуа литература аҭоурых аҟны ицәырҵит 1918 шықәса Д. Гәлиа иажәабжь «Атәым жәҩан аҵаҟа» ала. Убри инаркны 40-тәи ашықәсқәа надкыланы абри аҿынӡа автортә хыҭҳәаа иахылҵыз ажәабжьқәа рыҿиарамҩа ҳахцәажәеит.
40-тәи ашықәсқәа рзы ҳсахьаркыратә литература аҭоурых аҟны ицәырҵит аҩбатәи амҩа — ажәлар рҿаԥыцтә ҳәамҭа асиужетқәа шьаҭас измоу ажәабжьқәа.
Егьырҭ ажанрқәа рҿы афольклортә материал иалху арҿиамҭақәа аԥсуа литератураҿы ицәырҵиижьҭеи акрааҵуан. Ҳаԥсуа шәҟәыҩҩцәа уи рхы иадырхәон ҳаԥсуа сахьаркыратә литература ашьаҭаркҩы Д. И. Гәлиа раԥхьаӡатәи ишәҟәы «Ажәеинраалақәеи ахьӡыртәрақәеи» адаҟьақәа рҿы ирниҵаз иажәеинраалақәа «Ешсоу итапанча», «Абрыскьыл», «Ажәытә», «Ажәытәуаа раҳаҭыр еиқәҵашьа» уҳәа убас егьырҭгьы инадыркны. Асовет мчра шьақәгылаанӡатәи аамҭазы Ш. Хокерба ипоемақәа «Ауасиаҭ» (1916 ш.), «Аҳи ахьчеи рлакә» (1916 ш.), «Кәалашь ииуз» (1917 ш.) ажәлар рҿаԥыцтә ҳәамҭақәа рсиужетқәа ирылхны иҩит. 20-тәи ашықәсқәа рааҩшамҭазы, еицырдыруа аԥсуа асоветтә поет, аклассик И. Коӷониа ипоемақәа ааба («Абаҭаа Беслан», «Наҩеии Мзауҷи», «Ашәаныуа Мырзаҟан», «Хмыҷ шәарыцаҩ ныҟәаҩы», «Зосҳан Ачбеи Жанаа Беслан иԥацәеи», «Мшәагә-кьаҿи Папба Рашьыҭи»,
«Маршьанаа шықәибахыз», «Ашәы Данаҟаии Аҟарач Бакәыкәи») рылихит аԥсуа жәлар рҿаԥыцтә ҳәамҭақәа.
Д. Гәлиа 30-тәи ашықәсқәа рзы ииҩыз ироман «Камаҷыҷ» (1933—940 шш.) иагәылаиргылеит ажәлар рҿаԥыцтә ҳәамҭақәа рыҟнытә аминиатиуратә ажәабжьқәа ҩажәи акы рҟынӡа. Ашьҭахь урҭ ихаз-хазу рҿиамҭақәаны иажәабжьқәа реизга «Ажәабжь кьаҿқәа» ҳәа иҭижьыз иагәылеиҵеит.
Ажәлар рҿаԥыцтә ҳәамҭа асиужетқәа ирылху арҿиамҭақәа, ажәабжьтә жанр аҿгьы, ҳлитература зегьы аҟнеиԥш, ашьаҭа зкыз Д. Гәлиа иоуп.
Ишәҟәы «Ажәабжь кьаҿқәа» (1943 ш.) еиднакылоит 106 миниатиуратә ажәабжь. Урҭ убрысҟак икьаҿқәоуп, даҟьак аҿы 2–3 ажәабжь анӡалоит. Даҟьак шеибгоу рҿиамҭак ианаго маҷӡоуп. Ахшыҩҵарра рыманы, узырлахҿыхуа аминиатиура хәыҷқәа анекдоттәрагьы ианалаҟоу рацәоуп, аха убри аамҭазгьы ирнубаалоит асоциалтәреи абзазаратәреи рҵакқәа.
Корнели Зелинскии Хәыхәыт Бӷажәбеи еицырҩыз рмонографиа «Дмитрий Гулиа» аҟны ииашаны ахәшьара рырҭоит аизга «Ажәабжь кьаҿқәа» иагәылоу ажәабжьқәа: «Ахымаԥагьара, аԥсыцәгьара, аҵарҭышагара, аӡәы итәы ицәгара, амхәыцмдырра, агәлымҩра, — аа, еиҳараӡак темақәас ирымоу Д. Гәлиа ажәабжь кьаҿқәа». «Тематикала дара рсахьаркыратә еиҿартәышьала Д. Гәлиа иажәабжь кьаҿқәа ажәлар ражәамаанақәа даара ирзааигәаӡаны иҟоуп» — иазгәарҭоит урҭ иара уаҟа. Арҭ азгәаҭарақәа рыдымгылашьа амаӡам. Автор Д. Гәлиа ихаҭа иажәабжь кьаҿқәа тематикала еишьашәалоу хазы-хазы еидкылоу ишеит х-гәыԥкны. 1. Ахылаԥшцәеи егьырҭи. 2. Аҷҟәандырцәа, апапцәа, ахәаџьацәа. 3. Матыгәраа, Хыгәраа, Ныгәраа убас егьырҭгьы.
Актәи агәыԥ аҿы иалоуп 14 ажәабжь. Аҩбатәи аҿы — 9. Зегьы иреиҳауп ахԥатәи агәыԥ. Уаҟа еиднакылоит 83 ажәабжь.
Ҳаргьы абарҭ ажәабжь кьаҿқәа зегьы тематикалеи хшыҩҵакылеи еишьашәалақәоу еидкыланы ҳанрыхәаԥш, х-гәыԥкны реиҟәшара иашоуп ҳәа азаҳаԥхьаӡоит.
Ҳара убри ҳнықәныҟәан, ҿыц иаҳшеит х-гәыԥкны:
1. Асоциалтә мотивқәа ргәыԥ. 2. Адинхаҵаратә мотивқәа ргәыԥ. 3. Абзазаратә мотивқәа ргәыԥ. Аха Д. Гәлиа иҟаиҵаз аиҟәшараҿы актәии аҩбатәии агәыԥқәа тематикалеи хшыҩҵакылеи ирышьашәалақәоу ажәабжьқәа, ахԥатәи агәыԥ ашҟа иалақәоу маҷым. (Иара убас актәии аҩбатәии агәыԥқәа рҿы ахԥатәи агәыԥ иатәны ирылоугьы ыҟақәоуп.) Иаҳҳәап, ажәабжь «Уара ууаҩхазаап», «Мац аӷба деилаҳан, аха…», «Асуд аҿы» уҳәа реиԥш иҟақәоу, актәи агәыԥ (асоциалтә мотивқәа ргәыԥ) ашҟа иаҵанакуеит. Ажәабжьқәа «Апап иԥа хәыҷы дирхәмаруеит», «Апап аҳәса дреиҽырбоит», «Хакәыцә аӷьыч аныха деиҭеит» уҳәа реиԥш иҟақәоу, аҩбатәи агәыԥ (адинхаҵаратә мотивқәа ргәыԥ) ашҟа иаҵанакуеит.
Актәи агәыԥ иатәу ажәабжьқәа Аԥсны ареволиуциа ҟалаанӡатәи аамҭазы ауаатәыҩса рсоциалтә еиҟарамра рныԥшуеит.
Ажәабжь «Шьмаҭ икәтаӷьқәа» аҟны иаарԥшуп ахылаԥшцәа дуқәеи амаҵура хәыҷы иалоуи реизыҟазаашьа, урҭ рҵарҭышагара.
Ажәабжь «Ажәеиԥшьаа изуҭац иҭ» аҟны иаарԥшуп аҭауад Гьаргәал Чачба иԥсы анҭаз ихәгара анхацәа ргәы шкыднаххьаз. Убри ахшыҩҵак аарԥшроуп изызку, асоциалтә мотивқәа ргәыԥ ашҟа иаҵанакуа ажәабжь «Мац аӷба деилаҳан, аха...» Араҟагьы аҭауад Гьаргәал Чачба ихәы анхацәа шаҵоу ааԥшуеит.
Д. Гәлиа иажәабжь кьаҿқәа рышәагаа зеиԥшроу ҳахәаԥшырц иааҳгап абри ажәабжь атекст шеибгоу: «Очамчыра еизара дук ыҟан. Ажәлар зегьы агаҿаҿы игыланы аӷба ду иааиз иазԥшуан. Зегьы иџьаршьон, заҟа иӷба дуузеи, заҟа ибзиоузеи ҳәа. Иаргьы цасҳәа иауазшәа, зынӡак агаҿа иазааигәаны инагылт, аган дара инареирханы, — цқьа шәсыхәаԥш, заҟа сыԥшӡоу жәбап аҳәозшәа. Зегьы убри иазыԥшуан рылақәа еихмырсыӷьӡакәа. Ицози иаауази агаҿаҿы еилаҩынтуан.
— Ааи, абри аӷба сыхҭырԥажә еиԥш сақәиҭны сара истәындаз, егьа феида алсыршарын, — иҳәеит Мац дахьгылаз.
Очамчыратәи асуд уи аниаҳа:
— Ааи Мац, уи уара иутәызар, Гьаргәал Чачба ауаара сыҭ ҳәа иумхны, ҟәарылла, сысла, ӡысла уҳәа есныҳәа ирҭәны, Аҟәаҟа игаларын, уара иуфеидахоз арыцқьара акәхон, — иҳәеит.
— Ииашаны, аҵабырг уҳәеит, акгьы исзаԥсахомызт, — иаразнак дақәшаҳаҭхеит Мац, иара итәны Гьаргәал игаҵәҟьазар аҟара игәы иаалакьакьан».
Ари аҿырԥштәы иаҳнарбоит автор иажәабжь аԥҵараҿы афольклортә текст рацәаӡак дшавамгылаз, насгьы сахьаркыра-емоциатә ҷыдарақәак рыла ашәыгақәа
неилых-ааилыхуа ахыркра иҽшазимкыз. Атекст зегьы ажәлар рцәажәаратә бызшәала еиҿкаауп. Гәлиа иажәабжьҩыратә форма ахаҭа иалнаршаӡом иарбанзаалак џьара хьаҵрақәак рыҟаҵара. Араҟа урҭ ахьаҵрақәа аҭахынгьы иҟаӡам. Ажәабжьқәа рҵакқәа аконкреттәра рыгӡам. Хҭыс хәҷыки штрихқәаки рыла аԥхьаҩ ихаҿы ҭҭәааӡа аҽачаԥоит иконкреттәу ахаҿсахьа. Хыхь иааҳгаз ажәабжь аҟны иҟаӡам адраматизмратә сценақәа, ахҭыс еиҿакшарақәа. Ари ажәабжь еиҿкаауп аперсонажцәа рдиалогтә еицәажәарала. Аха ари адиалог аҟны иааԥшуеит аексплуататортә класс ахаҭарнак аҭауад Гьыргәал Чачба ихаҿсахьа. Еилыкка ухаҿы иаацәырҵуеит уи аҭауад ԥхашьарак ҟамҵа, ламысдарала анхацәа шцәирҳәуа, нхамҩа шримҭо, убри азын урҭ иара дшырцәымӷу. Асоциалтә еиҟарамраҿы анхацәа ргәынамӡара аарԥшуп инаҵшьны, аха убри инаваргыланы рҭагылазаашьа бааԥсаҿы хахәарак шрымам, ажәабжь аҟны иконкреттәуп.
Асоциалтә еиҟарамра агәыԥ иаҵанакуа егьырҭ ажәабжьқәа зегьы рҿгьы, абас, Асовет мчра Аԥсны ишьақәгылаанӡа ауаатәыҩса еиуеиԥшым аҭагылазаашьа еиҟарамрақәа рҿы ишыҟоу, амчра знапы иакыз рыԥсыцәгьарақәа уҳәа инрыҵшьны иаарԥшуп.
Ажәабжь «Асуд аҿы» Кац аус дақәшәан, адукат дықәургылар аус уақәшәарым ҳәа иарҳәан дықәиргылт: «Аиҳарак Кац дзықәгәыӷуаз адукат акыраамҭа ицәажәарала асуд ихы ҭиҟьап, агәра ииргап егьшихарам ҳәа акәын, аха
адукат «ҩба-хԥа ажәа аниҳәа, днеины днатәеит. Асуд аус данахәаԥш Кац ауал иқәиҵеит. Кац имхацәгьахеит ари.
Ашырҳәа адукат иҿы дынкылсын, Кац игәы ԥжәо, ус ҿааиҭит:
— Дад, адукат, асҵәҟьа суеигәыӷуамызт, закәызеи ҩ-ажәак ҳәаны унатәеит, асуд ауал сара исықәиҵеит, ас акәызма ишақәнагаз?
— Ишԥазурыз, исуҭаз аҟара сҳәеит, — иҳәеит адукат».
Араҟа адукат-ҵарҭышагаҩы ила иаарԥшуп, аԥара аҳра ахьауа — амал зку ркласс амчра анамоу, «аӡбаҩцәа аиашамҩақәҵаҩцәагьы» урҭ ианырхьԥшу аамҭазы ауаатәыҩса рсоциалтә еиҟарамра, аџьанхаҩыжәлар хеиҭаҳәарҭа рымамкәа аҭагылазаашьа рыцҳахә аҿы инеины ишыҟоу.
Ажәабжь аҟны иҟаӡам епитетла еиҿкаау сахьак, ма лирикатә хьаҵрак. Иалагоит иаразнак ахҭысқәа рҿиарала — аиқәҳәаларала. Аха афырхаҵа иҩнуҵҟатәи имонолог ала,
Д. Гәлиа ҟазарала иааирԥшуеит анхаҩы Кац иқьыԥшра (инаивнира). Анхаҩы Кац адукат ицхыраарала аиаша сыԥшаап, аиаша аиааира агап ҳәа ихәыцра зынӡа иқьыԥшроуп. Абеиацәеи аҳцәеи амчра анрымоу аамҭазы анхацәа ргәаҳәарақәа нагӡахар шалымшо бзианы иааирԥшуеит араҟа Д. Гәлиа.
Адинхаҵаратә мотивқәа ргәыԥ иатәу ажәабжьқәагьы иаадырԥшыҵәҟьо асоциалтә еиҟарамраҿы иҟоу азалымдарақәеи анхацәа бӷеиҵыхра рызымҭо ақәыӷәӷәареи роуп. Аха араҟа асоциалтә еиҟарамрақәа аарԥшуп адинхаҵара аусзуцәа аҷҟәандырцәа, апапцәа, ахәаџьацәа уҳәа ақьырсианреи аԥсылманреи рдинхаҵарақәа рхаҭарнакцәа рыла. Ари агәыԥ, иара аҩнуҵҟа ҩ-хәҭакны аҽашахуеит: ақьырсиантә динхаҵареи аԥсылмантә динхаҵареи ирыҵаркқәо рыла. Ажәабжьқәа: «Аҷҟәандыр ауаз иҳәоит, аџьмахьча дҵәыуоит», «Аҷҟәандыр дныҳәан ақәа ауит», «Апап иҳәақәа Цагәриа Баҭа ичахуеит», «Апап гьангьаш», «Жәандәрыԥшьаа рыпап» уҳәа убас егьырҭгьы рҿы дара ахқәа ишаҳдырбо еиԥш ақьырсиантә динхаҵара амаҵзуцәа рхаҿсахьақәа ҳазцәырыргоит.
Ажәабжьқәа: «Аҟаб ахәҵәы хжәамзароуп», «Аԥсыцәгьара гызмал иҟанамҵозеи!» рҿы ицәыргоуп аԥсылмантә динхаҵара аусзуцәа рхаҿсахьақәа.
Араҟа ишаабо еиԥш ақьырсиантә динхаҵара ахаҭарнакцәа рхаҿсахьақәа аазырԥшуа ажәабжьқәа, аԥсылмантә динхаҵара иатәу раҵкьыс ирацәоуп. Уи зыбзоуроу, ҳара ҳгәаныла, ақьырсиантә динхаҵара аԥсуа жәлар рыҩнуҵҟа ақәра дуӡӡа аманы иахьыҟоу акәхап.
Уеизгьы аҩдинхаҵарак Д. Гәлиа арҭ ажәабжьқәа рҿы иҵәылихуеит, дырхыччоит. Ақьырсианратә динхаҵара амаҵзуцәа реиԥш, аԥсылманратә динхаҵара амаҵзуцәагьы ажәабжьқәа рҿы инеибеиԥшны — ԥсыцәгьақәоуп, мыцҳәаҩцәоуп, ламысдақәоуп.
Ажәабжь «Аҷҟәандыр дныҳәан ақәа ауит» аҟны даарԥшуп ақьырсианратә динхаҵара ахаҭарнак — аҷҟәандыр. Уи аарҩара аамҭазы абарометр ала еиликаауеит анхацәа зыргәаҟуаз ақәа шьҭа ишлеиуаз. Убри инақәыршәаны, иара ажәлар еизиган, анцәа ақәа ҳзылашьҭы ҳәа аныҳәара дирҟаҵеит. Ус, аамҭа анааи, ахырҳәа ақәа аҿыланахеит. Амцхаҵара ирҩышьны иамаз ауаа-ҵарадақәа, аҷҟәандыр имч ала ҳныҳәаԥхьыӡ анцәа иҿынӡа инаӡан, даҳзылԥхеит, ҳрыцҳаишьан ақәа ҳзылаишьҭит ҳәа агәра ргеит. Абас, ауахәама амаҵзуцәа ауаа рхы дыршаҟәон.
Ажәабжь «Аԥсыцәгьара гызмал иҟанамҵозеи» аҟны даарԥшуп аԥсылманратә динхаҵара ахаҭарнак — амула. Адинхаҵара амаҵзуцәа зегьы реиԥш ари амулагьы аԥаразы иԥсы цәгьан. Ҽнак зны уи амула, ҿыц иржыз аҵеиџь иԥшьарц қыҭак аҿы днарԥхьеит. Иџьабааԥсазы ирацәаны акригарц амула аҵеиџь аҵахь дылбаарышьҭырц рыдиҵеит. Кәыцҳа дук дылҭадыртәан шахала аҵеиџь аҵахь дларышьҭит иара исахәҭцәа. «Ари амула данеимсалак исахәҭцәа иркзаалак наужьны, абӷьааҳәа «хаир аллаҳ!» ҳәаны, рнапқәа еинырҟьар акәын.» Уи иаиршьцылахьан исахәҭцәа. Уажәы аҵеиџь аҵаҿы инапы аӡыхь инӡаашь иԥшьаны даналга, ишеибырҳәахьаз еиԥш, ашаха ааирҵысын, исахәҭцәа ҩахеит. «Даара иҵаулан уи аҵеиџь». Агәҭаны днеиуаны еиԥшаан амула «аҵықь» ҳәа деимсеит.
— Хаир аллаҳ! — рҳәан ашаха наужьны рнапқәа ааинырҟьеит асахәҭцәа. Амула дкәалаауа, аҵеиџь аварақәа дрынҟьанԥо, ахуҳәа аҵеиџь дынҭаҳан дԥыххаа дцеит».
Ари ажәабжь аҟны аԥсылмантә динхаҵара амаҵзуцәа рыԥсыцәгьара аарԥшра инаваргыланы, Д. Гәлиа иахьирхәуеит уи аҟазшьа бааԥсы, ақәнага иахьигӡоит аперсонаж хада.
Иара убас араҟа иаҳбоит ажәытә уаа рымцхаҵаратә қьыԥшра, рымдырра. Аха убри аамҭазгьы адинхаҵара зегьыҵәҟьа ҳаҭырла ишахәамԥшуа, агәра шырымго аныԥшуеит ажәабжь. Адинхаҵара амаҵзуцәа ажәлар рхы дыршаҟәарц иааҟарымҵоз иҟоузеи, аха уеизгьы инеиԥанкыланы амцхаҵара рылаҽны иҟам ажәлар, мамзар ииуамызт Д. Гәлиа иажәабжь кьаҿқәа рҿы иаҳбо акритика, аҷҟәандырцәа, апапцәа, амулацәа уҳәа ирччархәны раарԥшра алзыршаша асиужетқәа аҿаԥыцтә ҳәамҭақәа рҿы иуԥыхьашәо аҟалара уадаҩхон.
Иаҳгап ажәабжь «Аҷҟәандыр ауаз иҳәоит, аџьмахьча дҵәыуоит».
«Зны Лӡаа аҷҟәандыр днеит ажәытә уахәамаҿы. Ажәлар еизыргеит аҷкәандыр иԥыларазы. Аҷҟәандыр дшааиз еиԥш ауахәама дҭалт, аныҳәара далагеит. Уи даналга ауазҳәара далагеит. Зегьы рыхқәа ларҟәны еилагыланы изыӡырҩуан.
Убри аамҭазы џьмахьчак иџьмақәа ауахәама авараҿы иааныжьны, иаргьы уахь ауахәама дныҩналт, иҟарҵо збоит ҳәа. Дхьыжәкәыжә, иеигәышә иҩыҵракны, акәынҭхә дыкҿагыланы, ила ҭраа, ицәажәоз аҷҟәандыр дизыԥшуан. Нас илаӷырӡ ааиҿажжит. Уи гәеиҭеит ауаз зҳәоз аҷҟәандыр. Иуаз даналга, аџьмахьча ҭарџьманла дизҵааит:
— Узырҵәыуазеи, исҳәаз еилургама? — аҷҟәандыр игәы иаанагеит, сажәа еилирган, игәы ԥшқахан дҵәыуеит ҳәа...
Акыраамҭа аҭак реимҳәеит, аха ирмуӡеит. Ажәлар зегьы ииҳәарызеишь ҳәа изыԥшуа игылан:
— Убраҟа уанцәажәоз, ужакьа қәацқәацон, — иҳәеит аџьмахьча.
— Саргьы иаасгәалашәеит аакьыскьа бнала исыцәҭахаз сышьтәа... Убри арыцҳагьы зынӡак убри ужакьа еиԥшыз ажакьа аҿан, ианаасгәалашәа исзымычҳазт, самхаҵәыуеит».
Ари ажәабжь аҿы илабҿабаны иҟоуп, Д. Гәлиа иажәабжь кьаҿқәа зҳәамҭоу ажәлар адинхаҵарахь акәымкәа рхы еиҳа иахькыду атеизмрахь шакәу. Аԥсны иҳаҩсхьоу аамҭақәа рзы ҩ-динхаҵрак шыҟазгьы, ажәларқәа џьоукы-џьоукы реиԥш, аԥсуаа адинхаҵараҿы ифанатикцәамызт.
Аџьмахьча иқьыԥшра, ажәабжь аҟны афырхаҵа ихархь-уаҩра амацара акәым иаанарԥшуа. Уи ицәырнагоит адинтә мцхаҵарақәа рҿы ажәлар рхаҭа апассивтә зыҟазаашьа шакәу ирымоу. Мамзар зегь реиҳагьы адинхаҵара иазааигәоу ақьыԥш, ахархь-уаҩы аџьмахьча анцәа ихаҵара ихаҿы иааины ианыҟамла, нас хәыҷык ахдыррахь ихьаԥшхьоу шԥаҟалари?
Адинхаҵара амотивқәа ргәыԥ иатәу Д. Гәлиа иажәабжьқәа, аԥсуаа ԥсабаратәла атеизмрахь рхы еиҳа ишкыдыз рныԥшуеит.
Д. Гәлиа иажәабжь кьаҿқәа ахԥатәи ргәыԥ — абзазара амотивқәа аҟны иаарԥшуп аԥсуаа ареволиуциа ҟалаанӡатәи рыбзазара ганрацәала.
Ажәабжь «Кадыр иушьзеи?» аҟны иаарԥшуп Асовет мчра шьақәгылаанӡатәи анхаҩ ӷар ибзазашьа.
Кадыр икамбашь аҟашәадара иахҟьаны изымгыло иҵыкәкәеит аӡын. Есышьыжь игәылацәа Зафаси Алхаси ирызҿыҭны инеигон икамбашь ицдыргыларазы. Шьыжьымҭанӡак асы инеимаҵәаны иауан. Алхас Кадыр иҩнахьы данынаԥш, Кадыр иҩны аԥхьа игылаз аҵәаша ду амахәқәа рҿы акәац еиҿыҟьҟьаны ишкнаҳаз ибеит.
— Ҳау, ари икамбашь ишьызаап, — ааигәахәт, — шьапык аҟара имхны иаазгап, — иҳәан дахьнеиз акамбашь уаҟа итәан.
— Абар ассир! — иааџьеишьеит Алхас. Ашьҭахь Кадыр иҿы дынкылсын:
— Кадыр, укамбашь абра итәоуп, аҵәаҿы акәац еиҿыҟьҟьаны икнаҳазшәа збон, даҽакы ушьыма? — иҳәеит Алхас.
— Ҳаи, уи узжьаз аҷкәынцәа ракәхап. Иахьа ашьыжь абра аҵәа инықәлан ирҭаауан. Ишубо еиԥш сыҷкәынцәа иршәым, ирыҟәным, иҟьантазӡа иҟоуп. Урҭ кәацҵас аҵәамахәқәа ирылубаазар акәхап, — иҳәеит Кадыр».
Шәагаала Д. Гәлиа иажәабжьқәа истандарттәны иҟаҵоушәа, еиҩырго рацәак ыҟамкәа, еицеиԥшны ихәыҷқәоуп. Аха ажәабжь «Кадыр иушьызеи?» ҿырԥштәыс иганы ҳахәаԥшыр иаҳбоит, арҭ ажәабжь хәыҷқәа аԥсҭазааратә ҵабырг шаҟа илабҿабатәны ацәыргара рылшо. Ахәыҷқәа аҵәаша амахәқәа рҿы иҟьантаз-ҟьантазӡа иахьалубаауа рфигуратә сахьақәа, акамбашь еиҿыҟьҟьа икнаҳаушәа агәаанагара Алхас иоуз, зынӡа иԥсабаратәны, аԥхьаҩ лабҿаба ибошәа ибла иаахгылоит. Ари асахьа зда царҭа амам ала, ареалтә хҭыс иазааигәаӡаны иҟаҵоуп. Насгьы ари асахьа аԥсабара адәахьтәи ақәыԥшылара афотографиатә портретра еиԥшны мацара акәымкәа, анхаҩы Кадыр иҭаацәаратә бзазара нарҵауланы иаарԥшуа, анхацәа рӷарратә ҭагылазаашьа типра азыҟанаҵоит, асоциалтә ҵакы ҵаула цәырнагоит.
Анхацәа рсоциал-ӷарратә ҭагылазаашьа инарҵауланы аарԥшразы, автор ихы иаирхәоз ҩ-штрих хәыҷқәак роуп. Акы — Кадыр икамбашь анзымгылалак игәылацәа дрыԥхьаны ишааиго ҳаилзыркаауа аштрих. Егьи — Кадыр ихәыҷқәа еилыҵны, иршәымкәа, ирхамкәа, асы анлеиуа аамҭазы аҵәаша амахәқәа рҿы акәац еиҿыҟьҟьа икнаҳаушәа иалубаауа излаҟаҵоу асахьаркыратә штрих. Ажәабжьқәа «Гәыти Џьгәаҭи еисуеит», «Мац ибнакәты еиԥш», «Ан ԥсыцәгьа», «Сагьаса иԥҳәыс Тамшьаа рџьықәреи деиҽырбоит» уҳәа убас егьырҭгьы иаадырԥшуеит ареволиуциа ҟалаанӡатәи аамҭазы аԥсуа нхацәа рынхашьа, ррыцҳара.
Абзазара амотивқәа ргәыԥ иаҵанакуа ажәабжьқәа рҿы аԥсуа нхацәа рӷарратә ҭагылазаашьа аарԥшра инаваргыланы иаҳбоит урҭ рҟәышратә хшыҩҵаррақәа, ажәала реисарақәа. Иаҳгап ажәабжь «Хакәыцә икәуақәа Бида ицәкамбашьқәа ираҟароуп».
«Ҭырқәтәыла ҳаныҟаз, — иҳәеит Хакәыцә, — қыҭак ахьтә даҽа қыҭак ахь лассы-лассы ҳдәықәырҵалон ҳхырҵәаны.
Ус, Караџьақьаса ҳәа қыҭак аҿы ҳнаганы ӡ-дук ахықәан ҳандырхеит.
Уаҟа итәаз зегьы рлымҳақәа изкыдҵаны, аӡырҩра иалагеит.
— Адырҩаҽны сыԥшәма маҭәаӡәӡәара ҳәа аӡ-ду ахь дцеит, — даҿын Хакәыцә дызлагаз иажәабжь аҳәара: уаҟа дшыӡәӡәоз нырцәала аӡы иааҭеибагәеит, ииашаҵәҟьаны Бида ицәкамбашь дуқәа ираҟараз акәуақәа. Урҭ ааԥынразы еишьҭазаарын. Зназы аӡы аарыҵадырбеит, иҭадырчын. Сыԥшәма дшәан аҩныҟа дыҩны дааит дыҳәҳәо. Ҳандәылҵны ҳнаԥшызар, — акәуақәа аӡы иаарны аӡхықә инавалеит агәгәаҳәа, асаба шьҭарббы.
— Зеиԥш ҟамлац егьыҟам, — иҳәеит Ажьгьери дахьтәаз, — Мац шықәсынаҟьак аткьац арҷара даҿын, даҽа шықәсык калаҭк аҟаҵара даҿын.
— Иага идуун шықәсык иҟаиҵоз акалаҭ! — иааџьеишьеит уа наҟтәирахьшәа итәаз Жьац.
— Идуун уҳәоу, хышәҩык еихаргыланы ираҟаран, — иҳәеит Ажьгьери.
— Ибзиоуп, аха иазиуаз уара убри аҟара акалаҭ ду? — иҳәан диазҵааит Хакәыцә.
— Укәуақәа ыҵаикырц иҭахын ҳәа сыҟоуп, — иҳәеит Ажьгьери».
Араҟа излацәажәо атемагьы аицәажәашьатә ҟазшьагьы инарҵауланы ижәлартәу ракәны иҟоуп, ирныԥшуеит аԥсуа нхацәа гәыԥҩык ааиқәшәан ҭынч итәаны ажәабжьқәа анеибырҳәо аамҭазы реизыҟазаашьа, реицәажәашьа, рхәыцшьа, ахшыҩҵырразы истихиатәу реисара, реиндаҭлара.
Араҟа зегь раԥхьаӡа Хакәыцә иҭаххеит аҵеи амци неилаҵа, уаҩы иимбацыз, имаҳацыз акала изыӡырҩуаз ыргачамкны иҽыҩрылирҳәҳәарц. Хакәыцә икәуақәа ирызкыз асенсациатә дырраҭарала изыӡырҩуаз ыршанхо. «Сара акрызбахьоу, акрыздыруа уаҩуп, исандаҭло араҟа уаҩы шәыҟам» ҳәа идтәалаз иҽыҩрхырҳәҳәа, иара иахь ианхьаирԥшуаз аамҭазы, аицәажәара ҭынч-ҭынч ихы налаирхәуеит Ажьгьери. Нас Хакәыцә дшымгәыӷӡоз ишьапы длықәҟьаны длышьҭеиҵеит. Ажьгьери итактика даара аинтерес зҵоу, узырхәыцша акәны иҟоуп. Уи аисара ихы алаирхәырц данаацәырҵ, убас ишьақәиргылт ицәажәара, аткьац арҷареи, акалаҭ аҟаҵареи уҳәа Хакәыцә икәуақәа изларыдҳәалахаша џьара акыҟоуп ҳәа гәаанагарак умауа. Аха, нас иаалырҟьаны андаҭла ишьапы длықәҟьа данышьҭеиҵалак, иккаӡа иаацәырҵуеит Ажьгьери илогикатә хшыҩҵырреи итактикатә хшыҩҿиареи, ҵарадыррала еибыҭоу аполкԥызагьы дааҵашьыцратәы ишыҟоу.
Д. Гәлиа иажәабжь аҟны иааирԥшуа ажәалатәи аисара, аӡәы иаҳаҭыр аларҟәра, ахьымӡӷ иргара иазкны акәымкәа, ауаҩы изцәырҵуа аҟазшьа бааԥсқәа раҿаԥҽра иазкноуп ишыҟаҵоу. Хакәыцә араҟа мыцхәы збахьоу, мыцхәы здыруа иакәушәа итәаз ижьарц даналагоуп, Ажьгьери данцәырҵ, насгьы ихаҭа ицәыригаз аметодалоуп андаҭла дызлаҿаԥҽыз.
Д. Гәлиа абри аформала иҩит иажәабжь кьаҿқәа «Хәаҭ ԥасатәи иԥҳәыс дигәалашәан, аха...», «Сҭаҷкәым раҵәаны», «Ажьгьерии Џьангьерии», «Урыс иҽы ааԥсеит» уҳәа убас иҵегьы.
Абзазара амотивқәа ргәыԥ аҟны иаҳԥылауеит, иара убас агуманизмра ҵакы змоу ажәабжьқәа:
«Жәаҩык умшьын, нан!» зыхьӡу аминиатиуратә ажәабжь хәыҷы аҟны иаҳбоит уи агуманизмратә ҵакы. «Аубыхқәеи аԥсацәеи зны ртәыла аҳәаа еимакны аибашьра иалагеит. Ԥҳәыск лыҷкәынгьы еибашьра ацара иқәшәеит. Иҽааилеиҳәан, иҳазырҭра иҭаз акаламқәа жәаба, загак-загак ахәшә нырҭеиԥсан, ахаџьгәа нархаҵаны, иԥсуашәақь аашьҭихт. Иан днеин днеихьынҳалт:
— Уи аҟара ахәшә умган, жәа-загак угоит, жәантә узлахысша, рыгәнаҳа цәгьоуп, жәаҩыҵәҟьак умшьын, — лҳәеит». Араҟа ан лқьыԥшра аанарԥшуеит ари ажәабжь, аха уи ақьыԥшра иалԥхаауеит ауаҩы ирыцҳашьара, агуманизмра.
Д. Гәлиа араҟа илабҿабеитәуеит ауаа хархьқәа аибашьра шырцәымӷу. Ажәабжь аҵакы ақәҿнаҭуеит иахьатәи аамҭазы ҳсоветтә уаажәлар русԥшьақәа ируаку аҭынчразы ақәԥара агуманизмратә политика.
Аԥсуа сахьаркыратә литература аҭоурых аҟны Д. Гәлиа иминиатиуратә рҿиамҭақәа ҟалеит ашәҟәҩыратә ажәабжь аԥҵараҿы, аԥсуа жәлар рҿаԥыцтә ҟәышра асиужетқәа инарҭбааны ахархәара иалагамҭаны. Абарҭ, Д. Гәлиа иминиатиуратә ажәабжьқәа роуп ашьҭахь аҳәаанҭыҵгьы ирдыруа иҟалаз аԥсуа новеллист ду Миха Лакрба ажәлар рҿаԥыцтә ҳәамҭақәа рахь дхьазырԥшыз.
Миха Лакрба идикылт Д. Гәлиа иажәабжь кьаҿқәа злаҟоу иреиӷьу атрадициақәа, нас урҭ еихеиҳаит иара иинтеллектуалтә дунеидкылареи исахьажәатә ҟазареи рыла, имҩақәиҵеит афилософиатә ҵакы ҵаулақәа рахь.
Аԥсуа ажәабжь ахысит амҩа еилышь ду.
Раԥхьатәи аԥсуа ажәабжь цәырҵит 1919 шықәса рзы асоциалтә мотивқәа шьҭызхуа акәны, аха асоциалисттә реализм аметод макьана аӡбахә ҳзымҳәо акритикатә реализм аметод амчра аныԥшуа.
Аҩажәатәи ашықәсқәа рзы асоциалисттә реализм аметод аԥсуа ажәабжь аҟны ахархәара аманы аҽышьақәырӷәӷәара иалагоит.
Аурыс сахьаркыратә литература аԥышәа ду аԥсуа шәҟәыҩҩцәа иахьрыдыркылаз иабзоураны, аԥсуа жәабжь афольклортә сиужетқәа ирхыԥаны, автортә хыҭҳәаа хыҵхырҭас ишьҭнахуеит, уи алагьы аҿиарамҩа ианылоит.
Аҩажәижәабатәи ашықәсқәа аҩбатәи рызбжазы инагӡаны зҽышьақәзырӷәӷәахьаз асоциалисттә реализм аметод инаваргыланы, аԥсуа ажәабжь аҟны ицәырҵуеит акритикатә реализм аметод. Уи зыхҟьаз амзыз акәны иԥхьаӡатәуп аҩажәижәабатәи ашықәсқәа аҩбатәи рызбжазы, аргама зыҽцәырзгаз ахаҭаратә культ, Асоветтә уаажәлар рыҩнуҵҟа иҟанаҵаз аҭагылазаашьа.
Абри аамҭа инаркны аԥсуа ажәабжь аҿиара хьысҳахеит. Аибашьра аамҭазы маҷк ашьапы иаақәгыларц аҽаазнакқәоит, аибашьра атематика иатәу арҿиамҭақәа цәырҵуеит, ажәлар рҿаԥыцтә ҳәамҭа асиужетқәа ирылху ашәҟәҩыратә ажәабжьқәагьы рышьаҭа кхоит, аха асахьаркыратә ҟазара уаанӡа иахьнеихьаз ашәагаахь изымҩаӡеит.
Аҩынҩажәижәабатәи ашықәсқәа реиҩшамҭа инаркны, аԥсуа жәлар рдоуҳа-культуратә ԥсҭазаараҿы иҟалаз аиҭакра дуқәа ирыбзоураны, аԥсуа сахьаркыратә литература зегьы еиԥш, аԥсуа ажәабжьгьы, иаақәырҵәиааны аизҳазыӷьара мҩа ианыланы аҿыҩанахеит.
Аԥсуа советтә сахьаркыратә литература аҿиараҿы 30-тәи ашықәсқәа алахҿыхра ду шьҭызхыз, зымҽхак ырҭбааны зҿаазхаз периодуп. Ари аамҭазы ицәырҵит, иагьышьақәгылеит, уаанӡа ҳаԥсуа литература иазымдыруаз ажанрқәа — аповести аромани, рымҽхак ҭбаахеит асатиреи апублицистикеи уҳәа убас егьырҭгьы ржанрқәа.
Алитературатә хкы — аповест аԥсуа сахьаркыратә литератураҿы ҳанахцәажәо Владимир Агрба иповест «Ҳколнхара «Ԥхьаҟа» аишьа» ҳаҩсны цашьа амаӡам. Абри арҿиамҭалоуп аԥсуа сахьаркыратә литератураҿы аповесттә жанр ашьаҭа злакыз. Убри адагьы, аԥсуа проза аҿиараҿы 30-тәи ашықәсқәа раан, инеиҵыху арҿиамҭақәа жәпакы ртема аповест «Ҳколнхара «Ԥхьаҟа» аишьа» шьаҭас ирыманы, имҩақәҵаганы иҟан.
Владимир Агрба иповест «Ҳколнхара «Ԥхьаҟа» аишьа» анҭыҵ адырҩашықәсан, аԥхьаҩцәа ироуит ҩ-повестк: Акы, Шьалуа Ҵәыџьба иповест «Амаҭ зыбӷа ԥҵәоу» , егьи П. Ҷкадуа иповест «Аҿыц аиааиуеит» . 1934 шықәса рзы аԥсуа сахьаркыратә проза иацлеит даҽа повестк, уи Самсон Ҷанба иповест «Сеидыҟ» ауп. 1937 шықәса рзы иит раԥхьатәи аԥсуа роман «Ҭемыр» Иван Папасқьыр иҩымҭаны...
Абарҭ еиқәаҳԥхьаӡаз арҿиамҭақәа зегьы тематикала зынӡа еизааигәоуп. Аԥсны 30-тәи ашықәсқәа раан ицәырҵыз аџьанхаҩыжәлар ркласстә ӷацәа — акулакцәа рконтрреволиуциатә қәгылареи, урҭ ирҿагыланы ақәԥареи ртәоуп тема хадас ишьҭыху. Абри ауп раԥхьатәи аԥсуа
повест «Ҳколнхара «Ԥхьаҟа» аишьа» темас иамазгьы. Ахаҿсахьақәа ракәзар, еиқәаҳԥхьаӡаз арҿиамҭақәа рҿы акулакцәа зегьы (Шәарах, Сеидыҟ, Мыкыҷ уб. егь.) Вл. Агрба иповест «Ҳколнхара «Ԥхьаҟа» аишьа» афырхаҵа хада акулак Цәгьамш иҟнытә иаауеит. Даҽа ганкахьала аԥсуа сахьаркыратә литератураҿы акулак асоветтә ԥсҭазаара ҿыц даҿагыланы ацәгьаршрақәа шымҩаԥигоз раԥхьаӡа акәны ицәыргоуп М. Аҳашба иажәабжь «Алло!» аҟны 1929 шықәсазы. Араҟа Бадра Бандалеи аколнхарақәа рышьақәыргылара ианналагашаз аламҭалазтәи кулакуп, аха аколнхарақәа рышьақәыргылара иахылҵыз аиҿыхарақәа уи дрылахәны, асахьаркыратә литератураҿы итрадициатәхаз акулакцәа дреиуамызт. Аколнхарақәа ирыдҳәалоу акулак раԥхьаӡа Вл. Агрба иповест «Ҳколнхара «Ԥхьаҟа» аишьа» аҟны иаҳԥыло Цәгьамш ихаҿсахьала иаԥшьгоуп. Абри аповест аԥҵараҿы ашәҟәыҩҩы Вл. Агрба анырра ду М. Аҳашба иажәабжь «Алло!» ишинаҭаз аԥхьаҩ ибла иаахгыларатәы иҟоуп: ганкахьала уи ҳбоит, инеидкыланы аповест аҩышьа аформала, автор иажәаҳәаратә ҳәоуеишьҭаргылашьала, еиҳараӡак ахаҿсахьақәа рцәыргашьала, ахҭысқәа реиҿкаашьала. М. Аҳашба иажәабжь «Алло!» аҟны аԥхьаҩ иԥылоит ауаа рацәа, романк, епопеиак шьҭызхша. Ҩынҩажәи жәахаҩык ауаа абри ажәабжь аҟны ахҭысқәа ирылархәны рыхьыӡқәа ҳәоуп. Ажәабжь аҟны арысҟааҩык афырхацәа ралаҵара, хазы-хазыла урҭ рхаҿсахьақәа рҭырҭәаара алнаршомызт. Автор уи хықәкысгьы имамызт. «Алло!» аҟны М. Аҳашба хықәкыс имаз ажәлар неидкыланы ргәалаҟазааратә ҭагылазаашьа, аԥсҭазаара ҿыци ажәытә ԥсихологиеи реиҿыхара исахьаркны аарԥшра акәын, аҿатә шаиааиуа аарԥшра акәын. Уи аԥхьаҩ ибаратәы, илабҿабоушәа иҟаҵоуп. Вл. Агрба иповест «Ҳколнхара «Ԥхьаҟа» аишьа» аҟынгьы убри аиԥш асахьаркыратә форма хырхәагас ишьҭихит: Ажәлар неидкыланы рсахьа аҭыхра еиҳа ахшыҩзышьҭра ахьазиуа
М. Аҳашба иажәабжь «Алло!» аҟнытәи имоу анырра иабзоуроуп.
Уи адагьы Вл. Агрба иповест дахьналаго ифырхаҵа Езыгә иирҳәоит: «Сшәыҳәоит, иҟало акы акәзар, шьҭарнахыс
Ҳанифеи, Беслани, Аханиԥацәеи, Маршьанааи рыдагьы, «Алло!» — еиԥш иҟақәоу, уи аҵкьыс еиӷьқәоу ирацәаны иҳазҭшәыжьларцы» (ад. 10). Абасала Вл. Агрба усҟантәи аамҭазы ҳаԥсуа сахьаркыратә литератураҿы идеалс, ҿарԥшыгас иаликааз М. Аҳашба иажәабжь «Алло!» акәын, уи анырра шинаҭаз аповест ианыԥшуеит. 1927 шықәса декабр мзазы имҩаԥысит ВКП(б) XV аизара ду. Уи аизара ишьҭнахит ақыҭанхамҩа инеиԥынкыланы асоциалисттә рельсқәа рахь аиагаразы ауснагӡатәқәа рдеректива. Уаҟа уснагӡатә дуны иазгәаҭан акулакцәа експлуататортә класск аҳасаб ала аԥсҭазаара ҿыц ахь амҩа иаԥырхагамхартә рыҟаҵарагьы. Убри инықәныҟәаны, маи мза 1928 шықәсазы Аԥснытәи АССР аҟны имҩаԥысит анхацәа ркомитетқәа II реизара ду. Март мза 1928 шықәса рзы имҩаԥысит, иара убас, Кәыдрытәи, Гәдоуҭатәи ауездқәа рсоветқәа реизара дуқәа. Абарҭ аизара дуқәа, иаақәырҵәиааны, аԥсуа қыҭа асоциалист нхамҩахь аиагаразы ауснагӡатәқәа азгәарҭеит. Убри инаркны, Аԥснытәи ССР аҿы аколнхарақәа реиҿкаареи акулакцәа ирҿагыланы ақәԥареи активтә формахь ииасит. Аԥсуа сахьаркыратә литература аганахь имгылакәа, ахы аланархәит ари аҳәынҭқарратә ус ду. Еиқәырццак ицәырҵуа иалагеит аидеологиатә қәԥараҿы имҩақәҵаганы иҟалаз асахьаркыратә рҿиамҭақәа.
Ақыҭанхамҩа аколлективизациа азура аламҭалаз ҿыц иҵысыз акласстә еиҿыхара ӷәӷәала асоветтә литература зегьы ианырт.
20–30-тәи ашықәсқәа раамҭазы асоветтә литература, даҽа аамҭанык еиԥшымкәа, аԥсҭазаараҿы имҩаԥысуаз ахҭысқәа аоперативтәла аҽаланархәуан.
Асоветтә шәҟәыҩҩцәа аӡәырҩы, усҟан имҩаԥысуаз ахҭысқәа, ишырҳәо еиԥш, рышьаҭақәа шыцаҳәцаҳәоз ирызнеиуан.
Ақыҭанхамҩа асоциалисттә рельсқәа рахь аиагареи, уи иарҵысыз акласстә еиҿыхареи ртема 20-тәи ашықәсқәа реиҩшамҭа инаркны асоветтә литератураҿы ицәырҵуа иалагеит. Зегьы раԥхьаӡа уи атема шьҭызхыз дреиуоуп Асоветтә шәҟәыҩҩы Александр Неверов, ироман «Аҟызқәеи — аԥҟақәеи», иповест «Андреи Непутиовыи» рыла. Убри атема ишьақәнаргылт Феодр Панфиоров ироман «Бруски»,
Анна Караваева лповест «Амшә-жьы» («Медвежатное»), Кузьма Горбунов ироман «Аҵааԥҽра» уҳәа убас егьырҭгьы.
Убарҭ инрышьҭарххны ауп ҳаԥсуа сахьаркыратә литератураҿгьы ишцәырҵыз ақыҭанхамҩа аколлективизациа азура атема. Раԥхьаӡа уи аԥшьигеит Владимир Агрба иповест «Ҳколнхара «Ԥхьаҟа» аишьа» аԥҵарала. Уи иҩит 1930 шықәса рзы, иҭыҵит 1931 шықәса рзы, иара ирҿиамҭақәа реизга «Амра гылеит» ианны. Зеижә шықәса ирҭагылаз арԥыс Владимир Агрба (1912–1937 шш.) иааиаҭәоумшьаратәы, инарҵауланы еиликаауан дзаамҭанызтәи аԥсҭазааратә ҭагылазаашьаҿы ицәырҵыз аполитикатә еиҿыхареи, нас ари аиҿыхара еилзыргараны иҟаз аҭоурыхтә мҩеи. Уи иабзоуроуп аповест «Ҳколнхара «Ԥхьаҟа» аишьа», иара ианаамҭаз аԥхьаҩцәа ирылаҵәаны иахьыҟаз, насгьы гәахәала иахьрыдыркылаз. Аԥхьаҩцәа ари аповест гәахәала ишрыдыркылаз ҳара еилаҳкаауеит С. Ашәанба истатиа «Ашәҟәы «Амра гылеит» азы» ала. Ииашоуп ари астатиа, тенденциатәуп, ианиҩуаз иазыԥхьашьҭыху ахықәкы иман угәахәратәы иҟоуп, насгьы азҵаарақәа астатиаҿы иқәыргылоу зеиԥшроуи, аргументқәа иаагоуи рыла алогика инфантилтәшәа иахьыҟақәоу рацәоуп, аха фактқәак ҳхы иаҳархәар ауеит. Уи иҩуеит: «Уеизгьы сара исмаҳар амуит, аԥхьаҩцәа рыҟнытә (урҭ аԥхьаҩцәа еиҳараӡак рҵарадырра маҷуп) аповест азын арҽхәаԥхьыӡ бзиақәа». С. Ашәанба, аповест «Ҳколнхара «Ԥхьаҟа» аишьа» аԥхьаҩцәа иахьрыдыркылаз, арҽхәаԥхьыӡқәа ахьырҳәо игәы иалоуп, аха иара иажәақәа рыла ҳара еилаҳкаауеит, уеизгьы аԥхьаҩцәа ибзианы ишрыдыркылаз, ишыргәаԥхаз.
ә. Бӷажәба истатиа «Аԥсуа литератураҿы — алагала бзиа» аҟны С. Ашәанба аполемика изыҟаиҵаӡом, аха аусумҭа аҵакы зеиԥшроу ала иааԥшуеит аповест «Ҳколнхара «Ԥхьаҟа» аишьа» С. Ашәанба ииашамкәа дшазнеиз.
Аповест «Ҳколнхара «Ԥхьаҟа» аишьа» ахәшьара бзиа аҭаны дахцәажәеит Хәыхәыт Бӷажәба. Сахьаркырала аиҿкаараҿы 30-тәи ашықәсқәа раантәи «аԥсуа прозаҿы
акырӡа зҵазкуа иреиуоуп» ҳәа азиҳәоит ә. Бӷажәба. «Алитература зда ихәарҭам — аидеиа, аҵакы сахьаҩырала аиҿкаара ауп, уи аҩымҭа аформеи, иаҵанакуеи инеилымшәо реибыҭара. Хымԥада асахьатә рҿиамҭа исахьаркны аиҿкаара анамоу, уи акы иаԥсам, иамԥахоит.
Сахьала аиҿкаара аҟны Владимир Агрба иԥшаауеит аки-аки еиԥшымкәа аметафорақәа, аллегориақәа, асимволқәа, убас егьырҭгьы. Ари абџьар ишақәнагоу дарбанзаалак ашәҟәыҩҩы ихы иаирхәароуп. Аус злоу аԥсабара асахьа ҭыхра акәым, аус злоу, иара убасҵәҟьа ашәҟәҩыра иалоу ражәарагьы сахьаркны иҟазароуп.
Владимир Агрба иҩымҭа аҟны еиҳарак сахьа бызшәала дцәажәоит. ә. Бӷажәба игәаанагара шьақәзырӷәӷәо аҿырԥштәқәа аповест аҟны даҟьас иаауртлак аҿы шаҟа уҭаххалак ыҟоуп!
С. Ашәанба истатиа (хыхь зыӡбахә ҳҳәаз) аполемика азыҟаиҵоит М. Папасқьыр «Аповест «Ҳколнхара «Ԥхьаҟа» аишьа» ҳәа зыхьыӡҵаны ииҩыз истатиаҿы. С. Ашәанба игәаанагара дахьаҿагыло М. Папасқьыр џьара ус иҳәоит:
«С. Ашәанба ҳазиқәшаҳаҭым аԥхьаҩцәа аҵара маҷны ирымоуп ҳәа ргәаанагара усҟак ихахьы иахьааимго.
Асахьаркыратә рҿиамҭаҟны абри ауп ахи аҵыхәеи ҳәа акы алкааны аԥхьа иузыргылом, уи аҟны иара ахәҭақәа зегьы неибеиԥшны акыр рыҵаркуеит: иаҳҳәап, аҩымҭа аҵакгьы, аформагьы, иалоу афырхацәа рхаҿсахьа аҭыхрагьы, аҩымҭа аиҿартәышьагьы убас егьырҭгьы. Ус анакәха, аҩымҭа зегьы неидкыланы акритик данахцәажәо автор агхақәа имоу ртәы еиԥш, аихьӡарақәа имоу ртәгьы далацәажәароуп.
Аповест «Ҳколнхара «Ԥхьаҟа» аишьа» иамоу акык-ҩбак агхақәа усҟак ирзыларҟәуам, избан акәзар, иара зегьы неидкыланы иаагозар, ҟазарыла иҩуп».
Ииашаҵәҟьаны, ари аповест анҩыз аамҭазы аԥсуа сахьаркыратә литература агарҟәҟәақәа цқьа иԥымҵәацкәа ианыҟаз шакәу, насгьы, 30-тәи ашықәсқәа рылагамҭазы аԥсуа қыҭа аԥсҭазааратә ҭагылазаашьа шаҟа ииашаны арҿиамҭа ианыԥшуа амацара уазхәыцыргьы М. Папасқьыр игәаанагара уадгылоит.
Уи адагьы М. Папасқьыр ииашаны иазгәеиҭоит: «Амилаҭ рҟазшьа, рҵас, литературатә ажәала иуҳәозар, аколорит ҳәа изышьҭоу аҩымҭа бзиа даара ишьахәны ианыԥшуазароуп. Вл. Агрба ибаҩхатәра абри аҿгьы иаабоит. Аповест ибзианы ианыԥшуеит аԥсуаа рҟазшьа, рҵас, аха арҭ рымацарагьы ракәымкәа, иналкааны иара иалоу афырхацәа изеиуоу араион аҿтәи рҟазшьагьы убоит.».
Асахьаркыратә литератураҿы ашәҟәыҩҩы ихы иаирхәауа ибызшәа зеиԥшроу, арҿиамҭаҿы ихадароу ҭыԥк ааннакылауеит. М. Папасқьыр аповест «Ҳколнхара «Ԥхьаҟа аишьа» злаҩу абызшәазы иҳәоит: «Иара убас иазгәаҭатәуп абызшәа аганахь ари ашәҟәы иамоу аихьӡарақәагьы. Аповест ҩуп абзыԥгьы абжьыуаагьы ирзеиԥшу ажәацқьала, диалектк ала иузалымкаауа. Аԥсабара асахьаҭыхраҿы автор иажәақәа рацәам, деиҷаҳауеит, аха даара исахьаркуп.»
М. Папасқьыр игәаанагара аргументла ишьақәирӷәӷәеит.
Владимир Агрба иповест «Ҳколнхара «Ԥхьаҟа» аишьа» иазкны иҩу астатиақәа, ирацәоуп арҿиамҭа аидеиатә ҵаки, уи сахьаркыратә ҟазарыла аиқәыршәашьеи уҳәа, иагу, иабзоу иаадырԥшыз, дара-дара хеибарҭәаауеит, аха урҭ астатиақәа зегьы еицырзеиԥшу агхақәагьы рымоуп. Убарҭ иреиуоуп ҳәа иаҳԥхьаӡоит: 30-тәи ашықәсқәа раантәи Аԥснытәи акулакцәа рҷыдаратә ҟазшьа ахьеилкаам. Аԥснытәи акулакцәа ҭоурыхтә хылҵшьҭралеи ԥсихологиалеи урыстәылатәи акулакцәа иахьреиԥшым шырацәоу, уи аиԥшымра зыхҟьаз аилкаара иахьашьҭам. Нас дара акулакцәа ҳәа 30-тәи ашықәсқәа раан, асовет мчы иаӷацәаны иаацәырҵыз зусҭцәоу, иабаанага, ианбаанага уҳәа ахьеилкаам. Аиҿарԥшратә анализ акәзар, зынӡа џьаргьы иҟаҵаӡам. Абарҭ азҵаарақәа зегьы раԥхьаӡа еилкаатәу зҵаарақәоуп.
Аџьанхаҩыжәлари акулакцәеи аколнхарақәа рышьақәыргылара аамҭазтәи реиҿагыларақәа раарԥшра атема асовет милаҭрацәатә литература зегьы аҟны амҽхак даара иҭбааны иҟан 30-тәи ашықәсқәа раан. Ари атемала иреиӷьӡоу арҿиамҭақәа «Ишьҭыху адәаӡа» (М. Шолохов), «Колхида ашәаԥшь» (М. Лорҭқиԥаниӡе) 30-тәи
ашықәсқәа раантәи Урыстәылеи Қырҭтәылеи ақыҭақәа рыԥсҭазааратә ҭагылазаашьа аарԥшраҿы енциклопедиара зуа рҿиамҭақәоуп.
Владимир Агрба иповест «Ҳколнхара «Ԥхьаҟа» аишьа» инаркны Иван Папасқьыр ироман «Ҭемыр» аҟнынӡа, иаргьы надкыланы ицәырҵыз арҿиамҭақәа аки-аки хеибарҭәаауеит. Аԥсуа қыҭа 30-тәи ашықәсқәа раантәи аҭагылазаашьа аилкаараҿы дара убарҭ рызегьы анеицуҵалак, аенциклопедиара захьӡугьы рылҵратәы иҟоуп. Аԥсуа кулак ихаҿсахьа инагӡаӡаны рҿиамҭак иазцәыргаӡом, избанзар, 30-тәи ашықәсқәа раан аԥсуа қыҭа аԥсҭазааратә ҭагылазаашьа убас иццакны аҽаԥсахуан, сынтәа иҟаз, ҳаԥыхьа иубаӡомызт. Акулакцәагьы аҭагылазаашьа иацны инеиуан, уи рхаҿра аԥсахуан. Ус анакәха, акулакцәа ирҿагыланы ақәԥашьагьы аҽаԥсахуан.
Владимир Агрба иповест «Ҳколнхара «Ԥхьаҟа» аишьа» аҟны иаарԥшу акулак Цәгьамш дшәом, дырҳауам, аргама иазыҟаиҵоит аколнхарақәа реиҿкаара еиҵазҟьаша ауаа.
Самсон Ҷанба иповест «Сеидыҟ» аҟны акулак Сеидыҟ ус дыҟам, уи аргама аҿагылара ҟаиҵаӡом, адәахьы, аԥсҭазаара ҿыц дадгылауашәа ауаа иҽдирбоит, арахь ҵаҟа-ҵаҟала ацәгьарақәа рымҩаԥагара дашьҭоуп, избанзар, Владимир Агрба иповест аниҩуаз 1930 шықәса рзы аколнхарақәа закәу анхацәа цқьа ирдырратәы иҟамлацызт, акулакцәагьы классла анхацәа ираӷацәоу шракәу дара анхацәа иахьырзеилымкаацыз абӷа рнаҭон.
Самсон Ҷанба иповест «Сеидыҟ» аниҩуаз уи ашьҭахь хышықәса бжьысхьан, Аԥсны ақыҭақәа, шамахамзар, зегьы рҿы аколнхарақәа еиҿыркаахьан, акулакцәа закәыз анхацәа еилыркааратәы иҟалахьан, акулакцәа експлуататортә класс ҿыцны ишыҟоу, урҭ ирҿагыланы ақәԥара шыхәмаррам, насгьы амчра аџьанхаҩыжәлар рахь ишкыду еилыркааратәы иҟалахьан. Абарҭқәа ирыхҟьаны Сеидыҟ, иара убас Мыкыҷгьы аргама ицәырҵны изықәԥомызт. Абас ала ҳаԥсуа сахьаркыратә литератураҿы асоциалисттә рельсқәа рахь ақыҭанхамҩа аиагара, хықәкыла акулактә класс ақәхреи, аколнхарақәа реиҿкаареи рҿы иҟалаз ауадаҩрақәа раарԥшра иазку арҿиамҭақәа аки-аки хеибарҭәаауеит, руакы ҳаԥсуа литература иналхны кажьшьагьы аманы иҟаӡам.
Изусҭцәадаз, иабаанагеи дара акулакцәа ҳәа азҵаара анықәгылалак иаармарианы аҭак ҟаҵазар алшоит: акулакцәа урҭгьы зны инхацәан, аха ашьҭахь ибеиахаз ақыҭантәи абуржуазиа ҳәа изышьҭоу роуп, иахьбеиахаз иарцәыцәын аӷарцәа рҟәаҟәа иқәтәо иалагеит, експлуататортә классны иҟалеит ҳәа. Ари хымԥада ииашоуп, аха зынӡа имаҷуп, азҵаара аҭак нагӡаны иазыҟаҵом. Аурыс кулакцәагьы, аԥсуа кулакцәагьы, ииашаҵәҟьаны анхацәа роуп изхылҵыз, аха дара аниз аамҭеи изхылҵыз аԥсҭазаара-ҭоурыхтә ҭагылазаашьеи еиԥшым. Аԥсуа кулакцәа рышьаҭақәа еиҳа иҵаулоуп, аурыс кулакцәа 20-тәии 30-тәии ашықәсқәа раан ақыҭанхамҩатә асоциалист мҩахь аиагара иаҿагылаҩцәаны ицәырҵыз раасҭа.
Ишдыру еиԥш, Урыстәыла Октиабртәи ареволиуциа ашьҭахь аграждантә еибашьра ду ахьыҟалаз иахҟьаны ақыҭанхамҩаҿы аамҭала ишьақәыргылан Аибашьратә коммунизм. Усҟан азы зда ԥсыхәа ыҟамыз, аамҭала ҳәа иаԥҵаз Аибашьратә коммунизм шьаҭас иамаз апродразверстка, Урыстәыла ақыҭанхамҩа аҵанӡа иланагеит. 1921 шықәса рзы Аибашьратә коммунизм аԥыхны, аекономикатә политика ҿыц (НЕП) иатәыз аԥҟара аԥҵахеит. Аҵанӡа илеихьаз ақыҭанхамҩа, иаақәырҵәиааны ашьҭыхразы, апродразверстка ацынхәрас, анхацәа ироуит анхара аинтерес рызҭашаз апродналог. Владимир Илиа-иԥа Ленин иҳәон: «Аекономикатә политика ҿыц иаанагоит аразверстка шәахтәла аԥсахра, иаанагоит акапитализм аиҭашьақәыргыларахь мҽхакы ҭбаала аиасра. Амҽхак заҟарахаша—уи ҳара иҳаздыруам». «...Зҵаара шьаҭаркыс иҟоу, астратегиа хәаԥшрала, убриоуп — дарбану еиҳа ирласны хырхәагас уи аҭагылазаашьа ҿыц ҟазҵо? Зҵаара хадоуп, изхьыԥшны идәықәлода анхацәа — апролетарцәа, асоциалисттә уаажәларра ашьақәыргылара иашьҭоу ракәу, ма акапиталистцәа изҳәақәо: иҳаргьежьп шьҭахьҟа, ус еиҳа ишәарҭаӡам, мамзаргьы, асоциализм ҳәа акы рыӡбеит».
Абри аекономикатә политика ҿыц ииашаҵәҟьаны ақыҭанхамҩа иаақәырҵәиааны ишьҭнахит, аха иариит Урыстәыла амучатә класс ҿыц акулакцәа. Абас ала аколнхарақәа рышьақәыргылара аамҭа иадҳәаланы аурыс сахьаркыратә литератураҿы зхаҿсахьақәа аарԥшу акулакцәа, аекономикатә политика ҿыц (НЕП) аныҟала ашьҭахь, 1921 шықәса инаркны ицәырҵыз мучатә классуп.
Аԥснытәи акулакцәа (иара убас Қырҭтәыла зегьтәи акулакцәагьы) аекономикатә политика ҿыц иарииз уаамызт. Ишдыру еиԥш, Аԥсны асовет мчы шьақәгылт 1921 шықәсазы. Аԥсынтәыла Асовет мчы ашьақәгылареи аекономикатә политика ҿыц ацәырҵреи раамҭа еиқәшәеит. Убри иахҟьаны аԥсуа кулакцәа Гәыдыми (Д. Гәлиа идрама «Анаурқәа» аҟнытә) Ҳабыџьи (И. Папасқьыр, «Акаруал шәақь» аҟнытә) Асовет мчы шьақәгылаанӡагьы зҽеибызҭахьаз, анхацәа ирылҵны аамсҭарахь иԥшуаз, рекономикатә ҭагылазаашьеи рексплуататортә зинқәеи ԥырхага рмоукәа еиқәханы иҟан. (Урҭ аамсҭара аҿынӡа изымнаӡакәа иҟаз анхацәа шракәыз бзианы иаҳбоит Иван Папасқьыр ироман «Ҭемыр» аҟны акулак Мыкыҷ иаб Кадыр, аамсҭара аахәаразы ижәлантәқәа данрацәажәоз амомент ала).
Аԥсны Асовет мчы анышьақәгыла, икулакхахьаз уаанӡатәи анхацәа, Урыстәылан еиԥш рмал зҿаҟәаратәы ирԥырхагахаша ҟамлаӡеит 1930-тәи ашықәсқәа рҿынӡа. Уимоу, аекономикатә политика ҿыц иабзоураны еиҳагьы рзинқәа ҭбаахеит, аамсҭеи ҭауади ирхьыԥшымкәа рхы иақәиҭхеит, рмал азырҳараҿы, уи аиҭарсраҿ ԥынгыла рымамкәа иҟалеит.
Владимир Илиа-иԥа Ленин уаанӡа хыхь иааҳгаз иҳәамҭа ацитата ишаҳнарбаз еиԥш, аханатәгьы идыруан, аекономикатә политика ҿыц акапиталисттә елементқәа шариуаз, аха икаҳаз ақыҭанхамҩа иаақәырҵәиааны ашьҭыхразы даҽа мҩакы ыҟамызт. Убри аҟнытә ауп, ианаамҭоу ахьаҵреи, ианаамҭоу ажәылареи аҵак ду змоу, ихадароу усны дзахәаԥшуаз, 1923 шықәса рзы, В. И. Ленин аџьанхацәа рхеидкыларатә нхарамҩа далацәажәо иҳәоит: «Ҳара ҳҿаԥхьа ицәырҵуеит аепоха шьақәзыргылараны иҟоу ҩ-хықәкы хадақәак...
...Аҩбатәи ҳара ҳхықәкы шьақәгылоуп анхацәа рзын акультуратә усураҿы. Уи акультуратә усура анхацәа рыҩнуҵҟа,
економикатә хықәкык аҳасаб ала иналкааҵәҟьаны изышьҭоу акооперативтәроуп. Акооперативтәра нагӡаҿы ҳара уажәы ҳаҩшьапыкгьы рыла асоциалист дгьыл ҳақәгылазаауан. Аха уи акооперативтәра нагӡа иагәыҵанакуеит убас еиԥш акультурара анхацәа рзы (хьыӡҳәала анхацәа рзы иахьмасса дуӡӡоу аҟнытә) акооперативтәра нагӡа ҟалашьа аиуӡом имҩаԥымскәа акультуратә револиуциа нагӡаҵәҟьа».
Абри акультуратә револиуциа аԥсуа қыҭақәа рҿы ишымҩаԥысуаз, Владимир Агрба иповест «Ҳколнхара «Ԥхьаҟа» аишьа» даҽа рҿиамҭак иаламҩашьо иаанарԥшит. Аԥсуа қыҭақәа рҿы аколнхарақәа реиҿкаара иалагеит, аха аповест «Ҳколнхара «Ԥхьаҟа» аишьа» аҟны ишаҳбо еиԥш, аколнхара закәу, асоциалисттә хеидкылара иаҵанакуа анхацәа заанаҵ идеилыркааӡам.
Аповест афырхаҵа хада Езыгә, уаанӡа «Кьараз иалаз Асовет мчы аагаразы иқәԥоз, уажәы иҟаиҵара, ихы зқәикра изымдыруа даарԥшуп, избанзар, Езыгә еилкааны имаӡам аколнхара закәу. Араион аҟнытә аколнхара аиҿкааразы Ӡымҭа ақыҭахь иаарышьҭызгьы анхацәа еилыркааратәы иреимҳәаӡеит аколнхара закәу. Ас еиԥш аҭагылазаашьаҿы, акулакцәа еиҳа аԥыжәара рауратәы иҟалон, автор ус иагьааирԥшуеит ииашаны.
Аповест акомпозициа еиларҵәины, иаҳамбац маана ҷыдарак аманы иҟаӡам. Хазы-хазы аԥсҭазаара азин роуратәы иҟоу ановеллақәа ҩажәи жәиԥшь, исужеткны еидҳәалоуп. Урҭ ановеллақәа доусы рҵакы ианаалаша ахқәа рымоуп. «Езыгәи аредакциеи», «Аӡлагара иалагашаз ауит», «Ауама, акаамеҭ», «Шьаҳан иԥҳәыс Нангәа», «Аԥҳәысеиба Маниа илуам...», «Изуам», «Акулак Цәгьамш иԥҳәыс Мымга», «Анхашьақәа зегь еиԥшым, дадраа!..», «Акулак Цәгьамш ишә аԥхьа», «Ҳаԥсуара анцәа иумырӡын», «Аҭауад Кац», «Аҷархал уаа», «Акаҷыҷ ҩи акәац ҵааи», «Цәгьамш иныҳәара иаҿын», «Зегьы уаҵәтәи амш иазыԥшын», «Иахьа еиԥш еизара Ӡымҭа иҟамлацт», «Асовет мчы агәра аагоит, аха...», «Абри иоуп иара», «Ииҳәауа закәызеи?», «Шәызԥшузеи, шәықәҵ ара», «Еицәоугьы ҳақәнагоуп», «Аԥыхьагьы ҳашԥаҟаз», «Адгьыл
агәҿыӷьра иагоит», «Цәгьамш ибӷа еиҵихит», «Ҳнаҩсан иҟаз ақыҭаҿы», «Ма иахьа — ма ианакәхалак», «Апартком дааины дыҟан», «Дук мырҵыкәа», «Аколхоз аиҳабы аҩыза Лашарба иажәа», «Иаҳҿаԥхеит ишапшапуа аколхоз-мра», «Ажәа сышәҭ», «Аӷьеҩҳәа шәнеила ԥхьаҟа!», «Ҳколхоз «Ԥхьаҟа», «Аҭоубыҭ уаа».
Ишаҳҳәаз еиԥш, арҭ ановеллақәа иаку асиужеттә цәаҳәа ргәылсны ицоит, инеизакны, нас аповест рылҵит. Ари аформа ҳара аԥсуа литератураҿы иаҳбоит С. Ҷанба иповест «Сеидыҟ» аҟны, аха еиҳа лымкаала, абас зхатәы сиужет хәыҷқәа змоу ановеллақәа рыла мацара иҩуп
Д. Гәлиа ироман «Камаҷыҷ». Амала арҭ ашәҟәыҩҩцәа Вл. Агрба иповест «Ҳколнхара «Ԥхьаҟа» аишьа» иаҿырԥшны ауп дара рырҿиамҭақәа шаԥырҵаз ҳәа ҳара ишьақәҳарӷәӷәарц акәым арҭ аҿарԥштәқәа зааҳгаз, аха уиазгьы ныррак џьара ирнамҭакәа ҟаларымызт.
Адәахьтәи аформала арҭ арҿиамҭақәа ахьеизааигәоу шыҟоугьы, арҭ формала инагӡаӡаны еиԥшуп ҳазҳәом.
С. Ҷанба иповест «Сеидыҟ»-и Д. Гәлиа ироман «Камаҷыҷ»-и рсиужетқәа рҿиашьаҿы авторцәа рҟнытә ауп ажәаҳәара шымҩаԥысуа. Вл. Агрба иповест «Ҳколнхара «Ԥхьаҟа» аишьа» аҟны ауаҩ бырг Езыгә иблақәа рыла, уи иԥсихологиеи идунеихәаԥшышьеи рылоуп ахҭысқәа зегьы ҳҿаԥхьа ишцәыриго автор. Езыгә иблақәа рыла иаҳбоит ақыҭа Ӡымҭа 30-тәи ашықәсқәа раамҭазы аҭагылазаашьа, аколнхарақәа реиҿкаара аантәи ауадаҩрақәа иҟалаз, акулакцәеи анхацәеи ркласстә еиҿагылара.
Езыгә ҵара дук змоу уаҩым, Асовет мчы анышьақәгыла ашьҭахьоуп аԥхьара, аҩра аниҵа: «Раԥхьаӡа зегьы шысхыччоз, «уанажә узлагазеи» ҳәа, уажәы сџьазшьауаз рахьтә сымҩа иқәлазгьы дубап.
Ақыҭаҿы ҳсекретар даныҟам сара шәҟәқәак неихьысшьуеит. Абрысҟак ауп издыруа, абрысҟак ауп ҵарасгьы исымоу, дад, аредакциаа.
Амала ишәцәызӡом ари ашәҟәы аҩра даараӡа аџьа адызбалт, имаҷымкәагьы аамҭа сцәагеит» (ад. 9–10).
Абас зҵара маҷу, аха згәы еицҳауа иҟоу аԥсуа нхаҩы бырг Езыгә иблақәа рылоуп ишцәыргоу аповест ахҭысқәа. Езыгә
игәы еицҳауа аҿыц дашьҭоуп. Уи аредакциаҿы ирызнеигоит иара ихаҭа ииҩыз аповест. Аредакциаҿы Езыгә ицәажәашьа иаҳнарбоит уи иуаҩышьа, ихаҿсахьа, аха уи анаҩсгьы автор ипозициа, идунеихәаԥшышьа.
«Сара сеиԥш ашәҟәыԥхьара зҭаху, ашәыҟәқәа ирзыгәшьуа рацәахашт ақыҭан, аха иҟам аԥсуа шәҟәқәа, иҟам дадраа, иҟам!.. Иҟақәоугьы ажәытәра иахцәажәоит, аҿатәра аазырԥшуа ҳамам. Ҳзыԥхьарызеи?
И. Коӷониа ииҩыз ажәабжьқәа анкьатәи аԥсҭазаара ҳдырбоит. Арҭ реиԥш иҟоу ажәабжьқәа иаадырԥшуеит ажәлар рфырхаҵара, рқьабзқәа, рҵасқәа.
...«Алло!» иагқәоу мачхәума, аха уи иаҳа уаҩы дарҟәышуеит, амҩа бзиа дықәнаҵоит. Шәнапыршьшьуа шәзалоузеи ажәытәра?! Уи амацара азхом.
Иахьа ҳара зегьы ҳазҭагылоу аамҭа ду шәаҩсны шәызцозеи?! Ҳара ҳлакә иаша иацназго лакә ыҟам аҭоурых аҿы!» (ад. 10).
Арҭ ацәаҳәақәа аповест афырхаҵа Езыгә иажәақәа ракәны иҟаҵазаргьы, ҳара иаҳнарбоит автор игәҭыха, идунеихәаԥшышьа, автор ипозициа. Насгьы ари раԥхьатәи аԥсуа повест аниуаз аамҭазы аԥсуа сахьаркыратә литература аҭагылазаашьагьы арҭ ацәаҳәақәа ирныԥшуеит. Уи адагьы, автор иахьатәи аԥсҭазаара аныԥшуа арҿиамҭақәа раԥҵаразы ааԥхьара иҟаиҵо, изаамҭанутәи проблема дуун, игәыгәҭажьтәымыз усны иҟан. Аха иара азҵаара ашьҭыхра мацара акәымкәа, ҿырԥштәык аҳасаб ала, изаамҭанутәи аԥсҭазааратә ҭагылазаашьа атемала арҿиамҭа ааганы аредакциаа раԥхьа инықәиҵеит: «Абар, шәаԥхьа аԥсуа колнхара «Ԥхьаҟа» иахагылоу Езыгә ишәҟәы» (ад. 12) — иҳәоит автор. Уинахыс ҳаԥхьоит иара аповест «Ҳколнхара «Ԥхьаҟа» аишьа» аперсонажцәа руаӡәы Езыгә захьӡу «ииҩыз» ашәҟәы.
Ари аформа аԥсуа литературазы усҟан иҿыцын, аха аурыс классика ибзианы иадыруаз акы акәын. А. Пушкин «Акапитан иԥҳа» аҟны Гриниов иблақәа рылоуп ахҭысқәа зегьы шаарԥшу. М. Лермонтов «Ҳаамҭа афырхаҵа» аҟынгьы Печиорин ииҩқәаз ақьаадқәа Максим Максим-иԥа иҟнытә автор иаун, убарҭ ақьаадқәа роуп «ҳзыԥхьо». Аповест «Ҳколнхара «Ԥхьаҟа» аишьа» акәзар, ишаҳҳәахьоу еиԥш, уи афырхацәа
хадацәа ируаӡәку Езыгә иблақәа рылоуп ишцәыргоу ахҭысқәа зегьы. (Ари аформа аԥсуа литератураҿы ибзианы аҽышьақәнарӷәӷәеит ашьҭахь. Шәрыхәаԥш Н. Ҭарԥҳа лповест «Маҵиса», И. Ҭарба ироман «Амра ҳара ҳҿы игылоит», Б. Шьынқәба иҭоурыхтә роман «Ацынҵәарах» убас иҵегьы.
Аколнхара ашьақәыргыларазы ажәабжь Ӡымҭа ақыҭан иҩеит. Уи ажәабжь зегьы ирҿакын, иреимакырҭан, «Аӡлагара иалагашаз аиут». Уи ажәабжь атәыҩақәа ахадыргылеит, аҵыхәа арҭеит, аԥсцәаҳа ицәа ахадырԥеит.
Ауаа маҷымызт. Абзқәа рацәан. Зхаԥыц хуа итәазгьы рацәаҩын. Иалагеит аӡлагара алагара! Илагоит ҳаӷацәа рыӡлагара (ад. 13).
Абас ҳналаиргылоит автор аԥсуа қыҭа Ӡымҭа. 30-тәи ашықәсқәа рылагамҭазы аԥсуа қыҭа аҭагылазаашьа ҳаԥхьа иаацәырҵуеит. Нас арҿиамҭа аекспозициа ахьтә аиқәҳәалареи, аиҿагылара ӷәӷәа зхылҵуа, еинышәара зқәым ҩ-класск реибарххара ҳагәыларԥшуа ҳназго аповест аҿиареи ҳанрыланахалоит. Аконфликт рхылҵуеит акулакцәеи анхацәеи.
Уаанӡа, арҿиамҭақәа рҿы ҳара игәаҳҭахьаз аамсҭеи-ҭауади анхацәеи ракәын аиҿагыларатә конфликт зхылҵуаны иаҳбахьаз. Аповест «Ҳколнхара «Ԥхьаҟа» аишьа» аҟны ицәырҵит аамҭа ҿыц ицәырнагаз, аамсҭеи-ҭауади рцынхәрас иаақәгылаз аексплуататортә класс ҿыц, акулакцәа. Урҭ акулакцәа, Цәгьамш раԥхьа днаргыланы иақәыркит аколнхара аиҿкаара еиԥдырҟьарц. Ақыҭа ҩ-лагеркны аиҟәкара иалагеит. Анхацәа еиҳараӡак аӷарцәа рҵарадара, рдырра алаҟәра, аԥсҭазаара ҿыц аҵакы еилыркааратәы азыҟаҵара ахьрымамыз, акулакцәа рлагер амч рнаҭаратәы иҟалеит.
Аповест аҟны ахацәа инрываҟәало, аҳәсақәагьы ауама рымҽхак иаацәырҵит. Автор даара дақәшәаны иааирԥшуеит аҳәса рганахь алагьы ашьақәҟьаратә усура шымҩаԥысуа. Ахәаџьа Шьаҳан иԥҳәыс Нангәа аҳәсақәа аҿыцԥшьгара иаҿагыларатәы мцыла еиҿартәу уҳәан-сҳәанла илжьауеит:
«Ааи, уажәыҵәҟьа ишәасымҳәашеи уи аҭырқәеи сара сыԥшәмеи еибырҳәа... Сцәа сыхӡыӡаауеит иахьысҳәогьы, убасҟак ихарзамануп уи исаҳаз... «Акомхоз» ҳәа изышьҭоу ԥсышәала еиҭагазар «акаамеҭ» акәзаап изызҳәоу, китаи бызшәоуп иара. Акитаиқәа закәытә милаҭу шәара
ишәаҳахьеит, ижәдыруеит усгьы: ауаа зфо роуп. Ака-ламистқәеи акитаиқәеи еицәажәаны еилаӡазаап: «Акомхоз» ҳәа аусҳәарҭақәа ҟаҵаны, уа ауаа рмалгьы даргьы еизганы, нас акитаи иахь иршьҭрацы. Еиҳараӡак акитаи ииҭаху аҳәсеи аԥшқацәеи ракәзаап... – Ыыи, хса-блааҭых! Илҳәо шәаҳауоу? Нангәа илҳәо шәаҳауоу? Аума! Акаамеҭ! Ахырзаман... — иааилалеит зегьы. — Аҭҳмадцәеи, аҭакәажәцәеи, ачымазцәеи азауадқәа рахь ишьҭны асапын рылырхуазаап, – лҳәеит дырҩегь Нангәа» (14–15).
Ари аиԥш адырра ироуз, ахәшҭаара ҳәсақәа даара иаршәеит. Лакҩакрада уи агәра ахьыргаз иахьа ҳахьахәаԥшуа уамашәа иаҳбаратәы иҟоуп, аха зыҽҳәа инахысны акгьы зымбацыз, ажәытәра иарлашәны иамаз ауаа рыԥсихологиа иасаркьа иашоуп урҭ ацәаҳәақәа.
Нангәа лагитациа аус ауит. Аҳәсақәа рхацәа ирҿагыло иалагеит, аколнхара иалалар рымуа рҽаҿыршьаауа иҟалеит аӡәырҩы. Иара, ари аповест зыблала ҳахәаԥшуа афырхаҵа хада Езыгә иԥхәыс ус лҳәоит:
«— Уа, уара... Азауад ахь сҭины асапын сылухырц уҭахума?.. Ааи, сычмазаҩуп, шьҭа исоуҳәозеи, угәы ԥысҵәазар акәхап… Мап! Мап! Ма сыԥсыроуп, абри сиарҭа сагәылымҵыроуп, ҳаҩнгьы ҳаргьы зегьы ҳаилакны амца ҳагароуп акәымзар, мамзар сыԥсы ҭанаҵы уи «Акомхоз» акәша-мыкәша сықәлом... Уи удыруазааит... Уҭахызар уара уца! Уара умала иахьуҭаху уца! Амала сареи схәыҷқәеи ари ҳаҩныжә ҳааҩныҵуам, ҳаԥсы ҭанаҵы ҳшынхац ҳанхалоит, аҭахызар амла ҳагааит, аҭахызар, ахьҭа ҳагааит... ыҳ... ыҳ... сара хәаша, ыҳ… сыԥсыргьы изуам... изуам... изуам...» (ад. 16–17).
Инарҵауланы уархәыцуеит абри. Езыгә, Асовет мчра аагаразы аџьа збахьаз, ақыҭаҿы аԥхьагылара аанызкыло, аԥсҭазаара ҿыц зегьы реиҳагьы иазҿлымҳаны, уи ахаҵгылара иашьҭаз ауаҩы иҩны иҩнагылоу иԥҳәыс ас анылҳәа, егьырҭ, игҿаханы иҟаз ахацәа рҭаацәарақәа рҿы аҭагылазаашьа зеиԥшрахарызеи?
Аҳәсақәа акаамеҭ, ахарзаман ҳазкылсит рҳәаратәы Нангәа лыбзоурала иҟалазар, ахацәа даҽа мҩакы ала рхыхра далагеит акулак Цәгьамш. Дырцәнымхошәа,
агәылацәа дрыԥхьеит, ачеиџьыка цәыригеит, чеиџьыкала далагт ауаа рхыхра. Акаҷыҷҩи акәац ҵааи рымҵеиҵеит, социалла еиуеиԥшымыз ауаа еидиртәалт. Уаанӡа Цәгьамш дзаҭәашьаны инапы зымкуаз аҭауад Кац, уажәы уа дидтәалоуп, Ҭашьых еиԥш аӷар столк дицахатәоуп. Уаанӡа здинқәа мааибуаз ахәаџьа Шьаҳани апап Кәасҭеи уажәы еиҩызцәаха еидтәалоуп.
Аҭауад Каци, апап Кәасҭеи, ахәаџьа Шьаҳани, акулак Цәгьамши социалла еидызкылара уеизгьы-уеизгьы ирыман. Уаанӡа имааибуа, ма аӡәи-аӡәи еиҭәеибамшьо иҟазаргьы, уажәы дара рнапхгаратә аамҭа шырцәыӡӡоз анырба еидымгылар ада ԥсыхәа рымамызт. Ари ииашаны иаарԥшуп аповест аҟны.
Арҭ анхацәа рыда ианакәзаалак ԥсыхәа рымамызт. Уаанӡа дара рҭагылазаашьа, рымчра зеиԥшраз анхацәа ӷарцәа рхала дара рҿы имнеир ада ԥсыхәа рымамкәа, урҭ ирхьыԥшны иҟан.
Усҟан анхаҩы дааганы иеишәачара дахаимыртәаргьы, иҳәатәы дацирныҟәон, ииҭаху илеигӡон. Уажәы аишәачарахь дааԥхьаны, чеиџьыкала дхыхны ихы даирхәарацы иақәикит.
Убри азоуп Ҭашьых, Пас, Езыгә зааиԥхьаз аҩныҟа. Езыгә уеизгьы-уеизгьы дизхыхуам, аха анхаҩ ӷар Ҭашьых иаразнак дхихит. Араҟа Цәгьамш иеишәачара иахьахатәаз ирӡбеит аколнхара ҳәа зыӡбахә рымоу уаҩы даламларатәы аҟаҵара, ажәлар уи мап ацәыркратәы разыҟаҵара уҳәа уаҵәы аколнхара аиҿкааразы имҩаԥысраны иҟоу аизара шеиларгаша, ишыхдырбгалаша аплан шьҭырхит.
Уаанӡа нахьхьи Нангәа аҳәсақәа шылжьоз аиԥшшәа араҟагьы иҟамыз, ианымз ҟалазшәа ажәабжьқәа аацәыригеит аҭауад Кац: «— Ари «акомхоз» ҳәа изышьҭоу аӡбахә акыр здыруеит сара. Абжьыуаа рҿы иҟарҵазаап ҵыԥх «комхозк» аиҳабыра, ажәлар жьаны. Ақыҭа «акомхоз» ахьыҟарҵаз аӡбахә сарҳәан, аха исхашҭит. Ҩажәаҟа ҭӡы алалеит ари «акомхоз». Ҩымзҟа рҟнынӡа аиҳабыра «акомхоз» иацхраауан хәыҷы-хәыҷла. Ашьҭахь, ҩымз анҵы, ашәҟәы кылхх иаакылсит: аџьықәреи аҟаҵара шәаҟәыҵны, аҟәыд нкажьны, — шьацк аӡбахә рҳәан, исхашҭит, убри аҟаҵара шәалага ҳәа.
— Ииҳәауа шәаҳауоу, ииҳәауа, — иҳәан Ҭашьых акрыфара дааҟәыҵны, Кац изыӡырыҩра далагеит ихшыҩ изышьҭны. Кац иажәа даҿын: — Дырҩагь мчыбжьык ашьҭахь икылҟьа ирзаахт ҽа қьаадк, уи ус аҳәон: арахә ишәымоу зегьы иахьанахыс аҳәынҭқараа иртәуп, ирҭаху рзыруеит, убри аҟнытә ҩымш рыла Очамчыра икылшәцароуп. Иахьанахыс ажәи ауасеи рцынхәрас шәалагароуп аҳәақәа рааӡара ҳәа.
— Ҳаи, џьушьҭ, абар аџьашьатәыҵәҟьа ахьсаҳауа, — иҳәан Ҭашьых дааҳәцымцит.
Аҳәсақәа зегьы уамашәа ибауа, рҿы раҳаны, ирҳәара рзымдыруа аӡырҩра иаҿын.
— Дырҩагь дук мырҵыкәа Очамчырантә аӡә даакылсын «акомхоз» иалаз зегьы рыҩнқәа иаарыҩницеит, зегьы бора дук илыҩнеицалан, рыҩнқәа бырзенк илаиҭаны, рыҽқәа зегьы аарымхны иааиԥцаны иманы дцеит. Абораҿы ҩыџьа аҳәсақәа алақәа реиԥш еибафазаап. Ари зегьы аурзычҳауаз аԥсуаа, ргәы ԥжәан, абора амца ҩацраҵаны, ибунтны ажәлар ирылалеит! Аиҳабыра ари иҟалаз анраҳа ар ҩарышьҭын «акомхоз» иалаз зегьы кны иҭаркит. Абыржәы ааигәа Аԥсны иалцаны зегьы, наҟ Сибраҟа џьара, ҭыԥк аӡбахә рҳәан, исхашҭит, убрахь идәықәырҵеит. Абас рзыруит ҩажәа ҭӡы «акомхоз» иалалаз. Ари зегьы маӡоуп, идырзаӡом. Аиҳабацәа џьоукы иахьырҳәоз саҳаит» (ад. 26).
Кац ицәажәара адәахьала уанахәаԥшуа, нахьхьи аҳәсақәа дрылагыланы Нангәа лцәажәашьа иеиԥшшәа иҟоуп, аха цқьа ҳнагәылаԥшыр игәаҳамҭарц залшом, автор шаҟа ирҵауланы арҭ ацәажәарақәа еихишаз. Ганкахьала, аҳәсақәа рҿы ацәажәара мҩаԥгоуп, аԥҳәыс ԥсихологиа ишаҵанакра, уи адагьы урҭ аҳәсақәа рдунеихәаԥшышьеи, реилкаареи ирышьашәаланы. Анаҩсан лара, «пропагандистка» Нангәа лхаҿсахьа ианаалоит.
Кац ицәажәара акәзар, уи еиҳа аԥсҭазаара иазааигәатәны иҟаҵоуп. Араҟа дубоит, хшыҩла ихәыдам, акыр збахьоу, акыр здыруа ауаҩы. Кац ибзианы идыруеит аколнхара закәу. Ицәажәара аиаша иазааигәатәны иҿыҩеихан, нас убас еиԥш ахырхарҭа аиҭеит, ҟалашьа змамызгьы ҟалазшәа идирбеит. Ари ицәажәара изеиҳәозгьы ирнааларатә иҟаз аҿырԥштәқәа рыла ихихуеит. Араҟа изеиҳәоз ахацәа
ракәын аиҳарак. Убри азоуп автор араҟа изалеиҵа ахацәа рыԥсихологиа ианаалаша аҿырԥштәқәа — аҽқәа, арахә, аҩнқәа уб. егь. Уи адагьы араҟа ирцыхцыхуеит аԥсуаа рмилаҭтә ԥсихологиа; — ауаа зегьы џьарак еицыҩнаркуашәа ииҳәо, ари аколнхарақәа рышьақәыргылара аамҭазы ииашаҵәҟьаны ауаа убас еиԥш уҳәан-сҳәан рылан, аколлективтә нхара иалало зегьы еивагыланы русура анаҩсгьы, зегьы еилых рымамкәа хыза дук еицыҵаиошәа. Ҩыџьа аҳәсақәа абораҿы алақәа реиԥш еибафеит ҳәа Кац ииҳәазгьы харҵаратәы изыҟалаз убри азоуп.
Кац ицәажәара доусы дара рҟазшьақәа зеиԥшрази, реилкаара зеиԥшрази рыла ирыдыркылон. Ҭашьых зынӡа агәра ганы дырзыӡырҩуан, Пасгьы убас. Езыгә наԥшҩык иеиԥш акәын уа дышрылатәаз, игәы еилнакааргьы, цқьа издыруамызт уи аколнхара ҳәа иаԥшьыргаз закәу. Арҭ ирҳәо уеизгьы дадгылоны дыҟам, аха даҿагыларгьы ираҽԥникылара акгьы еилкааны имам. Уи аганахь ала автор даара дақәшәаны иҟеиҵеит Езыгә анахьгьы дзадымгыло, ма дзырҿамгыло баша дӡырҩуа дахьрылатәоу. Кац иажәа зегьы ирыдыркылазшәа ианыҟала, амца аҵаҵаны аус аиҿкаарахь ахы ирхеит:
«— ...Ҳара иҳамуроуп. Иҳамуроуп ажәлар зегьы. Ажәлар ҳамч дууп. Ҳаидгыланы зегьы «мап» ҳкыроуп, — даацәажәеит Кац.
— Аиашаҵәҟьа уҳәеит, мап ҳкыроуп, иамур ҳақәԥароуп ҳаҟанаҵы, — ибжьы ааиргеит Ҭашьых.
— Ҳанҵәароуп акәымзар, ҳалалом уи «акомхоз».
— Изалшом уи!
— Мчыла ҳҟәаҟәаны ҳаларымҵозар иаауам ҳара! Иаауам! – Абас агәгәаҳәа иааилалеит зегьы. Цәгьамш дахьтәаз дгәырӷьаҵәа дрыхәаԥшуан. Икаҷыҷҩи, икәац ҵааи дреигәырӷьон иара» (ад. 28).
Акулакцәа абас, «агаӡа инапала ашҳам идыркуеит» ҳәа, анхацәа ӷарцәагьы дара рыԥсҭазаара аиӷьтәразы еиҿыркаараны иҟаз аус ахырбгаларазы рхала уи иаҿагыларатәы иазыҟарҵеит. Вл. Агрба арҭ адетальқәа зегьы иԥсабаратәу, ԥсихологиала ириашоу ареалтә ҵаҵӷәы риҭеит. Аҭагылазаашьа зеиԥшроу, аӷарцәеи, абжьаранхацәеи аколлективтә нхара закәу еилыркааратәы азыҟаҵара шрымамыз, акулакцәа аамҭалатәи аиааира убри ишыднаргаз аповест уаҳа аҭахымкәа ианыԥшит.
Акулакцәа дрыдгылоит ақыҭантәи асовет ахантәаҩы Ҳампал.
Араион аҟнытә аиҳабыра иаарышьҭыз иакәзар, зыгәра угара, аус еиҿызкаара уаҩымызт. Уи исахьа Вл. Агрба ҟазарыла, ушынихәаԥшлак иаразнак дудырратәы дааирԥшит:
«...аиҳабыра иаарышьҭыз аусҳәарҭа даадәылҵын, ақыҭсовет асекретар ихәда иҽхажьшәа, ихы нықәҵа-аақәҵо, ишьапқәа ҵәҩанны иҵазшәа инышьҭарҳәазо, иполта ижәҩахыр иқәҵаны, ипортфель ыргьало икны иҿааихеит ҳара ҳшыҟаз иамариашаны» (ад. 32).
Абас исахьа ҭыхуп аколнхара Ӡымҭа ақыҭан еиҿикаарц араион аҟнытә иаашьҭыз ауаҩ. Иаразнак аԥхьаҩ ихшыҩ азцоит, ари дыззаашьҭу аус иаԥсоу, аус еиҿызкаауа аӡәы шиакәым. Вл. Агрба цәгьашәа дақәшәаны иҟаиҵеит уи исахьа. Ганкахьала, аԥсуа интеллигенциа рахьтә, изхылҵыз амилаҭ ирцәтәымханы, ма ирцәԥагьаны иҟалақәаз, здырра рацәак иҳаракӡамкәа, ақалақьтә цивилизациа рҽаларҩашьаны зыҽхазырккалоз ауаа ҭацәқәа маҷмызт. Арҭ аԥсҭазааратә практика иацәхҟьаны, ашәҟәқәа рҿы изыԥхьаз цитатақәак рыла акыр здырӡо уааушәа рхы аадырԥшуан. Амала иара уи ашәҟәаҿы изыԥхьаз, мамзаргьы ҿырҳәала ирҵаз ацитата иаҵанакуа аилкаара рымаӡамкәа, аԥсҭазаараҿы рхы ирзамырхәо иҟан. М. Аҳашба иажәабжь «Ҳаи дад, аписар, закә кампаниоузеи, ишааҳауҳәара!» аҟны иаҳбахьоу Андреи Шарба иоурысшәеи иаԥсшәеи неилаҵо, зыжәлар рацәажәашьа иақәымшәо, ақалақь иааӡаз аԥсуа интеллигент иҩызаҵәҟьа иоуп араҟа Вл. Агрба иҳазцәыриго. Убри еиԥш иҟоу уаҩуп, ҳара дызлеилаҳкаауа ала Миха ҳәа ари араион аҟнытә иаашьҭыз ауаҩы. Уи дцәажәоит ажәлар ирзеилымкаауа бызшәала:
«— Сара иахьа ара сыззааз аӡбахә ԥыҭк ишәаҳахьеит, ацҭәгьы ԥыҭк жәдыруеит ҳәа сыҟоуп...
— Ааи, ԥыҭк-чыҭк ҳаҳахьеит, — ҳәа аӷзаа ааилдыргеит ажәлар зегьы.
— Ус акәзар, дадраа, изаманоуп, шәара ишәаҳақәаз рыла усгьы еилышәкаазар ҟалап иахьа сызлацәажәо сельское хозиаиство аколлективизациа даара ишус бзиоу?..
— Иеидгылазгьы, иеидтәалазгьы зегьы уамашәа ирбан инеигәҭас-ааигәҭасит, ииҳәази? Ишԥеиҳәеи? Ииҳәази? ҳәа.
Иара уи имаҳаӡазшәа даҿын:
— Зыхраҭ бзиахаша учытла ду Маркс ду ианихаанызгьы енагь иҳәон: сельское хозиаиство диктатура пролетариата аныҟалалакгьы аколлективизациа азутәуп ҳәа.
Ленин дугьы ауачытла Маркс ду имҩа ду дахьаныз ус еснагь иҳәон: мелкои индивидуална крестианска хозиаиства еидкылатәуп, аколлективизациа рзутәуп ҳәа» (ад. 34).
«...— Апартиа ду аус ду мҩаԥызгауа, асоциализм ду аргыларахь ҳазгауа аиҳаб ду Ленин ду иученик ду Сталингьы Ленини Маркси ирҳәаз ауп ииҳәо аколлективизациа аҵыхәала» (ад. 34).
Иалырдыраауазеи анхацәа арҭ ажәақәа ирыҵаркуа! — Ӡымҭатәи анхацәа Маркси Ленини русумҭақәа ҭҵааны иҟазҭгьы, усҟан иара Миха аиҳабыра рыҟнытә иаара аҭахӡамызт, дара рхалагьы ишьақәдыргыларын аколлективтә нхара. Миха ихаҿсахьала автор илшеит аԥсуа интеллигент ижәлар рбызшәала ацәажәара зхашҭыз дзырҟаԥшьыша аҽԥныҳәа иҭара. Аҽԥныҳәамоу, акритика ӷәӷәа изыҟаиҵоит. Аха уи аповест азеиԥштә сиужет аҿиара аҟнытә хьаҵрак аҳасабала ибжьагаланы акәымкәа, аҵакы хазырҭәаауа хәҭакны иагәылагылоуп, аповест аепизодтә фырхацәа ируаӡәыку Миха ихаҿсахьа ҭнарҭәаауеит.
Миха ақыҭа Ӡымҭа аколнхара аиҿкаара хсырбгалап ҳәа гәҭакыс иманы акәӡам ас ихатәы индивидуалтә бызшәала дызцәажәоз. Ари иаԥсаӡамкәа аиҳабыра рҿы маҵурак иалоу аӡә иоуп. Иԥсҭазааратә ԥышәа ажәлар ирыдҳәалаӡамкәа, алитератураҿы терминқәак гәникылан, дцангьы даангьы урҭ еиҭеиҳәоит, ирыҵаркыҵәҟьауа аилкаара аҿынӡа изымҩаӡо, иҭацәу уаҩуп. Иара ихаҭа цқьа еилырганы издырӡом ииҳәауа иаҵанакуа. Мамзар уи ихатәы ажәақәа рыла, анхацәа еилыркааратәы аҳәашьа иԥшаауан.
Абасала, аколнхара ашьақәыргылара, аиҿкаара акәым, еиҳагьы даԥырхагахеит. Уаанӡа Цәгьамш иганахь аус зуаз
Нангәа, нас Кац еиддыргәагәлаз ажәабжь цәыгь-хәыцқәа, Миха иажәа еиҳагьы ишьақәнарӷәӷәон акәымзар, даҽа еилкаарак ақыҭауаа ирнаҭаратәы изыҟамлеит.
«— Уи «акомхоз» уан далаҵа, ҳара ҳакәым иалоуҵаша, — ҽаӡә лыбжьы аалыргеит.
— Уахьааз уца, уеиқәа унҭаԥало, — лҳәеит даҽаӡәых, ақыҭаҳәса иреиуаз» (ад. 35).
Абас Ӡымҭа ақыҭан аколнхара ашьақәыргылара ауадаҩра лабҿабазтәуа ашәыга ҟаимаҭқәа рыла иаарԥшуп. Вл. Агрба ииашаны иҟаиҵеит аколнхара аиҿкаара иазкыз актәи аизараҿы акулакцәа рыблок аиааира ахьаиргаз. Уи иарӷәӷәоит арҿиамҭа аиҿыхара, еилыркка иунарбоит аидеиатә ҵакы аҟны еинышәара зқәым ҩ-класск реиԥшымра, реимак.
Аповест «Ҳколнхара «Ԥхьаҟа» аишьа» асиужет аҿиараҿы, абранӡа активтә ҟазшьа зманы иаарԥшу, аколнхарақәа реиҿкаара иаҿагылаз акулакцәеи, акулактә класс адгылаҩцәеи роуп. Арҿиамҭа абри актәи азбжа азкуп акулактә ӷацәа ирҿагыланы ақәԥараҿы иҟаз агхақәа раарԥшреи акулактә класс адгылаҩцәа раҿаԥҽреи. Ацәгьа умбакәа абзиа уздыруам ҳәа актәи аизара анырцәхыбгала, акулакцәа араҟа аиааира анырга, ақыҭан апартиа иалази акомҿареидгылааи урокны ирзыҟалеит уи. Наҟ-наҟ иҟарҵаша еиҳа еилыркаауа иааԥшит. Урҭ ргәы каҳаны, рнапқәа нарываҳауа иҟаимҵеит автор. Аповест аҩбатәи азбжа — аҩбатәи аизара аҽазыҟаҵаратә процесс амҩаԥысра ианалага инаркны иҿаҿаӡа иаарԥшуп аус шымҩаԥгатәу, апартиатә знеишьа. Актив, рыгхақәа гәаҭаны, иаразнак аҽазыҟаҵара иалагоит аҩбатәи аизара аиҿкаара. Аха акулакцәа актәи аизараҿы аиааира анырга, Ӡымҭа ақыҭа Цәгьамш ишиҭахыз инапаҿы иааигеит. Цәгьамш ажәлар иреиҳәон: «Укомхозгьы ҳҭахым, умашьынагьы ҳҭахым, ҽакгьы ҳҭахым, ҳара ҳхи ҳамчи еизхоит» (ад. 42).
«Аӡлагара раԥхьаӡа ианыҟасҵоз иззыҟасҵа, уажәы дырҩагь аус асыруазар, иззасыруа ажәлар шәзоуп», — иҳәеит Цәгьамш. Ажәларгьы «Цәгьамш аӡлагара аус аируазар, иззаируа ҳара ҳзоуп» ҳәа хымш дуӡӡак аӡлагара иавагьежьуа иаван» (ад. 42).
Абас дырҩегь анхацәа акулак Цәгьамш имаҵ аура иалагеит. «Цәгьамш иҭаххар ухьӡ ҭигон, иҭаххаргьы иҭаирхон.
Цәгьамш иҭаххар уашьа дулихуан, уԥҳәыс дуҵихуан, угәылацәа уаӷеитәуан. Имч шышьҭыҵыз ибон, дасны инхашәа дырҩегь аҭыгара даҿын Цәгьамш».
Абас ҩышықәсаҟа ирзынаԥшуа ицеит. Егьырҭ ақыҭақәа шьоукы рҿы аколнхарақәа еиҿыркааит. Ӡымҭа ақыҭан, Езыгә дназлаз ԥыҭҩык аколнхара аиҿкааразы аилацәажәарақәа акыр имаҷымкәа иҟарҵахьан. Иааит аҩбатәи аизара амшгьы. Ари аизара, уаанӡа еиԥш акәымкәа рҽазыҟаҵаны иаԥылеит. Аизара ахьымҩаԥысуа аҽалырхәразы агантә иааз апартком амаӡаныҟәгаҩгьы уаанӡатәи аизара аан аиҳабыра иаарышьҭыз Миха диҩызамызт. Апартком амаӡаныҟәгаҩ ихаҿсахьа анхацәа аколнхарахь рнагара аус уадаҩ аҿы апартиатә знеишьа иашаҵәҟьа аазырԥшуа ҿырԥштәуп, апартиа ароль ныҟәызго хаҿсахьоуп. Уи иҩызцәагьы иаргьы иаразнак ақыҭа аҭагылазаашьа аилкаара иалагеит:
«Иаразнак ала иудырратәы иҟан иахьа иаази аԥхьатәии шеиԥшымыз, даҽакала ишыҟаз. Апартком ицыз аҩыџьа, Ҳампали ақыҭсовет амаӡаныҟәгаҩи ишырҿыц ирҿын:
— Нас, заҟаҩы ыҟада шәқыҭан акулакцәа? Ишәымаӡам акәу асиа?
Ҳампал ииҳәара изымдыруа цәгьала дықәхеит:
— Ақыҭан аӡәы иоуп кулакс иҟоу, уи усгьы даадыруеит, асиа иалаҳхи? — иҳәеит Ҳампал.
— Аӡәы ҳәа сызҿу Цәгьамш иоуп, уаҳа кулак дыҟаӡам ҳқыҭан.
— Уаҳа дышԥаҟам? Гыд дышԥаԥхьаӡоу шәқыҭан? Гыд дкулакӡами? — ҳәа дааҵааит егьи.
Ҳампал уа дшанханы даанхеит. Акыраамҭа дхьаҳәхьа-чуа исҳәарызеи ҳәа дхәыцуа дгылан.
— Гыд уажәы дычмазаҩуп, аарлаҳәа дыҟоуп, кулакс дуԥхьаӡаратәы дызлаҟоузеи? Абар мызки бжаки ҵуеит дычмазаҩны дышьҭеижьҭеи, — абас ибжьы аарылеиҵеит ақыҭсовет амаӡаныҟәгаҩ» (ад. 46).
Ишаабо еиԥш, арҭ иаразнак аус напы адыркит, иҟарҵо закәу, насгьы уи мҩас иамоу еилкааны. Араион аҟнытә иааз ирдыруеит ақыҭа асоциалтә еилазаара астатистика, ақыҭа анапхгара уи цқьа ирыздырам.
Ақыҭа анапхгара автор иааирԥшуеит акулакцәа рахь иадызцәыло уааны. Ақыҭсовет ахантәаҩы Ҳампал автор
даҳирбахьан уаанӡагьы Цәгьамш идгылоз уаҩны. Ақыҭсовет амаӡаныҟәгаҩгьы уи иҩызак шиакәыз аацәырҵит апартком ицны иааз имҩаԥыргаз аҿцәажәара ала. Ақыҭсовет анапхгара рпозициа, хымԥада иарӷәӷәон акулакцәа Цәгьамшраа рымч.
Аповест инарҵауланы ианыԥшуеит аҩбатәи аизара ишахәҭоу аиҿкааразы шаҟа аус рацәа мҩаԥгаз. Урҭ азмырхакәа, автор аизарахь дааигеит еиҿыркаахьаз даҽа колнхарак ахантәаҩы. Уи Лашарба иакәын. Лашарба аизараҿы ицәажәара, уи аколнхаратә ԥсҭазаара закәу зегьы еилыркааратәы, агәра ргаратәы иҟанаҵеит. «Кьараз» ҳәа аԥсуаа еидгыланы анхара ирымаз ишеиԥшу, ишазааигәоу анхацәа рыхшыҩ аназца, ирыдыркылт, иахаҵгылт.
Абасала, акулакцәа азныктәи риааира рыбла ишабоз илрымҟәыҵԥшша ицеит, аԥсҭазаара ҿыц аиааира агеит, — Ӡымҭа ақыҭан ишьақәдыргылт аколнхара «Ԥхьаҟа». Аха автор Цәгьамшраа еидҿаҳәала наҟ иқәимгеит. Урҭ рҵыхәтәы ԥҵәазшәа шьҭа анхацәа ԥырхага дырмоуа иҭынчрахазшәа иҟаиҵар ҟалон аповест аҿиашьа зеиԥшраз ала. Аха аԥсҭазаара ашьҭахь ишаҳнарбаз еиԥш, ииашахомызт.
Цәгьамшраа Вл. Агрба иповест «Ҳколнхара «Ԥхьаҟа» аишьа» аниҩы ашьҭахьгьы краамҭа ажәлар ирылан, иахьеи уахеи аԥырхагақәа рзыҟаҵо. Уи ҳбоит ҳара аԥсуа литература аҿиараҿгьы: Шь. Ҵәыџьба иповест «Амаҭ зыбӷа ԥҵәоу»-и,
С. Ҷанба иповест «Сеидыҟ»-и, И. Папасқьыр ироман «Ҭемыр»-и рҟны. Уимоу, аҩынҩажәатәи ашықәсқәа рзы И. Папасқьыр ироман ду «Аԥҳәыс лыпату» аҟынгьы иаҳԥылоит акулакцәа рцәынхақәа (даҳгәалаҳаршәап Патыхә).
Аповест анҵәамҭа агәаҽанызаарахь ааԥхьара ҟанаҵоит, аповест «Ҳколнхара «Ԥхьаҟа» аишьа» анҵәамҭаҿы еилаҳкаауеит Цәгьамшраа, Цәгьамш иӡлагара рҽыҩнакны аилацәажәара шымҩаԥырго. Урҭ анхацәа рзын аԥсҭазаара ҿыц азын бзиарак уиазгьы ишырмыӡбо, рабџьар шышьҭарымҵо еилкаауп. Абри азоуп Вл. Агрба агәаҽанызаарахь ҳазхьаирԥшуагьы. Ари аԥсҭазааратә иаша инаваргыланы Вл. Агрба дақәшәаны иааирԥшит Цәгьамшраа иагьа митәы рыӡбыргьы, иагьа ҟарҵаргьы, асоциалисттә хеидкыларатә ԥсҭазаара ҿыц шьақәызҟьара мчы шзыҟамло.
Аповест афырхаҵа хада ажәлар роуп. Ажәлар инеидкыланы раарԥшра имариоу усым асахьаркыратә литератураҿы. Вл. Агрба исахьаркыратә иаша асаркьа згәы цқьакәакәараӡа иҟоу аҿеиԥш ианубаалоит ажәлар. Ажәлар рымчқәа еиԥхьытта ишыҟаз, шьҭа ианеидгыла ԥхьаҟа рцара аанкылашьа амаӡам.
Вл. Агрба иповест «Ҳколнхара «Ԥхьаҟа» аишьа» ихьшәашәаӡа баша цәажәарак еиԥш акәымкәа, илахҿыхӡа иҟоу бызшәала иҩуп ахы инаркны аҵыхәанӡа, аиҿарԥшрақәа, аепитетқәа, асимволқәа уҳәа ашәыга ҟаимаҭқәа автор икалам «иаҿыҵшәшәоит».
«Амшын хазы иԥышәырччауа, зқьаф ыҟоу апап иеиԥш, аџықә-џықәҳәа ажакьа иалаччауа, алагьан ду ианыжьлан, амлаӷәыр еиԥш ибалыбаҭауа» (ад. 12). «Уажәыгьы Цәгьамш ибора ду ирахә агәыҵачы игылоуп.» (ад. 20). «Иаргьы дшахәӡа, аԥхӡы иҿыкәкәа, иԥашь кылшьшьы, иҟыԥсцәа ҭчаа дтәан дԥышәырччауа» (ад. 25). «Нангәа аббыҳәа лыбжьы гон зегьы ирылганы. Ҭашьых аҟәардә дамкуа дԥаҟьԥаҟьуа дтәан, аҳәсақәа ирыцырӷызуа» (ад. 27). «...Аҽаҩрадаӷьқәа реиԥш, ҳамхқәа ҳарҭаԥсан, анышәгәал ҳахԥсалан» (ад. 40). «Ҳқыҭа зегьы аууҳәа еилан, ашьхақәа реиԥш.» (ад. 48) уб. иҵ.
Џьара-џьара иажәеинраалоу апроза акәны ҿырҳәала исҵанда уҳәаратәы иҟаҵоуп. Иаҳҳәап «Ҳколхоз «Ԥхьаҟа» захьӡу ахы инаркны аповест аанҵәаанӡа ииашаҵәҟьаны иажәеинраалоу проза хаҭаҵәҟьоуп. С. Ҷанба и-«Ашәҭ Ҟаԥшь зҿоу аҵла»-еи... «Адәыӷба № 6»-еи рритмика ааугәалашәоит. Вл. Агрба араҟа, хымԥада, С. Ҷанба иҟнытә анырра иман.
Вл. Агрба иаԥиҵеит раԥхьатәи аԥсуа повест, ашьаҭа икит аԥсуа кулак ихаҿсахьа, иааирԥшит 20-тәи ашықәсқәа рынҵәамҭеи 30-тәи ашықәсқәа рылагамҭеи раамҭазы аԥсуа қыҭаҿы иҟаз асоциалтә еиҿыхара.
Шь. Ҵәыџьба ипрозатә ҩымҭа «Амаҭ зыбӷа ԥҵәоу» аҩбатәи повеступ аԥсуа сахьаркыратә литература аҭоурых аҟны. Аповест автор уи иҩит 1931 шықәса рзы, Вл. Агрба иповест «Ҳколнхара «Ԥхьаҟа» аишьа» аҭыҵра инашьҭарххны.
Раԥхьаӡа акьыԥхь абеит 1932 шықәсазы, усҟан аԥсуаа злаҩуаз алатынтә шрифт ала. Темалагьы ари азааигәоуп хыхь зыӡбахә ҳҳәаз Вл. Агрба иповест.
Вл. Агрба иповест «Ҳколнхара «Ԥхьаҟа» аишьа» аҟны акласстә ӷа, акулак аколнхарақәа реиҿкаара аус даԥышькласуа, аԥсҭазаара ҿыц ахь аиасра даҿагыланы имҩаԥигоз ахәымгарақәа аҿаԥҽны, аџьанхаҩыжәлар асоциалисттә ԥсҭазаарахь, аколлективтә нхарахь риасра аарԥшуп. Шь. Ҵәыџьба иповест «Амаҭ зыбӷа ԥҵәоу» аҟны асоциалисттә хеидҟыларатә ԥсҭазаара ҿыц ианышәарц згәы иҭамыз акласстә ӷа аколнхарақәа рыҩнуҵҟа имҩаԥигоз ацәгьарақәа аарԥшуп.
М. Папасқьыр ишәҟәы «Аԥсуа прозеи апоезиеи» аҟны ииашаны иазгәеиҭоит: «сиужетла «Ҳколнхара «Ԥхьаҟа» аишьа» иашьҭагыланы ицоит «Амаҭ зыбӷа ԥҵәоу».
Ииашаҵәҟьаны Вл. Агрба иповест «Ҳколнхара «Ԥхьаҟа» аишьа» аҟны акулак ицәгьаршрақәа иқәымҿиакәа, аколнхара шышьақәдыргылаз ҳирбеит автор, аха акулак асцена дықәигаӡаны ҳәа иҟам. Уимоу, Вл. Агрба иповест анҵәамҭаҿы ишаабо ала, уи акулак иабџьар шьҭеиҵарц, инапы дҩахарц игәы иҭаӡам. Шь. Ҵәыџьба иповест «Амаҭ зыбӷа ԥҵәоу» аҟны, Вл. Агрба иповест аҟны иаарԥшу акулак дахьаангылаз инаркны естафетаҵас акулак ихаҿсахьа има иҿынеихоит, уи аколнхара аҩнуҵҟа иҟаиҵо ацәгьарақәа аарԥшуа. Абасала, арҭ авторцәа шхаз-хазқәоугьы, формалеи сахьаркыратә ҟазарыла ишеиԥшымгьы, рҩымҭақәа аки-аки хаибарҭәаауеит, темак ауп ирымоу, идеиа-ҵакык нагӡаны иаадырԥшуеит. Дара еибыҳәаны атема ршазшәа иҟалеит, аха ус ҟалашьа амам.
Шь. Ҵәыџьба иповест «Амаҭ зыбӷа ԥҵәоу» иахцәажәахьеит апрофессор Ш. Инал-иԥеи ашәҟәыҩҩы М. Папасқьыри. Арҭ аҩыџьагьы аповест аилкаараҿы ирылшаз рацәоуп. Ш. Инал-иԥа аповест дшахцәажәо информациак аҳасабала иааркьаҿны ауп.
Уи ииашаны иазгәеиҭоит автор ихықәкы: Аповест «Амаҭ зыбӷа ԥҵәоу», иара ахьӡгьы ахы ҳшықәнаҵо еиԥш, иаҳнарбоит анхацәеи акулакцәеи рыбжьара акласстә
қәԥара асовет қыҭаҿы». Аха атипографиа иахароуп ҳәа угәы иззаанагаша агхақәа амоуп:
«...Гәдоуҭа араионтәи қыҭак аҿы апартиа иалаз Кәасҭа ҳәа Адлеибак дыԥсны дшышьҭаз ибаҳчаҿы дырбеит»—ҳәа ануп Ш. Инал-иԥа ишәҟәы «Аԥсуа литература аҭоурых аҟнытә» аҿы. Аха Кәасҭа ҳәа аповест аҟны зыӡбахә аҳәо апартиа далаӡам, уимоу, апартиа иаӷоу уаҩуп — акулакцәа рыдгылаҩцәа дыруаӡәкуп.
Кәасҭа дзакәу аилкааразы абар аповест аҟнытәи цәаҳәақәак: «— Акы сазҵаауеит сара, ажәа сымазар, — иҳәеит Кәасҭа ажәытә хәаахәҭҩы даагыланы.
— Ажәа ишәымҭан, ажәа ишәымҭан, Кәасҭа ибжьы имхуп, — ҳәа абжьқәа геит.». Ари анаҩсгьы аповест асиужет аҿы иаабоит анхацәа реиларҩынтразы Кәасҭа иҟаиҵо ацәажәара. Ш. Инал-иԥа иинформациатә статиаҿы Кәасҭа апартиа далоушәа ахьаҳәо иршьыз Адлеиба Миха иакәхап зыӡбахә имаз. Аха уи Михагьы Шь. Инал-иԥа истатиаҿы ишаҳәо еиԥш дыԥсны дшышьҭаз акәым дшырбаз, насгьы абаҳчаҿгьы акәым уи ахьыҟалаз». Уи шыҟалаз абас ауп: — ҳаԥхьоит аповест атекст аҿы: «Миха уахык ақалақь аҟнытә дааԥсаха аҩны дааин, крыфа-крыжә ԥсшьараҳәа аҭаацәа днарылҵны амҳараҿы дахьнеиз 10 минуҭк ҵаанӡа аҵықь-ҵықьҳәа ахысбжьы ааҩныҩит.
Иҟалазеи ҳәа аҭаацәа игәыҭҟьа-ԥсыҭҟьаха иҩны иахьнеиз, Миха акыр иаԥсаз дыхәхәаӡа дышьҭан, аԥсра дшаҿыз инеихагылт» (ад. 43). Шь. Инал-иԥа иахцәажәараҿы иҳәоит акулакцәа дырхәит апартиа араиком амаӡаныҟәгаҩгьы ҳәа. Ари аиԥш ахҭыс аповест атекст аҿы џьаргьы иҟаӡам.
М. Папасқьыр истатиаҿы инарҭбааны дахцәажәоит аповест «Амаҭ зыбӷа ԥҵәоу», насгьы уи еиҳа ииашаны аҵакы цәыригоит, ахаҿсахьақәагьы еиҳа ииашаны ахәшьара рыҭара иҽазикуеит. Аха араҟагьы иҟоуп гхақәак. Раԥхьаӡа иазгәаҭатәуп астатиа аӷьырак асиужет аиҭаҳәара ишагаз.
Апартиачеика амаӡаныҟәгаҩ Хьымца ихаҿсахьа дахьахцәажәо М. Папасқьыр автор аҽԥныҳәа ииҭоит ииашамкәа: «Апартиа аусқәа знапы иану Хьымца даабом еиҳаракгьы зда ԥсыхәа ыҟам агәаҽанызаара змоу аӡәы иакәны. Шәарахи иареи Гыд иҩнаҭаҿы ианеибаба, акулак иажәа хԥарақәа ирласны дыржьеит». Абасала, Шь. Ҵәыџьба иповест «Амаҭ зыбӷа ԥҵәоу» аҟны апартиа анапхгаратә роль изаамырԥшыкәа ицәылаҟәит ҳәа иԥхьаӡеит М. Папасқьыр истатиаҿы. Аха аповест аҟны ус акәым ишышьақәгылоу ахҭысқәа. Хьымца имацара ида, апартиа анапхгаратә роль зныԥшуа аповест уаҩы далагаламзар, усҟан М. Папасқьыр диашахон. Ақыҭантәи апартиачеика амаӡаныҟәгаҩы Хьымца, ииашаҵәҟьаны зыгәра гатәымыз ауаҩы цқьа деиликаанӡа гәрагарала дидикылеит, аха автор ари машәырны ицәыҟамлеит.
Хьымца Путиловтәи аусуцәа ирхаҭарнакны, ақәԥараҿы иӡрыжәны ақыҭахь иаашьҭу, М. Шолохов ироман «Ишьҭыху адәаӡа» афырхаҵа хада Давыдов иакәӡам. Хьымца қыҭа ҷкәыноуп. Аиашареи агәаартреи ԥсабаратәла зыԥсихологиа иалаҽны иҟоу, ҩбара ззымдыруа аԥсуа нхаҩуп. Абри аганахьала Шь. Ҵәыџьба аԥсҭазааратә ҵабырг давамгылакәа 30-тәи ашықәсқәа ралагамҭазтәи аԥсуа қыҭаҿы аус зуа, школ ҷыдак далымгаӡакәа, Урыстәыла иҟаз аграждантә еибашьра далахәны ԥышәак уахьынтә игаратәы, теориатә, ма практикатә зыҟаҵарак имаӡамкәа апартиачеика амаӡаныҟәгаҩыс иҟалаз, аԥсуа нхаҩы, итиптәу ихаҿсахьа ааирԥшуеит.
Хьымца згәы еицҳауа, аԥсҭазаара ҿыц ашьақәыргыларазы зхы иамеигӡо хаҵоуп.
Апартиа анапхгаратә роль нагӡаны Хьымца ила иааирԥшырц хықәкыс имамызт автор. Апартиа анапхгаратә роль инагӡаны аарԥшразы Шь. Ҵәыџьба иповест «Амаҭ зыбӷа ԥҵәоу» аҟны иҳаиҭоит араиком амаӡаныҟәгаҩ ихаҿсахьа.
Хьымца иусураҿы ицәагхо араиком амаӡаныҟәгаҩ ихаирҭәаауеит. Уи дыбӷаны даиуеит ақыҭантәи аԥсҭазаара ҿыц, ауадаҩрақәа иҟало рҭыԥ иқәиҵоит. Абасала, аповест аҟны ақыҭантәи апартиачеика амаӡаныҟәгаҩ Хьымцеи араиком амаӡаныҟәгаҩи аӡәи-аӡәи хаибырҭәаауа инарыгӡоит
рольк, уи апартиа анапхгаратә роль ауп, инеизакны алаҟәра ахьынгьы иҟаӡам, иахьынӡахәҭоу иҳаракуп, иҭырҭәаауп.
М. Папасқьыр уи адагьы, ииашамкәа дазнеит даҽа моменткгьы: «Автор диашам, — иҳәоит уи, — аибашьратә коммунизм ҳәа изышьҭоу Аԥсынгьы иҟазшәа ахьаҳирбо».
Аповест «Амаҭ зыбӷа ԥҵәоу» аҟны иҟаӡам аибашьратә коммунизм угәалазыршәауа хҭыск. Иара аибашьратә коммунизм Аԥсны ишымааӡаз еилкаау усуп. Уи Урыстәыла аҳра анауаз Аԥсны ақырҭуа меншевикцәа рнапаҿы иҟан, урҭ рполитика зынӡа ихазын.
Урыстәылан аибашьратә коммунизм имҩаԥнагоз апродразвиорстка иашьашәалоу хҭыскгьы аповест «Амаҭ зыбӷа ԥҵәоу» асиужет аҟны машәырынгьы иаҳԥылом. «Ииашоуп, зехьынџьара еиԥш, Аԥсынгьы амцхә змаз акулакцәа акыр рымырхуан, аха уи анымҩаԥыргоз аколнхарақәа реиҿкаара анаԥшьырга ашьҭахь акәын, насгьы уи амҩаԥгара ашәҟәыҩҩы ишаҳирбо еиԥш, ақыҭақәа анормақәа рыдҵо, ажәлар зегьы ирзеиԥшу усны, иҟамызт»,2 — иҳәеит
М. Папасқьыр.
30-тәи ашықәсқәа рзы имҩаԥысыз Аԥсны акулакцәа ирымаз амцхә рымхреи 1918 шықәса инадыркны Урыстәылан аибашьратә коммунизм имҩаԥнагоз апродразвиорсткатә закәани иахьеиҿурԥшра ҟаларгьы зынӡа ихаз-хазуп, аха иара усгьы (акулакцәа ирымоу амцхәқәа рымхра) аповест атекст аҟны иаҳԥылаӡом. М. Папасқьыр истатиа аҟнытә иааҳгаз ацитатаҿгьы уи ииашаны иазгәеиҭоит.
Аџьықәреии арахәи реизгароуп аповест аҟны аконфликт хада зхылҿиаауаны иалагылоу. Уиоуп нас асоциалтә шьаҭа змоу аиҿыхарақәа цәырзго. Аха акулакцәа рымацара ракәӡам уи «аплан» зқәу — ақыҭа зегьы, ӷаргьы бжьаранхаҩгьы, кулакгьы неилымхрада еицрықәуп.
Усоуп аповест атекст аҟны ишыҟоу. «— Ишыжәдыруа еиԥш ҳқыҭа иадын зқьи хәышә ԥуҭ аџьықәреии шәи хынҩажәа хы арахәи», — дцәажәон Хьымца апартиеи акомҿарааи реизараҿы. «Убарҭ рыҟнытә еизаагахьеит хынҩажәа хы арахәи, бжьышә ԥуҭ аџьықәреии. Аҩызцәа, ишыжәбо еиԥш,
макьана ҳаплан абжагьы ҳзынамгӡацт, аҿҳәара иахыԥеит абар».
Абасала, М. Папасқьыр истатиаҿы ииашаны иазгәеиҭоит акулакцәа ирымоу амцхәқәа рымхра шакәым араҟа имҩаԥысуа, ақыҭа зегьы еицырзеиԥшу аплан шакәу. Аха М. Папасқьыр дызлаиашам ари аусмҩаԥгатә аибашьратә коммунизм иахьадикылаз ауп. Апродразвиорстка акәым араҟа зыплан нарыгӡарц излацәажәо. Ҳара ҳгәаныла, апродналог иаунажьыз аплан еиҳа иадукыларатәы иҟоуп. Аекономикатә политика ҿыц (НЕП) имҩаԥнагоз апродналогтә план ацәынхақәа ракәзар ҟалап ҳәа агәҩара унаҭаратәы, уи еиҳа иазааигәоуп ари ақыҭа зегьы иеицырзеиԥшу аплан.
Аколнхарақәа анышьақәгыла, ҳәара аҭахума, апродналог аԥыххар акәын, аха аповест автор араҟа аекономикатә политика ҿыц (НЕП) азакәан хада апродналоги аколнхареи џьарак еинириеит. Автор ари азын аԥсҭазааратә ҵабырг давагылт, аҭоурыхтә процесс аҿиашьа еилаганы иаҳирбоит ҳәа гәыбӷан узиҭом. Аповест «Амаҭ зыбӷа ԥҵәоу» аҟны ахҭысқәа рымҩаԥысшьаҿы, излаабо ала, заамҭа цаз аекономикатә политика ҿыци уи зыԥсахыз абыржәы ишьақәгылаз аколнхареи реилгаратә период ауп аамҭас иаҵанакуа. (Аколнхара шышьақәгылахьоу аповест атекст аҟны еилаҳкаауеит, Гыд днарыдкыла, анхацәа аколнхара иалалахьеит.). Аԥсҭазаараҿы иалшон аекономикатә политика ҿыц азакәан ала анхацәа ирықәыз апродналог ылырхаанӡа ақыҭан аколнхара еиҿкаахар. Аха аповест автор диашамзар ҟалап ари итиптәу ԥсҭазааратә ҭагылазаашьоушәа акулакцәа рдиверсиатә қәгылара шьаҭас иаҭаны иахьцәыриго. Избанзар, аколнхарақәа рышьақәыргылара аамҭазы ицәырҵыз асоциалтә еиҿыхара, класслатәи аиӷара цәырзгаз, ақыҭа иақәыз анхамҩатә налогқәа рылхра ахьдырӷәӷәаз акәым, акулакцәа ирымаз амцхәқәа рымырхуа иахьалагаз, урҭ уаанӡатәи рексплуататортә зинқәа ахьрымҟәыҵыҵуаз ауп.
Абасала, М. Папасқьыр истатиаҿы ганкахьала ииашаны иазгәеиҭеит планла ажәлар ирықәҵаз анхамҩатә налогқәа изаамҭанутәи итиптәу аԥсҭазааратә ҭагылазаашьа ишацәхнарҟьаз, аха егьи аганахьала уи аибашьратә коммунизм ииашамкәа иадиҳәалт.
Аповест «Амаҭ зыбӷа ԥҵәоу» аҟны, ишаҳҳәахьоу еиԥш, ахҭыс мҩаԥысуеит ақыҭаҿы аколнхара еиҿкааны ианалгахьаз ашьҭахь, 30-тәи ашықәсқәа рылагамҭазы. Акулакцәа макьана ақыҭаҿы инханы иҟоуп, рымчра рыблақәа шааԥшуа инрымпыҵԥшша иахьцо анышәара рылшом, аха ақәԥаразгьы аҽцәыргара иацәшәо, доусы рыҩнқәа рҿы итәоуп рыԥсахы еиҟәыҷҷо: «Кьаҭхәа ибон иқәҵра аамҭа шааиз, убри азы дызҭынчхомызт: дгылон, дтәон, дындәылҵуан, дыҩналон аҩны, сааҭк ала жәантә дахон аҭаҭын» (ад. 3–4).
Абас ицәыригоит автор акулак Кьаҭхәа иԥсихологиатә ҭагылазаашьа. Ихы зқәикуа издыруам, аԥсыӡ аӡы зҵабаз даҩызаха дуазыруеит акулак Кьаҭхәа. Ари итиптәу ҭагылазаашьоуп иара уи иповест иалоу акулакцәа Басиаҭ, Манча уҳәа убас аӡәырҩы иҟарҵара, ирура рзымдыруа ианеидашшыло автор ианаамҭаз, арҿиамҭаҿы ианахәҭаҵәҟьаз далеигалеит даҽа кулакк. Уи Бзыԥан цәгьамыцәгьас иҟоу зегьы зырҿиахьаз Шәарах иоуп. Автор уи дҳаилиркаауеит абас:
«— Кьаҭхәа, — иҳәеит Басиаҭ ибжьы ааԥсахшәа — Шәарах, Кадыр, Никәа ҳәа Бзыԥынтәиқәак рыӡбахә уасымҳәази зны?
— Ааи, исоуҳәахьеит, ируазеи?
— Убарҭ рхада Шәарах захьӡыз дааит» (ад. 5).
Абасала, автор иҳаилиркаауеит Аԥснытәи ақыҭақәа рҿы асоциалисттә еиҭакрақәа рымҩаԥгарақәа иаҿагыланы акулакцәа иҟарҵоз ақәԥараҿы аповест аперсонаж хада Шәарах астаж ӷәӷәа змоу ажәлар раӷацәа дшыруаӡәку.
Шәарах дшааизҵәҟьа иаразнак аҭыԥантәи акулакцәа еидикылоит, аилацәажәара мҩаԥигоит, иҟарҵаша, ажәлар жьаны ишымҩахырҟьаша аинструкциа риҭоит, иаргьы ақыҭантәи аԥсҭазаара аилашыраҵәҟьа иҽналаиргылоит.
Аповест аҟны Шәарах даҳбоит ҩ-хьӡыки ҩ-хаҿыки иманы: аҭыԥантәи акулакцәа рзын уи дара ирҩызоу акулак Шәарах иоуп. Егьырҭ зегьы рзы уи Аԥсны асовет мчы ашьақәгыларазы, апартиа аусԥшьа анагӡаразы зхы аџьыка ықәызххьоу, апартиа иалоу Адлеиба Миха иоуп.
Уажәраанӡа ишеилаҳкаахьоу еиԥш, акулак Шәарах Адлеиба Миха ҳәа иныҟәиго ахьӡ Абзыԥан иара иишьыз ихьӡ ауп. Аԥхьаҩ, уи ус шакәу аповест анҵәамҭаҿы еиликаауеит.
Шәарах, иара инапала иишьыз ипартбилеҭ иџьыба иҭаҵаны, уажәы дахьааиз ақыҭаҿы инхо, иишьыз ижәлантәу Адлеиба Гыд захьӡу ауаҩ бырг далаижьоит, диашьоушәа ихы ирдырны иара иҩны даанҿасуеит, уи ала егьырҭгьы игәра ргаратәы иҽыҟаиҵоит, ари ақыҭаҿы ицәгьаршрақәа рымҩа ааиртуеит.
Акулак Шәарах иишьыз ауаҩы ижәла зыжәлоу иҩнаҭаҿы аангыларҭас ишьҭыхны, зшьа имҟәыҵататоу ачеиџьыка дахатәаны, аибашьра дагәыбылҩ дуушәа, дуаҩы ламысушәа иҽырхааны ацәажәара даҿуп. Автор ари аконтраст ала ирҵаулоит, Шәарах игьангьашратә хаҿсахьа.
Дыҟоуп аӷа аламыс аиуа змоу, ауаҩра злоу, аха Шәарах аламыс зынӡа изцәыӡхьоу, ауаҩра аҵкар злам аӡә иоуп. Аҭаҳмада, ананамга Гыд рыцҳа сашьа дааит ҳәа имаз ахәыҷы неизыркәкәа игәы ҭыӷьӷьаа изыҟаиҵаз ачеиџьыка акәзааит, ҩнаҭала Гыд иҭаацәара зегьы ргәаартра акәзааит, џьара акы игәы амырԥшааит. Уи згәы цәымсахахьоу, зхы инаркны зшьапы аҟнынӡа мцла еибарку аӡәы иоуп.
Ҩбара злам Гыд иҩнаҭаҿы уи иаанҿасра, ақыҭа гәрагарала дналаларатәы трамплинс изыҟалеит.
Аԥсны ақыҭақәа социалисттәла реиҭакра, аколлективтә нхарақәа рахь анхаҩыжәлар риасра апроцесс даҿагыланы ақәԥараҿы Шәарах аԥышәа ду шимоу ихымҩаԥгашьақәа рыла иааирԥшуеит автор. Уи ауаа драцәажәон доусы дара реилкаареи рԥсихологиеи зеиԥшроу дазхәыцны. Здырра лаҟәу Гыд даниацәажәо, апартиа иалоу ауаҩ иқәнамгаша ажәақәагьы налаҵо дцәажәозар, Хьымца иҿы зынӡа апартиа ачлен иашак иеиԥш ихы аарԥшуа, цқьа изымдыруа ажәак иҽалеигалаӡом. Насгьы аԥсихологиатә нырра еиҳа иҟаиҵарц акәхуп, урысшәалоуп Хьымца дышиацәажәо:
— иҳәеит Хьымца Шәарах иҟнытә ари еиԥш ажәақәа аниаҳа, ари иаҳҩызоу уаҩызаап игәахәны» (ад. 15).
Ажәлар рус иаргьы хьаас имоушәа дырбо, асабрада иҿаҵаны, ицәа дҭало-дҭыҵуа дыззымдыруаз ауаа дынрылагылт.
Апартиа ачленцәеи акомҿарааи реизараҿы Хьымца иажәахә ашьҭахь азҵаарақәа нарҭиуа ианалага, Шәарахгьы апартиа иалоу аӡәы иакәушәа ихы дырбо, азҵаара ҟаиҵоит: «Ирацәоума шәқыҭаҿы акулакцәеи абеиацәеи?» (ад. 21) ҳәа. Ганкахьала ари азҵаара ииашаҵәҟьаны изаамҭанутәи аԥсҭазааратә ҭагылазаашьа иахылҵны даҽа қыҭак аҟнытә иааз акоммунист ҩбара зҵамҵакәа дзызҵаашаз акы акәын Убри аҟнытә аизараҿы уаҩы изгәамҭаӡеит ари азҵаара асабрада шаҿаз.
«— Ҳқыҭаҿы хҩык ыҟоуп акулакцәа, абеиацәа жәҩык, уаҳа уаҩы дыҟам урҭ иреиԥшыз (ад. 21) – ҳәа Шәарах азҵаара аҭак ҟаиҵоит Хьымца. Акулак Шәарах ииҭахызгьы уи акәын, уи иқәԥараҿы ихы иаирхәарц ақыҭа аҭагылазаашьа зеиԥшраз еиликаар акәын.»
Шәарах иҟазшьа ацәыргашьа арманшәалеит, аповест композициатә еиҿкаашьа, ахҭысқәа рыҿиара иара дашьаҭаны дахьыҟаҵоу. Арҿиамҭа асиужет гәыцәс иагәылганы игоу, аконфликттә еибарххара зегьы зыдҳәалоу Шәарах иоуп. Ганкахьала, Шәарах акулакцәа рантисовет қәгылараҿы иара дахьнапхгаҩу, егьи аганахьала апартиа далоушәа ҟаҵаны аԥсҭазаара ҽыц аргылаҩцәа иҽрыдкыланы дахьыҟоу иабзоураны, еинышәара зқәым, социалла еиӷацәоу ҩ-класск реиҿагылараҿы иара ҳаихьырԥшноуп анахьгьы арахьгьы аҭагылазаашьақәа аибарххарақәа автор ишҳазцәыриго. Шәарах зны даҳбоит акулакцәа рыгәҭаҿы, уаҟа еилаҳкаауеит урҭ рыгәҭакы, насх уи даҳбоит апартиааи акомҿарааи реизараҿы, уаҟа еилаҳкаауеит ақыҭа аҭагылазаашьа, ус хадас, мшызҵаарас убра иахьа ирымоу.
Шәарах классла еиӷацәоу дрыбжьаргыланы иахьыҟаҵоу аповест аҿы ахҭысқәа рыҿиашьа ахьарманшәало адагьы, аконфликттә еибарххарагьы еиҳа иарӷәӷәеит, аԥхьаҩ игәы хыҭхыҭуа дҟанаҵоит, даднахалоит.
Шәарах апартиа иалоуи акомҿарааи реизараҿы апартиа иалоу дреиуоушәа иҽырҩашьа дрылаҵәаны, уаҟа ирҳәақәоз еилкааны дшаауаз акулак Басиаҭ иахь дымҩахыҵит. Хьымца (апартиачеика амаӡаныҟәгаҩ) дшааиуаз ибеит Шәарахи Басиаҭи шеидгылаз. Хьымца ибзианы идыруеит Басиаҭ рқыҭантәи акулакцәа дышреиуоу. Шәарах уи дидгыланы
маӡак иеиҳәозар, шьҭа Шәарахгьы гәрамгарҭас дҟаимҵар аушам. Ус иагьыҟалеит. Абас арҿиамҭа ахҭысқәа рыҿиара акульминациахь ахы архоит, ашьҭыҵра иалагоит.
Шәарах уи адагьы иишьхьаз ипартбилеҭ, иара итәушәа иџьыба иҭаҵаны имаз, машәырны иџьыба иҭшәаны Гыдраа рҿы инханы ишыҟаз Хьымца ибан даԥхьахьан, уаҟагьы гәрамгарҭас дызлеикшақәаз акыҟақәан.
Шәарахи Басиаҭи шеидгылаз Хьымца иахьибази, Шәарах ипартбилеҭ Хьымца дахьаԥхьази ахҭысқәа рыҩбагьы џьарак реиныриара еиҳа иарҵарит аконфликт, ахҭысқәа рыҿиара аақәырҵәиааны, арҽеира акульминациахь идәықәнаҵеит. Аха автор ирццакуан ирҿиамҭа акульминациахь аиагара. Шәарах иҟазшьагьы иаҵанакуам иаармарианы анапышьҭыхра. Уи дцеит ихала Хьымца иахь, анкьа зны сзықәшәахьоу ҳәа ажәабжьк иеиҳәоит апартбилеҭ азгьы, Басиаҭ дахьидгылаз азгьы ихы ирқьиарц. Уи иҳәоит Басиаҭ уажәраанӡа дизымдыруаны уажәы машәырны диниазшәа, еиҳараӡак уажәы Хьымца иҿы уи еиликаарц иҭахушәа Басиаҭ дзакәу, Хьымца диазҵаахуеит уи изы, насгьы Басиаҭ иҵыхәала иара Шәарах игәаанагара Хьымца иеиҳәоит: «Сара сахьынаихәаԥшыз ҳазҭаху уаҩымшәа дызбеит, — нас днахәыцын инациҵеит , — иҳаӷоу уаҩуп, уи дкулакуп» (ад. 31). Хьымца уи игәра игом шьҭа, аха уеизгьы Шәарах ииҭахыз ҳамҭакы аамҭа иара иахь ирхәмарыр акәын. Ус иагьыҟалеит. Ақыҭа азеиԥш еизараҿы иқәдыргылаз азҵаара аџьықәреии арахәи рылхра аус иаҿагылашаз ауаа азыҟаиҵеит аҭыԥантәи акулакцәа ицырхырааны. Аизараҿы акулакцәа рыблок аиааира агеит. Аиааира иара иус еиҵаҟәаҟәа ишагаҵәҟьоз анибах иҽыргызмалны, «Ҳаи, абааԥсқәа, закәызеи иҟашәҵо, — ибжьы наиргеит Шәарах, апартиа сырбахп ҳәа, — ус шәымун, арҭ шәыҷкәынцәа роуп, шәырзыӡырҩы» (ад. 35).
Абас ҩ-цәак зхарԥоу кулакуп Шәарах. Ԥсихологиала ирҵабыргуп Шәарах ихымҩаԥгашьа, уи инапхгарала ахҭысқәа рымҩаԥысшьа. Адлеиба Гыд суашьоуп ҳәа иҩны даангылан, амаҭ бзы зҿоу Шәарах уи иаармарианы инапаҿы дааигоит, дызлалахьаз аколнхара далҵратәы, мап ацәикратәы дҟаиҵеит. Уи иеиҳәоит Англиа асовет мчра
иажәланы аибашьра иаҿушәа, аџьықәреии арахуи зылырхуагьы убри аибашьра ӷәӷәа ахьыҟоу иаҿагыланы иқәԥо ҳар рзын акәушәа, аха ари зегьы апартиа иалоу ауаа ракәымзар, уаҳа уаҩы иарымҳәо, имаӡоушәа.
«— Нас ари азакәан ԥхасҭахоит, Англиа даауеит уҳәоу? — Гыд дҵааит.
— Даауеит ҳәа аума иуҳәо, абар дааихьеит, акагьы игӡам, мчыбжьык ала абра ишшәылажьу убап...» (ад. 28).
«...Данааилак ушколхоз нхаҩу дырны иузеицәоу акәымзар иузеиӷьу акы ныҟәигашамызт, ари колхоз нхаҩуп, асовет закәан иадгылоу уаҩуп» — ҳәа (ад. 28).
Абас Гыд идырра заҟароу иԥсҭазааратә интересқәа рԥсихологиа еилкааны, амҟәыл леираны иҟоушәа ирбо диршәан, ихеиқәырхаратә инстинкт, иара Шәарах иҳәатәы иахьынԥашартә иҟаиҵеит, аԥсҭазаара ҿыц даҿагыланы иқәԥараҿы дабџьаритәит.
Шәарах социалла иаӷацәаз рымацара ракәым, уи иара иҩызцәа акулакцәагьы амц реиҳәоит, иҟам ыҟамшәа агәра диргоит. «Ибунтит Бзыԥаа — иҳәеит уи, – ибунтит, аха урҭ рымала ирылшози, шәа шәымчгьы рылашәҵароуп», ҳәа ииашаҵәҟьоушәа агәра дырго драцәажәоит аҭыԥантәи акулакцәа Басиаҭи, Кьаҭхәеи, Манчеи аназыҟаиҵо. «Бзыԥаа гылеит уаҩ дырмыхәо, ишьҭырхит лаба-ламсы, анцәа ирымԥыхьаиршәаз зегьы. Урҭ абас жәуы, абас ҟашәҵа ҳәа разҳәада?.. Дара рхала иалагарызу? Мап, уи дзырҟаҵаз ҳара ҳауп, хыла аус аауеит, ажәлар еидаҳкылт апартиа иаҳәо иақәԥаратәы» (ад. 8). Ара ииҳәо еиԥш амҽхак аман абунтра Бзыԥан иҟалеит ҳәа аҭоурых иаздыруам, Шәарах, ус иҩызцәа жьаны ацәгьаурақәа ирылеигаларц ауп изиҳәо.
Аповест «Амаҭ зыбӷа ԥҵәоу» аҟны зхаҿсахьа еиҳа инарҵауланы иаарԥшу, хадара зуа хаҿсахьаны иалоу, ишаҳҳәахьоу еиԥш, иара Шәарах иоуп. Уи акулакцәа неидгыланы ирхаҭарнак-типтәу хаҿсахьаны дықәыргылоуп арҿиамҭаҿы. Аповест аҟны иаҳԥыло егьырҭ акулакцәа Кьаҭхәа, Басиаҭ, Манча иара ишәшьыра иҵагылоуп, арҿиамҭаҿы мҩасшақә ауп ҳшынархьыԥшуа.
Акулакцәа ирдыруеит ақыҭан иҟалаз асоциалисттә еиҭакрақәа анхацәа рзын акыр ишаԥсоу: «Ҳаамццакыр
ҿыц «акомхоз» иалалаз зегьы еилдыргоит ари азакәан дара ишырзеиӷьу, ҳара ҳаиԥш иҟоу рзы ишхырҵәагоу», — иҳәоит акулакцәа реилацәажәараҿы урҭ руаӡәы (Басиаҭ).
Акулакцәа дара рхала ирбоит раамҭа шиасыз, аха аӡы иаго аҭәыц дахьынԥашалоит ҳәа ргәыӷра дырӡуам. Издыруада акы алҵыргьы ҳәа аҟҿыҳәа ицҳауеит, рыԥсы аиуа ахьынӡаҭоу ақәыџьма млашьы иаҩызаха иҟазаауеит. Анхацәа реизара ахырбгалара анрылша ргәы акыр иарӷәӷәан аколнхара аказарма рыблырц иалагеит. Ари акульминациатә кәаԥ аҿы акулакцәа (Шәарах гызмал, иара ихаҭа аказарма абылра дымцакәа, адҵа рыҭаны дара ишьҭит), пионерк ибзоурала аказарма абылра иахьымгӡакәа ақыҭантәи акомҿараа рыкәшаны илкагәа иркит. Шәарах аӡы зҵабаз аԥсыӡ еиԥш, имацара адәы данықәха ишьамхы иҽаиргеит, аха зегьы акоуп дымцҳалар иуам дахьцалакгьы. «Ҳаамҭа цеит, – ибжьы ааирӷәӷәеит Шәарах, — ҳаамҭа цеит, ҳашьра, ҳҭархара ауп изышьҭоу, аха ҳабӷа ԥҵәеит ҳәа ҳаанҿасрым, ҳаԥсы ацәаҳа ҭанаҵы ҳацҳалап» (ад. 49), – иҳәоит ихаҭа. Шьҭа лшара шимамгьы ибоит, агәкаҳара ихаԥаны дыҟоуп, аха анапҩахара уеизгьы игәы иҭам.
Арҿиамҭа аԥтраҿы (развиазка) даҳбоит Шәарах Бзыԥынтәи иҩызцәа акулакцәа Кадыри Никәеи дрыцны. Урҭ араҟагьы аказарма ччарҭахәс иркын, амцагьы ацрарҵеит, аха ауха уи ааигәа аԥхьарҭаҿы аизара змаз акомҿараа абылра анырба илдәылҟьан, аиҿахысра ӷәӷәа ҟаҵаны Шәарахраа ркит, амцагьы дырцәеит. Адлеиба Миха ҳәа уи ақыҭан иршьхьаз ипартбилеҭ Шәарах иџьыба иааҭыргеит. Абас рҵыхәа еидкылоуп акулак Шәарах ицәгьаурақәа зегьы. «Амаҭ абӷа ԥҵәаны ианынхалак иахьышьҭоу еиҳагьы игәааны ахы шкыднаҟьо еиԥш, рхы кыдҟьо идәықәын урҭ, цәгьарак ҳазундаз ҳәа» (ад. 50), — иҳәоит автор акулакцәа рхымҩаԥгашьа ахәшьара ахьеиҭо. Акулакцәа рҭагылазаашьеи рхымҩаԥгашьеи ирықәнагахаша, икылкааны ихысуа иҟоуп аповест ахы — «Амаҭ зыбӷа ԥҵәоу».
Аанкылашьа амамкәа амҩа ҿыц ианылаз аԥсуа қыҭа, уи асоциалисттә еиҭакра зыбӷа ԥнаҵәаз акулакцәа рыԥсы аиуа ҭанаҵы имцҳалар руам. Урҭ аамҭала рнапаҿы иааргоит Ҭашьыхи Гыди реиԥш иҟоу, здырра лаҟәу анхацәа.
Гыд Адлеиба ихаҿсахьа аповест аҟны Шәарах ихаҿсахьа аҟара амҽхак амамзаргьы, еилыкка иаарԥшуп — адырра лаҟәра иахҟьаны акулак иқыҭа иалаҳаз, ҩбара злам, анхаҩы ихаҿсахьа. Ари аԥсҭазаара ҵабырг иахылҵыз итиптәу хаҿсахьоуп.
Вл. Агрба иповест «Ҳколнхара «Ԥхьаҟа» аишьа» аҟны акулак Цәгьамш анхаҩы Ҭашьых инапаҿы дшааигаз еиԥш, Шәарахгьы Гыд инапаҿы дааганы аԥсҭазаара ҿыц даҿагылартәы дҟаиҵеит. Амала, Гыд иҭагылазаашьа еиҳа ирҵарны иҟаҵоуп аповест асахьаркыратә детальқәа. Ҭашьых акулак Цәгьамш иҩны днеиган, ичеиџьыка ҟьашьы дахартәаны акаҷыҷҩы аҵәыцақәак анииржә, иаармарианы Цәгьамшраа рыгәра игеит, ирыцирӷызуа далагеит.
Гыд иҭагылазаашьа даҽакын: уи дсашьоуп ҳәа зыгәра игаз ауаҩы, нцәаҵас дызхәаԥшуаз Шәарах, иажәа хԥарақәа абзырбзан ҭҟьара еиԥш иӷәӷәан, дырхәаҽит, зынӡа ддырлашәит. Аизараҿы дықәгылт акулакцәа ражәахә зҳәо иакәны: «—Ажәлар! Шәара ишшәаҳауа схы сырқьиоит, — ибжьы рӷәӷәаны ацәажәара далагеит Гыд. – Шәара ишшәаҳауа схы сырқьиоит, салҵуеит «акомхоз», са сеиԥш иалоугьы шәалҵ, уи шхырҵәагаз еилыскааит. Аџьықәреии арахәи иаҳцәырго аибашьра иаҿу ар рзоуп, идмырбунтразы... Аибашьра ыҟоуп, аибашьра!.. Англиа даауеит... уи данааилак арҭ аԥш, арахә рыҭо ҳашрыцхраауаз иаҳар иаҳзеицәоу акәымзар иаҳзеиӷьу ныҟәигашам... Ишәымун!» (ад. 34-35). Абас Гыд, иаргьы абзарбзан еиԥш дыҭҟьеит аизараҿы. Ицзырӷызуаз аныҟала, амчра акулакцәа иазыҟарҵаз рахь ииасын, аизара ахықәкы азынамгӡо иҟалеит — ихыбгалеит. Ашьҭахьгьы аӷарцәа реизараҿы араиком амаӡаныҟәгаҩ данрацәажәоз, акулакцәа Басиаҭи, Қьаҭхәеи, Манчеи аколнхара аказарма рыблырц ишаҿыз аргама илкагәа ианырк, дара иазыҟарҵахьаз анхацәа Сааҭ, Самсон, Едгьы уҳәа ирыхьыз иахьхәны рыԥсахы еиҟәыҷҷо, еилазгаз зусҭқәоу рыхьӡқәа рҳәон, аха Гыд уажәгьы агәра изгом Шәарах амц шиҳәаз, дшижьаз:
«— Сара исҳәо иарбанзаалак мцрак аҵаҵаны исҳәом, — ацәажәара далагеит Гыд. – Миха ҳәа зыӡбахә ҳамоу апартиа иалоу уаҩуп. Сара иацы аизараҿы исҳәақәаз кыр ҵуан
ҳәанҳәахшәа исаҳахьеижьҭеи, нас иацы зегьы акака аҳәара ианалага, саргьы исаҳахьаз сҳәеит» (ад. 48).
Шәарах игәра убырсҟак иганы дыҟоуп Гыд, уажәшьҭа ихаҭагьы уи дихҟьан, амцҳәара далагеит. Гыд иԥсихологиа аныԥшуеит ари ахҭыстә деталь: ганкахьала Гыд зыгәра игаз Шәарах иҭира уи иламыс иаҵанакуам. Егьи аганахь — Гыд акреилызцо, зхатәы гәаанагара, зхатәы дунеихәаԥшышьа змоу аӡәы иакәушәа ихы дирбарц даҿуп. Ари ԥсабаратәла ииашоу, Гыд иеиԥш атәым хшыҩ иарқамсо, зегьы еицырзеиԥшу типра зуа ҟазшьоуп. Урҭ нас, шамахамзар, ишнеиуа аӡы нрыҵабаны аҟәара иаақәхоит. Усҟан иҟарҵара рзымдыруа рхы еимлагәа иркуеит. Гыдгьы уажәраанӡа ихы зыхҭниҵоз, зыгәра игаз уажәы хаҭала зегь реиҳагьы иара иаӷаз иакәны дшыҟаз (избанзар, Шәарах Гыд ижәлантәыз ауаҩы дишьхьан), хәыҷҵас дшижьаз, дышилахәмарыз аргама ибеит, Гәдоуҭантәи Хьымца изааз асаламшәҟәы ала.
«— Сара сзырҩашьаз, сеилазгаз, — иҳәеит Гыд иԥсахы ԥыжәжәо, — рыргамара мацара акәым, зынӡа рықәхра сақәшаҳаҭуп...
Амала, исҳәақәаз сырҭашәымҵан, урҭ са схы иҭысымҳәааит, ишыжәбо еиԥш, сыхшыҩ аҭыԥ иқәиҟьеит аӡәы… «Акомхоз» салҵуам, уи сшалац салоуп. Шьҭа иҟаз еилсыргеит, акулак иажәа уаҳа ихасҵашам сара» (ад. 48).
Гыд ихаҿсахьала иаарԥшуп, уаанӡа алашьцара ихәыҵаханы иҟаз, аӷарра иаргәаҟхьаз, нас аԥсҭазааратә ҭагылазаашьа аилаԥаҭара иарҟьалаз, аха ҩбара злам аԥсуа нхаҩы гәыҳалал амҩа иашахь икылсра.
«Аповест «Амаҭ зыбӷа ԥҵәоу» аҟны еиҿаргылоуп социалла еиӷацәоу, еинышәара зқәым ҩ-класск рхаҭарнакцәа: ганкахьала — акулакцәа Шәарах, Басиаҭ, Кьаҭхәа, Манча. Егьи аганахь — аԥсҭазаара ҿыц аазго, ажәлар раԥхьагылаҩцәа, ақыҭантәи апартиачеика амаӡаныҟәгаҩ Хьымца, ақыҭсовет ахантәаҩы Сандра, араиком амаӡаныҟәгаҩ (ихьӡ ҳԥылаӡом џьаргьы), Грышьа Џьыкырба убас егьырҭгьы.
Аповест аҟны Вл. Агрба иповест «Ҳколнхара «Ԥхьаҟа» аишьа» аҟны еиԥш, еиҳа активра аманы иҟоуп акулакцәа рықәԥара. Урҭ ирҿагылоу Хьымца, Сандра, араиком амаӡаныҟәгаҩ уҳәа русура епизодтә ҟазшьа еиҳа
иазааигәоуп, аповест атекст аҟны аҭыԥ маҷны иааннакылоит. Ус иагьа иҟазаргьы, урҭ акулакцәа рымчра лашьца аҵкьыс аиааира ргеит. Аџьанхаҩыжәлар рыҩнуҵҟа аамҭала имҩахҟьаз џьоукы ҟалазаргьы, асоциалисттә ԥсҭазаара ҿыц амҩа иаша ашҟа рыргьежьра урҭ ишрылшаз зҳәо асахьаркыратә детальқәа, аԥсҭазааратә ҵабырг иашьашәалоуп, итиптәу аԥсҭазааратә ҭагылазаашьа иаша ишахылҵыз убаратәы иҟоуп.
Хьымца аповест атекст аҟны раԥхьаӡа дцәырҵуеит Гыд иҩнаҭа Шәарах даанҿасны даныҟаз дақәшәаны инеирала. Шәарах ииашаҵәҟьаны Гыд диашьоуп ҳәа агәра игаратәы ибеит уаҟа дахьнеиз. Ишазгәаҳҭахьоу еиԥш, убри иахҟьаноуп Шәарах ҩба злоу аӡәы иоуп ҳәа игәы иаанамгакәа, уи иҿы иҽзааиртыз Хьымца. Аха ари еиԥш агха автор Хьымца иахьииҭаз машәырны иҟалаз акы акәым. Изаамҭанызтәи аԥсҭазааратә ҭагылазаашьаҿы ақыҭантәи апартиачеика амаӡаныҟәгаҩ иусураҿы, ажәлари апартиеи рус дацәымаашьакәа гәыкала ихы аџьабаа ахьаирбо амацара азхомызт. Урҭ аҟазшьа хазынақәа инрываргыланы агәаҽанызаара ӷәӷәа имазар акәын. Хьымца убри агәаҽанызаара згу, егьирахь ала гха змам партиатә маҵура уаҩны даарԥшуп. Аха убри агха мацара азхоит аӷацәа ргәашә ажәлар реиларҩынтра ашҟа иаартхарц. Абас ала, ари еиԥш асахьаркыратә аақәырҵәиаара, изаамҭанутәи ԥсҭазааратә ҭагылазаашьа аҟны типра ҟазҵо вариантны иахьыҟоу анаҩсгьы, уи иаҵаҵәахуп иара ахатәы логикатә мораль. Шәгәышәҽаныз, адәахьтәы абжьи аԥшреи шәыхнамхлан, урҭ ирыҵоу цқьа еилышәымкаацкәа шәҽаашәмыртын, амҩа рышәымҭан изҭатәым — аҳәоит уи алогикатә мораль.
Хьымца агха шыҟаиҵаз, ашьҭахь иара ихала игәы азҩаратәы амҩа дықәиҵеит автор исахьаркыратә детальқәа рыла: акулак Басиаҭ дидгыланы Шәарах маӡак шиеиҳәоз Хьымца мҩасшақә дрыниеит. Уинахыс Хьымца Шәарах дзакәу аилкаара дашьҭалеит: «Хьымца иҩызцәа аӡәык-ҩыџьак рлымҳа иааҭишьит «уара абри (Шәарах иоуп дызҿу. Вл. А.) дыжәдыруама» ҳәа, аха изеиҳәаз зегьы дҳаздыруам рҳәеит» (ад. 33). Абасала, Хьымца имаз агха еилкааны, уи арҽеирахь амҩа дықәлахьан.
Асовет жәлар рыԥсҭазаараҿы уадаҩрак ахьаацәырҵуа иахьакәзаалак акоммунисттә партиа ахаҭарнакцәа уи ауадаҩра аҭыԥ ақәҵараҿы иаԥхьагылаҩцәоуп. Ус иҟан 30-тәи ашықәсқәа рызгьы. Ари еиԥш аԥсҭазааратә ҵабырг, асоветтә сахьаркыратә литература ианыԥшит Давыдов (М. Шолохов — «Ишьҭыху адәаӡа»), Кирилл Ждаркин (Ф. Панфиоров — «Бруски»), Алексеи Столиаров (П. Замаиски — «Лапти»), Захар Балшоков (Ан. Иванов — ), Тарасии Хазараӡе, Бачуа Вардосаниӡе (К. Лордкипаниӡе — «Колхида ашәахәа») уҳәа акулакцәа ирҿагыланы рықәԥаратә хаҿсахьақәа рыла.
Аԥсуа сахьаркыратә литератураҿы, акулакцәа рҵысра иаҿагыланы иқәԥо, аџьанхаҩыжәлар асоциалисттә ԥсҭазаарахь амҩа иқәызҵоз раԥхьатәи акоммунистцәа рхаҿсахьақәа иреиуоуп Вл. Агрба иповест «Ҳколнхара «Ԥхьаҟа» аишьа» аҟны иалоу апартком амаӡаныҟәгаҩ Ладикәа инаишьҭарххны ҳзыхцәажәо аповест аҟны ицәыргоу акоммунистцәа Хьымцеи араиком амаӡаныҟәгаҩи. Убарҭ рышьҭахь С. Ҷанба иповест «Сеидыҟ» аҟны Кәыбрыц, И. Папасқьыр ироман «Ҭемыр» аҟны Миха уҳәа рыла акоммунистцәа рхаҿсахьақәа аарԥшуп. Ақыҭа ԥсҭазаараҿы аилаԥаҭара ӷәӷәа аныҟала, асоциалисттә ԥсҭазаара ҿыц ашәарҭара ианҭагыла Хьымца дааивагылт араиком амаӡаныҟәгаҩгьы. Аповест аҟны ахҭысқәа рыҿиараҿы уинахыс Хьымца аҩбатәи аплан ахь диасуеит, араиком амаӡаныҟәгаҩгьы ақыҭа даԥхьагыланы иҿынеихоит.
Вл. Агрба иповест «Ҳколнхара «Ԥхьаҟа» аишьа» аҟны ахҭысқәа рымҩаԥысшьеи, ҳазыхцәажәо аповест аҟны ахҭысқәа рымҩаԥысшьеи ахьеиқәҿырҭқәо ыҟоуп. Вл. Агрба иповест «Ҳколнхара «Ԥхьаҟа» аишьа» аҟынгьы раԥхьатәи аизара акулакцәа ирбзоураны ихыбгалеит. Уаҟагьы ус араион аҟнытә апартком амаӡаныҟәгаҩ дааны, уигьы акомҿарааи аӷарцәеи уҳәа хазы еизганы дырҿацәажәо, иазыҟаиҵеит аџьанхаҩыжәлар акулакцәа ирыцрыҵратәы. Ҳзыхцәажәо аповест аҟынгьы хыхь ишеилаҳкаахьоу еиԥш, раԥхьатәи аизара акулакцәа ирыбзоураны ихыбгалеит, нас араиком амаӡаныҟәгаҩ дааит, аҿар дырҿцәажәеит, аӷарцәа реизара ҟаҵаны, Гыд днадкыла, зегьы аиаша деилиркааит, аԥсҭазаара
ҿыц ашҟа амҩа иқәиҵеит. Ахҭысқәа рымҩаԥысшьа ахьеизааигәақәоу ҟалазаргьы, урҭ рҭагылазаашьақәа хаз-хазын. Аповест «Ҳколнхара «Ԥхьаҟа» аишьа» аҟны аколнхара ашьақәгылара акәын хықәкыс ирымаз. Араҟа аколнхара шьақәыргыланы иалгахьан, арахәи аџьықәреии реизгара, рыплан анагӡара азҵаатәы акәын еилыргатәыс ирымаз. Араиком амаӡаныҟәгаҩгьы, араҟа ақыҭаҿы ицәырҵыз аус еилаԥаҭақәа зегьы рҭыԥ иқәиҵаанӡа уаҟа иҽааникылеит. Уи ицхыраара иабзоураны, ақыҭантәи аџьанхаҩыжәлар акулакцәа раҵкыс иаиааит, рнапы еикәырша аҭынч нхарахь рымҩа ахы археит.
Акулакцәа раҵкьыс аиааира акыр имариацәоума уҳәо иҟалеит аповест аԥтра. Аха араҟа иазгәаҭатәуп аԥсҭазааратә ҭагылазаашьа, уи аҭоурыхтә мҩа ахьхаз, акулакцәа уи иацнеиуа ракәымкәа, иканажьуа ракәны ишыҟаз. Убри аҟнытә урҭ рымчра еилабаахьаз шьаҟала акәын ишҵаргәаз. Ауаатәыҩса асоциалисттә ԥсҭазаара ашҟа риагаразы амарксист-ленинтә теориа абџьарс измаз апартиа ахаҭарнакцәа, иаармарианы ирылшон ажәлар рымчра акулактә ҵысра иаҿадыргылар. Ус иагьыҟалеит. Акулактә шьаҟа еилабаақәа еилабгеит, апартиа анапхгарала ажәлар рҽеибыҭа ианынагәҭас. Абасала, аповест аҟны аԥсҭазааратә ҵабырг ииашаны иаарԥшуп.
Апеизажтә, ма апатреҭтә сахьақәа аповест аҟны иуԥыло (урҭ даарак ирацәам аха) адәахьтәи рыԥшра инаваргыланы ирымоуп дара рыҩнуҵҟатәи рҵакқәагьы. Аповест асиужет аҟны аекспозициа аанҵәаны аиқәҳәалара иахьналаго иҭыхуп аԥсабара асахьа абас:
«Аҵх ҵәцан, аха аиаҵәақәа иахьабалак еиԥшны изылашомызт, аԥҭақәа аԥшацәгьа иацҟьаз аиаҵәақәа ирхаԥан рылашара иаԥырхагахауа. Ашәаԥыџьаԥ ҿымҭ-ԥсымшьа еилагылан еилачны, харантәи иааҩуаз арҩаш абжьы иазыӡырҩуа.
Хрыжь-хрыжь иасуан аԥша, иӡысон ажәҩан ахь аԥҭақәа, зны еилыҵуа, зны рҽеибарчны аиаҵәақәа ирхаԥауа. Аҵх еигәаны ацара иаҿын, аԥша есааира аҽарцәгьон, иӷәӷәаны асра аҽазнакуан» (ад. 7).
Ари апеизаж, аԥсабара уахынлатәи ҵхык асахьа ахьаанарԥшуа инаваргыланы, иамоуп иара ахатәы символтә ҵакы:
Арҿиамҭаҿы иҟалараны иҟаз аиҿыхарақәа ирцәаҩа — цәалашәароуп ари аҵх асахьа. «Аҵх ҵәцара» — асовет уаажәлар рыԥсҭазаара ҿыц иасимволны уахәаԥшыр ауеит, «Аиаҵәақәа еиԥшны изылашомызт» — избанзар ауаатәыҩса рыҩнуҵҟа уи ақыҭан зегьы рдырра еиҟарамызт, рыҟазшьа еиԥшымызт.» Аԥҭақәа зны рҽеибарчны аиаҵәақәа ирхаԥон» — избанзар акулакцәа дәықәын рус хәымга еилакәаҳақәа рыла Гыдраа иреиԥшыз ахшыҩ ааигәақәа, ахшыҩ кьаҿқәа рыблақәа шәаҳауа, ирлашьцакуа. «Аԥша иасааира аҽарыцәгьон, иӷәӷәаны асра аҽазнакуан» — избанзар аизараҿы аилаҩынтра ӷәӷәа ҟалеит, аизара хыбгалеит, акулакцәа уи аҿы иаанымгылакәа, аколнхараа рказарма амца ацрарҵарц иалагеит, ираӡар иҵегь ҟарҵозар акәхарын, аха... «Аҵх еигәаны ацара иаҿыз уи аамҭазы аҽеиҭанакит: аԥша-цәгьа иацҟьаз аԥҭақәа еилачны рҽеидкылауа, аиаҵәақәа ирхаԥаны рыҵәахра ианалага — икылҟьеит аԥша-цәгьа, иасит мчыӷәӷәала, ишәеит, иқыџьқыџьит адунеи. Аиаҵәақәа рыҵәахра иашьҭаз аԥҭақәа ирылагьежьит, иацҟьеит, иахнацеит, иказказуа ажәҩан агәы аанарԥшит. Иҵәцеит икаххаа аҵх, агәыр каршәзар уаҩы ибартә еиԥш, ажәҩан агәы цқьахеит, аиаҵәақәа рхыԥхьаӡара иазҳаит» (ад. 9).
Абас апеизаж адәахьтәи асахьа иаҵаҵәаху асимволтә ҵакы ианыԥшуеит аповест ахҭысқәа рымҩаԥысшьа. Акулакцәа ажәлар еиларган, аилаҩынтра, аилаҩеиласра шыҟалаз, аха аԥсҭазаара ҿыц ахь зымҩа хаз аџьанхаҩыжәлар аиааира шырԥеиԥшыз — «ажәҩан агәы шыцқьахоз» — уҳәа апеизажтә сахьақәа рсимволтә ҵаки аповест ахҭыстә детальқәеи асоциативтә цәаҳәа рыбжьгоуп.
Баша, адәахьтәи аԥшра аарԥшразы мацара иҟаҵам апатреҭ сахьақәагьы: «Шәарах ҳәа Басиаҭ зҭыӡшәа имаз убра дрылатәан илакҭа еимарџахәны, иԥынҵа иҭиааз ахәқәа иԥаҵа иаларҳәын, иҩаз инапы ихьнырҳаланы» (ад. 7-8).
Ганкахьала — Шәарах ипатреҭ — «илакҭа аимарџыхәра» — иҩнуҵҟатәи иҟазшьа аныԥшуеит. Егьи аганахь — Шәарах ипатреҭ даҽаӡәы исахьа иаламҩашьо, адырга ҷыдагьы («иҩаз инапы ихьнырҳаланы») амоуп, уи ала иаартхарц Шәарах дызусҭаҵәҟьоу аиаша. Уи еилаҳкаауеит, ауаҩы
дышьны Бзыԥынтәи кулакк Шәарах Мықәба ҳәа аӡәы дыбналаны дышцази, нас уи иҷыдаратә дыргақәа зынны Хьымца иҩыза Џьыкырба Грышьа иҟнытә аповест анҵәамҭаҿы иауз асалам шәҟәы ала.
Аповест ажәар еиқәыршәоуп ақыҭан анхаҩыжәлар рцәажәашьала, абзыԥаагьы абжьыуаагьы еицырзеиԥшу абызшәала.
Уи 30-тәи ашықәсқәа раан, аԥсуа сахьаркыратә литературатә бызшәа ашьақәгылара ианаҿыз аамҭазы акыр иаԥсаз лагамҭан. Аха уеизгьы, иахьа уи ҳанаԥхьо, ҳабла иаахымгылар ауам аҳәоуқәа ражәаҳәаратә еиҿартәышьа рымариацәара; аепитетқәа, асахьаркыратә еиҿырԥшрақәа акыр иӷаруп аповест атекст аҟны. Уимоу, аԥсуа жәлар ражәаҳәаратә ҿаԥыц лымкаала излабеиоу ажәаԥҟақәеи афоризмқәеи араҟа имаҷуп. Аповест абызшәа ӷаруп.
Автор лымкаала иқәманшәаланы ихы иаирхәеит адиалогтә форма. Уи аҿырԥштәқәа рзы цәымзаркыла ашьҭалара аҭахӡам. Даҟьас иаахуртлак аҟны адиалогтә еицәажәара ахьуԥымло ыҟаӡам. Адиалогтә форма
Шь. Ҵәыџьба иповест аҟны ибзианы иаанарԥшуеит еицәажәо доусы рпозициақәа:
«— Дызусҭада Миха зыхьӡны уара уҿы иҟаз? Дабацеи уажәы? — диазҵааит араиком амаӡаныҟәгаҩ (Гыд иоуп дзызҵаауа — Вл. А.).
— Сыздыруам, иахагьы аҩны дмааит.
— Иҳәа ихи-иҵыхәеи, дуашьаҵәҟьоума?
— Ааи, дсашьоуп!
— Уажәраанӡа дудыруазма?
— Сара дсыздыруамызт, аха иара сидыруан.
— А-а-а, ишәаҳауама ииҳәо? – днарылаԥш-аарылаԥшит араиком амаӡаныҟәгаҩгьы» (ад.41).
Адиологтә форма доусы рпозициақәа инрываргыланы, иааԥшуеит доусы рхатә ҟазшьақәагьы, иара доусы рхатә бызшәагьы.
Афырхацәа доусы рбызшәа аҷыдара аарԥшраҿы аурыс бызшәа налаҵо џьоукы-џьоукы рцәажәашьагьы давымсит. Аԥсуа сахьаркыратә литература ашьаҭаркҩы, Аԥсны жәлар рпоет, поет — аклассик ду Д. И. Гәлиа раԥхьатәи
иажәеинраалақәа руак аҿы («Исыбаргәузеи шьҭа сара!»), «Аԥсны дааӡеит даԥсыуоуп, ԥсышәак иҳәашам, дазԥагьоуп, атәым бызшәақәа дрызҟазоуп. Тәыми ҩнатәи еихҭниҵоит» — ҳәа иҵәылихуаз иреиԥшу агәнымыҩ хымдырцәа 30-тәи ашықәсқәа раангьы (иара иахьагьы уи ачымазара изацәымцац рацәоуп) ҟыжәбыжәқәак зҵаз, аха здырра кьаҿу џьоукы-џьоукы рзы имодашәа иҟан, роурыс ажәақәа налаҵо ацәажәара. Л. Лабахәуа исатиратә жәеинраала «Мазлоу зегьы злоу» аҟны ус иҟоу ауаҩы ибзианы даҿаԥиҽуеит. Ҳзыхцәажәо аповест амоментқәак рҿы Шәарах урысшәала дирцәажәоит автор. Хьымцагьы урысшәала уи аҭак ҟаиҵоит. Ари амомент, аҩада ишазгәаҳҭахьоу еиԥш, доусы рыҩнуҵҟатәи рԥсихологиатә ҟазшьа акыр инаҵнашьуеит.
Ауаҩы ҩнуҵҟалатәи иԥсихологиатә еибарххара аарԥшраҿы адиалогтә форма аиҳагьы амонологтә форма еиҳа исахьаркыратә хырхәагоуп. Аԥсуа литератураҿы Ал. Гогәуа аҵыхәтәантәи ирҿиамҭақәа рыла иаҳбоит аҩнуҵҟатәи амонолог инапаҿы аагара ишарҵауло арҿиамҭа аԥсихологизмра.
Ҳзыхцәажәо аповест аҟны амонологтә форма ахархәара амаӡам. Уи абызшәа арӷаруеит ҳәа мацара акәымкәа, аповест зегьы асахьаркыратә еиҿартәышьагьы ианыԥшуеит. Аповест аконфликттә еибарххара, афырхацәа рхымҩаԥгашьақәа, урҭ реидысларақәа уҳәа, ахҭысқәа зегьы, иаартцәоу адәахьтәи сахьақәаны иахьыҟалаз рацәоуп. Афырхацәа рыҩнуҵҟатәи рԥсихологиатә еибарххара ргәашәқәа акыр иаркхеит.
Ииашоуп, Гыд ихаҿсахьаҿы иаҳбоит иҩнуҵҟалатәи еибырххара амоментқәа ауаҩытәыҩса имҩахҟьара аҟнытәи игьежьра, аԥсҭазаара ҿыц ашҟа хаҳәхьачарада ихы архара. Насгьы ԥсихологиала ириашоуп уи ихымҩаԥгашьа, аха уеизгьы Гыд иеиҭасрақәа, иҩнуҵҟатәи аибарххаратә ԥсихологиатә ҭагылазаашьа аарԥшраҿы аҵаулара маҷцәахан, аԥсабаратә ҽеиҭакра еиԥшымшәа иахьыҟалаз рацәахеит. Акулак Шәарах уихәаԥшыр, абри усс имоузеи, ихы зыдшьыло дзышьҭоу ицәгьыршрақәа баша цасҳәа дырҿума ҳәа агәаанагара узцәырҵуеит, иԥсихологиатә
еибарххара ргәашәқәа иахьынӡахәҭаз иахьаатымхаз иахҟьаны.
Хьымца иакәзар, аҿыц цәырҵрақәа ринтересқәа рыхьчара хамеигӡарада дазықәԥоит, аха ҩнуҵҟала дазыҟаҵаны дцәыргам аҟнытә, акибернетикатә робот даҩызоума уҳәо дҟалеит.
Аповест аконфликттә еиҿыхара аҵарреи, ахҭысқәа рҿиараҿы иуԥыло адраматизмреи, адиалогтә форма инарҭбааны ахархәара ахьаиузи ирыбзоураны арҿиамҭа алахҿыхра амоуп, аԥхьаҩ игәы амырҿыӷьуа, дагәыланахало иҟаҵоуп.
Аԥсуа сахьаркыратә литература иашьаҭаны иҟалахьаз асоциалисттә реализм аметод автор ихәеит, араҟа ажәытәреи аҿатәреи реибарххараҿы, аҿатә аиааиратәы, ипрогрессивтәу амҩа аиҭаратәы алшара инаҭеит. Аповест аҟны ацәгьара ныҟәызгоз зегьы аҿаԥҽуп, имчыдатәуп, аҿатә аколнхаратә хеидкылара апрогрессивтә мҩа аиааира агоит.
Вл. Агрба иҩымҭа раԥхьаӡатәи аԥсуа повест «Ҳколнхара «Ԥхьаҟа» аишьа» инашьҭархх, аԥсуа сахьаркыратә литература аҭоурых аҟны ицәырҵыз аҩбатәи аԥсуа повест «Амаҭ зыбӷа ԥҵәоу» ауп. Аԥсҭазаара егьа хыхь-хыхьла акәзаргьы ишаанарԥшуа, уи аповест «Ҳколнхара «Ԥхьаҟа» аишьа» инавагылеит ҳаԥсуа сахьаркыратә литература аҭоурых аҟны акрызҵазкуа рҿиамҭаны. Арҭ аҩповестк наҟ-наҟтәи ҳаԥсуа сахьаркыратә литература аҿиараҿы атематикатә нырра амацара акәымкәа, асиужети акомпозициатә еиҿартәышьеи рылагьы апрозаҿы инеиҵыху аепикатә жанр азын имҩақәҵаганы иҟалеит. Уи ашьақәырӷәӷәаразы иаҳгәалаҳаршәар азхоит С. Ҷанба 1934 шықәсазы иҭижьыз иповест «Сеидыҟ».
Аԥсуа сахьаркыратә литератураҿы Самсон Ҷанба иповест «Сеидыҟ» иклассикатәу аҭыԥ аанызкыло арҿиамҭақәа ируакуп. Алитератураҭҵаара аганахь алагьы аповест
«Сеидыҟ» аус адырулахьеит: Ш. Инал-иԥа (истатиа «Самсон Ҷанба»), Н.Лакоба (лмонографиа «Самсон Ҷанба»),
М. Папасқьыр (истатиа аповест «Сеидыҟ») уҳәа убас егьырҭгьы. Арҭ русумҭақәа рҿы иҟоуп акыр иаԥсоу аԥшаарақәа, ишьахәны иҭҵаау аганқәа. Урҭ рахь иԥхьаӡатәуп аповест аидеиатә ҵакы аилыргареи аԥсуа қыҭа 30-тәи ашықәсқәа раантәи аԥсҭазааратә ҭагылазаашьеи реидҳәалара, акласстә еиҿагылара арҿиамҭа ишаныԥшуа ииашаны ацәыргара, асахьаркыратә анализ аҟаҵара аҽазкра уҳәа убас иҵегьы. Аха арҭ нагӡоуп иара аповест «Сеидыҟ» атекст арамкақәа рҭыҵра шамахамзар рҽырзымкӡакәа.
Зынӡакгьы иҟаҵаӡам аповест «Сеидыҟ» тематикала иашьашәалоу, иара зышьҭанеиуа аповестқәа ирҿызырԥшыша анализк.
Самсон Ҷанба иповест «Сеидыҟ» ҭыҵит 1934 шықәсазы. Иара аԥхьа иҭыҵхьаз рахьтә ҩ-повестк, хықәкыла Вл. Агрба иповест «Ҳколнхара «Ԥхьаҟа» аишьа», Шь. Ҵәыџьба иповест «Амаҭ зыбӷа ԥҵәоу» ртемоуп аповест «Сеидыҟ» тема хадас иамоу.
30-тәи ашықәсқәа раан Ҳсоветтәыла ду зехьынџьара еиԥш, аԥсуа қыҭақәа рҿгьы имҩаԥысуаз асоциалисттә еиҭакрақәа раан, акласстә ӷацәа рцәырҵреи, урҭ ирҿагыланы ақәԥареи аҿатә аиааиреи рпроцессқәа раартроуп арҭ ахповесткгьы тема хадас ирымоу.
С. Ҷанба иповест «Сеидыҟ» аԥшьбатәи повеступ ҳаԥсуа сахьаркыратә литератураҿы. Ш. Инал-иԥа дахьахцәажәо аповест «Сеидыҟ» раԥхьатәи аԥсуа повестушәа иҟалеит.
С. Ҷанба иҩымҭақәа иалкаау ахьаахуртуа иану Ш. Инал-иԥа истатиа ду «Самсон Ҷанба иԥсҭазаареи ирҿиамҭақәеи» ҳәа хьӡыс измоу аҟны ҳаԥхьеит: «С. Ҷанба иҟазара азырҳаразы ӷәӷәала шаҳаҭра ауеит «Сеидыҟ» . Ари раԥхьаӡатәи аԥсуа реалисттә повеступ». Иара убраҟа даҽа аа-даҟьак ҳахьынырхысуа ҳаԥхьоит: «Сеидыҟ» — раԥхьаӡатәи реалисттә повеступ аԥсуа шәыҟәҩыра аҭоурых аҿы»2. Высшьа змам афактқәа иаадырԥшуеит ҳаԥсуа сахьаркыратә литература аҭоурых аҟны С. Ҷанба иповест
«Сеидыҟ» раԥхьатәи аԥсуа повестны ишыҟам. Избанзар С. Ҷанба иповест «Сеидыҟ»  аԥхьа иагьырҩхьан, иагьҭыҵхьан Вл. Агрба иповест «Ҳколнхара «Ԥхьаҟа аишьа» (1931ш.), Шь.Ҵәыџьба иповест «Амаҭ зыбӷа ԥҵәоу» (1932ш.), Ш. Ҷкадуа иповест «Аҿыц аиааиуеит (1932 ш.).
Шь. Инал-иԥа истатиа ацитатақәа хыхь иааҳгаз рҟны иаҳбоит «раԥхьатәиреи» «ареалисттәреи» шалкаау. Аха аԥсуа сахьаркыратә литератураҿы иахьа уажәраанӡагьы иаҳԥылаӡом иреалисттәым повест заҵәыкгьы. «Сеидыҟ» аԥхьа ицәырҵыз аповестқәа ҳәа хыхь еиқәаҳаԥхьаӡақәаз ҳгозар, урҭгьы итиптәу аԥсҭазааратә ҭагылазаашьа шаадырԥшуа акәу, итиптәу ахаҿсахьақәа рцәыргашьа акәу, адетальқәа рҵабыргра акәу ганыс узлахәаԥшлакгьы иреалисттәқәоуп. Насгьы асоциалисттә реализм аметод арҭ арҿиамҭақәа рҿы инагӡаны аҽышьақәнарӷәӷәахьеит. Ш. Инал-иԥа зыӡбахә ҳамоу истатиаҿы ҳаԥхьоит. «Уи (С. Ҷанба иповест «Сеидыҟ» В. А.) иккаӡа иаҳнарбоит аколнхарақәа реиҿкаара аан ақыҭаҿы классла ақәԥара имҩаԥысуаз. Уаанӡа ари атема аӡәгьы даламкьысцызт аԥсуа литератураҿы. С. Ҷанба иҿыԥшны, нас ԥхьаҟа иргеит уи егьырҭ аԥсуа шәҟәыҩҩцәагьы (ара раԥхьа ихьӡ ҳәатәуп
И. Папасқьыр)».
Араҟагьы аҭоурыхтә ҵабырг авагылара ҟалеит. Аколнхарақәа реиҿкаара атема аԥсуа литератураҿы, хыхь ишаҳҳәахьоу еиԥш, уаанӡагьы зныкымкәа иаҳԥылахьан.
Н. Лакоба лмонографиа С. Ҷанба изкны илҩыз аҟны илҳәоит: «Ари апериод азын аповест «Сеидыҟ» анаҩсгьы аԥсуа сахьаркыратә литература — ҿа беиахеит аколнхарақәа реиҿкаара атема иазку арҽиамҭақәа,
В. Агрба иповест «Ҳколнхара «Ԥхьаҟа» аишьа», В. Агрбеи
С. Ҷанбеи рпиеса «Аиааира», И. Папасқьыр ироман «Ҭемыр» («Аԥсынҵры ду»), Шь. Ҵәыџьба иповест «Амаҭ зыбӷа ԥҵәоу» уҳәа реиԥш иҟақәоу рыла». Аха араҟагьы, ишаҳбо еиԥш, инҭкааны иҳәаӡам аповест «Сеидыҟ» аҟны акәу егьырҭ зыӡбахә цәыргоу арҿиамҭақәа рҿы акәу аколнхарақәа рышьақәыргылара атема раԥхьа иахьцәыргоу.
Аԥснытәи ақыҭақәа рҽы асоциалисттә еиҭакрақәа раамҭазы иҟаз класслатәи аиҿыхара, хықәкыла аколнхарақәа реиҿкаареи акулакцәа ирҿагыланы ақәԥареи ртема аԥсуа литератураҿы ацәырҵра иазкны М. Папасқьыр аповест «Сеидыҟ» дахьахцәажәо иусумҭаҿы иҳәоит: «Аповест атема, аколнхарақәа анеиҿыркаауаз класслатәи ақәԥарақәа иҟаз, ишаадыруа еиԥш, итема хаданы уи аамҭазы алитератураҿы иқәгылан. Аха ари аҩымҭа (С. Ҷанба иповест «Сеидыҟ» —
В. А.) аҟынӡагьы ҳара иҳаман, имаҷзаргьы, уи атемала иҩқәаз асахьаркыратә ԥҵамҭақәа. Урҭ хыхь ҳзыхцәажәахьоу В. Агрба иповест «Ҳколнхара» «Ԥхьаҟа» аишьа», Шь. Ҵәыџьба иповест «Амаҭ зыбӷа ԥҵәоу». Араҟа М. Папасқьыр ҳаԥсуа сахьаркыратә литература аҿиараҿы аҭоурыхтә фактқәа ииашаны иазгәеиҭеит.
Абасала, иккаӡа иааԥшуеит С. Ҷанба иповест «Сеидыҟ» раԥхьатәи аԥсуа повеступ ҳәа аԥхьаӡареи аколнхарақәа реиҿкаара атемагьы раԥхьа аԥсуа литератураҿы иахьцәырҵыз «Сеидыҟ» аҟны ауп ҳәа ахәаԥшреи иҵабыргу шьаҭак аманы ишыҟам.
С. Ҷанба иԥсҭазаареи ирҿиамҭақәеи ирызкны
Ш. Инал-иԥа ииҩыз хыхь зыӡбахә ҳамаз аусумҭа (астатиа ду) еиҭеикьыԥхьит даҽа шықәсқәак рышьҭахь. Аха араҟагьы ириашаӡам уаанӡа иамаз агха: «Ари (С. Ҷанба иповест «Сеидыҟ» – В. А.) зегьы раԥхьаӡатәи аԥсуа повестқәа иреиуоуп» — ҳаԥхьоит уаҟа.
Даҽаџьара инҭкааны иҳәоуп, «Ирҿиаратә мҩаҿы
(С. Ҷанба. В. А.) иаԥиҵақәаз аҩымҭақәа рахьтә аԥсуа литература аҟны иреиҳаӡоу абаҟақәа ирылаԥхьаӡоуп асоветтә тематика ҿыцла еибарку раԥхьаӡатәи аԥсуа реалисттә повест «Сеидыҟ» — ҳәа.
Ари еиԥш афакт еиларҩашьара алитератураҭҵаараҿы ианыҟалалак амилаҭтә сахьаркыратә литература аҭоурых аҟны еилкаамкәа инхоит уи аизҳаратә процесс, арҿиамҭақәа реизыҟазаашьа, атемақәа реихылҵра, реихеибарҭәаара, ашәҟәыҩҩцәа рсахьаркыратә ҟазараҿы аӡәи-аӡәи ирымоу анырратә еизыҟазаашьақәа.
С. Ҷанба иповест «Сеидыҟ» аҩада ишеилаҳкаахьоу еиԥш, темалагьы идеиатә ҵакылагьы ирышьҭанеиуеит В. Агрба иповест «Ҳколнхара «Ԥхьаҟа» аишьеи», Шь. Ҵәыџьба иповест «Амаҭ зыбӷа ԥҵәоуи». Арҭ аҩповестк рҟны иаԥҵоуп Аԥснытәи ақыҭақәа рҿы асоциалисттә еиҭакрақәа рымҩаԥгара аан, 30-тәи ашықәсқәа рылагамҭазы ицәырҵыз, акласстә ӷацәа, акулакцәа рхаҿсахьақәа. С. Ҷанба иповест «Сеидыҟ» аҟны иалоу акулак хада Сеидыҟи, В. Агрба иповест «Ҳколнхара «Ԥхьаҟа» аишьеи» аҟны ицәыргоу акулак Цәгьамши, Шь. Ҵәыџьба иповест «Амаҭ зыбӷа ԥҵәоу» иатәу акулак Шәарахи ԥсихологиалеи, нышәарак ҟамҵакәа рықәԥареи, ридеиатә хықәкқәеи рыла хҭак еицҭадыршәуеит. Аха урҭ зынӡаск еиԥшым литературатә хаҿсахьақәоуп. Итиптәу аԥсҭазааратә ҭагылазаашьа иахылҵыз, итиптәу хаҿқәоуп. Иашоуп раԥхьатәи акулак Цәгьамши аповест «Сеидыҟ» аҟнытәи акулак Сеидыҟи хышықәса роуп аамҭас ирыбжьоу. Ус анакәха, азҵаара ықәгылар ҟалоит, аԥсҭазаара итиптәу аҭагылазаашьа хышықәса заҵәык рыла еиҭакра дус иаиураны иҟази акулакцәа Цәгьамши, Шәарахи, Сеидыҟи ихаз-хазу, еиԥшым хаҿсахьақәахаратәы ҳәа. Аха 30-тәи ашәышықәса Ҳсовет қыҭақәа рзы, убас еиԥш аамҭан «акультуратә револиуциаҵәҟьа» мҩаԥысуан. Зқьышықәсақәа раахыс хазы-хазы инцәыҵасуа инхоз анхацәа, уԥшыр шьыбжьонӡа азеиԥштә хеидкылара ҟаҵаны, аицынхара иалагахьан.
Аԥсҭазааратә ҭагылазаашьа ирццакны аиҭасра иахҟьаны акулакцәа рықәԥашьа аформа аҽаԥсахуан. Урҭ ҩнуҵҟала гәаҵәак акәзаргьы еицрыӷраз, адәахьала уанрыхәаԥшуа аԥсҭазааратә ҭагылазаашьа иҟанаҵаз аҽыԥсахрақәа ирықәшәаша асабрадақәа рҿан.
Вл. Агрба иповест «Ҳколнхара «Ԥхьаҟа» аишьа» аҟны ицәыргоу акулак Цәгьамш асабрада иҿамҵаӡакәа даарԥшуп. Избанзар 1927—930-тәи ашықәсақәа рзы аԥсуа қыҭақәа рҿы, макьана анхацәа идеилыркаам акулак классла дара ираӷоу шиакәу. Аколнхарақәа ҳәа иаԥшьаргаз ракәзар, изызку ҳәа макьана акы рыздыруам, дара рзы тыша лашьцароуп. Ахьӡыҵәҟьагьы ииашаны ирмаҳацт «акомхоз» ҳәа ауп ишырҳәо.
Абарҭқәа ирыбзоураны Цәгьамш аргамаҵәҟьа дцәырҵны аколнхара аиҿкаара даҿагылоит. Уи дымшәа, дмырҳа аргама ауаа азыҟаиҵоит, ақыҭа Ӡымҭа социалисттәла аиҭакразы аҿыцаԥшьгара мап ацәыркырц. Иаргьы драԥхьагыла аколнхара аиҿкаара иазкны раԥхьатәи аизара ахырбгалара алшаратәы иҟаиҵеит акулакцәа рблок, уи алагьы аамҭала аиааира агоит.
Абасала араҟа акулак Цәгьамш аԥсҭазааратә ҭагылазаашьа илнаршон аргама акәԥара. Аха наҟ-наҟ аԥсуа қыҭақәа рҿы аколнхарақәа реиҿкааратә ԥышәа ҳажәлар ианроу, акаммунистцәеи акомҿарааи рҽандырӷәӷәа, акулакцәа рҽырҩашьаны, русхәымгақәа маӡала имҩаԥарго иалагеит.
С. Ҷанба иповест «Сеидыҟ» аҟны иалоу акулак хада Сеидыҟгьы убас маӡала аус зуаз аӡәы иакәны дааирԥшит автор.
Акулак Сеидыҟ иҽырҩашьаны иқыҭа асоветгьы далоуп, иԥҳаи иҷкәыни акомҿареидгыла иалеиҵеит. Абасала, раԥхьатәи аповест «Ҳколнхара «Ԥхьаҟа» аишьа» араҟа ҳазлацәажәо аповест «Сеидыҟ» хышықәса заҵәык рыда шрыбжьамгьы, раԥхьатәи акулак Цәгьамши, араҟа иаҳԥыло акулак Сеидыҟи ззықәԥо акы шакәугьы, рхаҭақәа зынӡа ихаз-хазқәоуп.
Вл. Агрба икулак Цәгьамш 20-тәи ашықәсқәа рынҵәамҭа даԥоуп. С. Ҷанба икулак Сеидыҟ 20-тәи ашықәсқәа рылагамҭа.
Акулак Сеидыҟ ихаҿсахьа аилкаараҿы ҳара иаҳбоит ҩ-лагамҭак: ганкахьала Сеидыҟ даауеит Вл. Агрба икулак Цәгьамш иҟнытәи. Егьи аганахь Шь. Ҵәыџьба иповест «Амаҭ зыбӷа ԥҵәоу» аҟны ицәырҵыз акулак Шәарах иҟнытә.
Вл. Агрба иповест «Ҳколнхара «Ԥхьаҟа» аишьа» аҟны акулак Цәгьамш иқыҭа Ӡымҭа аколнхара аиҿкаара еиҵеиҟьарц иааилшо зегьы ҟаиҵоит.
С. Ҷанба иповест «Сеидыҟ» аҟны акулак Сеидыҟгьы уи ауп дызҿу, иааилшо зегьы ҟаиҵоит аколнхара иқыҭан иҟамларц.
Вл. Агрба иповест аҟны акулак Цәгьамш ишьҭахь маӡала дгылоуп аҭауад Кац.
С. Ҷанба иповест акулак Сеидыҟгьы ишьҭахь маӡала дгылоуп аҭауад Ҟазылбақь.
Вл. Агрба иповест аҟны акулак Цәгьамш иқыҭан аколнхара аиҿкаара алимыршарц иқәԥараҿы ивагылоуп апап Кәасҭа, ахәаџьа Шьаҳан, аҳәсақәа рахьтә Нангәа уҳәа убас егьырҭгьы.
С. Ҷанба иповест аҟны акулак Сеидыҟгьы иқыҭан аколнхара аиҿкаара алимыршарц ақәԥараҿы ивагылоуп апап, адикәан, амула Исыф, аҳәсақәа рахьтә Ҟаимаҭхан уҳәа убас егьырҭгьы.
Вл. Агрба иповест аҟны акулак Цәгьамш иқәԥараҿы дидикылеит аӷар Ҭашьых. Нас аҵыхәтәан уи Ҭашьых ихьыз, дшыржьаз еиликаан, аԥсҭазаара ҿыц ахь зхы зырхаз
дреиуахеит.
С. Ҷанба иповест аҟны Сеидыҟ иқәԥараҿы джьаны, дыршәаны дидикылт аӷар Мыса, аха нас уи Мыса ихаҿы ахшыҩ ааин ишәыргәындарагьы наҟ днагәҭасын, аԥсҭазаара ҿыц ахь диасит.
Абарҭ афактқәа ишьақәдырӷәӷәеит С. Ҷанба иповест «Сеидыҟ» аҟны акулак Сеидыҟ ихаҿсахьа аԥҵараҿы Вл.
Агрба иповест «Ҳколнхара «Ԥхьаҟа» аишьа» аҟнытәи иаауа шырацәоу.
Аҩбатәи алагамҭа ҳәа иаҳаԥхьаӡо: Шь. Ҵәыџьба иповест «Амаҭ зыбӷа ԥҵәоу» иалоу акулак Шәарах иеиԥш, С. Ҷанба иповест «Сеидыҟ иалоу акулак Сеидыҟгьы иҽымраргамакәа, маӡала еиҿикаауеит ацәгьаурақәа. Амала, Шь. Ҵәыџьба иповест аҟны аколнхара аиҿкаара зҵаарас иқәгылаӡам. Уаҟа еиҿыркаахьоу аколнхараҿы ҵаҟа-ҵаҟала акулакцәа имҩаԥырго акласстә кәԥара, ажәлар реилаҩынтра, адиверсиақәа рымҩангара уҳәа роуп дзыдҳәалоу акулак Шәарах. Аха Шәарах иҽырҩашьаны ақыҭантәи анапхгаҩцәа игәра ргаратәы иҽыҟаиҵон, урҭ реизарақәа дрылатәон, ирҳәоз иаҳауан, нас маӡала аус еиҵаҟәаҟәақәа аԥсҭазаара ҽыц иазымҩаԥигон.
С. Ҷанба иповест «Сеидыҟ» аҟны ахҭысқәа зынӡа даҽакала ицозаргьы, уи акулак хада Сеидыҟгьы ақыҭантәи анапхгаҩцәа игәра ргартә иҽыҟаиҵан, ақыҭсоветгьы далоуп, аилацәажәарақәа раан уа далатәоуп, асовет мчы иҭахушәа
иҽдирбоит, нас маӡала аусеиҵаҟәаҟәақәа дынрышьҭалоит.
Абасала, С. Ҷанба иповест «Сеидыҟ» аниҩуаз аԥсуа сахьаркыратә литература, акулак ихаҿсахьа аԥҵараҿы иамаз аԥышәа идикылт. Аха асахьаркыратә ажәа азҟаза ду
С. Ҷанба уи иҿы даанымгылеит.
Акулак ихаҿсахьа ирҭбааны, ирҵауланы, еиуеиԥшым ганрацәала днарҳәы-аарҳәны, адәахьтәи иформагьы, иҩнуҵҟатәи иӷрарагьы цәыригеит.
Ш. Салаҟаиа аԥсуа проза ахыҵхырҭақәа азгәаҭо С. Ҷанба иповест «Сеидыҟ» аӡбахә ала иҳәоит:
«…Ҷанба иҳаиҭаӡом уажәраанӡа уаҩы изымдыруаз, иҿыцӡоу алитературатә типқәа, аха уеизгьы уи иаагәоуҭаратәы ирҭбааит иааирԥшуа аԥсҭазаара арамкақәа, ирҵаулоит иперсонажцәа рыҟазшьақәа».
Ш. Салаҟаиа иҟаиҵаз азгәаҭара зынӡа ииашоуп. Уи инақәыршәаны абраҟа иазгәаҭатәуп акулак Сеидыҟ ихаҿсахьа аарԥшраҿы аԥсихологизмра С. Ҷанба исахьаркыратә детальқәа жәпакы ишырнубаало.
Акулак Сеидыҟ иҩны аҭауад Ҟазылбақь даннеи амомент инаркны, анхаҩы Қәаблыхә данаарыхҭыгәла, Сеидыҟ нцәас ииԥхьаӡоз Ҟазылбақь иахь ихы рханы ииҳәоз ажәа џьбарақәа мыцхәы ддыргәамҵуеит, аха аҭак иҳәар исабрада иҿыҵыр, даргамахар ҳәа дшәоит. Убри иҩныҵҟатәи иҭагылазаашьа, иԥсихологиатә еибарххара ҟазара дула иааирԥшит С. Ҷанба. «Сеидыҟ Қәаблыхә ицәажәашьак игәаԥхомызт, дҳәыҵәыҳәыҵәуа дгылан, Ҟазылбақь даара дицәыԥхашьо. Днеиқәҟаар иҭахын, аха ашәара иман, аҭауад уидгылоит ҳәа акы изырҳәар ҳәа... Уаҟәыҵ, дад, Қәаблыхә, уаҟәыҵ! — Қәаблыхә диҳәошәа иаарԥшқашәа иниеиҳәеит, аха Қәаблыхә Сеидыҟ игәхьаа мкыкәа деиҭаналагеит...».. «Уаҟәыҵ, дад, Қәаблыхә, уаҟәыҵ!» — ҳәа араҟа Сеидыҟ ииҳәо Қәаблыхә игәаӷкра иахылҵыз, иҩнуҵҟатәи еилашра ишинарҳәо макьана Сеидыҟ иҵәахуеит. Аха Қәаблыхә аҭауад – експлуататор иахь анхаҩы иаухьоу агәынхарақәа аартны Ҟазылбақь длиҿагыланы иеиҳәо даналагалак, данаҟәымҵлак Сеидыҟ иҩнуҵҟатәи иԥсихологиатә ҭагылазаашьа, игәыԥжәареи иҽынкылареи реибырххара автор ицәыригоит маҷ-маҷ. Қәаблыхәи Ҟазылбақьи ражәеимадара хрыжь-хрыжь инбжьаиргылоит Сеидыҟ иҩнуҵҟатәи иҭагылазаашьа иахылҵуа, арефренра иазааигәоу аҳәоуқәа: «— Уаҟәыҵ, дад, Қәаблыхә, уаҟәыҵ! — Қәаблыхә диҳәошәа иаарԥшқашәа инаеиҳәеит» (ад. 144).
«— Уаҟәыҵ, Қәаблыхә, уаҟәыҵ мшәан! – иҳәан дааҳәыҵәыҳәыҵәит Сеидыҟ» (ад. 145).
«—Ҳаи, иараби, уаҟәымҵуеи уара! — иҳәан ибжьы ааирӷәӷәеит Сеидыҟ» (ад. 145).
«—Уаҟәыҵ, Қәаблыхә! Даҽа аамҭак умбаӡозыз!.. Сара сыҩны, — иҳәан уа иаахижәеит иажәа Сеидыҟ, даланагалацәар игәы ахьцо рдырыр ҳәа дацәшәаны» (ад. 146).
«— Ҳаи, иараби, уҽаанкыл сымҳәеи, Қәаблыхә! – изымчҳазт Сеидыҟ Ҟәаблыхә даахьижәеит (ад. 146).
Акулак Сеидыҟ ихаҿсахьаҿы аԥсихологизмра арҭ ацитатақәа рымацарагьы ирныԥшуеит. С. Ҷанба аԥхьаҩ блаҵыррала иирбоит Сеидыҟ ииҵәахырц дызҿу иҩнуҵҟатәи игәыԥжәаратә ҭагылазаашьа, аҿыц аԥшьгаҩцәа, Қәаблыхә еиԥш иҟоу анхацәа рахь имоу ацәымӷра, маҷ-маҷ ишицәцәырҵуа. Қәаблыхә аҭауад Ҟазылбақь дахьиҿагылоу, Сеидыҟ иагьа иԥсы еибанаркызаргьы, арҭ ацитатақәа иааҳгаз рҿы ишаҳбо еиԥш раԥхьа иаарԥшқаны ауп ишҳәоу, «— уаҟәыҵ, дад, Қәаблыхә, уаҟәыҵ!» — ҳәа. Аха нас уи аԥшқара хәыҷы-хәыҷы амҽыӷрахь ииасуа, аҵыхәтәаны ибжьы мчны ауп ишго» — «Ҳаи, иараби, уҽаанкыл сымҳәеи, Қәаблыхә!» ҳәа «даахьижәоит.».
С. Ҷанба ҟазарыла иҟаиҵеит ҩ-хаҿык змоу Сеидыҟ (акы икулакратә хаҿы, егьи анхацәа рҿы дынхаҩушәа иҟаиҵо ахаҿы) идгылаҩи иаӷеи рыбжьаҟазараҿы ицәажәашьа. Аԥхьаҩгьы ибзианы идыруеит Қәаблыхәи Сеидыҟи еинышәара зқәым классла еиӷацәоу шракәу, аха Қәаблыхә издырӡом Сеидыҟ иара иаӷацәа акулакцәа дышреиуоу. Сеидыҟ идыруеит Қәаблыхә акулакцәа дырнышәараны дшыҟам, убри азын, нас уажәы аҭауад Ҟазылбақь диҿагыланы дахьцәажәо азын, дицәымӷуп, аха иажәақәа убас еиԥш иргызмалны иҳәоит, игәы иҭаҵәҟьоу
аиаша рнымԥшратәы. Қәаблыхәгьы изгәаҭаӡом урҭ ирыҵоу ацәымӷра. Урҭ иажәақәа Сеидыҟ раԥхьа ус ҩызак иҟаиҵо абжьагажәа еиԥштәшәа иаарԥшқаны иҳәоит, «уаҟәыҵ дад, Қәаблыхә, уаҟәыҵ!» — ҳәа. Нас, хәыҷык ицәӷьеҩхо ианалагалак «Даҽа аамҭак умбаӡацыз сара сыҩны»... ҳәа нацҵаны, иагьа умҳәан, аԥсуа исас дидгылар аҭахыми ҳәа аанарго, Ҟазылбақь иара иҩны дахьааиз азын аҵас атәы наигӡарц акәушәа ҟаларатәы, аҵас иԥыраикуеит, иҽалахиҩоит.
Сеидыҟ агызмалрагьы иалхәдам, аҽынкылара ӷәӷәа змоу, иаармарианы зсабрада зҿыхра алымшо аӷацәа дреиуоуп. Нина Лакоба С. Ҷанба изку лмонографиаҿы илыҩуеит:
«Ииашаны ицәыргоуп акласстәӷа Сеидыҟ ихаҿсахьа. Уи иҟны қәҿиарала еихшьалоуп аҭоурыхтә етап ҿыц аҟны, итиптәу акулак иҷыдарақәа». Сеидыҟ икулакратә шьҭақәа хиҩаразы ирахәгьы шаны иҭынхацәа рахь ишьҭуеит, ихшара акомҿар иалаиҵеит, иара асовет далалоит.
Сеидыҟ икулакратә шьҭақәа хиҩеит, ажәлар игәра
ргеит, иаргьы иахьеи уахеи урҭ русқәа рзы «иҽирааԥсоит», аха ҩнуҵҟала минуҭк адамхаргьы изкамыжьӡацт икулакратә ԥсихологиа. Насгьы Сеидыҟ икулакратә ԥсихологиа иҩнуҵҟа ус баша аҽырҭынч итәаны иԥшӡам, маӡала аус ауеит, Асовет мчы аџьанхаҩыжәлар ирнаҭо абзиарақәа реиҵаҟьара иашьҭоуп. Абасала, Сеидыҟ анхацәа рҿы дынхаҩны, Ҟазылбақьрааи Ҟаимыҭханрааи уҳәа рҿы дкулакны, ҩ-хаҿык имоуп, цқьа деилкааны исабрада иҿырхаанӡа.
Сеидыҟ ихаҿсахьа аарԥшраҿы иаҳбоит 3. Дарсалиа идрама «Ажәытәра иагаз» (1928 ш.) аҟны раԥхьаӡа акәны аԥсуа литература акомпозициатә еиҿкаашьаҿы ицәыригаз, аконтрастра ҟазҵо ҩ-ҭаацәарак реиваргылара. 3. Дарсалиа идрама «Ажәытәра иагаз» акомпозициатә еиҿкаашьаҿы хадара злоу аҭыԥ ааннакылоит аҭауад Зосҳани анхаҩы Ҳабахәи реигәылацәаратә еиваргылара. Урҭ рконтрастра иахылҵуа аконфликт ауп наҟ-наҟгьы адрама аидеиа шьамхыс иамоу. Араҟа адрама аидеиатә ҵакы аарԥшра иазыманшәалоу формахеит, социалла еиҟарамыз ҩ-ҭаацәарак реиваргылара.
Аповест «Сеидыҟ» аҟынгьы акулак Сеидыҟ инхареи, анхаҩӷар Ҭемыр инхареи еиваргыланы иаҳирбоит С. Ҷанба. Араҟа, акомпозициаҿы ихадоу аконтрастратә еиваргылара, акулак Сеидыҟ ипаразитизмра еилкка ицәырнагеит. Ари еиԥш асахьаркыратә хырхәага иарманшәалт акулаки анхаҩи рсоциалтә мҩақәа реицәыхҟьара аарԥшра.
3. Дарсалиа идрама «Ажәытәра иагаз» аҟны аҭауад Зосҳани анхаҩы Ҳабахәи рҭаацәараҿы аимак анроу анхаҩы иҭаацәара ҩахыӡааит. Аха уи ажәытәра иагаз аамҭоуп, усҟан ус акәын аԥсҭазааратә ҭагылазаашьа ԥҟарас иамаз, анхаҩы изинқәа кьаҿын. С. Ҷанба иповест «Сеидыҟ» аҟны акулак Сеидыҟи анхаҩ ӷар Ҭемыри рынхарақәа анеиҿурԥшлак Ҭемыр иԥсы злаҭоузеи уҳәаратәы аарлоуп инхара шыҟоу. «Ҭемыр дуаҩ ӷарын: иқәацә мҵәышәӡа, Базала иеиԥш икьаҿӡа, ашьаҟа аҽанҵаны игылан». Сеидыҟ иҩны акәзар, зыԥсы ҭаҵәҟьоу абри зтәу иоуп уҳәаратәы, уи «Ҭемыр иқәацә уахьнахыԥшуа аҩадара аҳарџь аҿыкәырша, ауаџьаҟ ду (х-метрак инаӡо) агәылҳәа иаҵагылан Сеидыҟ икәасқьа» (ад. 116). Арҭ агәылацәа рынхаратә контраст Ӡ. Дарсалиа идрама «Ажәытәра иагаз» аҟны еиԥш, урҭ анхарақәа рыԥшәмацәа рыԥсҭазааратә лахьынҵа антитезара ҟазҵо ҩ-мҩакы ирынҵаны идәықәҵоуп. Амала,
Ӡ. Дарсалиа идрама «Ажәытәра иагаз» аҟны анхаҩы инхара қьаԥҭажәхазар, араҟа анхаҩ ӷар Ҭемыр инхара Асовет мчы изаанагаз ахьыԥшымреи ацхыраареи ирыбзоураны, аихаҳара мҩа иқәлеит. Аповест асиужет аҟны иҳамбозаргьы, наҟ-наҟ Сеидыҟ инхара аҵкьысгьы еиӷьны анхара еихаҳа заԥхьаҟа изызԥшу шиакәу агәра ҳгартә иҟоуп арҿиамҭа асахьаркыратә еиҿкаашьа. Анхаҩ ӷар Ҭемыр аизҳара мҩа дықәыргыланы иаарԥшуп ихаҿсахьа. Акулак Сеидыҟ ихаҿсахьа Ҭемыр ихаҿсахьа иаконтраступ. Раԥхьа иҭәы-иԥха иҟоу иакәны даацәырҵзаргьы Сеидыҟ итәы иацлаӡом, алаҟәра амҩа даныргылоуп аповест уахьналаго инаркны. Сеидыҟ ииаӡаауа акласс дахаҭарнакуп. Уи експлуататортә классуп, Ҭемыргьы зны иара иҿы аус иуан.
Сеидыҟ иҩны ддәылҵын хазы анхара напы анаиркы, Ҭемыр инагӡаны Сеидыҟ дихьыԥшымкәа дзыҟамлацызт, анырхага маҭәахәла дахьеиқәшәамыз иахҟьаны Сеидыҟ
имхқәа изицәаӷәалар акәын. Аха Сеидыҟ Ҭемыр убри аҿгьы дицәцеит. Сеидыҟ ииаӡаара аарԥшраҿы автор ҟазарыла еиҿикааит, уи ичныр Ҳабашь Сеидыҟ иҩны ныжьны ицареи, иԥҳа Хьыкәыҷ, лаб акулак имҩа данымлакәа, лара бзиа илбаз Ҳабашь иахь лхы архареи. Арҭ асахьаркыратә детальқәа иаадырԥшуеит, Сеидыҟ инхара адәахьала еразнак улаԥш иҵашәо, иҩны ауаџьаҟ хаккала иҟазаргьы, аҩныҵҟатәи аҵакы уаҩы дшаднамхало, есааира уи анхара ачленцәа шеилшәшәо, Сеидыҟ ихаҭа иԥсы шҭоугьы ақьаԥҭажәхарахь амҩа ишықәу. Насгьы С. Ҷанба машәырны иҟаимҵеит, Сеидыҟ иҩнра кажьны Ҭемыр иҩнаҭа хкыдкыларҭас Ҳабашь иахьииҭаз. Сеидыҟ ауаџьаҟ хаккала изхагылоу акәасқьа ӷьазӷьаз кажьны, Ҭемыр иқәацә-мҵәышә хәыҷы ашҟа ауаа ииасуеит. Ари, арҿиамҭа аидеиатә ҵакы хада ныҟәызго, Сеидыҟраа раамҭа аиаӡаареи, Ҭемырраа раамҭа аихаҳареи ирсимволу контраступ.
Сеидыҟ ажәытә аамҭа даԥан. Уи ажәытә аамҭа иара ианимаз дарцәыцәын, имазара далаҽырбон. Икәасқьа х-метрак инаӡо ауаџьаҟ агәылҳәҳәо идирҟаҵаз, «…ари аҟара аура аумҭан ҳәа иарҳәеит иазҭоз, аха ажәлар ирбалап, рылаԥш аахалап иҳәан имуит Сеидыҟ. Амардуангьы уаҩы ишибац акәымкәа, иркәараҵаны иеиҭеит. Амҩаду иавганы игаз ахь алра акәасқьа иаԥырагылаз, ибжьҟаа иҟаиҵеит – жәлары имҩасуа икәасқьа ду амардуани иареи рбалап ҳәа. Ус аниуаз ажәытә ҳәынҭқар ихаан акәын» (ад. 116).
Абас иҵабыргу амаҭәартә детальқәеи асахьақәеи рыла С. Ҷанба иаҳзааиртуеит Сеидыҟ иҩнуҵҟатәи иԥсихологиатә дунеи. Ажәытәан иара акрызку аӡәы шиакәу ауаа иахьырбара дашьҭазар уажәы «аиҵалара игәаԥхеит. Иуаџьаҟ амцхә иахагылазгьы игәамԥхо далагеит, икәасқьа алра ахашьшьы, уаҩы имбо ицәыҵагылазар иҭаххеит, алра иахьаԥырихызгьы алҿар еиҭасҳап ҳәа ихшыҩ азцо далагеит» (ад. 116). Араҟа иааҳгаз ацитатақәа рҿгьы иаҳбоит антитеза-контрасттә форма Ҷанба исахьаркыратә ҟазараҿы ахархәара шизыманшәалоу. Уаанӡа ҳазлацәажәоз ахаҿсахьақәа Сеидыҟи Ҭемыри рконтрастра акәзар, араҟа иаҳбоит Сеидыҟ ихаҿсахьа мацара аарԥшраҿгьы аконтрастратә форма ахархәара.
Ажәытә аҳәынҭқар ихаан Сеидыҟ иҩнуҵҟатәи иҟазшьа зеиԥшраз С. Ҷанба адәахьтәи адунеитә қәыԥшыларала, илабҿабоу амаҭәарқәа — акәасқьа, амардуан уҳәа убас егьырҭгьы рыла иҳазцәыригеит.
Илабҿабоу, иобиективтәу асахьақәа рахьтә илабҿабам, исубиективтәу ауаҩы иҩнуҵҟатәи идунеи ахь ҳнеит, иԥсихологиатә ҟазшьа агәашә ҳзааиртуеит автор.
Сеидыҟ иҩнуҵҟатәи идунеи агәашә аартны ҳахьынҭалаз иаҳбоит, уи иԥсихологиаҿы ишыҟоу амешьчан-ччиаратә чымазара. Ааи, уи малла дҽырбоит, аха игәы ччиоуп, игәыҳәуп. Малла иҽырбара ахаҭа игәы аччиара иамоу ауп изхылҵуа. Сеидыҟ амал ауаҩы иԥсҭазаара иҭәы-иԥха аҟаларазы иҵагылап ҳәа акәӡам изиҭаху. Сеидыҟ амал иҭахуп иара имам ауаҩра уи иалахаирҭәаарашәа, иалахиҩарашәа игәы иабоит азы. Уи иԥсихологиаҿы иҟоуп убас еиԥш ччиаратә чымазарак, иуаҩра шәагас иамоу, уи малла имоу-ихӡу акәушәа изырбо. Уи ачымазара змоу рхаҿы ирзаагаӡом амал аагашьас еиҭаз, ихатәы ҽаԥсатәрала, иџьабаала акәу, егьырҭ даҽа џьоукы рџьаԥса-ҿаҵахә гашьак аиҭоу. Ари аексплуататор — паразиттә ԥсихологиа акапитализмра иацәынхоуп, Асовет мчы анышьақәгыла ашьҭахьгьы акыраамҭа аԥсы мцацкәа иҟан. Хықәкыла уи аԥсы ҭан акулакцәа рҿы. Уи еиԥшу аԥсихологиа акулакцәа ишрымаз ажәытә аҳәынҭқар ихаан иҵәахтәӡамызт. Убри аҟнытә Сеидыҟ иҽцәырганы имал далаҽырбон.
Уажәы, Сеидыҟ иҩнуҵҟатәи иԥсихологиа аҽамԥсахӡеит, аха уи ацәырҵра дацәшәеит. Уи аҟнытә «деиҵаларц» иҭаххеит. Иҽахьхиҩара дашьҭалоит.
Абас С. Ҷанба ажәытәи аҿатәи рконтраст ихы иархәаны асабрада зҿаҵаны, Асовет мчы иаҿагыларц иҟоу Сеидыҟ иҩнуҵҟатәи иԥсихологиатә ҭагылазаашьала иааирԥшуеит.
Сеидыҟ амал имоуп, аха уи ауаҩра ацым, дкаҷбеиуп. Уи имали икаҷбеиреи ирконтраступ ичныр Ҳабашь деихьыжәеикәыжә иеилаҳәашьа «...Икәымжәкьаҿ цәыххаа, имаҟа иакын акәымзар, еицрытта ицарын уҳәаратәы иҟан; иуапцәа хылԥа ақә кылжәжәаӡа» (ад. 129).
Сеидыҟ ибеиара зџьаԥхӡала иаарыху ируаӡәку Ҳабашь деилыҵын деицрытта дыҟоуп, аха дагьрыцҳаишьом, имал деигӡаны уи изын акы ахихуам, арахь аҭауад Ҟазылбақь
аӡыс аниҭахха ахә имимхӡеит. «Ҳаи, дад, аӡыс ахә ҳәа изакәызеи иуҳәо. Ахә шԥоумсхуа» — (ад. 146) ҳәа акы дамеигӡаӡо дцәажәоит.
Ари аконтраст иаанырԥшуеит Сеидыҟ ауаа социалла еилыхны ишибо. Аҭауад изын уи даҽа бызшәоуп иҿоу. Уи абызшәа ҳаҭырқәҵароуп, хаҵгылароуп, иҿыхаауп, ацха агәылжжуеит. Ҟазылбақь иҿы Сеидыҟ иӡаӡом ауаа еилыхны ишибо. Сеидыҟ Ҟазылбақь дзықәтәаз аҟәардә иаҭәамшьакәа акәасқьа дныҩналан ақалақьтә ҟәардә бзиак изааигеит. Ҟазылбақь дзықәтәоу иҽаақәикырц далаган, Сеидыҟ имуит.
«— Мап, дад, мап, уи уара уқәтәаны иқәнагом, ари уқәтәа. Уи иқәтәаша даҽа шьоукуп, — иҳәеит Сеидыҟ» (ад. 140).
Аҭауадреи аамсҭареи раамҭа шцахьоугьы, Сеидыҟ уи аамҭоуп гәыла-ԥсыла дызхаҵгылоны иныҟәиго. Аҭауад Ҟазылбақь иҟны иҿабызшәа хаазар, уи ичныр иҿы зынӡа даҽа бызшәоуп иҿоу. «Умбои уара, афуҟара, ани аџьма иҟанаҵо? Уажәыгьы угәарамлаци? Улымҳа ҿыршәазар акәын иуқәнагоз, сабиц! — иҳәан днеиҵаҳәҳәеит Сеидыҟ, Ҳабашь адәы дшаақәибааз еиԥш.
– Аџьмақәа аӡар рыҵасҵон, мшәан...
— Ҿумҭын! Сцәажәоит ҳәа дшаҿу! Сыла уаԥырҵ! – иҳәан длаиқәҟааит (ад. 124).
Абызшәаҿы аконтрастра ҳбоит. Сеидыҟ ичныри иҷкәыни дышрацәажәо еиваргыланы ҳахәаԥшыргьы.
Сеидыҟ ичныр Ҳабашь даниацәажәо ибызшәа хаарак аҵаӡамкәа, «умаҵ зуа ицәа дҭаургьежьуазар, убасҟаноуп дқәацқәацо дувагьежьуа умаҵ аниуа» (ад. 125) — ҳәа аԥҟара иманы уи дықәныҟәазар, иҷкәын даниацәажәо, Ҟазылбақь иҿы еиԥш ибызшәа хаауп.
«— Уабацои, дад? — иҳәан ибжьы ниқәиргеит.
— Акомҿар реизарахь!
— Уца, дад, уца! Уигьы акы иҳахәап, иахьатәи аамҭа иҟоу аҿы зегьы ухы дрынураалароуп. Ҳара абар ҳажәит, дад, иахьакәу уаҵәакәу ҳуцәцашт» (ад. 125–126).
С. Ҷанба исахьаркыратә ҟазараҿы абас, аконтрастра ахархәарала Сеидыҟ адәахьтәи, наԥшыхақәтәи исахьа иаҵаҵәаху иҩнуҵҟатәи иҟазшьа, икулакратә ԥсихологиа еиҭашәарак шамам, аԥхьаҩ изы илабҿабеитәит.
Сеидыҟ икулакратә хаҿы ҵәахны, адәахьала уахьихәаԥшуа баша нхаҩык иакәушәа, аԥсҭазаара ҿыц ԥхьаҟа изго иҽрыларҩашьа дахьыҟоу азмырхакәа, уи ҵаҟа-ҵаҟала аус иуеит асоциалисттә хеидкыларахь ажәлар рынхамҩа аиагара еиҵеиҟьарц.
Вл. Агрба иповест «Ҳколнхара «Ԥхьаҟа» аишьа» аҟынгьы акулак Цәгьамш дызҿыз иара убри асоциалисттә ԥсҭазаарахь инеиуа рымҩа аиҵаҟьара акәын. Уи аколнхарақәа реиҿкаара аиҵаҟьаразы аргама дықәгыланы иазыҟаиҵон, ауаа иҩны еизганы, аилацәажәара мҩаԥигон, уаҟа ирҳәаша, ируша адирективқәа риҭон. Аповест «Сеидыҟ» аҟынгьы убри еиԥш аилацәажәара мҩаԥысуеит, аха уаҟа аргама акәымкәа, маӡала имҩаԥигоит аицәажәарақәа. Насгьы С. Ҷанба иповест аҟны уи еиԥшу аилацәажәара акулак иҩныҟа иааԥхьаны акәымкәа, рқыҭан Махә ҳәа аӡәы иԥсхәра аныруаз, иааигәа иҟаз арасаҭраҿы маӡала рҽеиқәыршәаны ауп ишымҩаԥгоу.
Арҭ аҩповестк рҿы акулакцәа имҩаԥыргаз аилацәажәарақәа ҵакылеи иалахәу ауааԥсыра рсоциалтә категориақәеи рыла даара еизааигәоуп.
Вл. Агрба иповест «Ҳколнхара «Ԥхьаҟа» аишьа» аҟны Цәгьамш иҩны аилацәажәаразы еизигаз ачеиџьыка иахартәаны имоуп, уи ала ауаа хихуеит (Убас ихиххьоу иреиуаны уаҟа иҟоуп анхаҩ ӷар Ҭашьыхи ақыҭсовет ахантәаҩы Ҳампали уҳәа убас егь.).
Абар уаҟа аилацәажәара иалахәу рахьтә хадара злақәоу автор дышрыхцәажәо: «Аԥхьаҟа здинқәа еимазкуаз еибабаны инымхоз апап Кәасҭеи ахәаџьа Шьаҳани уажәы еидтәаланы еихәаччо, еилацәҟәуа акреицырфон. Аԥхьа уаҩы дзаҭәазымшьоз, аԥагьара икны иагоз аҭауад Кац уажәы акулак Цәгьамши иареи еишәак еицахатәоуп, рцәа-ржьы еидуп, акреицырфоит.
Уамашәа иубаша, акулак Цәгьамшгьы анкьатәи аҭауад Кацгьы, апап Кәасҭагьы, ахәаџьа Шьаҳангьы зегьы Асовет мчра азы ирҳәалак еиқәшәон, еинаалон.
Арҭ зегьы уажәы рҭаҷкәымқәа еиларҵеит, рыхшыҩ еибырҭеит, рымч еиздыркәкәеит, Асовет мчра иақәԥаразы». Абри аилатәараан Вл. Агрба ииашаны зыҟазшьақәеи зеизыҟазаашьақәеи аазыркьаҿны ицәыригаз — аҭауад
Каци, акулак Цәгьамши, ақьырсиантә динхаҵара ахаҭарнак апап Кәасҭеи, аԥсылмантә динхаҵара ахаҭарнак ахәаџьа Шьаҳани рыдагьы иҟан Цәгьамш инапаҿы иааганы имаз, ииҭаххалак зылиршоз ақыҭсовет ахантәаҩы Ҳампал, ижьаны акулакцәа рблок ашҟа аамҭала ииаргаз анхаҩ ӷар Ҭашьых, аҳәса реишәа аханы «аббы лыхга» итәаз Нангәа уб. иҵ.
Абас еиԥш асоциалтә категориақәа реилазаара дықәныҟәеит С. Ҷанба иповест «Сеидыҟ» аҟынгьы. Амала, араҟа Асовет мчы иадгыло уаҩуп аҟнытә, С. Ҷанба ақыҭсовет ахантәаҩы Ҳампал ҳәа Вл. Агрба иповест аҟны акулакцәа ирыдгыланы иалаз диԥсахит аменшевик ила. С. Ҷанба абри аменшевик иалагалара ала асоциалтә категориақәа рхаҭарнакцәа ралԥшаараҿы даҽа шьаҿа иашак ҟаиҵеит. «Арасаҭра аҵыхәаны, ԥхьакырҭак аҿы рыҽӡаны итәан: Сеидыҟ, Ҟазылбақь, апап, адикәан, Сабаҟеи, Қьаламаҭ (Сабаҟеии Қьаламаҭи кулакцәоуп В. А.). Ҟазылбақь ауха аԥсхәраҿы иҽдимырбаӡеит, иҽӡаны дааны дыҟан, сасыкгьы дицын ахылԥарч ихаҵаны. Ауацәа ааиуеит, ацәқәа ықәыргалоит анырҳәа, дара рыҽӡаны аицәажәара ҟарҵеит. Сеилым итәаз зегьы идырит, аӡәк ида. – Дызусҭада ари, дысзымдырит? — иҳәан дааиҿаԥшит асас. – Раҷатәи усуҩуп, — иҳәеит дыччо Ҟазылбақь. – Аа.. Дусуҩуп ба?.. Нас ара?.. иҳәан, иахиҳәаара изымдыруа даақәхеит Сеилым, нас Ҟазылбақь дниҿаԥшит ҵоу-мцу ҳәа. Ҟазылбақь дааччан:
— Сыхәмаруеит, Сеилым. Дагьраҷатәым, дагьусуҩым, ҳара даҳҩызоуп, дменшевикуп» (ад.199). Абасала, араҟагьы иаҳбоит асоциалтә категориала Вл. Агрба иповест иалақәаз иреиԥшу – аҭауад Ҟазылбақь, акулакцәа Сеидыҟ, Сабаҟеи, Қьаламаҭ, Сеилым. Ақьырсиантә динхаҵара ахаҭарнакцәа апап, адикәан, аԥсылмантә динхаҵара ахаҭарнак амула Есыф, аҳәса рахьтә ажәытәра зыргьежьыр зҭахыз акулакцәа ирыдгыло аҟәыдырԥаҩ Ҟаимаҭхан, ижьаны, иршәаны аамҭала акулакцәа рблок ашҟа ииаргаз аӷар Мыса, нас С. Ҷанба апапи адикәани реиԥш зыхьӡ аповест аҟны иаимырбоз, ари аилацәажәараҿы ада уаҳа даҽаџьара зхабар цәыримгаз аменшевик.
Арҭ реилацәажәараҿгьы ӡбатәыс ирымоу, иаарласны ақыҭаҿы иҟалараны иҟоу, аколнхара аиҿкаара иазку
аизараҿы анхацәа шдырбунтра, аколнхара аиҿкаара шалдмыршароуп.
Вл. Агрба иповест аҟны акулакцәа рблок еиҿнакааз ацәажәарақәа рҿы ҳаԥхьоит: «Сара шәсазҵаауазар уаҵәы иаҳҳәаша акоуп: иҳамбааит «акомхоз». Абжьыуаа ишыҟарҵаз еиԥш, уаҵәынӡа ҳзымқәыргьы, уаха ара иҟоу еибаҳҳәароуп, нас заа егьырҭгьы ираҳҳәароуп уаҵәы аизараҿы адруҳәа ҳаицгыланы «акомхоз» мап ацәаҳкрацы». Абри иашьашәалоуп С. Ҷанба иповест «Сеидыҟ» аҟынгьы акулакцәа рблок еиднакылаз, арасаҭраҿы имҩаԥысуаз реилацәажәараҿы ирҳәогьы. Сеидыҟ абжьааԥны Асовет мчра дадгылоушәа ауаа зҽыдзырбо, уажәы ари аилацәажәараҿы иҽаартны дыҟоуп, хыс иамоу иара иоуп:
«– Дук мырҵыкәа акыҭа аизара ҟарҵарц иҟоуп, аколнхара иалацәажәоит» (ад. 201).
«– Убри аизара аколнхара мап азырҳәартә ҳныҟәароуп. Убри аҟаҵашьа ҳалацәажәароуп, — иҳәан иажәа даалгеит Сеидыҟ» (ад. 201).
Сеидыҟ идгылаҩцәа рсоциалтә категориа урҭ реилацәажәара аҵакгьы, рагитациатә формагьы уҳәа реиҿкаараҿы С Ҷанба Вл. Агрба иповест аҟнытә анырра шимоу ихаҭа иӡаӡом. Амала акулак Сеидыҟ ихықәкы анагӡараҿы, акулак Цәгьамш ихақәкы еиԥш иманшәаламтәкәа даҽа мҩакы ала ддәықәиҵеит. Вл. Агрба иповест аҟны Цәгьамш ичеиџьыка рҿаҵо, иҩны имҩаԥигоз аилацәажәара ахықәкы наӡеит, аколнхара аиҿкаара иазку раԥхьатәи аизара хдырбгалеит Цәгьамшраа.
Акулак Цәгьамш аамҭала иааникылеит аколнхара аиҿкаара, аха акулак Сеидыҟ иагьа еиҿирцаазаргьы аԥсҭазаара ҿыц иара изын зынӡагьы аныҟәашәа ааиҭанамкӡеит.
С. Ҷанба икулак, еиҳа зфигура ҳараку кулакны дшыҟоугьы, иқәԥара еиҳа илҵшәаданы иҟазҵаз аҭоурыхтә аамҭа, аԥсҭазааратә ҭагылазаашьа ирласны аҽеиҭакра иабзоуроуп. Абри аҭоурыхтә аамҭа ццакны иахьнеиуа иабзоуроуп
С. Ҷанба иповест аҟны атехника ацәырҵрагьы.
Атрактор аповест аидеиатә хықәкны акульминациатә
кәаԥ ахь ирласны ишьҭызхуа сахьаркыратә хархәаганы автор ицәыригеит. Уи асиужет аҟны аконфликт зхылҵуа, аибарххаратә еиҿагылараҿы амчра аҿыц азықәԥаҩцәа рышҟа иаразнак иаақәзырҵәиааша сахьаркыратә маҭәахәуп. Ма шәара, ма ҳара ҳәа анхацәеи акулакцәеи реиқәԥараҿы, акулакцәа рблок ԥызххаауа абџьаруп. Октиабр, 1917 шықәса рзы ареволиуциа аиааира абџьар ԥынҵа иаӡбазар, араҟа атрактор ааиралоуп ишыӡбахаз ақыҭан аџьанхаҩыжәлар аколлективтә нхара ашҟа массала рдәықәлара.
Зқьышықәсала рыцәмаҭәа «аӡыцә еиԥш» икьаҳәӡа иҟаз нцәыҵакшо, аԥсуа џьанхаҩыжәлар хаз-хазылатәи рынхашьа инагәҭасны, 30-тәи ашықәсқәа рзы коллективтәла анхарахь риасра револиуциатә еиҭасроуп.
«Аамсҭеи-ҭауади рыдгьылқәа аконфискациа рзура, Октиабртәи ареволиуциа ақыҭазы иҟанаҵаз раԥхьатәи шьаҿазар, аколнхарақәа рахь аиасра ҟалеит аҩбатәи шьаҿаны, насгьы, СССР аҿы асоциалисттә уаажәларра аргылара мҩақәызҵо, уи ашьаҭаркраҿы ихадароу етапны иҟоу, зегьы зыӡбо шьаҿаны», — ҳәа азгәанаҭон 1930 шықәса ииуни ииули рзы имҩаԥысуаз ВКП(б) XVI аизара ду.
Ақыҭан аџьанхаҩыжәлар аколнхарақәа рахь рхы архараҿы ауадаҩра дуқәа ирыԥгылоз аарԥшуа, аиааира револиуциатә еиҭакрак еиԥш ицәыригеит С. Ҷанба. Ари, ганкахьала, акоммунисттә партиа имҩаԥнаго аполитика, уи агенералтә мҩа ииашаны дықәныҟәо, ирҿиамҭа партиатәны иҟаиҵеит, егьи аганахь, иреалтәу аԥсҭазааратә рмилаҭтәи рсоциалтәи ԥсихологиа ииашаны аарԥшрала ижәлартәу рҿиамҭаны иҟалеит.
Ақыҭа аџьанхаҩыжәлар рпрогрессивтә мҩа С. Ҷанба ибоит аколнхарақәа реиҿкаара мацараҿы акәымкәа, урҭ нырхага маругас рнапаҿы ирку алагьы. Машәырны иҟаимҵеит х-маругак С. Ҷанба иповест «Сеидыҟ» аҟны иахьцәыригаз. Урҭ ахмаругак анхаҩы иԥсҭазаара етапла аизҳара иасимволуп. Раԥхьатәи анхаҩы зқьышықәсала идгьыл злацәиӷьӷьоз ицәмаҭәа аповест алагамҭаҿы наҟ днаханы инкнеиҳаит.
«...Ҭемыр илаԥш нақәшәеит иқәацә адаҟьаҿы, аӡыцә еиԥш ахәда ырлакьы, ицәмаҭәа ахьаважьыз.
— О-о-и, рыцҳа, иббо ани ана иахьаважьу? — иҳәан инацәа нақәикит.
— Угәы азыбылуама?
— Сгәы азымбылкәа! Иареи сареи акыр џьабаа еицаабахьеит. Аха уажәшьҭа сара уԥсы усыршьап, — иҳәан, ашырҳәа днеин иааигәыдкыланы иманы дааит.
— Саб, иаб, уи иаб, ҳабацәа жәытәнатәгьы хандеигас ирымаз ак акәын, ус адәы уқәыжьны усзырбаауам, патуқәҵара знаало уоуп, уҭоурых дууп. Иубома, уара уԥсахга, аамҭа ҿыц иаанагаз, ара адәы иахьықәгылоу, ацәеиха цырцыруа амра шалахәмаруа? Уара адгьыл убӷьаҭуан, ари иԥырффа иагоит. Ажәытә гәаларшәагас уҳамаз уажәшьҭа, — иҳәан, дҩахан иварахь аҵла игылаз амахә иҩхишьит» (ад. 117—18).
Уи ацәмаҭәа Асовет мчра ааиаанӡа анхаҩы маругас имаз акәызҭгьы, Асовет мчра анышьақәгыла анхаҩы инапаҿы инеит акәаҭана. Ари аҩбатәи амаруга С. Ҷанба иповест «Сеидыҟ» аҟны иара ахатәы сиужеттә цәаҳәа бзиак ааннакылоит. Апатриархалтә ԥсҭазаара еиҵаха ахьтә иҳараку асоциалисттә культура ашҟа анхаҩы инеираҿы, ари акәаҭана аиҭасратә период иасимволны иалагалоуп.
Ахԥатәи амаруга, хыхь зыӡбахә ҳамаз атрактор ауп. Уи ақыҭа аџьанхаҩыжәлар коллективлатәи рынхара иасимволуп. Акулакцәа рблок еиҿнакааз аҿагылара иахҟьаны аизараҿы аиҿыхара ӷәӷәа анҵысы (аԥыжәара уиазгьы аколнхарақәа реиҿкаарахь икыдын аха, атрактор, рқыҭантәи анхаҩы Озамаҭ-иԥа дақәтәаны иҩеигоит. Зегьы ирзымбатәбароуп уи. Атрактор аазгаз Озамаҭ-иԥа азҵаарақәа рҭак ҟаҵо, иара дораторха, атрактор трибунаха хыхь дақәгылоуп:
«– Аха ари аџыр камбашь аӡәы изы аус ауам! – иҳәеит инапы ашырҳәа иҟьо. Ари адгьыл аҭахуп, аҳәаа даара иацәымӷуп!..
– Аколнхара аҭахуп, аколнхара! – даахәмарит аӡәы.
— Ииашоуп, аколнхара!—иҳәеит дааччан Озамаҭ–иԥа, нас инациҵеит: — аколнхара анамба ихынҳәны ицоит!
— Иҟоуп, иҟоуп! – ҳәа аӡәы ибжьы ааиргеит.
— Ибзиоуп, ус акәзар иаанҿасуеит! — иҳәеит деиҭааччан арԥыс – атракторист» (ад. 226).
Ажәлар рҿы уаанӡа алакҩакра змаз, атрактор анааи хьаҳәхьачрада аколнхаратә хеидкыларахь рхы дырхеит. Атрактор аповест асиужет аҟны, мацәысеимҟьарак иаҩызаны иаацәырҟьеит, аха уи машәырны аповест асиужет аҿы иаланамгалт.
Ҳара иахьа шьҭа ибзианы иаҳдыруеит, илабҿабоу
акоуп, Аԥсны ақыҭанхамҩа техникала аизҳара ду иамоу. Атракторқәа ракәым, ачаихыхраҵәҟьагьы амеханизациа азыҟаҵоуп, акомбаинқәа ачаирҭақәа ирхуп.
Ақыҭанхамҩа механизациа иахьа абас еизҳараны ишыҟаз С. Ҷанба иповест «Сеидыҟ» аниҩуазгьы ажәашықәсқәа дрылԥшны ибон. Атрактор Аԥснытәи ақыҭанхамҩа механизациала аиҭакра иасимволуп.
Анхаҩи акулаки реиванагалара, реизыҟазаашьа аарԥшраҿы С. Ҷанба сахьаркыратә детальны иалеигалеит акәаҭана. Аповест аҟны атрактор ацәырҵра акулак иаҵахара нагӡаны изӡбо мчраны, револиуциатә цәырҵрак иаҩызаны иҟаҵазар, акәаҭана убри ареволиуциа азырҳаратә аамҭаны, асиужет аҿиара иалоуп, хадара злоу ҭыԥ ӷәӷәак ааннакылоит. Апрофессор Шь. Инал-иԥа ииашаны иазгәеиҭоит: «Акәаҭана Ҭемыр иҩнаҭаҿы анеира акрызҵазкуа усны иҟоуп. «Аамҭа ҿыц иаанагаз, аихатәы кәаҭана ӷьазӷьазуа анхаҩы ихьыԥшымреи инхара-нҵыра аӷьацареи ирызҳәоуп. Егьырахь ала уахәаԥшуазар, Ҭемыр инапы ӷәӷәақәа рҿы акәаҭана аҟалара — Сеидыҟ иқәӡаара иасимволны иҟаҵоуп».
Акәаҭана иадҳәаланы иаарԥшуп анхаҩы Ҭемыри акулак Сеидыҟи реизыҟазаашьа. Акәаҭана иадҳәаланы ауп Ҭемыр ихаҿсахьа злацәыргоугьы. Акәаҭана асахьа ашәыга хазынақәа рыла иаарԥшу дазааҭгыланы ԥсы зханы Ҭемыр игәара иқәу зегьы рышҟа ихьаирԥшуеит автор. Ҭемыр икәаҭана амӡырхаҿы ианааига хҭыс дуны, гәырӷьараны, гәышьҭыхраны агәараҭа ианырит. Ҭемыр ихаҭа »дшәышәуа», дгәырӷьо, дыӷәӷәаҟацаӡа дынҭгыла-ааҭгыло днахагылеит» (ад. 115).
«Ҭемыр иԥҳәыс Асиа, амаҵурҭа дааҩнҟьан, лхаҵа иахь лҿаалхеит, ихәыҷқәагьы аадәылибаҳәан иҩлышьҭалт. Арбаӷь ааҵра иааҵагылаз данаагәанаҭа ла лахь инаҩит. Уи еицырхәхәа инашьҭалт акәтқәагьы. Аҟәарҭ ажәхьа ауац иацкласуа иахьгылаз иаакакан аҿынанахеит, акәҷара ԥшқа ҩеижьӡа, акәтаӷь агәеиԥш, инашьклаԥсеит. Ҭемыр ԥсы зханы имаз зегьы изгәырӷьошәа зегьы неибарҩит иара иахь. Рҵыхәтәанӡа инарыдгылт итәыҩазаҵәӡа Ҭемыр ижә. Мбатәбарашәа икны алақәа ҭызза инахәаԥшит акәаҭана, нас, «фыр!» аҳәан, ахы наҟьа-ааҟьан, инадҵын аҿынанахеит, адыжәҳәа авара ҵыхәала икыдыршаауа, аԥа аҳәарҭа иахьҭакыз ахь» (ад. 115—16).
С. Ҷанба абас иааирԥшуеит анхаҩы Ҭемыр игәараҭа акәаҭана ананагара хҭыс дуӡӡаны ишыҟаз. Уи инаваргыланы иаҳбоит аԥсуа нхаҩ ӷар ибзазара аетнографиатә хәҭак имазаратә дунеи зеиԥшроу.
Акулак Сеидыҟ инхараҿы аџьмақәа, акамбашьқәа уҳәа рыӡбахә ыҟазар, араҟа Ҭемыр иҟны акәытқәа, акәҷарақәа, нас ижәзаҵә, иара уигьы «итәыҩазаҵәӡа» игәара иқәуп.
Акәаҭана Ҭемыр игәара аҿы ианнеи, шаҟа анырра ду уи иҟанаҵаз, усҟантәии иахьатәи анхаҩи еидкыланы уахәаԥшыр, иахьа зхатәы машьына лас згәара иқәзыргылазгьы усҟак агәырӷьаратә нырра инамҭар ҟалап.
Иахьатәи анхаҩы иҩнаҭаҿы арадио дазыӡырҩуа, ателевизор дахәаԥшуа даныҟоу, имхқәа ракәзар атрактор ианацәаӷәо, иԥсихологиа даҽакала иҟалахьеит, игәаҳәарақәа хазхеит, иҭбаахеит.
Иахьатәи анхаҩы иекономикатә ҭагылазаашьа, икультуратә гәаҳәарақәа рҿыгҳара заҟароу, усҟантәи анхаҩ ӷар Ҭемыр иакәым, акрызкыз акулак Сеидыҟ дугаргьы иԥхыӡҵәҟьагьы иалашәомызт. Иахьа апионерцәа, ижьакцаны иахьцәыҵажьу иԥшааны, аихаӡа ахьрыдыркыло апунктқәа рахь ирго акәаҭана, анхаҩы Ҭемыр игәараҭаҿы ианнанага жәҩангәашәԥхьарак иаҩызаны иааирԥшит
С. Ҷанба. Избанзар, иахьатәи анхаҩы дҭәы-дыԥха аизҳара иауны дахьынӡаҩеихьоу дацәыхарахон усҟантәи акәаҭана анхаҩ иҟынӡа имнеир. Усҟан акәаҭана анхаҩы изы аҵакы ӷәӷәан, анхаҩы иҳәысҭақәа, имхырҭақәа ирҭоу атракторқәеи
акомбаинқәеи ираҩсуеит. Иахьатәи анхамҩа аизҳара, ауасхыр ашьҭаҵара зылшаз маругоуп уи акәаҭана.
Ахәыҷқәа акәаҭана ссиршәа ирбан, инеины инадеибаҳәалан, иацкласуа иалагеит. Адаҷ акәаҭан иахаз ианналакьыс, ахьхьаҳәа иаацәажәеит. Даргьы ахьыр-хьыр дырган, иҩеибарччеит. Ҭемыр иашәаха адаҷ абжьы аккаҳәа игәы иҩҭыҩҩит» (ад. 116). Абас агәышьҭыхра, агәалаҟазаара ахылҵуа, «адаҷқәа цәажәо», урҭ адаҷқәа рыбжьы «ашәаха» Ҭемыр игәы иқәыҩуа аарԥшрала С. Ҷанба ииашаны ицәыригеит анхаҩ ӷар иҩнуҵҟатәи идунеи.
Автор ирххеит Ҭемыр иҩнуҵҟатәи идунеи, акыр дыгәҳәитәит, аха уи агәыҳәра амешьчанра аҿынӡа инеимгӡеит. Ҭемыр дыгәҳәызар уи игәы ԥнаҵәахьан ахәура, ахьԥшра. Уи дыгәҳәуп ихы дақәиҭны анхаразы. Уи дыгәҳәуп иахьа уажәраанӡа иара дызқәиҭымыз, инапаҿы имнеицыз анырхагатә маругазы. Избанзар, Ҭемыр иара иԥхӡы зызкаиҭәаз, ихала иааирыхыз «аџьықәреи иҿырхыз, еиқәырчаҟәа еилажьыз аныршоз ԥшь-хәҭак рҟынтә хәҭак акәын Ҭемыр игарҭаз» (ад. 116). Егьи амаруга зтәыз Сеидыҟ игон.
Ҭемыр игәыҳәра акаҷбеира ашҟа амалахазгьы ахы архаӡом, уи анхара иҭахуп, иара еиԥш аԥхӡы казҭәо ауаа бзиа ибоит. Убри иабзоуроуп Ҭемыр, Қәаблыхә уҳәа анхара иацәымаашьо ауаа, рхы еидкыланы аицынхара иалагарцгьы зырӡбо. Урҭ раԥхьатәи аколлективтә хеидкылара уи ақыҭан иҟарҵеит.
Акәаҭана ақыҭанхамҩатә нырхага маҭәахәуп. Аповест аҟны ари амаруга, акулаки анхаҩи рымчрақәа реиҭныԥсахлара, асоциалтә еиҿагылараҿы акласстә мчра иасимволуп. Амчра знапаҿы иҟало уи амаруга зтәу иоуп. Сеидыҟ ақыҭанхамҩатә маругала дахьеиқәшәаз, уи Ҭемыр иахьимамыз иахҟьаны, Ҭемыр ԥхӡашала иааирыхуаз ԥшьба рахьтә х-хәҭак акулак Сеидыҟ игон, избанзар, аарыхга маҭәахәы акулак инапаҿы акәын иахьыҟаз, уи инаҭон амчра. Уажәы уи анырхага маҭәахәы — акәаҭана Ҭемыр инапы ашҟа инеит. Уи ала автор иааирԥшуеит, амчра уажәраанӡа акулак инапаҿы изҭаз амаруга анхаҩы иахь ишиасыз, убри ала уи иацыз амчрагьы. Убри азоуп акулак Сеидыҟ, Ҭемыр
акәаҭана ширҭаз анеиликаалак дзархаго, ииулакгьы ичныр Ҳабашь дазыҟаҵаны, уи акәаҭана Ҭемыр изицәирӡуа.
Ҭемыр аханатәгьы аԥсҭазаара ҿыц ашҟа ииасыз, аколнхаратә хеидкыларагьы раԥхьаӡа зхы алазырхәыз, еиҿызкааз дреиуаны даарԥшызар, Ҳабашь згәы бжьажьо аӡәы иакәны дцәыргоуп. Ҭемыр ихы заанаҵа Сеидыҟ ицәигахьан, аха Ҳабашь лассы ус еиԥш изыҟамҵеит. Уи хкыдкыларҭа змам еиҭымны дахьыҟоуи, нас Хьыкәыҷ (Сеидыҟ иԥҳа) лахь имоу ацәанырреи ирыхҟьаны, макьана Сеидыҟ ихәура дҭоуп. Уимоу, Сеидыҟ ицәгьоурақәа дрылахәхаратәы аҟара аԥсыҽра змоу арԥысуп. Ҳабашь аҿыц ԥсҭазаарахь ииасра, ҩнуҵҟалатәи иеиҭасра револиуциатә мҩала акәӡам ишааирԥшыз С. Ҷанба. Иаҳҳәап М. Шолохов ироман «Ишьҭыхыз адәаӡа» аҟны Кондрат Маиданникови, Ф. Панфиоров ироман «Бруски» аҟны Никита Гурианови реиԥш, ихазынхаратә шьцылара азеиԥштә нхамҩахь аиагара илымшо, иԥсихологиаҿы анышәара ицәыуадаҩны дыҟам.
Ҳабашь дреиԥшым аԥсуа сахьаркыратә литератураҿы иара иаԥхьа зхызҿсахьа цәырҵхьаз аперсонажцәагьы, хықәкыла Вл. Агрба иповест «Ҳколнхара «Ԥхьаҟа» аишьа» аҟны иалоу Ҭашьыхи, Шь. Ҵәыџьба иповест «Амаҭ зыбӷа ԥҵәоу» аҟны иалоу Гыди. Урҭ зхатәы хәышҭаарақәа ззеиқәу ӷарцәоуп, аамҭала акулакцәа ижьаны ирымоуп. Ашьҭахь, аколнхарақәа ҳәа еиҿыркаауа, дара рзын еиҳагьы акыр иаԥсоу нхамҩатә форманы ишыҟоу анеилыркаалак, хьаҳәхьачарада уахь рхы дырхоит. Ҳабашь еиҳа дизааигәоуп К. Лорҭқиԥаниӡе ироман «Колхида ашәахәа» аҟны иалоу Еремо Пиртахиа ихәура иҭоу Меқи. Ҳабашь Меқи иеиԥш ахәура дҭоуп. Ачнырра ҳәа анаԥшцәа рзы иахьӡшәа иҟазаргьы, уи дқьаранџьуп. Сеидыҟ иҟнытә дцаргьы, Меқи иеиԥш иаргьы дахьнеиуа ҳәа хкыдкыларҭа имаӡам. Уи акыр дыннакылоит, даҿаҟәоит Ҳабашь. Еиҳараӡак, Ҳабашь Сеидыҟ иԥҳа Хьыкәыҷ бзиа дибеит, уи дааныжьны, дылцәыхарахартә аҟаҵара ицәыуадаҩуп. Убри абзиабара автор ҟазарыла ихы иархәаны, Ҳабашь, акулак Сеидыҟ дихьыԥшны дшыҟаиҵаз агәра угартәы иааирԥшит. Ҳабашь акулак Сеидыҟ ихьԥшра амацара акәым, ацәгьарақәагьы инарҟаҵеит уи ахьԥшра. Ҳабашь иҩыза Ҭемыр акәаҭана аниоу, Сеидыҟ уи ихы ихнахуа далагеит. Анхаҩ ӷар Ҭемыр инапаҿы инеиз акәаҭана имҟәыҵиҟьарц иӡбеит. Убри аҟны Сеидыҟ гьангьашрала иԥҳаи Ҳабашьи реизыҟазаашьа хырхәагас иҟаҵаны, маҳәыс диҭахушәа, ҩныкгьы изиргыларц игәы иҭоушәа джьаны, Ҳабашь иара иҩыза Ҭемыр икәаҭана ӡаны аҵеџь иҭаирижьуеит. Ус егьа ҟаиҵазаргьы Ҳабашь, Меқи иеиԥш, ҩнуҵҟалатәи аԥсихологиа аԥсҭазаара ҿыц ашҟа ихы кыдҵа даман.
Ҳабашь ихаҿсахьа аарԥшраҿы С. Ҷанба ганкахьала мацара акәым дшазнеиз. Меқи иеиԥш, уигьы еиуеиԥшым аситуациақәа ирхылҵуа иҩнуҵҟатәи аибарххара дагәылганы ауп аколлективтә хеидкыларахь дышнеигаз.
Ари аибырххара автор ицәыригоит, ганкахьала, Ҳабашь акулак дичнырны, дихәуҩны дахьыҟоу дланарҟәуеит, егьи аганахь уи акулак иԥҳа лахь изцәырҵыз игәыӷрадоу абзиабаратә цәанырра дышьҭнахуеит. Ганкахьала, акулак Сеидыҟ иԥҳа Ҳабашь дииҭарашәа иеиҳәоит, егьи аганахь маӡала Хьыкәыҷ даҽаӡәы дизиҳәарц дшаҿу Ҳабашь еиликааит. Ганкахьала Ҳабашь Сеидыҟ дзыниҿаԥшуам, егьи аганахь — Ҳабашь иеиҭымра иахҟьаны уаҳа хкыдкыларҭа имам. Ганкахьала — Сеидыҟ иҟаиҵо адҵа анагӡара аҵкьыс дыҟамзар еиҳа еиӷьишьоит, аҩ дыҵанаҵоит, егьи аганахь Сеидыҟ иԥҳа Хьыкәыҷ лыбзиабара дахӡыӡаауа, дицәыӡыр ҳәа дшәаны Сеидыҟ иҳәатәы дацныҟәуеит, аиакәым ҟаиҵоит. Ганкахьала Ҳабашь иҩыза Ҭемыр абааԥсы изныҟәигоит, икәаҭана ицәӡаны абнараҿы иҟаз аҵеиџь иҭаижьуеит, егьи аганахь, Ҳабашь Ҭемыр бзиа дибоит, еиӷьугьы уаҩ димаӡам, Сеидыҟ иҩны дандәылҵгьы ҭынхаҵас зыҟны хкыдкыларҭас иауз Ҭемыр иҩнаҭоуп. Абас аконтрастратә еиҿаргылара ала иаарԥшуп Ҳабашь иҩнуҵҟатәи аибарххаратә ҭагылазаашьа, иԥсихологиа.
Ҳабашь инапала Сеидыҟ ацәгьарақәа ҟаиҵон, ԥыхьа зны акәаҭана аҵеиџь иҭаирижьхьан, уажәы Асовет мчра анхацәа ирнаҭаз атрактор аԥҽра идиҵеит. Убри адҵа Ҳабашь иҩнуҵҟатәи аибырххара акульминациатә кәаԥ аҿынӡа инанагоит. Уи иаӡбеит акулак Сеидыҟи ахьча Ҳабашьи наӡаӡа реилыҵра. Урҭ реилыҵра зыхҟьаҵәҟьаз, рсоциалтә еиҟарамра ирыбжьанаҵаз акласстә еиӷароуп, аха атрактор аԥҽра иазкыз аимак уи ҽыҵгас иаиуит.
К. Лорҭқиԥаниӡе ироман «Колхида ашәахәа» аҟынгьы атрактор ааира хҭыс дуны иалагылоуп. Уаҟа атрактор аазгаз, уаанӡа ихәуҩыз Меқи иоуп. Араҟа С. Ҷанба иповест «Сеидыҟ» аҟны атрактор аазгаз анхаҩы Озамаҭ-иԥа иоуп. Ҳабашь аԥхьара, аҩра иҵеит Хьыкәыҷ илбзоураны, атрактор арныҟәара иҵаргьы ауратәы иҟан, аха уи даҽа функциак ныҟәигоит. Ҳабашь аповест асиужет аҟны даҽа мҩак ала даарԥшуп.
Ҳабашь зхәура дҭаз Сеидыҟ иԥҳа Хьыкәыҷ дигеит, урҭ макьана Ҭемыр иҩны ауп хкыдкыларҭас ирымоу, аха аԥхьаҩ агәра игоит наҟ-наҟ урҭ рхатәы хәышҭаарагьы рыманы ишыҟало, аколнхараҿы иҿырԥшыгахо шракәхо. Аус злаз акулак иҟнытә ахақәиҭра аиура акәын, убри афункциа акәын Ҳабашь ихаҿсахьа аԥҵара зызкыз.
С. Ҷанба уи шьахәла инеигӡеит. Ҳабашь зхәура дҭаз иԥҳа, аб иҭахӡамкәа дышиццаз еиԥшу ахҭыс аԥсуа сахьаркыратә литератураҿы нас еиҭаҳԥылахуеит Ӡ. Дарсалиа иажәабжь «Ауаҩ-шас» аҟны, аха С. Ҷанба иповест «Сеидыҟ» аҟноуп уи атема аԥсуа литератураҿы раԥхьа иахьцәырҵыз.
Аҭаацәара рыҩнуҵҟа асоциалтә дунеихәаԥшышьала аҽаҩшарагьы аԥсуа литератураҿы раԥхьаӡа иахьаҳбо абри аповест «Сеидыҟ» аҟноуп. Акулак Сеидыҟи уи иҷкәыни ржәытәра аргьежьразы иқәԥоит. Сеидыҟ иԥҳа Хьыкәыҷ аҿатәра дадгылоуп, Триниов ипиеса «Лиубов Иароваиа» аҟны хаҵеи ԥҳәыси, Қь. Агәмаа иажәабжь «Аишьцәа» аҟны аишьцәа Зураби Гахәи уҳәа реиԥш аҭаацәа зықәныҟәо, иныҟәырго аидеиақәа еиҿагылоит. Ииашоуп, араҟа абџьар шьҭыхрала доусы ридеиақәа хьчо, ма уара, ма сара ҳәа игылам аха, уи аиҿагылара Сеидыҟ иҭаацәара аҟны Хьыкәыҷ лаб иҩны далҵратәы, икалыжьратәы дҟанаҵеит.
Аԥсуа милаҭтә ԥсихологиаҿы акыр имчуп, асоциалтә ҵакы змоу аидеиақәа реиқәымшәара иахҟьаны, ҭаацәарак аҩнуҵҟа аби ахшареи аилыҵра аҿынӡа иназго аконфликт рыбжьалара, еиҳараӡак, 30–тәи ашықәсқәа раамҭазы, аԥсуаа рпатриархалтә хылҵшьҭра еидҳәалара ԥсыҽымхацкәа ианыҟаз аамҭазы. С. Ҷанба зыжәлар рмилаҭтә ԥсихологиа бзианы издыруаз шәҟәҩҩы-рккаҩын. Хьыкәыҷ лсоциалтә дунеихәаԥшра лаб иҿагыло аҟаҵараҿы,
амилаҭ рԥсихологиа аетикет еиламгаӡакәа, аби аԥҳаи реилыҵра алиршеит. Араҟа С. Ҷанба ихы иаирхәеит, адунеи аҿы ауаатәыҩса зегьы еицырзеиԥшу абзиабаратә цәанырра. Хьыкәыҷ лсоциалтә дунеихәаԥшышьала дзыхшаз лаб иҩны ддәылҵит уиазгьы. Аха, Ҳабашьи лареи ирымаз абзиабароуп, амилаҭ рпатриархалтә шьаҳагақәа ԥнаҵәҵәаратәы амч рызҭаз. Ииашоуп, аповест аҟны абзиабаратә цәаҳәа акыр ицәышуп. Хьыкәыҷи Ҳабашьи реизыҟазаашьа, иара ус баша ауаа гәыҳалалрақәа раҳаҭыреиқәҵареи ррыцҳаибашьареи иаҩызаны ауп ишаҳирбо автор раԥхьа. Нас уарлашәарла акәзаргьы аповест аҟны иаҳԥыло иалагоит урҭ реизыҟазаашьа цәанырра хаак шаҵоу ҳзырдыруа асахьаркыратә детальқәа. Абасала, Хьыкәыҷи Ҳабашьи акулак Сеидыҟ иҩнра кажьны рцара абзиабара иаша ишахылҵыз еилаҳкаауеит, урҭ реибагара ырҵабыргымкәа инымхеит. Абзиабаратә цәанырра иаацәырганы ихыжжуа иҟаҵамзаргьы, Хьыкәҷи Ҳабашьи реибагарагьы ажәҩан иалыҩрны имҵамҳаратәы дазырхиоуп аԥхьаҩы.
С. Ҷанба иоуп аԥсуа сахьаркыратә прозаҿы абзиабаратә цәанырра (акыр ицәышзаргьы) раԥхьаӡа ицәырзга.
Уаанӡатәи апрозатә рҿиамҭақәа – Вл. Агрба иповест «Ҳколнхара «Ԥхьаҟа» аишьа» Шь. Ҵәыџьба иповест «Амаҭ зыбӷа ԥҵәоуи» нрыдкыланы абзиабаратә еизыҟазаашьа аазырԥшуа махәҭак рымаӡамкәа иҟазҭгьы, С. Ҷанба иповест «Сеидыҟ» инаркны ҳаԥсуа прозаҿы абзиабаратә еизыҟазаашьа иатәу махәҭак злам, зжанр дуу рҿиамҭак уԥымло иалагеит. Ҿырԥштәыс иаҳгәалаҳаршәар ҟалоит «Сеидыҟ» ашьҭахь иҩыз И. Папасқьыр ироманқәа «Ҭемыр», «Хьмур лымҩа» (ашьҭахь «Аԥҳәыс лыпату» ахьӡиҵеит), Д. Гәлиа ироман «Камаҷыҷ» уб иҵ. Абасала, С. Ҷанба аԥсуа сахьаркыратә прозаҿы раԥхьаӡа акәны ашьаҭа икит махәҭа рацәала асиужет аилаҵараҿы ажәра, аԥсра зқәым абзиабара атема. С. Ҷанба иповест «Сеидыҟ» аԥхьа ҳсахьаркыратә литератураҿы ицәырҵхьаз аповестқәа «Ҳколнхара «Ԥхьаҟа» аишьа», «Амаҭ зыбӷа ԥҵәоу» рҿы ақыҭанхамҩа социалисттәла аиҭакра мҩаҿы изықәшәаз ауадаҩрақәа раарԥшра арамкақәа ирҭыҵуа тема аламгалаӡакәа, тематика ҭшәала мацара акәзар ишеиқәыршәоу, «Сеидыҟ»
тематикала еиҳа иҭбаахеит. Абзиабара атема ахьалагалоу анаҩсгьы — иаҳԥылоит аҵарадара арӡра иазку атема ҿыц:
«— Саб... ииашоуп... Саб илеишәа цәгьоуп, имургьы ҟалап, — лҳәеит, лылахь еиқәҵа, нас ус нацылҵеит: — Нас адуцәа ршкол уҭалар?
— Уи арбахын? Сыбнауаҩыми, урҭқәа акрыздырхуама?
— Уи адуцәа рышкол ауп, ашкол изызҭамлаз аҿар аҵара ддырҵоит, абас уара уеиԥш иҟоу» (ад. 130).
Ари асахьаркыратә деталь Хьыкәыҷи Ҳабашьи реизыҟазаашьа аарԥшра амацара акәым изызку. Иахьа, шьҭа аҵаратә систима, ҳсовет мчы ахьынӡанаӡааӡо аизҳазыӷьара ду иаиухьоу иабзоураны, архивтә материалқәеи, ма быргцәақәак ргәалашәарақәеи рҿы мацароуп инханы иахьыҟоу адуцәа рышколқәа.
Асовет мчы ашьақәгылара иаанагаз азҵаарақәа ируакын асоветтә уаажәлар рыҩнуҵҟа аҵарадара аԥыхра аликбез (ликвидациа безграмотности). Хыхь иааҳгаз ацыԥҵәаха хәҷы иаҳнарбоит, 30–тәи ашықәсқәа раан аԥсуа қыҭақәа рҿгьы аҵарадара аԥыхра иазкыз адуцәа рышколқәа, аликбезқәа еиҿкааны ишыҟаз, уаҟа зықәра ашколтә қәра иахыԥахьаз еидкыланы аҩра, аԥхьара шыддырҵоз.
Абасала, аповест «Сеидыҟ» аҟны С. Ҷанба ҩ-социалтә категориак реиҿагылареи ақыҭанхамҩа аколлективизациеи азураҿы аиааирагареи инрываргыланы, 30–тәи ашықәсқәа раамҭазы аԥсуа қыҭа аԥсҭазаареи инарҵауланы ицәырзго еиуеиԥшым егьырҭ атемақәагьы маҷымкәа иалеигалеит. Раԥхьаӡа акәны ҳсахьаркыратә литература аҭоурых аҟны арҿиамҭа атематикатә рамкақәа рырҭбаарахь аԥсуа проза хьаирԥшит, аԥсихологиатә роман «Ҭемыр» аира алзыршашаз асахьаркыратә ҟазарахь амҩақәа ирҭбааит.
И. Папасқьыр ироман «Ҭемыр» аԥсуа сахьаркыратә литература аҭоурых аҟны раԥхьатәи романуп, иҭыҵит иара 1937 шықәсазы, алатынтә графика шьаҭас измаз аԥсуа нбан ала икьыԥхьны. Ииашоуп, аԥсуа сахьаркыратә литература ашьаҭаркҩы Д. Гәлиа ироман «Камаҷыҷ» 1936 шықәса инаркны ажурнал «Аԥсны Ҟаԥшь» адаҟьақәа рҿы акьыԥхьра иалагахьан. Аха уи ахқәа зегьы неидкыланы хазы шәҟәны ианҭыҵ 1940 шықәса рзоуп.
Абасала, алитературатә жанр ароман раԥхьаӡа аԥсуа ԥхьаҩы инапаҿы инеиз И. Папасқьыр ироман «Ҭемыр» ауп. И. Папасқьыр ироман «Ҭемыр» иахцәажәахьеит Г. Митин,
Ш. Инал-иԥа, ә. Бӷажәба, М. Папасқьыр уҳәа аӡәырҩы. Урҭ арҿиамҭа аҭҵаараҿы иҟарҵаз маҷым.
Иҟаҵоуп афырхаҵа хада Ҭемыр иԥсихологиа аҭоурыхтә аамҭа иадҳәаланы хҳәаа змам анализ. Ароман «Ҭемыр» ишсоциал–ԥсихологиатә рҿиамҭоу зегьы еиқәышаҳаҭны ишьақәырӷәӷәо, доусы рестетикатә гьамеи, рыстатиақәа спецификатә хықәкыс ирымоуи ирықәыршәаны иҟарҵеит арҿиамҭа аидеиа-сахьаркыратә анализ.
Убас ирацәоуп ароман аҭҵаараҿы излацәажәахьоу. Аха уеизгьы, уаҳа азхьаԥшра аҭахымкәа, изыхцәажәахьоу зегьы рҿы акәаԥ ургыло ҟалашьа амам.
Ароман «Ҭемыр» тематикала иашьашәалоу, иара аԥхьа иҭыҵхьоу аповестқәа «Ҳколнхара «Ԥхьаҟа» аишьа» (В. Агрба, 1931 ш.), «Амаҭ зыбӷа ԥҵәоу» (Шь. Ҵәыџьба, 1932 ш.), «Сеидыҟ» (С. Ҷанба, 1934 ш.2) рыҟнытә анырра ӷәӷәа шамоу макьана ишьақәыргылам урҭ рсахьаркыратә
детальқәа реиҿырԥшратә анализ аҟаҵарала, аԥсуа проза асахьаркыратә ҟазара аеволиуциатә еизҳара мҩа цқьа иҭҵаам. Ароман жанр ашьақәыргылараҿы урҭ арҿиамҭақәа ҭыԥс иааныркыло рызҵаатәы, ма зынӡа игәыгәҭажьуп, ма инагӡам. Ииашоуп, Г. Митин иусумҭа «Аԥснытәи асахьаҭыхҩы» аҟны иҽазикуеит ари аус хасырҭәаауеит ҳәа. Аха Генрих Митин уи илшаратәы иҟам аҭагылазаашьа. Избанзар, Вл. Агрба иповест «Ҳколнхара «Ԥхьаҟа» аишьа»-еи Шь. Ҵәыџьба иповест «Амаҭ зыбӷа ԥҵәоу»-и аурысшәахь еиҭагаӡам. Генрих Митин ихаҭагьы иазгәеиҭеит уи: «Сара сызрылацәажәом Вл. Агрба иповест «Аколнхара «Ԥхьаҟа» аишьа»-еи (1931 ш.) Шь. Ҵәыџьба иповест «Амаҭ зыбӷа ԥҵәоу»-и (1932 ш.) — урҭ урысшәала иҭыжьӡам. Сара салацәажәоит С. Ҷанба иповест «Сеидыҟ». Убри иахҟьаны уи иҟаиҵаз аҽазкраҿы аповест «Сеидыҟ» амацароуп аиҿырԥшраҿы дзықәныҟәарц илшаз, ҳәарада, уи азхомызт. Уи анаҩс Генрих Митин хықәкыла дзыхцәажәо, ароман аҿы хшыҩзышьҭра ззиуа арҿиамҭа афырхаҵа хада Ҭемыр заҵәык ихаҿсахьоуп. Уи идунеи аартрала аԥсуа роман, иуадаҩу жанрк аҳасабала, ашьақәыргыларатә ҭоурых ма аарԥшра иҽазикит. Ииҩызгьы маҷым. Аха аԥсуа литература аҭоурых анҭыҵтәи алитература дамеигӡакәа аиҿырԥшратә цәаҳәа бжьго ихы иахьаирхәоуи, уи иестетикатә дунеихәаԥшышьеи, имоу аматериал анализ ҟаҵашьеи ушхырхуагьы, игәоумҭар залшом, уи исубиективтә логика идгьылтәу аргументқәа азымхакәа зны-зынла аҳауа иалакнаҳаны ишаанхо.
Ш. Инал-иԥа истатиа «Ҭемыр» («Анасыԥ ду ахь»)2 аҟны ипозициа иашаны дазнеиуеит ароман «Ҭемыр», аха ихыхь-хыхьцәоума уҳәо аҟнынӡа азеиԥштә хҳәааҟаҵарала арҿиамҭа асиужет еилыргоуп. Афырхацәа рыҩнуҵҟатәи рдунеи иахьынӡахәҭоу аартра аманы иҟам. Иахьатәи алитературадырраҿы ҿыц аиҭахәаԥшра иазхьуеит шьҭа 18 шықәса зхыҵуа ари астатиа.
ә. Бӷажәба аԥсуа проза дахьалацәажәо еилиргоит И. Папасқьыр ироман «Ҭемыр»-гьы (аурыс бызшәала). ә. Бӷажәба иҟаиҵоит иаазыркьаҿу аидеиа-сахьаркыратә анализ, ииашаны ахәшьара риҭауеит ахаҿсахьақәа, аперсонажцәа хадара зуаны иалоу зегьы дрыхцәажәоит, аха иара зызку аспецифика, — аԥсуа сахьаркыратә литература аҭоурых ааилацаланы шәҟәык аҿы ахцәажәара иахьаформоу иахҟьаны излацәажәамкәа хшыҩзышьҭра зҭатәны аганахь иавахаз аҭырҭәаареи арҵаулареи ирызԥшу рацәоуп. Иаҳҳәап, Ҭемыр Москва иҟазаара инаҭаз анырра, Надиа лхаҿсахьа уҳәа зынӡа ирыхцәажәаӡам.
М. Папасқьыр истатиа «Ароман Ҭемыр» аҟны инарҭбааны иҟаҵоуп арҿиамҭа аидеиа-сахьаркыратә анализ. Ахаҿсахьақәа раарԥшраҿгьы хадара зуаны иҟоу аперсонажцәа, шамахамзар, инеиҵыхны дрыхцәажәоит. Аха араҟагьы инагӡам рацәоуп. Иаҳҳәап, иара убарҭ аперсонажцәа рыҩуҵҟатәи рдунеи аарԥшраҿы ахьысҳара ӷәӷәа амоуп. Аҳмаҭ иуаҩ-ԥсыҽра И. Папасқьыр машәырны ишыҟаимҵаз аилкаара, егьырҭ хыхь зыӡбахә ҳҳәаз аусумҭақәа рҿы еиԥш М. Папасқьыргьы дашьҭамлаӡеит. Уи анаҩс М. Папасқьыр истатиаҿы атекст ииашамкәа иахьааигазгьы ҟалеит. Иаагап, аҿырԥштәы: «...Иара (Аҳмаҭ иоуп дызҿу. В. А.) дныҳәаныԥхьа Ҭемыр, иӡбахә бзианы аҽны иреиҳәоит аизараҿы, цхыраарак аҵыхәала жәа-мааҭк аԥара ахьихишәааз азы»3. Араҟа Ҭемыр аԥара Аҳмаҭ ихишәаазшәа ахьиҳәаз иашаӡам. Ароман «Ҭемыр» атекст аҟны абас иҟоуп: «Аҳмаҭ Ҭемыр ирҽхәара даҿын:
— Аҳәынтқарра ацхрааразы ԥарақәак алаагалараны ҳаҟазаап, ашәара зҭахқәамыз Мыкыҷраа аҵәы аларҵо ианалага, иара (Ҭемыр иоуп дызҿу. В. А.) дҩагылан ажәа ахиҳәааит аҳәынтқарра, жәа-мааҭк аԥарагьы аацәыриган аиҳабыра инариҭеит.
— Баба, уара акрушәама? – агҿаҩра даакҿыҵны лҿаалхеит Зина, Аҳмаҭ дизҵаауа.
— Ааи, исшәеит, дад, саргьы, ирысҭеит исымаз аԥыҭ.
– Заҟа руҭазеи уара?
Иааҭырҳәцааны, афырҳәа, дагьынхьаҳәны дҵааит Аҳмаҭ иҭакәажә Селма.
— Хә–мааҭк ракәын исымаз, ирысҭеит зегьы».
Ароман «Ҭемыр» хазы шәҟәны 1956 шықәса рзы иҭыҵыз ҳахәаԥшын, уаҟагьы абас ауп атекст шыҟоу. М. Папасқьыр ииашамкәа изаниҵа аилкаара уадаҩуп.
Ари аусумҭаҿы ҳара иаҳҭахуп И. Папасқьыр ироман «Ҭемыр» аҭоурых аҭҵаареи, аԥсуа сахьаркыратә литература аҟны аромантә жанр ашьақәыргыларатә ҭоурыхи реидҳәалара. Абри азын, раԥхьатәи аԥсуа повест «Ҳколнхара «Ԥхьаҟа» аишьа» (Вл. Агрба, 1931 ш.) инаркны, аԥсуа проза аеволиуциатә мҩала ароман «Ҭемыр» аҟнынӡа анеиреи, аихылҿиаарақәеи, алитература-сахьаркыратә ныррақәеи ҭыԥс ирымаз аарԥшра ҳҽазаҳкуеит. Убырҭ инарываргыланы ароман «Ҭемыр» аидеиа-сахьаркыратә анализ, арҿиамҭа иаҵанакуа аҭоурыхтә аамҭа инадҳәаланы иҟаҳҵоит. Хықәкыла ҳазааҭгыларц ҳгәы иҭоуп итиптәу ахаҿсахьақәа раарԥшраҿы доусы рыҩнуҵҟатәи рдунеиқәа раартышьа. Иара убас автор исахьаркыратә маҭәахәқәеи ибызшәеи хшыҩзышьҭра рзаауеит.
И. Папасқьыр ироман «Ҭемыр» аԥхьаҩцәа ироуаанӡа хынтә ирҿыцит. Ахԥатәи авариант ауп И. Папасқьыр акьыԥхь ашҟа инеигаз.
Раԥхьатәи авариант, иара автор ихаҭа излеиҳәо ала, ҿыгҳарала уажәы изаҟароу еиҵамызт, аха ҵакы заҵәык ада шьҭнамхуа иҟан: «Ашьа зыбжьаз ҩыџьа арԥарцәа еиқәшәеит ашьха ацәҳәыраҿы, ишырҳәо еиԥш, хыхь иҟоу ҵаҟа ицоит, ҵаҟа иҟоу — хыхь, адыдмацәыс акәзар, уаҩы дықәнамыргыло иҟоуп. Реиқәшәашьагьы абас иҟалеит: Руаӡәк мцакы ахы ааиҿакшәа, ҳаԥык дыҵатәаны иҽирԥхоит. Егьи, — алҩа аниба, — аҳаԥахьы днеиуеит. Иааиҿагылоит аҩеиӷацәак, гәҩара аӡәгьы имаӡамкәа. Аҳаԥаҿы итәоу абџьарла деиқәныхла дыҟоуп, убри иоуп «ахьымӡӷгьы зду», егьи абџьар имаӡам.
«Ахьымӡӷ зду» иаӷа иара ишиҭаху даниԥыхьашәа, уи акыр ихы иаирхәоит. Иеихамца амца иныҽҳәаршәны иааиршын, иаӷа дааилыхны ибӷа иҟьаҟьаӡа адамыӷ ааирхоит. Нас шьҭа иахьуҭаху уца ҳәа дауишьҭуеит».
Иван Папасқьыр ари авариант акульминациа аҟаҵараҿы ажәлар рҿаԥыцтә ҳәамҭа, хықәкыла аԥсуа лакә «Х–хәыцк рлакә» аҟны иҟоу ахҭыс, аҳ имаҳәцәа, даҽаӡәы илшарала ахьӡ-аԥша арҳара иашьҭаз, аихымца ршны, рызқәа адамыӷ аарханы иахьауишьҭуа амомент ихы иаирхәеит.
Ишаабаз ала, раԥхьатәи авариант аҿы автор ишьҭихит ашьоура атема. «Ахьымӡӷ зду» ашьоуразы аҵыхәтәантәи авариант аҿеиԥш ауаҩшьра мап ацәикуеит. Аха, заанаҵ ҳаԥыҩланы иаҳҳәозар аҵыхәтәантәи авариант аҟны ашьоура мап ацәкра аарԥшышьеи араҟа ишыҟаҵоуи агеи ашьхеи рыбжьоуп. Актәи авариант аԥсихологизмра зныԥшуа адраматизмратә моментқәа шамоугьы, ахәыҷқәа ирзеиҭоуҳәо лакәҵас, ареализмратә ҵабыргы иацәыхараны, алаҟәраҿы ишьҭоу, иԥсыҽу рҿиамҭоуп. Иван Папасқьыр иара ихала игәеиҭеит агха ӷәӷәа шамаз, аус адулара шаҭахыз. Аус адиуло далагеит дмыццакӡакәа.
И. Папасқьыр иара ихаҭа ишигәалаиршәо ала, 1934 шықәса рзы, ишәҟәы аҩра акыр инеицахьаны аамҭазы ииҩышаз аплан нарҭбааны ишьақәиргылт. Ари аплан ишьҭихыз акыр дарманшәалт. Аха уеизгьы инагӡаны иазыҟамҵеит игәы азҭынчны ицәыригашаз арҿиамҭа.
«Усҟан ишсымаз ала, — игәалаиршәоит автор, — Ҭемыр идырра иазҳаит ақыҭаҿы, Москваҟа дымцаӡакәа, Михеи иареи русеицурала мацара, насгьы Аҳмаҭ ишьра даԥнырҟәҟәааит Зина лыбзиабара имаз».
Абас, Иван Папасқьыр аҩбатәи авариант аҟны игәеиҭеит макьана аԥхьаҩцәа рахь инеигартә ишыҟам. Иациҵеит акрызҵазкуаз ахҭысқәа. Ҭемыр иеиҭасратә ԥсихологиа ашьақәырӷәӷәара даара иацхраауа иҟаиҵеит Москваҟа аҵарахьы ишьҭра. Уи анаҩсгьы, Ҭемыри Михеи реизыҟазаашьа еиҭахәаԥштәны ишыҟаз гәеиҭеит.
Автор игәалашәараҿы ари аус азын иҳәоит: «иҟалон убас зны-зынла Ҭемыр Миха иабжьеигоз аҟәыш ажәақәа данырзымӡырҩуаз, азыӡырҩра акәым, исымҳәандаз иҳәо зынӡа ианиҿаирхьуаз. Исгәалашәоит, Ҭемыр дгәааны аара Миха идҵаны данцәажәоз. Игәы иаланы иеиҳәон иара, ақыҭаҿы амаҵура сзалауҵауа ауаа сыхурччаларц азы ауп ҳәа. Михагьы уи зны-зынла дазгәаалон. Атекст аҿы убас иҟалеит, арҭ аҩыџьа реинраалара ипроблемахарцы егьаагымхауа».
Абраҟагьы аус ӷәӷәа адиулеит Иван Папасқьыр. Ҭемыри Михеи реиҿцәажәарақәеи реизыҟазаашьақәеи иԥсахит, иахьа ишаҳдыруа еиԥш иҟаиҵеит. Абас дымццакӡакәа аус адуло, И. Папасқыр ироман «Ҭемыр» ахԥатәи авариант аԥхьаҩ инапаҿы инеигеит исоциал-ԥсихологиатә рҿиамҭаны.
Аха араҟагьы иаанимкылт автор ароман «Ҭемыр» аус адулара. Ш. Инал-иԥа иазгәеиҭоит: «1954 шықәсазы автор иҩымҭа рҽеины, ихарҭәааны еиҭаҭижьит Аҟәа урыс бызшәала». (Уаанӡа урыс бызшәала 1948 шықәсазы Москва иҭыҵхьан. 1951 шықәсазы ақырҭшәахь еиҭаганы иҭыҵит Қарҭ).
Ари аҳәамҭаҿы иаабоит Иван Папасқьыр ироман аԥхьатәи авариант раԥхьа урысшәала ишҭыҵыз. Абри аԥшьбатәи авариант (акьыԥхь аҿы ианнеиз аганахь ала уахәаԥшуазар — аҩбатәи авариант) аԥсышәала иҭыҵит 1956 шықәсазы хазы шәҟәны, нас 1964 шықәсазы Иван Папасқьыр иҩымҭақәа реизга актәи атом аҟны еиҭаҭыҵит.
Аԥшьбатәи (аҵыхәтәантәи) авариант аҟны аус адулара иҟаҵоу ахьазгәеиҭо М. Папасқьыр иҳәоит: «Ароман аҩбатәи авариант (акьыԥхь збаз авариантқәа роуп араҟа зыӡбахә имоу.. Вл. А.) автор иҭижьыз аԥхьатәи аҵкьыс акыр еиҳауп. Иҿыцны иҩуп ахқәа 9. Урҭ рахьтә актәи аҟәшаҿы–11, 12, 13, 14 ахқәа, аҩбатәи аҟәшаҿы— 21,22,23, 24, 25 ахқәа».
Абасала, аҵыхәтәантәи авариант аҿы иҿыцны иацлеит Мыкыҷи, уи иаҳәшьа Катиеи, имаҳә Маҳмеҭи рхаҿсахьақәа
ҭзырҭәаауа, Аҟәа ақалақь аҿы имҩаԥысуа ахҭысқәеи, Мыкыҷи Мырзаҟани реиниарақәеи, урҭ рҽы маӡарахқәеи ирызку ахҭысқәа. Уи актәи аҟәшаҿы. Аҩбатәи аҟәшаҿы иациҵеит Ҭемыр Москватәи иҩызцәа Игнати, Гафури, иареи реизыҟазаашьақәеи аурыс ԥҳәызба лгәыҭбаара ду инаҵшьны изныԥшуа Надиеи иареи реицныҟәарақәеи уҳәа Ҭемыр ԥсихологиала иеиҭасра зырҵабыргуа ахҭысқәа.
Ҳәарада арҭ иациҵақәаз ароман џьаргьы бжьыккарак аманы инымхеит азуҳәаратәы иҭнарҭәааит, зсоциалтә категориеи здунеихәаԥшышьақәеи еиԥшымыз ауаа еиҳа илабҿабатәны ицәырнагеит, аконфликттә еиҿыхарақәа арӷәӷәеит, адраматизмратә ҵаулара анаҭеит.
Абрысҟак ацхыраара аҭахны, дырҩегь жә-хык ҿыц иҩны ишацҵатәыз ашьҭахь иаацәырҵзаргьы, 1937 шықәсазы аԥсуа сахьаркыратә литература аҭоурых аҟны иҟалеит ашьаҿа ҽыц — ицәырҵит ароман ажанр. Ари ҟалеит ҳаԥсуа сахьаркыратә литература ашьаҭаркҩы Д. Гәлиа раԥхьаӡатәи ишәҟәы «Ажәеинраалақәеи ахьӡыртәрақәеи» анҭыҵыз инаркны 25 шықәса аабжьысхьаны, раԥхьаӡатәи аԥсуа прозатә рҿиамҭа, ажәабжь «Атәым жәҩан аҵаҟа»2 анҭыҵ инаркны 18 шықәса ааҵхьаны, раԥхьаӡатәи аԥсуа повест «Ҳколнхара «Ԥхьаҟа» аишьа»3 анҭыҵ инаркны фышықәса аабжьысхьаны.
Абасала, аԥсуа проза аҿиара ҟалеит амҩа кәараҵа ианыланы акәымкәа, ажанр хәыҷы аҟнытә еиҳау ажанр ашҟа — ажәабжь аҟнытә аповест ахь, аповест аҟнытә ароман ашҟа ишиашоу ахаларала.
«Ленинтә милаҭтә политика хьмырнаакәа инагӡо, акоммунисттә партиа амчра зегьы азнакуеит, ажәытә аамҭақәа рзы еиҵаханы иҟаз ажәларқәа рекономикеи ркультуреи мҽхакы ҭбаала ашьҭыхра.
Уи Асоветтә Аԥсынтәыла аҟынгьы иҿырԥшыганы еилкка иаацәырҵит».
Жәаҩа шықәса рыбжьысит раԥхьатәи аԥсуа ажәабжьи раԥхьатәи аԥсуа повести, аха аповест аҟнытә ароман ашҟа амҩа фышықәса роуп иаҭаххаз. Ари, ииашаҵәҟьаны, аԥсуа жәлар рыԥсҭазааратә ҭагылазаашьа иаақәырҵәиааны аиӷьхареи, рдоуҳатә культура аиҭасра дуқәа рымҩа ахьазаатызи ирыбзоуроуп.
Аԥсуа сахьаркыратә литература аҭоурых аҟны раԥхьатәи ажәабжьи раԥхьатәи аповести ирыбжьаз аамҭа, аповести аромани ирыбжьаз аамҭа аҵкьыс ҩынтә рыла еиҳазаргьы иаԥҵаз ажәабжьқәа зегьы неидкыланы: («Атәым жәҩан аҵаҟа», 1919 ш. — Д. Гәлиа, «Алло», 1929 ш., «Ҳаи, дад, аписар, ишаасоуҳәара закә кампаниоузеи», 1928 ш., «Ацуныҳәа акы иаԥсам сҳәан аха...» 1928 ш., «Уара узхсырҟьозеи дадхеит» 1928 ш. — М. Аҳашба), хазы шәҟәны иҭужьыр повест хәыҷык аҟарагьы ажәпара зынаӡом. Аха иалшеит еиҳа инеиҵыху алитературатә жанр аповест ашҟа амҩа аартра.
Раԥхьатәи аԥсуа повест инаркны ароман аҿынӡа иҭыҵыз аповестқәа («Ҳколнхара «Ԥхьаҟа аишьа», 1931 ш. — В. Агрба, «Амаҭ зыбӷа ԥҵәоу» 1932 ш. — Шь. Ҵәыџьба, «Аҿыц аиааиуеит», 1932 ш. — П. Ҷкадуа, «Сеидыҟ», 1934 ш. — С. Ҷанба), ажәабжьтә период иадкыланы уахәаԥшуазар, ҽаԥарак аҟара ԥхьаҟа аиҭаԥара ҟалеит аԥсуа проза аҿиараҿы. Ари аповесттә период иалшеит иара аҵкыс зымҽхак ҭбаау ажанр ароман ашҟа амҩа аартра. Ажанр амацара акәым аԥсуа прозаҿы аизҳара зауз. Алитературатә бызшәа ашьақәгылара апроцессгьы аҭышәынтәаларахь ииасуеит, асахьаркыратә ҟазара агараҟәҟәақәа ԥыҵәҵәаны аперсонажцәа адәахьтәи хыхь-хыхьлатәи рсахьа инаваргыланы рыҩнуҵҟатәи рԥсихологиатә дунеи аартрахь аҿынанахеит.
Ажәлар инеидкыланы рзеиԥштә ԥсҭазаара аарԥшра (ажәабжьқәа «Агәаҟ ашәа» — С. Ҷанба, «Алло!» — М. Аҳашба) ахьтә, ауаҩы ихаҭареи, ажәлар рзеиԥштә ԥсҭазаареи реизыҟазаашьа аарԥшрахь — (аповестқәа «Ҳколнхара «Ԥхьаҟа» аишьа» — В. Агрба, «Амаҭ зыбӷа ԥҵәоу» — Шь. Ҵәыџьба, «Сеидыҟ» — С. Ҷанба). Уахьынтә ауаҩы азеиԥш ԥсҭазаараҿы ихаҭара азҵаатәы иԥсихологиатә еиҭасрақәа раарԥшрахь (И. Папасқьыр ироман «Ҭемыр» аҟны Ҭемыр ихаҿсахьа, С. Қәычбериа иповест «Еиҭеиз» аҟны Кадыр ихаҿсахьа). Абас хәыҷы-хәыҷла аԥсуа проза, ауаҩы идәныҟатәи изеиԥштә сахьақәеи аколлективтә портреҭқәеи рахьтә иҩнуҵҟатәи идунеи иԥсихологиала аиҭасра мҩеи раарԥшрахь инеит аԥсуа сахьаркыратә ҟазара. Абри иабзоуроуп аԥсихологизмра ҵаула зныԥшуа ароман «Ҭемыр» аԥсуа сахьаркыратә литератураҿы ацәырҵрагьы.
Генрих Митин диашоуп иахьиҳәо: «...30–тәи ашықәсқәа аҩбатәи рызбжазы иактуалтәны иҟаз «ахатәи ауаажәларратәи» рызҵаара, даҽакала иуҳәозар, ауаҩы ҿыц иааӡара азҵаара, асоветтә, уажәшьҭа аколнхаратә қыҭаҿы аҭагылазаашьа ҿыц инақәыршәаны иӡбауа, «Ҭемыр» убри ала иобиективтәны инеиуан асоветтә литература ахадараҿы».
Аԥсуа сахьаркыратә литература ақәра рацәа зхыҵуа, аԥышәа ду змоу аурыстә, ақырҭуатә уҳәа реиԥш иҟаз амилаҭтә литературақәа инрывагыло аҿынӡа иҩеит.
Абри уаҩы ихшыҩ азишьҭратәы иаргамахеит, И. Папасқьыр ироман «Ҭемыр» анҭыҵ инаркны.
Ароман «Ҭемыр» иаармарианы акәымкәа, амахәҭа рацәа змоу, акырџьара зсиужет еиларсны иҟаҵоу рҿиамҭоуп.
Аԥсуа проза аҭоурых аҿы уажәраанӡа иаҳԥылоз арҿиамҭақәа рҟны асеиԥш зтематика ҭбааз, азҵаара рацәа зымҽхазкуа ҟамлацызт. Раԥхьатәи аԥсуа повест «Ҳколнхара «Ԥхьаҟа» аишьа» аколнхареи акулакцәеи реизыҟазаашьа аазырԥшуа ақыҭанхамҩа атемала еиқәыршәоуп, сиужеттә цәаҳәа заҵәык ала ишьақәгылоуп.
Шь. Ҵәыџьба иповест «Амаҭ зыбӷа ԥҵәоу» акәзар, убригьы сиужеттә цәаҳәа заҵәык ала ишьақәгылоуп. Уигьы аколнхареи акулакцәеи реизыҟазаашьа аазырԥшуа ақыҭанхамҩа атемала еиҿартәуп.
Абри атемала ишьақәгылоуп асиужеттә цәаҳәа хада
С. Ҷанба иповест «Сеидыҟ». Аха араҟа, шьҭа, ицәырҵуеит даҽа темакгьы. Уи абзиабара атемоуп. Ҳабашьи Хьыкәыҷи ирыбжьоу абзиабара аазырԥшуа сиужеттә цәаҳәакгьы ари аповест иагәылсуеит. Абасала, 30-тәи ашықәсқәа рылагамҭазы аԥсуа прозаҿы аповестқәа ртематика
ҭшәазаргьы, аԥсҭазаара ганкахьала мацара акәызҭгьы ишаадырԥшуаз, 30-тәи ашықәсқәа реиҩшамҭахь ианнеи уажәшьҭа уаҩы ибоит атематика аҽырҭбаара ишалаго, аԥсҭазаара ганрацәала иаазырԥшуа махәҭарацәала еилоу арҿиамҭақәа рахь амҩа шдәықәло.
Ароман «Ҭемыр» аҟны автор иҿыцыз темакгьы шьҭимхит. Хыхь зыӡбахә ҳҳәаз аповестқәа еицырзеиԥшны ирымоу 30-тәи ашықәсқәа рзы асоветтә литература зегьы аҟны итрадициатәны иҟаз аколнхарақәеи акулакцәеи реизыҟазаашьа атема араҟа ахырхәара инарҭбааны иамоуп. Уи анаҩс ишьҭыхуп С Ҷанба иповест «Сеидыҟ» аҟны иаҳԥыло абзиабара атемагьы. Убарҭ инарываргыланы ароман «Ҭемыр» иагәылагылоуп ашьоура атемагьы. Абарҭ ахтемак ҳсубиективтә хәыцраҿы ароман инагәылганы хазы-хазы ҳхаҿы иаагар, еиҳау еиҵоу узымдыруа, зхатәы сиужетқәа рыла ишьақәгылоу, еиҟароу х-повестк аацәырҵуеит. Акы — акулакцәеи аколнхарақәеи реизыҟазаашьа хыхь зыӡбахә ҳҳәаз аԥсуа повестқәа рҿы итрадицианы ишыҟаз еиԥш, акулак Мыкыҷ персонаж хаданы дызгәылоу: Мыкыҷи – Мырзаҟани, Мыкыҷи – Катиеи, Мыкыҷи – Ӡыкәыри, Мыкыҷи – Аҳмаҭи, Мыкыҷи – Ҭемыри, Мыкыҷи – Зинеи уҳәа убас егьырҭгьы реизыҟазаашьақәа цәырызго ахҭысқәа рыла иҟаҵоу аповест.
Ҩба — абзиабара атемала зсиужет шьақәгалоу: Ҭемыри — Зинеи, Ҭемыри — Надиеи, Ҭемыри — Гафуррааи, Ҭемыри — Михеи уҳәа реизыҟазаашьақәа ирыдҳәалоу ахҭысқәа рыла еиҿартәу аповест. Хԥа — ашьоура атемала зсиужет шьақәгылоу. Ҭемыри — Аҳмаҭи, Ҭемыри — Мырзаҟани, Ҭемыри — Мыкыҷи, Ҭемыри — Михеи уҳәа реизыҟазаашьақәа цәырызго ахҭысқәеи Ҭемыр иҩнуҵҟатәи иԥсихологиатә еибарххара аазырԥшуа асахьаркыратә ҟәырҷахақәеи рыла еибарку аповест.
Ашьоура атема аԥсуа прозаҿы иҿыцуп, аха аԥсуа сахьаркыратә литератураҿы уаанӡагьы иаҳԥылахьан Л. Кәыҵниа ипоемақәа «Шьаризан»-и (1933 ш.), «Даур»-и (1936 ш.)1 рҿы. Апоема «Шьаризан» аҟны Ҳарихани Шьмаҭи рыҷкәын Иасон даныршь рыԥҳа Шьаризани дареи ашьоура даара иргәырҩеит, аха асоветтә ԥсҭазаара ҿыц ауаҩы идунеихәаԥшраҿы иҟанаҵаз аиҭакрақәа ирыбзоураны аҵыхәтәан ирхадыршҭит, мап ацәыркит ашьоура. Апоема «Даур» аҿгьы Даур ижәытәратә ԥсихологиа ауаҩы динаршьит. Ашьауӷа ихганы данаауаз иԥсихологиа аҽаԥсаххьан, ижәытәрақәа наҟ икаԥсаны дуаҩ ҿыцханы дгьежьит. Иишьыз иашьа Сафар — аколнхара иалаз, аԥсҭазаара ҿыцла иахәаԥшуаз уаҩын аҟнытә, ашьоура мап ацәикит, Даури иареи еиҩызцәахеит. Уи иеиҵбы Кәынта ашьоура иҽазикит, аха уигьы иабџьар имихит. Аҵыхәтәан Кәынтагьы аԥсҭазаара ҿыц дызқәнаҵоз амҩа иабзоураны ашьоура дшаҟәыҵыз ҳаилиркаауеит автор. Арҭ апоемақәа рҿы ишаабаз еиԥш, ашьоура нарҭбааны иалацәажәоит, ашьоуратә ҵас бааԥсгьы ажәытәра иацәынханы ишыҟоу, наҟ ишагәҭастәу ҳзырбо ахшыҩҵак цәырыргоит. Ароман «Ҭемыр» аҟынгьы ари азҵаароуп излацәажәоу. Аха ароман «Ҭемыр» аҟны адәахьтәи асахьақәа рымацара рыла акәымкәа, ашьоура зду, арҿиамҭа афырхаҵа хада Ҭемыр ажәытәратә дунеихәаԥшышьа аҟнытә аҿатәрахь иеиҭасра иҩнуҵҟатәи аибырххара аеволиуциатә мҩала иаарԥшуп.
Ароман «Ҭемыр» аҟны аҭыԥ ҷыда ааннакылоит Ҭемыр иаб Пахәала ицәқәеи иареи рҭоурых. Анхаҩ ӷар ирахә ихцаны, Пахәала ишизыруз еиԥш, иара дшыӷьаҵәыӷьаҵәуа аҭауад иҩны иршьуа аԥсуа литератураҿы уаанӡагьы иаҳбахьан.
Вл. Агрба иҭоурыхтә драма «Ашьа мҩа» (1936 ш.)1 аҟны аҭауад Александр Чачба Гыд ижә заҵә имаҵуцәа идааиргоит. Гыд уи рысҭарым, идсыршьрым ҳәа иҽазикын, аха раҳ ишрыдиҵаз еиԥш, деидҿаҳәаланы иаргьы аҳ иҿы дааргеит. Чачба иҟамчы Гыд илихҟьаны, «уажәыҵәҟьа унапала ахәда ааԥҟаны иҳауҭароуп» ҳәа идиҵеит. Гыд иҟаиҵахуази, иара инапала ижәзаҵә шьны ириҭеит.
Абасала, ароман «Ҭемыр» ҭыҵаанӡа фышықәса раԥхьа ҳаԥсуа литератураҿы ицәырҵхьан анхаҩы имч мырхакәа ирахә ихцаны аҭауад ишьны ишифоз, исҭом ҳәа иалагазгьы бзиарак шизалымгоз ҳзырбо асахьаркыратә епизодқәа.
Владимир Агрба иповест «Ҳколнхара» «Ԥхьаҟа» аишьа» акомпозициатә еиҿкаашьаҿы ахҭыстә детальқәа
рышьақәыргылашьеи аперсонажцәа рылԥшаара, асиужет аҿиараҿы урҭ реивагылашьеи уҳәа рыла уи иашьҭанеиуа арҿиамҭақәа рахь анырра ду аманы, имҩақәҵаны иҟалеит.
С. Ҷанба иповест «Сеидыҟ» ҳахьахцәажәоз иазгәаҳҭахьеит аповест «Ҳколнхара «Ԥхьаҟа» аишьа» аҟнытәи иаауеит ҳәа иуԥхьаӡартәы аишьашәаларала еизааигәоу ахаҿсахьақәеи, асахьаркыратә епизодқәеи реизыҟазаашьа. Иазгәаҭазарц ахәҭаны исыԥхьаӡоит абарҭ аишьашәаларақәа ароман «Ҭемыр» аҟынгьы ҭыԥс иааныркыло.
Аповест «Ҳколнхара «Ԥхьаҟа» аишьа» аҟны асоциалистә рельсқәа рынхамҩахь аԥсуа қыҭа аиагара аамҭазы, акулакцәа рблок аҽеибыҭа иҟанаҵоз антисоветтә қәгылареи, урҭ ирҿагыланы ақәԥареи рыла асиужет шеиҿкаау еиԥш акулактә блок аус хәымгақәеи уи иаҿагыланы ақәԥареи ирызку асиужеттә цәаҳәа ароман «Ҭемыр» аҟынгьы ишыҟоу хыхь иазгәаҳҭахьеит. Абраҟа арҭ аҩрҿиамҭак рҿы иалоу акулакцәа, Цәгьамши Мыкыҷи хаҭа-хаҭала зынӡа ихаз-хазу хаҿсахьақәаны иҟазаргьы, ацәаҳәа рыбжьаҳгар алзыршараны, ирзеиԥшны ирымоу аишьашәаларақәагьы маҷым: Аповест «Ҳколнхара «Ԥхьаҟа» аишьа» аҟны, ганкахьала, акулак Цәгьамш ишьҭахь аҭауад Кац дгыланы иаҳбоит, уи дизыӡырҩуеит, егьи аганахь анхаҩ ӷар Ҭашьых джьаны, дидкыланы ацәгьарақәа иирҟаҵоит. Ароман «Ҭемыр» аҟынгьы ганкахьала акулак Мыкыҷ ишьҭахь аҭауад Мырзаҟан дгылоуп, егьи аганахь анхацәа Ӡыкәыр, Арсана уҳәа хыхны ицәгьарақәа ирылаирхәуа иаарԥшуп. Аповест «Ҳколнхара «Ԥхьаҟа» аишьа» аҟны акулак Цәгьамш аԥсҭазаара ҿыц иаҿаиргылаша аназыҟаиҵо иҩныҟа даарыԥхьаны ачеиџьыка иахаиртәоит, здырра лаҟәу рхы дҭала имҩахҟьаны иара иҳәатәы иацныҟәо, аколнхара мап ацәыркуа иҟаиҵоит.
Ароман «Ҭемыр» аҟынгьы акулак Мыкыҷ аҩны аныҳәагатә ҟаиҵошәа ауаа неилыԥшаа-ааилыԥшаашәа даарыԥхьаны, ачеиџьыка иахаиртәоит, уаҟа рхы дҭала аколнхара мап ацәыркыртә имҩахиҟьоит Леуарса, Кәынта, Аҳмаҭ уҳәа убас зыхдырра лаҟәу аӡәырҩы (ад. 155–161).
Аповест «Ҳколнхара «Ԥхьаҟа» аишьа» аҟны, акулак Цәгьамш иҩны абас ачеиџьыка аныҟаиҵа ашьҭахь ақыҭан
имҩаԥысуаз аизараҿы акулакцәа рблок аиааира агеит, аизара ахықәкы азынамгӡеит, акулакцәа ижьаны дара рҳәатәахьы ииаргаз аҿагылеит, ажәлар еиладырҩынтит, ихдырбгалеит аизара.
Ароман «Ҭемыр» аҟынгьы акулак Мыкыҷ иҩны «аныҳәагатәы» иаҽыҵганы «ачеиџьыка» аныҟаиҵа ашьҭахь ақыҭан имҩаԥысуаз аизараҿы акулакцәа аиааира ргеит, аизара ахықәкы азынамыгӡеит, акулакцәа иазыҟарҵаз аҿагылаҩцәа ауаа еиладырҩынтит, аизара хдырбгалеит (ад. 167–170).
Акулакцәа рантисоветтә қәгылара иаладырхәыз зыхдырра лаҟәыз анхацәа ӷарцәа, аколнхарақәа реиҿкаара дара рыԥсҭазаара аиӷьтәра иазку хеидкылараны ишыҟоу анеилыркаа, уаанӡа ирыхьыз амдырра иахьхәны хьаҳәа-хьачарада аколнхарақәа рахь рхы дырхоит. Ари еиԥш асахьаркыратә маҭәахәқәа аларгыланы арҿиамҭа акомпозициа аиҿкаара ҳбоит раԥхьаӡа Вл. Агрба иповест «Ҳколнхара «Ԥхьаҟа» аишьа» аҟны аӷар Ҭашьых ихаҿсахьала. Нас, Шь. Ҵәыџьба иповест «Амаҭ зыбӷа ԥҵәоу» аҟны Гыд ихаҿсахьала. Уи иашьҭанеиуеит С. Ҷанба иповест «Сеидыҟ» аҟны аӷар Мыса ихаҿсахьа. Аҵыхәтәаны ароман «Ҭемыр» аҟны аӷарцәа Арсанеи, Ӡыкәыри, Ахмаҭи рхыҿсахьақәа рыла ицәырҵыз акулакцәа рыгьангьашра иалахаланы иамаз анхацәа рыхдырра аҽшаԥсахыз, акулакцәа дара ишраӷаз шеилыркааз.
Абас раԥхьатәи аԥсуа повест «Ҳколнхара «Ԥхьаҟа» аишьа» иашьҭанеиуаз арҿиамҭақәа рзы имҩақәҵаганы ишыҟалаз анырра ӷәӷәа шыҟанаҵаз, уи анырра раԥхьатәи аԥсуа роман «Ҭемыр»-гьы ишаиуз шьақәзырӷәӷәо аишьашәаларақәа рсиа азырҳазар алшоит, аха иааҳгаз аргументқәа, сгәаныла, иазхоит. Амала, иазгәаҭазарц ахәҭоуп ароман «Ҭемыр» аҟны акулак аӷарцәа рхы дҭаланы иширҟьалази, нас ашьҭахь урҭ аӷарцәа рыхдырра аҭышәынтәаларахь агьежьреи аазырԥшуа ахҭысқәа ахьаарԥшу, аповестқәа «Ҳколнхара «Ԥхьаҟа» аишьа», «Сеидыҟ» рҿы ишыҟоу еиԥш акәымкәа, аколнхара еиҿкааны ианалгахьоу аамҭа шакәу, урҭ ирыдҳәалоу ахҭысқәа анымҩаԥысуа. Араҟа анхацәа ӷарцәа Аҳмаҭ,
Леуарса, Кәынта уҳәа аколнхара иалоуп, аха Мыкыҷ рхы дҭалан аколнхара иалҵуеит.
Ари еиԥш ахҭыс Шь. Ҵәыџьба иповест «Амаҭ зыбӷа ԥҵәоу» аҟны раԥхьа иаҳԥылоит. Араҟа Аҳмаҭ ишыҟаиҵаз еиԥш, уаҟа акулак Шәарах ирҟьалаз, аколнхара иалаз Гыд Адлеиба аизараҿы дықәгыланы... «ибжьы рӷәӷәаны ацәажәара далагеит: Шәара ишшәаҳауа схы сырқьиоит, салҵуеит «аколхоз», са сеиԥш иалоугьы шәалҵ, уи шхырҵәагаз еилыскааит».
Араҟа, ишаабо ала, Гыд аколнхара ацәырҵра акәӡам дызҿагыло, ишьақәырӷәӷәатәу иара дызлоу аколнхароуп мап зцәикуа. Ароман «Ҭемыр» атекст аҟны ари иашьашәалоу ахҭыс ҳаԥхьоит: — «...Аҳмаҭ, Арсана машьхәылҵла днеигәҭасны даақәгылт.
— Ажәлар ишәылаҳҳәоит, мҩагьы шаҳзыҟамҵо, аколнхарагьы ҳшалҵуа, — иҳәеит иара, усҟан Кан днаихәаԥшит, даалакҩакит, аха дызҿыз даҟәымҵкәа инеигӡон:
— Иаҳҭахым ҳара аколнхара, уаҳа иҳамбароуп аколнхара!..» (ад. 168–169).
Ароман «Ҭемыр» аҟны Аҳмаҭ инаҩсгьы аколнхара мап ацәкуа, Мыкыҷ ирҟьалахьаз Леуарсеи Кәынтеи ақыҭсовет ахантәаҩы Кан иажәа иаҿагылан:
«— Уара иуҭаху ҳәала, ҳара аколнхара ҳалҵуеит, уажәақәа уара иузынхап, — рҳәеит урҭ» (ад. 170).
Аповест «Амаҭ зыбӷа ԥҵәоуи» ароман «Ҭемыр»-и хәышықәса рыбжьоуп. Ақыҭанхамҩа ирласны аҿиара ианаҿыз 30–тәи ашықәсқәа раамҭазы хәышықәса рыла аиҭакрақәа маҷымкәа иҟалон. Аха арҭ аҩрҿиамҭак рҿынтә хыхь иаагаз ацитатақәа иаҳдырбоит зынӡа еиԥшу ахҭысқәа аҩыџьарагьы ишымҩаԥысуа. Арҭ ахҭысқәа рсахьаркыратә ҟәырҷахақәа аԥсҭазаара иадкыланы ҳахәаԥшуазар 30–тәи ашықәсқәа рреалтә ҵабырг лакьакьашьа амамкәа ирныԥшуеит.
Аповест «Амаҭ зыбӷа ԥҵәоу»-и 30–тәи ашықәсқәа рылагамҭаҿы аԥсуа қыҭа ахҭысқәа аанарԥшуазар, ароман «Ҭемыр» аҿы хыхь иааҳгаз ацитата ицәырнаго ахҭысгьы убри аамҭоуп изҵанакуа. Алитератураҿы еиԥш ма еишьашәалоу ахҭысқәа еиуеиԥшым арҿиамҭақәа рҿы иахьцәырҵуа абас аамҭак иатәу атемақәа рыхцәажәара иабзоуроу рацәоуп.
И. Папасқьыр араҟа гәыбӷан узиҭом, ироман «Ҭемыр» иҩаанӡа ашәҟәыҩҩцәа рхы иадырхәахьаз ахҭысқәа иаргьы ирҿиамҭа иахьалаиҵаз азын. Аус злаз инеидкыланы аҿыц изцәыргазар акәын. Абри аганахь, И. Папасқьыр аԥсуа сахьаркыратә литература аҭоурых аҟны ажанртә форма ҽыц ахьцәыригази, арҿиамҭа афырхаҵа иҩнуҵҟатәи иԥсихологиатә дунеи аарԥшрахь аԥсуа сахьаркыратә ҟазара ахьымҩақәиҵази рнаҩсгьы, ароман «Ҭемыр» инеидкыланы ҿыцла аԥхьаҩ иацәажәо рҿиамҭоуп. И. Папасқьыр ироман «Ҭемыр» аҟны, еиҳарак, акулак Мыкыҷ идҳәалоу асиужеттә цәаҳәаҿоуп уаанӡа егьырҭ арҿиамҭақәа рҿы иаҳԥылахьоу иреиԥшу, ма ирышьашәалоу ахаҿсахьақәеи ахҭысқәеи ахьцәыриго. Избанзар, акулакцәеи аколнхарақәа реиҿкаареи ирыдҳәалоу атема 30–тәи ашықәсқәа рзын алитератураҿы иактуалтәу теман. И. Папасқьыр ироман «Ҭемыр» аниҩуаз, хыхь ишазгәаҳҭахьоу еиԥш, ашьоура атема акәын дызлацәажәарц хықәкыс раԥхьа ишьҭихыз, аха нас ари атемагьы высшьа изамҭо ишыҟаз гәеиҭеит. Ироман иахьалеиҵазгьы ииашаны иҟаиҵеит, Мыкыҷ ихаҿсахьеи уи иадҳәалоу ахҭысқәеи аламкәа ароман «Ҭемыр» иахьа ҳхаҿы иаҳзаагаӡом.
Мыкыҷ ихаҿсахьа аповест «Ҳколнхара «Ԥхьаҟа» аишьа» аҟнытәи акулак Цәгьамш ихымҩаԥгашьақәа угәалазыршәо амоментқәа шанубаало хыхь иазгәаҳҭахьеит. Аха хықәкыла, Мыкыҷ еиҳа дыззааигәоу аповест «Амаҭ зыбӷа ԥҵәоу» аҟнытәи акулак Шәарахи аповест «Сеидыҟ» аҟнытәи акулак Сеидыҟи роуп. Еиҳараӡак – Сеидыҟ. Мыкыҷ, Цәгьамш иеиԥш аргама икулакратә ус хәымгақәа мҩаԥигаӡом. Уи Шәарахи Сеидыҟи реиԥш ҩ-хаҿык имоуп. Акы, адәахьыҟа ихымҩаԥгашьала аԥсҭазаара ҿыци аколнхареи дырнышәазшәа ҟаиҵоит. Ҩба, ҵаҟа-ҵаҟала, маӡала аҿыц-мҩа еиҵазҟьаша аус хәымгақәа мҩаԥигоит.
Аповест «Сеидыҟ» аҟнытәи акулак Сеидыҟ асоветтә ԥсҭазаара ҿыц иҽанрааланы ақыҭантәи аиҳабыра русҳәарҭа асоветгьы даланы даҳбозар, Мыкыҷ аколнхара далоуп, аколнхацәа дрывагыланы аус иуеит. Уимоу, бригадирс дҟаҳҵанда ҳәа рҳәо аҿынӡа иҽрылеихалахьеит. Амала, Сеидыҟ атерроризмра иҽазикуа џьаргьы иаабаӡом. Мыкыҷ ақыҭа анапхгаҩцәа Миха, нас Ҭемыр ишьырц агәҭакы имоуп, абџьарлагьы деибыҭоуп. Араҟа Мыкыҷ аповест «Амаҭ
зыбӷа ԥҵәоу» аҟнытәи акулак Шәарах итерроризмратә ус хәымгақәа угәалаиршәоит.
Абас, ацәаҳәа зыбжьугаратәы иҟоу, егьырҭ арҿиамҭақәа рҿынтәи акулакцәа рҟазшьа аҷыдарақәак шинубаалогьы, зынӡа ихазу, даҽаӡәы иламҩашьо, иҿыцу, итиптәу хаҿсахьоуп акулак Мыкыҷ ихаҿсахьа.
Мыкыҷ раԥхьаӡа дахьцәырҵуа, ароман актәи аҟәша
 ахы аҟны, Ҭемыри Зинеи арасара ԥхьакырҭаҿы рыбзиабара атәы анеибырҳәоз дцәыҵагыланы дырзыӡырҩуан, нас Зина уахьынтә дангьежьы лымҩа кны снапаҿы даазгоит ҳәа даналагаз инаркны, ароман аҩбатәи аҟәша XXX ахы аҟны, аколнхара аказарма амца ацреиҵарц дшаҿыз дыркын, деиқәырхха дҿаҳәаны Очамчыра данларга аҿынӡа цәгьарамзар бзиара ҟазҵо иакәӡамкәа, дцәырҟьацәырасуа зехьынџьара даҳԥылоит арҿиамҭаҿы. Зны Аҟәа имаҳә аҭуџьар Маҳмеҭ иҩны сасра днеин дыҟоуп, ма аресторан аҿы аҭауад Мырзаҟан дидтәалоуп. Даҽазных Москвантә Ҭемыр аԥхынтәи аканикулқәа раамҭазы аҩныҟа данаауа адәыӷба акупеаҿы даацәырҵуеит, аха еиҳараӡак уи лассы-лассы дахьҳԥыло, иара дызланхо ақыҭаҿы ауп. Уаҟоуп ароман ахҭысқәа рӷьырак ахьымҩаԥысуагьы. Мыкыҷ ицәгьаршрақәа ҵҩа рымамкәа иҳазцәыригоит автор. Зегь реиҳа аԥхьаҩ ибла иаахгылоит уи Ҭемыр диҿагьежьуа дымҩахиҟьарц иҟаиҵо ацәгьарақәеи аҽԥныҳәақәеи. Иашьа Мыта Аҳмаҭ ихымҭала дышԥсыз Ҭемыр иазҳәогьы иара Мыкыҷ иоуп: «— Уара иуаҳахьазар ҟалап, Ансиа ҳәа Аҳмаҭ иаҳәшьеиҵбык дыԥсхьан. Уи шықәсык зны лцәалтәымкәа дҟалан, иҭынхацәа еизаны ианлазҵаа, зны мап-чап лҳәазаргьы, данкыдырцалаӡа, Мыта иоуп исыкәаиаз лҳәан, ихьӡ алҭеит. Убри дахырҟьаны дыршьит Мыта.
— Дызшьыз дудыруама?.. – Ҭемыр дныҵҟьан дҵааит.
— Дыздыруеит ааи!.. Зина лаб Аҳмаҭ дишьит, уаҳа дызшьуадаз?» (ад. 79).
Убраҟа Мыкыҷ Ҭемыр ииҭоит Аҳмаҭ Мыта дызлеишьыз ашәақь аномер зныз, аҭауад Мырзаҟан иҟнытә иоуз анапаҵаҩы қьаад. Уи иаҳәон: «Абри ашәақь номерс 179013 змоу сыхәԥҳа Мырзаҟан имсхәҳаит. Схы иадысҵеит ахә шисҭо ала, Аҳмаҭ. Маи мза 12» (ад. 80).
Ашьҭахьгьы Мыкыҷ Ҭемыр ҭаха иимҭо дцо-даауа иниаҽԥникылон абри ашәақь аномер.
Мыкыҷ аусҳәарҭаҿы днеит ажәлар ркооператив зыҩноу, анкьа иара ихатәны имаз, аха имырххьоу адәқьан издырхынҳәырц, ма уа иҵагылоу аҷкәын Махаз ҩызас дивадыргыларц азын. «— Шьардак иаԥсоу акы акәым шәызсыргәамҵуа, аха сара сзы уама аҵанакуеит. Даара акы еиԥшымкәа сшәыҳәоит акооператив зыҩноу сыҩны сахышәымбаарацы. Убри азын акәын сыззааиз, ишәгәаԥхар шәара ишшәылшо здыруеит».
Михеи Ҭемыри неихәаԥшы-ааихәаԥшт. «Аԥсра уқәшәанда, уцәажәашьоузеи», — ааргәахәт дара.
— Аҩны ҳара ҳусс иалоузеи, ажәлар иртәуп, ажәлар рмал ҩноуп...
Афырҳәа Мыкыҷ инаиеиҳәеит Ҭемыр, ихаԥыц аҿҿа ыҵго.
— Ажәлар иртәызаргьы, иаҳҳәап, нас уажәы шәи хынҩажәи зеижә нызқьи жәаха мааҭ рыхә амаҭәа шәзыҵоу убра?» (ад. 104).
Араҟа Мыкыҷ аҵыхәтәаны зыӡбахә цәыриго ацифрақәа, арҿиамҭа абри аҭыԥ аҟны иатәӡамкәа иалкьыкьуама уҳәаратәы иҟоуп ганкахьала, аха егьи аганахь ала Мыкыҷ ихатәы логика имоуп, ажәамаанала дцәажәоит Ҭемыр ишьа ахьимуц азын аҽԥныҳәа иҭо, игәалаиршәоит иашьа дызларшьыз ашәақь аномер.
Ароман атекст аҟны даҽаџьарагьы ҳаԥхьоит: «— Махаз аҵара имаӡамеи, ахәҳахәҭшьа иалидыраауазеи, насгьы иаҳҳәап уажәы, адәқьан аҿы ахәҳахәҭра шәи хынҩажәи зеижә нызқьи жәаха мааҭ рыхә иреиҳахар имч ақәхап шәгәахәуоу?» (ад. 105).
Араҟагьы Аҳмаҭ Мыта дызлеишьыз ашәақь аномер ахәҳахәҭреи амааҭқәеи инрыдҳәалашәа Ҭемыр инигәалаиршәоит.
Абас изҽыҵигалакгьы, Ҭемыр аԥсҭазаара ҿыц дзыннаҵаз амҩа дықәиҟьарц иҽазҵәылх дашьҭоуп. Зны акооператив данықәгылоз днеит Мыкыҷ «— Абраҟа аҵагылара уқәнагомызт уара, иагьызлоугәаӷьызеи ажәлар рыла ахгылара, ушьоураҵәҟьа улымшеит, уаӷа ма дузымдырхуандаз...» Ҭемыр реиҳа ицәымӷыз ажәақәа Мыкыҷ рҿанааирха
ихәы-ижьы неилагылеит, иҿы еилымго, ацкҳәара илымшо ихәдаџьал хҽны дааҟанаҵеит.
«– Сушьыр еиҳа еиӷьын убри соумҳәакәа, — абри ажәа еергьҳәа инеиҳәеит Ҭемыр.
— Сара сзы егьаурым, аха ауаа ухыччоит маӡа-маӡа. Ишьа изымуит, дыԥсит дшыбзаз, аԥсуара ирӡит, аԥҳәыс еиԥка ихы иҭаирԥеит. Абас узырҳәоит уҿаҿы, аԥсшәа уазҳәо иахьынауаҩсуа. Аллаҳ, аллаҳ, сзацәажәо дызусҭада! — абарҭ ажәақәа наҳәаны, дындәылҵит Мыкыҷ» (ад. 100–101).
Мыкыҷ цәгьацәыԥхамшьарыла абас диацәажәо Ҭемыр ихы игәы ахыршәаны ишьапы дықәиҟьарц даҿуп. Ламыси ԥхашьараки злам, зыбла амса ху уаҩуп Мыкыҷ. Зина иара дизҳәаны дтәоушәа аргамаду, илақәагьы аамҟәысӡакәа амц иеиҳәоит Ҭемыр. «— Зинеи сареи ҳус аиҵаҟьара уашьҭалеит акәу, Ҭемыр? Иулшару уара убри еиԥш аус! — иаалырҟьаны абас азҵаара ҟаиҵеит Мыкыҷ. — Зина сара дсызҳәаны дтәоуп шықәсык аахысгьы, — нациҵеит иара, — хаҵаки ԥҳәыски реиԥш ҳаиқәгәыӷуа ҳаҟоуп, акреимаадахьеит, бзиа ҳаибабоит.» (ад. 77).
Арахь Зина Мыкыҷ дзыниҿаԥшуам: Зны лымҩа икын ахьтәы мацәаз лысҭоит ҳәа далагеит. Усҟан, имацәаз имҟәыҵшәаны абӷьыжәра ицәылашәан, исыԥшаауеит ҳәа данылаҟә, лыԥсы ицәылгеит.
Даҽазны Мыкыҷ Аҳмаҭ иҩны днеины дтәоуп. Зина даацәырҵыр иҭахуп, аха лара иара дылбар лҭахым, данцәырымҵӡа, иҟаиҵози, дҩагылан дцеит.
Даҽазных аӡыхь аҿы дылхаҩаны ӡаагара дахьнеиз иҽылзикит, инапаҿы дааигарц, длацәажәарц. Лнапы аԥҳал амаа иадгәаланы икын, мчыла дааныскылоит ҳәа акыргьы иҽишәеит, аха дицәцеит. «Ауаа рацәажәарагьы саҭәасшьом ҳәа баҿуп акәу, аӡӷаб хымдыршәа иҟоу, иаабап убас мацара ибзынагӡозар!» (ад. 84) — ҳәа, Зина длықәмақаруан Мыкыҷ. Ари ахҭыс аныҟалаз Зина сара дсызҳәаны дтәоуп ҳәа Ҭемыр ианиеиҳәаз ашьҭахь ауп.
Абас цәгьацәыԥхамшьарыла мци ҵабырги еидыргәагәало Ҭемыр дышишьҭаз еиԥш Зинагьы дықәыргьежьаауа диргәамҵуан, лымариа џьара исзыԥшаауазар ҳәа длышьҭашәарыцо длышьҭан. Зина бзиа дибаҵәҟьошәа дылҿынҵәаауашәа иҽыҟаҵаны длацәажәон, арахь «ԥҳәысс Зина лгара бзанҵыкгьы игәы иҭамшәацызт» (ад. 81). Д. Гәлиа ироман «Камаҷыҷ» аҟны Ҭаҭласҭан Камаҷыҷ даҽаӡәы инапаҿы днеиаанӡа лцәа ԥиҽырц дшашьҭоу еиԥш, Мыкыҷгьы Зина лқәыԥшра, лыԥшӡара деилаҳаны, инапаҿы дааигарц цәгьа-мыцәгьа иҟоу зегьы еиҵеиҟәаҟәон. Уи ихатәы логика ӷәӷәаны имоуп. Ҭемыр ушьа узымуит ҳәа иаҽԥныҳәо, уиала Зина лаб Аҳмаҭ дииршьыр, Ҭемыр днаган дҭаркуазар акәхап, мамзаргьы иҩны игәара дыхҵәаны абна дылалап. Зинеи иареи еиҿаԥшышьа рымамкәа иҟалап. Абасала, Мыкыҷ исоциалтә ӷацәа дара–дара хибарҵәо иахьыҟаиҵо анаҩсгьы, Зина, лаб дылхагыламкәа, Ҭемыр длымамкәа адә цәҳәы даақәхар, инапаҿы лаагара мариахоит.
Абас аиҵарсра-еиҵаҟәаҟәарақәа еиҿкаауа «Бҽаанкылшь аӡӷаб хымдыршәа иҟоу, бара бхала сара сҿы бааира быҟоуп» (ад. 81) — ҳәа Зина гәаныла длықәмақаруа, снапаҿы дҟалаҵәҟьоит ҳәа агәыӷра имоуп.
С. Ҷанба иповест «Сеидыҟ» аҟны акулак Сеидыҟ раԥхьа данаацәырҵуа инаркны, исабрада ааиҿырхаанӡа зынӡак иҽырҩашьаны Асовет мчы иадгыло иакәушәа ихы мҩаԥигоит. Шь. Ҵәыџьба иповест «Амаҭ зыбӷа ԥҵәоу» аҟны, акулак Шәарах иакәзар, убригьы убасҵәҟьа. Арҭ аҩыџьагьы дара закәыҵәҟьоу зну рхаҿқәа, асабрада ахарԥоуп, аконсперациа азыҟаҵаны, иҵәахны ирымоуп. Абри аганахь ала, акулак Мыкыҷ акулакцәа Шәарахи Сеидыҟи реиԥш ҩ–хаҿык имоуп ҳәа хыхь иазгәаҭоу хҳәаа хәыҷык азыҟаҵатәны иҟоуп. Мыкыҷ ароман актәи аҟәшаҿы иҽцәырганы, ҿагыларак ҟаиҵо иҳамбозаргьы, уеизгьы асабрада неиҿаҵаны икулакратә ҟазшьа иҵәахуагьы дыҟам. Хыхь ишаабаз еиԥш, ақыҭа активистцәа ируаӡәку Ҭемыр иҿы иҽааиртӡома уҳәаратәы, агәынхара дуқәа шимоу иажәақәа иргәылҳәҳәо иубаратәы диацәажәоит. Апартиачеика амаӡаныҟәгаҩ Михеи, уажәшьҭа ақыҭсовет ахантәаҩы Ҭемыри ажәлар ркоорператив зыҩноу, анкьа иара дәқьанс имаз аҩны издыргьежьырц дрызнеиуеит. Уи ала араҟа иаргамоуп асоветтә
ԥсҭазаара ҿыц дшанымшәац, ижәытә кулакратә ԥсҭазаара аргьежьра дшазхьуа.
Мыкыҷ икулакратә хаҿы аханатә иҵәахны акәымкәа, абас ибжамаӡашәа, ибжаргамашәа дахьаарԥшу иԥсҭазаара ареалтә ҭагылазаашьа иацәхҟьаны иҟаӡам. 20-тәи ашықәсқәа рынҵәамҭеи, 30-тәи ашықәсқәа рылагамҭеи раамҭазтәи акулак, аповест «Ҳколнхара «Ԥхьаҟа» аишьа» аҟны иалоу акулак Цәгьамш иеиԥш, аҽаартра дацәымшәо, ажәытәра аргьежьразы агәыӷрақәа иманы дҟанаҵон аԥсуа қыҭа аԥсҭазааратә ҭагылазаашьа. И. Папасқьыр ииашаны иҟаиҵеит ирҿиамҭаҿы ари апериод иаҵанакуа ахҭысқәа анымҩаԥысуа Мыкыҷ икулакратә гәынамӡарақәа макьана иахьиимҵәахуа.
Ароман «Ҭемыр» аҩбатәи аҟәшаҿоуп Мыкыҷ икулакратә ԥсихологиа конспирациа ахьазыҟаиҵо. Еиҳараӡак аҩбатәи аҭакра ихганы данаа. Усҟаноуп аҿатә ԥсҭазаара еӷьу шыҟам еиликаазшәа, ижәытәрақәа дрыгәҭасны икаижьызшәа ақыҭантәи анапхгара агәра андиргоз, аколнхара даналала, аколнхацәа дрылагыланы аус аниуаз.
Акулак Мыкыҷ, ароман актәи аҟәшаҿы ицәгьаршрақәа ҩаӡарас ирымоу, акласстә цәырҵра аҵкыс, аиндивидуалтә интригақәеи ацәгьаҳәаратә еичырчарақәеи роуп. Акулактә класс иахаҭарнакым персонажны арҿиамҭа далоуҵаргьы ажәлар рзеиԥш ус рацәак иадҳәалам, аус еиҵаҟәаҟәақәа иҿҟьаса ирышьҭоу ауаҩы хәымга, аҽӷьыч ихаҿсахьа аацәырҵуеит.
Ари агәаанагара шьақәнарӷәӷәеит хыхь Мыкыҷи — Ҭемыри, Мыкыҷи — Зинеи уҳәа реизыҟазаашьа аарԥшразы иааҳгаз аргументқәеи, Мырзаҟани иареи рҽы маӡарахқәа рҭоурыхи.
Ароман аҩбатәи аҟәшаҿы Мыкыҷ уажәшьҭа кулак иашаны даақәгылеит. Араҟа анхацәа дрыҵаланы ажәлар рзеиԥш усқәа ирҿаиргылауеит, аколнхара иалҵратәы иҟаиҵоит. Араҟа атерроризмра аиҿкаара далагеит. Ихаҭагьы апартиачеика амаӡаныҟәгаҩ Миха дысшьуеит ҳәа абџьар има дихаҩоит. Аколнхара ацәқәа ӡаны абнаршәыраҿы дцәыҵагәыгә ишьны ицәхәылырбблы ифоит. Аказарма амца ацрасҵоит ҳәа далагеит.
Абас, азеиԥш ус аиҵаҟьара активла инапы алакуп Мыкыҷ ашәҟәы аҩбатәи аҟәшаҿы. Арҭ аус еиҵаҟәаҟәақәа адәахьы инубаало иҟаиҵаӡом. Адәахьы Мыкыҷ асабрада иҿоуп, ауаҩ қьиа, ауаҩы цқьа ҳәа изырҳәаратәы ихы мҩаԥигоит. Мыкыҷ аколнхараҿы аус бзианы иуеит, аколнхара аусқәа рҽхәаны дрыхцәажәоит. Ацәқәа аниӷьыч акәзар, Мыкыҷ азеиԥш нхара аԥхасҭа иаиуз даара игәы иалсуашәа ауаа идирбеит.
— Ҳацәқәа ыӡ захьӡузеи, ҳара аколнхара аргылара ҳаҿуп иҳәан, уахи-ҽни ҳәа дынгәарлан, илшоз ала деимдеит, аха рхабарк анимаҳаӡа, — «Ҳацәқәа ӷала иԥхасҭахеит сгәахәуеит,» — иҳәан, аколнхара аправление аҿы дынкылсны гәҩарақәакгьы нариҭеит» (ад. 279). Абас, ҩ–хаҿык иманы даарԥшуп Мыкыҷ ароман «Ҭемыр» аҩбатәи аҟәшаҿы.
И. Папасқьыр ироман «Ҭемыр» аҟны имҩаԥысуа ахҭысқәа, шамахамзар, зегьы зыдҳәалоу иакәны, арҿиамҭа дагәыцәны дагәылгоуп афырхаҵа хада Ҭемыр Тәанба. Ганкахьала — акулак Мыкыҷ Ҭемыр диԥышькласуа, ԥхьаҟа димшьҭырц, ишьапы дықәиҟьарц дишьҭоуп. Егьи аганахь — апартиачеика амаӡаныҟәгаҩ Миха дцәымзаркыраха Ҭемыр иаԥхьаҟатәи имҩа ырлашо, акаҳарахь данбӷаӷалак дыниҵаххны даанкыло, арӷьажәҩаны дивагылоуп.
Аколнхаратә ԥсҭазаара ҿыци акулакцәеи реизыҟазаашьа аазырԥшуа ақыҭанхамҩа атема еиҳараӡак Мыкыҷ ихаҿсахьа иадҳәаланы ицәыргазар арҿиамҭа злашьақәгылоу егьырҭ аҩтема хадақәак — ашьоура атемеи, абзиабара атемеи, абри Ҭемыр ихаҿсахьа иадҳәалоуп.
Арҭ аҩтемак арҿиамҭаҿы убас еиласоуп, ашьоуреи абзиабареи еиуеиԥшым ҩ-темак ракәны иҟоуп ҳәа акәымкәа, наџьнатә аахыс еилыхшьа змам темакны иҟаз ԥсҭазааратә цәырҵра иахылҵызшәоуп ишыҟоу.
Ҭемыр ихаҿсахьа аарԥшышьоуп арҭ атемақәа абас реилалара зыбзоуроу.
Еилкаау усуп аԥсҭазаара ҭыԥк аҿы иаангыланы ҟалашьа шамам, уи ԥхьаҟа ицалароуп, иҿиалароуп иажәыз, заамҭа ииасыз ацыршәшәалароуп, аҽарҿыцлароуп. Ауаҩытәыҩса идунеихәаԥшышьеи идоуҳатә гәаҳәарақәеи аԥсҭазаара иацнеиуеит, урҭгьы ҿиоит, рҽырԥсахуеит, рыҽдырҿыцуеит. Аха аԥсҭазаара иҟанаҵо аҽыԥсахрақәа ирыхьӡаны ианзымнеиуа рацәоуп, ауаҩы ицәа-ижьы иалаҽны иҟоу аҵасқәа, ақьабзқәа уҳәа иԥсихологиаҿы аҭыԥ ӷәӷәа аанызкылахьоу ашьцыларақәа.
Ҭемыр ихаҿсахьа абри еиԥш аҭагылазаашьа иадҳәаланы иаарԥшуп. Аизҳарахь, аҿиарахь, апрогресс ашҟа аԥсҭазаара иԥхьоит Ҭемыр, ажәлар рзеиԥш ус дуқәа изԥшуп, иара хәарҭарак зланы иҟам, ажәытә уаа рықәибахга рҵас бааԥсы — ашьоура гәырҩас иманы, днымхахымҵәаха ддәықәуп.
Ари ашьоуратә ҵас бааԥсы зыԥсихологиаҿы аҽышьақәырӷәӷәаны иҟоу арԥыс Ҭемыр ашьоура дҵас иҭаны, абзиабаратә цәанырра цқьа иишьраны иҟоу иԥҳа лахь изцәыригоит И. Папасқьыр. Абасала џьарак еинириеит ашьоуреи абзиабареи. Арҭ еинышәашьа змам ҩ-мчык џьарак реиныриара мацара акәымкәа, руак ҭамхакәа, егьи аиааира азымго еиҿаиргылт.
Аԥсҭазааратә ҭагылазаашьаҿы апрогресс ду ҟалеит,
ауаҩы иекономикатә базис аҽаԥсахуеит, аха Ҭемыр иҩнуҵҟатәи идунеи заамҭа ииасыз, иажәыз ашьцыларақәа рдогматә шьамҭлаҳә ашьклаҳәуа иакуп. Апрогресс ашҟа имҩа изырхар — араҟа иҟоуп абзиабара лаша, анасыԥ, аԥсҭазаара аҿиара. Иажәыз ашьцыларақәа рдогмахь имҩа ирхар — ашьоура, ауаҩшьра, анасыԥдара, ахҵәара. Иреиӷьу алхра мариоушәа иҟоуп иахьатәи ауаҩы ихдырра аҳаракырахьтә унаԥшыр. Аха 20-тәи ашықәсқәа рынҵәамҭеи 30-тәи ашықәсқәа ралагамҭеи раамҭазы аԥсуа қыҭаҿы ауаҩы ихдырра ахьынӡаҟаз уахәаԥшыр еилкаахоит, Ҭемыр иаразнак еиӷьу-еицәоу ҳәа мҩакы изалымхкәа дыбжьажьо иҟазаара амзызқәа зыхҟьоз. Ҭемыр ижәлар дырҵеи иашоуп, урҭ рхәыцшьа ихәыцшьоуп. Ижәлар жәытәнатә аахыс «шьа баауам, иԥсуам» ҳәа ашьоура высшьа змам уснагӡатәны ирԥхьаӡон, иаргьы усоуп ҳәа агәра ганы дыҟан. Ҭемыр «мҩакы изылымхуа, дыбжьажьо дыҟан» ҳәа иазгәаҳҭаз ахҳәааҟаҵара хәыҷык иаҭахуп. Ҭемыр раԥхьа лакҩакрада ашьоура гәҭакыс иман, аха нас, иашьа Мыта дызшьыз Зина лаб шиакәу еиликаан, ашьоуразы иԥсеиԥш бзиа иибо убри Зина лаб димшьыр ҟамло ишыҟаз анаацәырҵ ауп алакҩакра ахы анҵсы.
Абас ашьоуратә хьымӡӷи абзиабаратә цәанырреи еимырхха иркит Ҭемыр игәы, рыуа иалнахра азымӡбо ҩ-мцакы ирыбжьахеит.
Араҟа рыуа иалихра аӡбараҿы ицхраауеит аԥсҭазаараҿы ашьақәгылара иаҿу амораль ҿыц. Ҭемыр, макьана ихаҭа акоммунисттә партиа далаӡам, аха ашәахәа зықәнырԥхаз амҩахь изымдыруа мчык ихоит. Дызлахаз ашәеиқәара еилаԥаҭа далзгараны иҟоу уи амҩа агәра изымго, ибнаку ашәарах ацҳа ақәлара шазымгәаӷьуа еиԥш дгьыжьны ишьҭахьҟа дыҩрашәа, ашьоурахьы дхьаԥшкәаԥшуа днанылоит уи амҩа. Зны ԥшьшьаала, ацҳа зҵабгар ҳәа ишәо ауреиԥш, нас еиҳа баӷьа-баӷьа дныҟәо иҿынеихеит. Днеиуеит, бзиа иибо аҭыԥҳа лаб ишьра изымгәаӷьуа, аха ашьоурагьы дамырцәо, дамыртәо. «Даара ианиҳасаблак бжьба-ааба шықәса раԥхьа иҟаз аамҭеи уажәы иҟоу аамҭеи еиԥшны ибомызт. «Ауаҩы дысшьыр ауеит, аха уи еиԥш злаҟасҵарызеи» ҳәа, игәы бжьажьо далагон иҟаиҵара изымдыруа (ад. 121). — Абас алкаа изыҟаиҵоит автор ифырхаҵа хада, ароман актәи аҟәша анҵәамҭахь ианнеиуа.
«— Сара ауаҩы дысшьуа сыҟам, ауаҩшьра згәы иҭоу сиқәшәар дахьсырхәып акәымзар, исчҳаит, сцәа иҭасыгӡеит исыдыз ахьымӡӷ, уажәшьҭа сгәы касыршәит.» (ад. 200) — иҳәеит Ҭемыр ихаҭа Зинеи иареи ирыбжьагылаз ашьоуратә ҭагылазаашьа атәы анлызцәыриго ароман аҩбатәи аҟәшаҿы.
Ҭемыр ҩнуҵҟала аиҭасра ду иоуит, ашьоура хьаҳәа-хьачарада игәы азкаиршәит, аха ибжьажьара аҵыхәа ԥымҵәаӡеит. Аԥсҭазаара ҿыц иҽаналеихала игәаҿы иҿыхо иалагеит даҽа зҵаара ӡбатәык. Ашьоуратә бжьажьара аҭыԥаҿы иаацәырҵит абзиабара иахылҵыз абжьажьара. «Абыржәыҵәҟьа Зина ашәҟәы лзызҩыроуп. Иласҳәахьоу ажәақәа мап рцәыскроуп! Илзысыцҳароуп лыда сышхәарҭам, ԥҳәысс дшызгара!.. Аха мшәан усгьы злаҟасҵарызеи? Ус ҟасҵар лаби сареи ҳаинышәар акәхеит! Еишәак сицахатәаны акырзлаицсфарызеи сара уи сашьа гәакьа дызшьыз аҭаҳмада, инапы мишәанқәа срыхәаԥшуа» (ад. 247).
Абас дхәыцуеит Ҭемыр Москва аҵара аниҵо, ижәытәратә ԥсихологиа ацәынхақәа инагӡаны ркажьрахь афиниш азааигәахара данаҿу аамҭазы.
«Икоммунисттә дунеихәаԥшра иазҳацыԥхьаӡа иаҳа-иаҳа икеиԥсон уи иҟәынԥсыланы дызкуаз ажәытәра еиқәарагьы» – ииашаны иазгәеиҭеит Ш. Инал-иԥа Ҭемыр дахьихцәажәо.
«Ароман актәи аҟәша нҵәоит Ҭемыр Москваҟа акоммунисттә университет ахь ицарала. Аҵарахьы дцоит ашәҟәы адаҟьақәа злаҭәыз илакҩакраҿы аиааира иманы, ҭыԥ инамҭо гәҭыхас имаз ашьоура аус атәы ӡыбны, даҟәыҵны.
Аҩбатәи аҟәшаҿы аӡыбра иҽазикуеит еиҳагьы иус хьанҭаны иҟаз азҵаара. Уи — Аҳмаҭ иԥҳа Зина ԥҳәысс лгара Ҭемыр илшаратәы аҟаҵара.
Ашьоура аҟәыҵра аҵкьысгьы ари иаҳагьы ихьанҭоу, акрызҵазкуа акоуп.
Абас азгәеиҭеит Мушьни Папасқьыр иашьа ироман дахьахцәажәо. Ииашаҵәҟьаны Иван Папасқьыр ифырхаҵа хада ашьоура иаҟәыхра аҵкьысгьы зырҵабыргра уадаҩыз зҵаараны изықәгылан зшьа идыз иԥҳа ԥҳәысс лгара арҵабыргра. И. Папасқьыр илшеит аԥхьаҩ лакҩакрак игәаҿы ицәырымҵуа, ахҭысқәа ԥсабаратәны рыҟаҵара. Асахьаркыратә детальқәа ареалтә ҵабыргы иагәылгоуп аҟнытә Ҭемыр ихаҿсахьагьы итиптәу, аԥсҭазаара иасаркьоу хаҿсахьаны иҟалеит.
Аԥсуа сахьаркыратә литература аҭоурых аҟны раԥхьаӡа акәны араҟа иаҳԥылоит аперсонаж иҩнуҵҟатәи идунеихәаԥшышьатә ԥсихологиа аҽыԥсахра аеволиуциатә мҩа ианҵаны аарԥшра. Ҭемыр иҩнуҵҟатәи еибырххара ганкахьала ахатәԥсҭазаараҿы абзазара иахылҿиаауа аҟыҟҿыҟ аҿынӡа илаганы, егьи аганахь ауаажәларра-социалтә еиҿыхарахь ихәнигеит автор. Ашьоура, абзиабара, аԥҳәысаагара уҳәа аиндивидуалтә ҟазшьа змоу азҵаарақәа рыла иалагоит Ҭемыр ихаҿсахьа, нас уи икәша-мыкәша зҽеиҭакра иаҿу аԥсҭазаара, хәыҷы-хәыҷла дагәыланахалоит, ауаажәларратә усқәа ихы рылаирхәуа дҟалоит. И. Папасқьыр ифырхаҵа хада абас ауаажәларратә усқәа дрылахәны иҟаҵара, Ҭемыр ихаҿсахьа азҵаара анаҩсгьы, ароман зегьы акомпозициатә еиҿкаашьеи аидеиатә ҵакы аарԥшреи рҿы иреиӷьу сахьаркыратә маҭәахәны иазиԥшааит.
Ауаажәларратә ус хырҳага Ҭемыр иагәылахалара убасшәа ирманшәаланы иҟаҵоуп, ашьаҿеихымгареи, амқәацареи рҟнытә ԥхьаҟа иҿшыҩеихаз аԥхьаҩгьы даара дазҿлымҳаны дамыԥхьозар изгәаҭаӡом. Ҭемыр ихаҭагьы изгәамҭаӡеит имилаҭтә традициаҿы иахьа уажәраанӡа высшьа змам ҳәа ирԥхьаӡоз, аха шьҭа ажәытәра ацәынхақәа ируакны иҟалаз ашьоуратә уснагӡатәы наҟ дрыгәҭасны акажьрахь аҳәаа дхыҵны иҿшынеихаз. Ажәлар ркооператив аиҿкааразы аԥара аизгара ихы аналаирхә амомент инаркны Ҭемыр ихазгьы жәлар рзгьы ихырҳагоу аус ашҟа иҿы хеит. Акооператив аҟны акыраамҭа аус иуан. Нас ақыҭсовет ахантәаҩыс дҟарҵеит. Ашьҭахь Москваҟа аҵарахьы дрышьҭит. Уигьы зхатәы форма змоу усуроуп. Аҵыхәтәан Ҭемыр даҳбоит араионтә хаҭарнакс аамҭала ақыҭахь иаашьҭу апартиатә усзуҩны. Дахьыҟазаалак аус ишахәҭаз анагӡара данашьҭала, уаанӡа высшьа змам ҳәа иаргьы ииԥхьаӡоз ашьоуратә уснагӡатә иазикша аамҭа маҷхон.
Аусура ароль Ҭемыр ихаҿсахьа аарԥшраҿы идунеихәаԥшышьа аҽыԥсахны ауаҩ ҿыц иԥсихологиа ашьақәыргылара алзыршараны иҟаз амзызқәа рахьтә ихадароу аҭыԥ аанызкыло акәны иҟаиҵеит И. Папасқьыр. Аԥсҭазаараҿы ииашаҵәҟьаны иара иахьагьы ҳнаԥшы-ааԥшыр иаҳбоит еиҳараӡак, ихырҳагоу усурак знапы алакымкәа иҟоу шракәу абжьысрахь зхы зырхо. Урҭ роуп ацәгьаршҩцәа рнапаҿы иаармарианы инеиуа, амҩа бааԥсы ианнагало, ацәгьаурақәа зхьынҳало.
Аусура ауаҩы иекономикатә ҭагылазаашьа иахьашьаҭоу анаҩсгьы, идоуҳатә беиара еихазҳауа, идунеи зырҭбаауа, ауаҩышәаратә ԥшӡара ду илазааӡо ԥсҭазааратә мҩанызаҩуп.
Ҭемыр раԥхьа данаацәырҵуа акгьы инапы алакӡамкәа дшыҟаз даанхар, ацәгьара изырҟаҵаша амҩа днанылон, дыԥхасҭахон. Аха аус хырҳага инапы аналакха, насгьы уи иус дацәымаашьакәа иахәҭаз ахьынеигӡоз иабзоураны, иҩнуҵҟа деимархха дызкыз аилаԥаҭара бааԥсы далҵит, ахыԥхасҭатәра амҩа даныҵратәы алшара иоуит, ихазгьы ауаа рызгьы акыр даԥсаны даақәгылеит. «Аџьаус, — иҳәон Фридрих Енгельс, — реиҳаӡа ихадоу мзызуп ауаҩытәыҩса иԥсҭазаара зегьы азы, насгьы убри еиԥш ашәагаҿы игылоуп,
ҳара еилкаау абри ахшыҩҵак иазаҳҳәарц ахәҭоуп: аџьа дҟанаҵеит ауаҩы ихаҭагьы.».
Аԥсҭазаараҿы аусура иагьакуп, иагьыҩбоуп. Мыкыҷгьы дымтәа-дмыцәа ихы аџьа аирбон, аха хәарҭарас иалоузеи? Марксизм атеориа ашьаҭаркҩы ду араҟа дызлацәажәо хырҳагара злоу аџьа инапы алакымкәа ауаҩы даанымхарц, ауаажәларратә еилазаара дацәыԥхьаҵны дымтәарц иабжьазго мҩақәҵагоуп. И. Папасқьыр ифырхаҵа Ҭемыргьы абри амҩа дықәҵаны, ҳсахьаркыратә литератураҿы зеиԥш ҳамбацыз аиааира ҳаракӡаҿы дҩеигеит.
Ацәыкәбар хәыҷы амшын ду ианалаҭәо акы ацлеит ҳәа узгәаҭо иҟаӡам, аха уеизгьы еилкаау самарҭалуп амшын шышьақәгылоу ацәыкәбарқәа реицыларала. Ауаҩы ихаҭа ажәлар дышрыхәҭаку еиԥш, илшарагьы, ихәҷы иду, цәыкәбаркны азеиԥш ус аҿы иалаларатәы иуаажәлар рзеиԥш гәҭыха, рзеиԥш ус далазароуп. Иџьаус убас еиԥш амҩақәҵара амазароуп, иара ихазгьы ихәарҭаны, иуаажәлар рзынгьы ихырҳаганы иҟалартә. Мамзар шәазхәыци: «Францыз гәыразк ацәа иалхны иҟаиҵеит амодель, парижтәи аиланхарҭа уамашәаҵәҟьа еиԥшны, еилкка иубаратәы. Акыр шықәса аџьа здибалаз ари аусумҭа изнеигеит Конвент... Конвент, ишдыру еиԥш, даҽаӡәы диламҩашьо иҟазшьа хжәан. Раԥхьа уи ҿимҭӡеит: ацәа иалхыз аиланхарҭа хәыҷқәа рыдагьы хәцәахьы аусқәа дрылан, — архәҭақәа акымкәа еиҿкаатәын, имлашьуа парижаа акрырҿаҵатәын, акоалициа аҽацәымхьчаразы аҿагыларатә усқәа ҟаҵатәын... Аҵыхәтәан амодель аҿынӡа днаӡеит, иагьиӡбеит: «абрыгь-абрыгь ауаҩы ирҿиамҭа инагӡаны далымгеит ҳәа узазҳәом, аха иԥсадгьыл ашәарҭара ианҭагылаз аамҭазы хырҳагара зламыз аус дахьаҿыз азы фымз абахҭа дҭакызааит.».
Шаҟа иқәнагоузеи! Аҟазара аҵакы изеилымкааит узҳәом араҟа Конвент, аха икәша-мыкәша иҟаз ауаа еибаргәаҟуа ианықәыз аамҭазы мца ԥхарак нахысыр иагьа хазынара иалаҟоу рҿиамҭазаргьы инеилаҟәата ицо ацәа еиларҵәиуа адтәалара, хәызмаӡам аамҭа хырҳага аламкәа аҩжьроуп иаанаго. Ауаҩы иуаажәлар ргәаҳәареи иара иуси еимадазароуп...» убас ахықәкы ашҟа аҽанышәара аҭахуп, ауаҩы ихазхәҭоу ихатәы интерес, ауаатәыҩса зегьы рзеиԥш интересқәа ирықәшәаратәы».
Аамҭа хырҳагада изаҩзыжьуа абжьыси, хәарҭара злам аус аамҭа ақәзырӡуеи аҩыџьагьы аӡәроуп. Акызаҵәык абжьыс хәарҭара злоу аус ҩнапыкла икуа иҟаҵара уадаҩуп, аашьара ихьынԥаша дакуп, С. Қәычбериа иповест «Еиҭеиз» аҟны Кадыр ихаҽсахьаҿы ишаабаз еиԥш, аха хәарҭара злам аус аамҭа ақәзырӡуа ауаҩы амҩа иаша иқәҵара еиҳа имариоуп, ихазгьы жәлар рзгьы акыр даԥсаны аҟалара дазааигәоуп. Амала, абжьыс игәаҭара шымариоу еиԥш, убла даахгылом уи уеизгьы уск инапы алакшәа дахьыҟоу иахҟьаны. (Ҭемыр уаҩы дгәеимҭакәа даанхар, хәарҭара злоу ауаажәларратә ус далахәны дзыҟаломызт. Ауаҩы изҿлымҳара зҵаара дуны аԥсҭазаара ишалоу цәырзго акакәны ишьҭихт ари
И. Папасқьыр. Ауаҩы иҟаиҵо иара акәымкәа ианыҟаиҵо, деилкааны амҩа иашахь инагара даара акраҵанакуеит. Аџьа иацәымаашьо ауаҩы ус еиԥш аҟьалара дақәшәар ҟалоит, икәша-мыкәша имҩаԥысуа аусқәа ихаҿы имааикәа дынхар, урҭ аусқәа рыԥсҭазааратә шьаҭеи, рҭоурыхтә мҩеи реилкаара дашьҭамлар. Ҳаамҭазтәи аурыс шәҟәыҩҩы ду Михаил Шолохов иепопеиа «Дон ҭынч» аҟны Григори Мелихов дааирԥшуеит, адунеи акы иннамкыло фырхаҵа ӷәӷәаӡаны. Аха изхәарҭоузеи иӷәӷәара, аӡәы ишьҭахь имгыло дауаԥшьха иҟазаара, икәша-мыкәша имҩаԥысуаз закәу аиаша анизеилымкаа? Аԥсҭазаараҿы иҟалаз аҭагылазаашьа еилаԥаҭа далзгаша амҩа изымԥшааит. «Мелихов итрагедиа аамҭа изахьымӡаз, ажәлар рыхшыҩ аиҭаҵшьа ззеилымкааз ауаҩ хатәра ду ихаҭара иатрагедиоуп, ишьақәымгылаз алшарақәа иртрагедиоуп, асоциалтә идеал еилганы ихаҿы иахьизаамгаз, ииашаны иахьизеилымкааз иахҟьаны ихыбгалаз, иԥхасҭахаз ауаҩы итрагедиоуп.» — ҳәа азгәеиҭоит Г. Ломиӡе ажәытәи аҿыци реибарххара ауаҩы иҩнуҵҟа ацәырҵра,
Октиабртәи ареволиуциа ашьҭахь, итиптәу ҭагылазаашьаны ауаатәыҩса рыбжьара ишыҟалаз дахьалацәажәо.
Григори Мелихов иеиԥш аԥсҭазаара ҿыц амҩа ззеилымкааз, анахьгьы арахьгьы ирзеиԥшшәа ибжьажьо рхы ахькыдырҵара рзымдыруа ибжьаз зқьҩыла иҟоуп. Урҭ еиҳарак абжьаранхацәа ракәын. Ҳаԥсуа сахьаркыратә литератураҿы анахьгьы, арахьгьы иалахәыз абжьаранхаҩы дҳазцәыригоит Ал. Гогәуа иповест «Аси амацәыси» аҟны Иаса ихаҿсахьала.
Иаса иситуациатә ҭагылазаашьа Мелихов иҭагылазаашьа еиԥшым. Насгьы Мелихов итрагедиа ахылҵит ибжьажьара зынӡа дахьзалымҵыз. Иаса итрагедиа иахылҵит икәша-мыкәша имҩаԥысуаз еилкааны ихы ахьрылаимырхәыз.
Ҭемыр дынхаҩ ӷарын. Уи имҩа аханатә еилкаан – ишиашоу аԥсҭазаара ҿыц ашҟа инеиуан, аха уигьы, аԥсуа милаҭтә қьабзаҿы аҭыԥ змаз акы дҳәынҷа дааннакылон, иҩнуҵҟа аибарххара ду арҵысит. Апартиачеика амаӡаныҟәгаҩ Миха дизкамшәар, Ҭемыргьы итрагедиахараны иҟаз амҩа дкыднажьылон ижәытәратә ԥсихологиа.
«Аиҭеира» ахьӡитәит аурыс классик ду Л. Толстои ироман Нехлиудов иԥсихологиа аиҭасра ахьааирԥшуа. «Еиҭаиз» ахьӡитәит абаҩхатәра бзиаӡа змаз, Аџьынџьтәылатә еибашьра зырҿиарамҩа иахьныршәаз, аԥсуа шәҟәыҩҩы
С. Қәычбериа Кадыр иԥсихологиа аиҭасра ахьааирԥшуа.
Аха арҭ еиуеиԥшым аамҭақәеи еиуеиԥшым аҭагылазаашьақәеи ирхылҵыз аперсонажцәа рыԥсихологиа аиҭасра Ҭемыр ихаҿсахьаҿы еиԥш аеволиуциатә мҩа ианҵаны иаарԥшым. Урҭ, иаақәырҵәиааны адунеихәаԥшышьа ҿыц ашҟа амҩа ишанылаз ҳаилзыркаауа асахьаркыратә ҟәырҷахақәа аацәырҵуеит. Нехлиудов, иара ихҟьаз ахыласра мҩа ианылаз Катиуша Маслова, илхараӡамкәа лус анырыӡба, иҩнуҵҟа ауаҩра ҿыхан, иҟаиҵахьаз агәнаҳа аҟнытә аҽыриашарамҩа данылт иаалырҟьаны. Аҳәса хыласцәа рыҩны аҟны инанагахьаз, ибжьысхьаз Маслова ԥҳәысс дигарц далагоит, акартоӷа лықәҵаны дахьырышьҭыз длышьҭаланы дцеит. Абахҭақәа рҿы иибаз аԥсҭазаара, ауаатәыҩса реиҟарамра асоциалтә шьаҭа шамоу ӷәӷәала
дазнархәыцт ари аныҟәара. Аҵыхәтәан адинхаҵаратә шәҟәы ауасиаҭқәа шаҟа маанала еиҿартәаз ихаҿы иааиган, иаалырҟьаны идунеихәаԥшышьа зегьы аиҭеира аиуеит. «Абри ауха нахыс Нехлиудов изы ишьақәгылт зынӡаск иҿыцу аԥсҭазаара, аԥсҭазаара ҟазшьа ҿыцқәа дахьрыланагалаз акәым изҿыцу, иахьа уажәраанӡа амыҟәмабарақәа дзықәшәахьоу зегьы иара изы ԥаса аасҭа зынӡаск даҽакала акраҵанакуа иахьыҟалаз ауп. Ари иԥсҭазаара аамҭа ҿыц нҵәашьас иамоу наҟ-ааҟ аамҭа иаҳнарбоит». Абас, Нехлиудов иаақәырҵәиааны иԥсҭазаара даҽа мҩакы ишанылаз ҳзырбо ажәақәа рыла ихыркәшоуп ароман. Аповест «Еиҭеиз» акәзар, Кадыр (ииашоуп, Нехлиудов идукыларатәы зфигура ҳараку персонажым, аха) аԥсҭазаараҿы ижәытә дунеихәаԥшышьа аҽаԥсахра ҟалеит иаалырҟьаны. Ихы деихсны ахәшәтәырҭаҿы дахьнанагаз ибла хитит. «Ииашаҵәҟьаны, Кадыр деиҭаиит абраҟа хымш рыла».
Л. Толстои ироман «Аиҭаира» афырхаҵа хада Нехлиудов идунеихәаԥшышьатә ԥсихологиа иаалырҟьаны аиҭасра зырҵабыргыша ахҭысқәа рыла арҿиамҭа еиҿкаауп. Асахьаркыратә детальқәа рдраматизмратә ситуациа хәыҷы-хәыҷла иазнарҳауеит, иаақәырҵәиааны даҽакала дхәыцуа аиҭеира. Нехлиудов еиҳараӡак адәахьтәи ахҭысқәа рдраматизмратә ситуациақәа рылоуп иҩнуҵҟатәи идунеи злааԥшуа. Убасшәоуп ишыҟоу С. Қәычбериа иповест «Еиҭеиз» аҟны Кадыр ихаҿсахьа аарԥшышьагьы. Ҭемыр зынӡа даҽакала иҟаҵоуп иеиҭасра. Ҭемыр, еиҳараӡак, иҩнуҵҟатәи идунеитә еибарххара аҭагылазаашьа иахылҵуеит адәахьтәи аситуациатә хҭысқәа. Асахьаркыратә ҟәырҷахақәа рдраматизмра убасшәа иҟоуп — Ҭемыр иҩнуҵҟатәи еибырххара иахылҵны адәахьтәи ахҭысқәа ҟарҵоит, нас урҭ ахҭысқәа уаақәырҵәиааны, иҵегьы инарҵауланы уагәылархалоит уи иԥсихологиатә ҭагылазаашьа моментк аартрахь, нас уи амомент иахылҵуеит даҽа хҭыск. Абас еиҵоу ахьтә еиҳау ахь еиҭақәҵәиуа Ҭемыр иԥсихологиа аиҭасра амоментқәа зегьы ҳаргәылаԥшуа, арҿиамҭа акульминациахь ҳҩеиуеит хәҷы-хәҷы.
Арҿиамҭа аекспозициаҿы Ҭемыр исоциалтә ҭагылазаашьа ахьҳаилиркаауа И. Папасқьыр инарҭбааны иааирԥшит Ҭемыр иаб Пахәала изиндаратә трагедиа. Аҭауад Мырзаҟан Пахәала изиуз алаламбатә Ҭемыр иҩнуҵҟа ӷәӷәала анырра инаҭаны дыҟан. Аамҭа егьа бжьысхьазаргьы уи аацәырҟьеит, Мырзаҟан иҽы маӡарахқәа анимырхуаз, Ҭемыр машәырны данрыхҭыгәла, Мырзаҟан «Шәсыцхраа абааԥсқәа аӡәыр уҟазар, шәсыцхраа, сдырҳәит шәымбои!» — (ад. 64.) ҳәа аҳәҳәара даналага, Ҭемыр иҩнуҵҟатәи агәаӷ дыҵнарҟьоит: «— Ааит, уара алаԥынҵа икылҟьаз, аԥхамшьа, — иҳәеит иара, — зынӡа аламыс уцәыӡит акәымзар, цәажәарас иуқәузеи Асовет мчы ахаҭарнакцәа рылаԥхьа. Уара уами аӷьыч, арҳәҩы! Уара уами анхаҩыжәлар ршьа рылызцәцәаауаз аҵырбел аиԥш, иҿааҿаауа аҽнышьыбжьон рырахә рыхцаны иказцоз. Абра иӡыҭҟәатәарҭахаша уашҭаҿы ауми иуӡаз саб ицәқәа ахьҭоуҵаз! Иара ишибоз ишьны иахьуфаз! Рышьҭа шԥасыдугалаӡеи ҳәа; аҵла дадҿаҳәалан цәгьала дахьԥсхоушьыз!.. Усҭыҳә, уара, аџьныш ԥсы зхоу, уара, амаҳагьа!..
Ҭемыр аҟҿыҳәа иқьышә дацҳауан, иԥсы дахәарыр аҭахызшәа иҟырҟы ҿырҳәцааны иакын» (ад. 64).
Ари адраматә сцена ҿиауа ишнеиуа, Ҭемыр иҩнуҵҟатәи иԥсихикатә ҭагылазаашьа ажәала ацәырҵрахьтә ажәыларахь аиасра дазырхианы дшамоу аацәырҵуеит: «Ҭемыр уажәы дцәажәон иҟамчы ырҟымҟымуа Мырзаҟан иқәкны. Дсысҵәҟьоит игәахәу здыруада, Мырзаҟан зымҩа дынхьаҵит» (ад. 65).
Ҭемыр абри амомент азы ихымҩаԥгашьа ахҭыс зхылҵыз, уаанӡа ихианы иҟаз иҩнуҵҟатәи иԥсихологиатә ҭагылазаашьоуп. Мамзар Асовет мчы ахаҭарнакцәа Мырзаҟан иҩны имҩаԥыргоз аоперациа зынӡакгьы ихы алаимырхәкәа баша наԥшҩык иаҳасаб ала днаскьаны дгылазар еиҳа иамҩахон. Ииашоуп ари аамҭазы Ҭемыр иҩнуҵҟатәи иԥсихологиатә ҭагылазаашьа зхылҵыз, Мырзаҟан акыр шықәсқәа раԥхьа Пахәала изиуз ауп. Адраматизмра ҵаула зҵоу уи асахьаркыратә ҟәырҷаха автор уаанӡа иаҳирбахьан.
Аха ииашоума убри асахьаркыратә ҟәырҷаха Ҭемыр иҩнуҵҟатәи идунеи аартрахь ҳнанагеит ҳҳәар? Мап ииашаӡам. Уи асахьаркыратә ҟәырҷахала еилаҳкаауа Ҭемыр иаб Пахәала ихҭыс, иара иҩнуҵҟатәи иԥсихологиаҿы анырра ӷәӷәа шыҟанаҵаз ауп...
Аперсонаж иҩнуҵҟатәи идунеихәаԥшышьа ашьақәгылараҿы анырраҟаҵара зныԥшуа асахьаркыратә хҭысқәеи, уи иԥсихологиатә ҭагылазаашьа аартра иазку асахьаркыратә хҭысқәеи акакәӡам.
Иара убас, аперсонаж иҩнуҵҟатәи иԥсихологиатә ҭагылазаашьа аартра иазку асахьаркыратә ҟәырҷахақәеи, еилкаау аԥсихологиатә ҭагылазаашьаҿы, аҩнуҵҟатәи аибарххара иахылҵуа адәахьтәи ахҭысқәеи рҳәаа еилыкка еснагьҵәҟьа иумбозаргьы реиларҩашьара аҭахӡам.
Хыхь иаагаз аҿырԥштәаҿы Ҭемыр ихымҩаԥгашьатә хҭысқәа, ишазгәаҳҭахьоу еиԥш, уаанӡа ихианы иҟалахьаз аҩнуҵҟатәи аԥсихологиатә ҭагылазаашьа иахылҵит. Аха ари ахҭыс араҟа иаанымҿаскәа, иарҵысит ҩаԥхьа Ҭемыр игәаҿы анырра ӷәӷәа ҟазҵашаз даҽакы, Мырзаҟан ибз шҳамха аҿынаирхеит, Ҭемыр, иахьа макьана, адунеихәаԥшышьа лаҟәраҿы дахьгылоу, ахызаҵә иаҩызаны игәы кылзыблаауаз аҽԥныҳәа: «...Уиаҟара ухаҵа бзиазар, ушьа зумузеи, уашьазаҵә деиӷрыблаа дышьҭарҵеит, аха акымзарак улымшеит, уаӷа дызусҭоугьы узеилымкааит, нас узыԥсоузеи уара абаа, ҳаӷоу иеишәа уахаиртәааит, ахьымӡӷыдажә...» (ад. 66).
«Иҵабыргыҵәҟьаны, Ҭемыр ихы никәаҽит, ихьымӡӷишьеит иаҳаз ажәақәа, игәеисырҭаҿы Мырзаҟан ҟама ццышәк налиҳәазшәа ибеит» (ад. 66).
Ари Ҭемыр иҩнуҵҟатәи еибарххараҿы хырҳагара злам аус бааԥсы ашҟа имҩа зырхашаз, зиааира уадаҩу анырра ҵаула зырҵысуа сахьаркыратә ҟәырҷахоуп.
Абри еиԥш анырра изҭаз ахҭысқәа лассы-лассы иԥынгылоит И. Папасқьыр ифырхаҵа хада Ҭемыр. Уаанӡа ишазгәаҳҭахьоу еиԥш, еиҳараӡак ацәгьаршҩы акулак – Мыкыҷ иҟнытә. Нас уи анырра иҟанаҵо Ҭемыр иԥсихологиатә ҭагылазаашьа иахылҵхит даҽа хҭыск.
Абас асахьаркыратә ҟәырҷахақәа еихылҿиаауа, еиқәҵәиуа, зны Ҭемыр иҩнуҵҟатәи иԥсихологиатә ҭагылазаашьа
иахылҵуа, даҽазных Ҭемыр иҩнуҵҟатәи иԥсихологиатә ҭагылазаашьа ҟаҵо, ароман ахҭысқәа рҿиара есааира акульминациахь ихаргалоит.
Афырхаҵа иҩнуҵҟатәи еибарххаратә ҭагылазаашьа иахылҵит, асахьаркыратә ҟәырҷаха бзиаӡаны ароман иалоу, аԥхьаҩгьы бзанҵык ихамшҭуа анырра ду изнарҵысратәы ҟазара дула иҟаҵоу Ҭемыр иԥхыӡ.
Ҭемыр уахык ԥхыӡла ибеит иаб Пахәалеи зшьаура гәҭыхас имаз иашьа Мытеи. Урҭ аҩны иааихт рылахь еиқәышьшьы, инеиҭа-неиҭасуа Ҭемыр ишьа ахьимуз азын аҽԥныҳәа иҭо:
«— Иуқәшәазеи, уара насыԥда, акамбашь аҟара угәаҵәа жәпахама, уиасӡама зынӡа, ҳара ҳаҳаҭыр умбаргьы ажәлар урцәыԥхамшьаӡои? — Мыта Ҭемыр ибла дынхыԥшылт дгәаан, иԥсахы ԥыжәжәо... — Амаҵура далоуп дхаԥсыраха, акы иоуам, акы ихаҳауам, иазиуеи амаҵура, абри аҟара дшәиккуп акәымзар. Еилацәҟәны ауаа шихыччо ибаӡом, иҿаҿы иарҳәо ҵабыргу џьишьоит. Ҩынтә ԥсра ҳақәымшәеи, дад, Мыта, ҩынтә ԥсра!
...Ҳахьцогьы иаабагәышьозеи, аха уаала ҳдәықәлап, араҟа ҳара иаҳҭыԥым! Ари анасыԥда ирҽеиуа егьыҟам, диаст ишубо!
Пахәала дҩагылан иҿынеихеит, Ҭемыр зынӡагьы дизхьамԥшкәа. Мытагьы днаишьҭалеит, дӡыӷӡыӷуа ихалаҭ иҽылаҳәаны.
— Шәаангыл, шәаангыл! — иҳәан Ҭемыр, инапқәа рӷаӷо, дыҩуа, дӷьаҵәыӷьаҵәуа днарышьҭалеит, аха дара имԥшӡакәа ицон. Дрышьҭымҵуашәа анырба, Мыта даагьыжьын — «ухынҳәы наҟ, аччархәыжә!» — иҳәан ицқәа хырџьаџьа днаиқәҟааит» (ад. 112–113).
Шаҟа аԥсихологизмра ҵаула агәылаҵаны иҟаҵоузеи ари, асахьаркыратә ҟәырҷаха! Ари ахҭыс Ҭемыр иҩнуҵҟатәи иԥсихологиатә ҭагылазаашьа игәҭыха ишахылҵыз ҳәарақәым. Ари аԥхыӡ ашьҭахь, хьаҳәахьачарада, Ҭемыр «... ашьоурада ус скуам ҳәа ӷәӷәала иӡбеит» (ад. 113).
Аҽԥныҳәа, Ҭемыр ихаҿсахьа аарԥшраҿы аҭыԥ ӷәӷәа аанызкыло, мҩанызаҩ бааԥсҵас ԥсгаха имҭо иҩаиԥышьклаҳауа инеиуеит. Аҽԥныҳәақәа Ҭемыр иахь хрыжь-хрыжь ажәылара ҟарҵоит, ишьоуратә гәҭыха амца аҵарццеиаауа.
Аҽԥныҳәа раԥхьаӡа Ҭемыр иоуеит Аҟәа, Маҳмеҭ иҩны, Мыкыҷ иҟнытә, зԥарақәа Мыкыҷ ифаз аҷкәын диманы дахьнеиз (ад. 47). Нас аҭауад Мырзаҟан иҟнытә. Ашьҭахь дырҩагь Мыкыҷ иҟнытә. Мыкыҷ дцо-даауа аҽԥныҳәақәа Ҭемыр ижәҵо ԥсгаха ииҭомызт. Аҽԥныҳәа, уажәы ишаҳбаз еиԥш, аԥсцәа рҟынтәгьы иоуеит Ҭемыр.
Аҽԥныҳәақәа рхархәара И. Папасқьыр исахьаркыратә ҷыдараны ароман иахьалеиҵаз, акы еиԥшымкәа иарманшәалеит ифырхаҵа хада игәҭыхақәа рымҩақәҵареи иҩнуҵҟатәи идунеи иҽагәылахаланы аартреи.
Ҭемыр иҩнуҵҟатәи игәҭыха иԥсихологиатә ҭагылазаашьа иахылҿиааз ахҭысқәа ируакуп, Москва аурыс ԥҳәызба Надиеи иареи реибадыррагьы. Уажәраанӡа ашьоуратә гәҭыха акәызҭгьы зыӡбахә ҳамаз, ахҭысқәа зхылҵуаз, уажәшьҭа араҟа ари ахҭыс зхылҵыз абзиабаратә гәҭыхоуп. Зина лахь имаз абзиабаратә гәҭыха, Москватәи аԥҳәызба Надиа Зина длеиԥшушәа инарбеит. «...Илаԥш налықәшәеит ԥҳәызба ссирк, лхылԥа ҩежьӡа, аа абар, зынӡа Зина илеиԥшу алақәа зхоу» (ад. 218). Ашьҭахь Ҭемыри Надиеи еицныҟәо иалагеит, еиҩызцәа бзиахеит, еизааигәаны иҟалеит, аха Надиа лыԥшра-лсахьа Зина илыдикылара, Надиеи Зинеи злеиԥшнишьалашаз ҳәа акгьы иалаҟамызт. Иахьа уажәраанӡа акадифа еиқәаҵәа еиԥшызшәа, Зина лылақәа зхикаауаз Надиа лыла гәыҭбаақәа ӷран, лыџьымшьқәагьы еиҳа ипан, иҳаракны икыдын. Урыла-ҭбаарыла акәзар Зина лаҵкыс Надиа еиҳа дҟәазын, дҭаҳаҭыӷьан» (ад.251).
Ҭемыр иҩнуҵҟа деимырхха дызкыз ашьоуратә гәҭыха акәзааит, абзиабаратә гәҭыха акәзааит адәныҟа инубаало дныҟәаӡом.
Ҭемыр ихаҿсахьа убасшәа иаарԥшуп, иҩнуҵҟатәи иԥсихологиатә ҭагылазаашьа хазына ахатәы мҩа ианушәа, адәахьтәи ихымҩаԥгашьагьы хазны, уигьы хазы ахатәы мҩа ианушәа, аха уеизгьы еилыхшьа змам ракәны аки-аки хеибарҭәаауа.
Ҭемыр уажәшьҭа аԥсҭазаара ҿыц дагәыланахалаӡартә даннеихьаз ақыҭсовет ахантәаҩыс ажәлар рмаҵура даналаз аамҭазы акәын. Абџьар ылырхуан. Ҭемыр Мыкыҷ иҟнытә иаухьан Аҳмаҭ Мыта дызлеишьыз, ҭаха имҭо, ишәиԥхьыӡха,
еснагь ибла иаахгылоз ашәақь аномер 179013. Уажәы убри аномер зныз ашәақь Аҳмаҭ аусҳәарҭаҿы иааганы ианриҭа Ҭемыр иҩнуҵҟатәи еибарххара зеиԥшрахази, адәахьыҟа ауаа дахьырбоз ихымҩаԥгашьеи рконтраст ссиршәақәа дақәшәаны иҟеиҵеит И. Папасқьыр. «Ҭемыр ҿымҭ-ԥсымшьа, илаԥш зны адәы иқәланы инеиуаз Аҳмаҭ инаиқәкуа, нас Миха иикыз ашәақь инақәкуа: — «абри ашәақь акәхарушь Аҳмаҭ Мыта дызлеишьыз» ҳәа, дхәыцуа дахьгылаз, аԥыр-ԥырҳәа амца ицран. Аха дҭынчызшәа ихы дирбон, акгьы инирԥшуамызт» (ад. 108).
Нас уи ашәақь, «абџьарқәа ахьыҩнарҵоз ашьҭахьтәи ауаҭах аҿы иман» днеины аномер иара ахаҭаҵәҟьа шакәыз ангәеиҭа: «Ҭемыр ихәы-ижьы неилагылт. Иԥсы аакылҟьан ихәлымшәы нҿнырҳәцааит. Ашәақь импыҵҩрны ишьҭаз абџьарқәа аӷьараҳәа инрылаҳаит. Ацәарҭаӷәы аҵыхәа днықәтәеит, иҩнапык рыла ихы кны дхәыцуа.
...Ихы ицәыхьанҭараха дгәырҩо дҩагылан, ашәақь шьҭыхны, инарҳәы-аарҳәуа икны ахәаԥшра далагеит:
— Абра иҭҟьаз ахы цаҳәцаҳә ауп, Мыта ихы иҭашәаз. Иаҳауеи сабиц, Мыта рыцҳа! Ахы дҭаԥшуа аакьыскьа напы иамкыцыз, иҭымҟьацыз ашәақь еиқәжьакца. Мыта ҿыц дышьны иаԥхьа дышьҭазшәа игәы иабон Ҭемыр уи аминуҭазы». «Зны дцәышхо, зны деиқәаҵәахо, иԥсы алага-ҩагара ицәыуадаҩны ауаҭах дыҩнан.» (ад. 109). Ҭемыр араҟа ҩнуҵҟала деилашит, абыржәыҵәҟьа ашьоура, ауаҩшьра иҽазикуа аҟнынӡа днеит. Аха нас аҵыхәтәан иҽаарҭынчны, «Аҳмаҭ иааигаз ашәақь аҩызцәа ахьыҟаз иаарылихын реиҳа икәадашәа иҟаз ӷәык ишимчыз дҩахан ҵаҟа иныҵаҵан, ихы хьыдышьшь, илахь еиқәҵа дындәылҵын иҩызцәа рахь иҿынеихеит» (ад. 110).
Ари иааҳгаз аҿырԥштәы иаҳнарбоит Ҭемыр иҩнуҵҟатәи иԥсихологиатә ҭагылазаашьа, аххашҭра аҿынӡа днанагама уҳәо ишыҟоугьы, аҽынкылара ахьахәҭоу, ихы инапаҿы иааганы, игәеибакыра аӷәра аҿакышьа дшақәшәо, игәырҩа адәахьы, икәша-мыкәша игылоу ауаа идмырдырӡакәа, азеиԥш ус алахәра зылшо, зыҟазшьа ӷәӷәоу уаҩытәыҩсаны дшыҟоу.
«Зыҟазшьа ӷәӷәоу ауаҩы, ҳаҭырбарала ихәаԥшуеит егьырҭ ауаа, избанзар, урҭ ирдыруеит зыҟны аус рымоу дзакәу... ахықәкы ҳаракӡақәа рышьақәыргыларала ауаҩы, иара ихаҭараҿы ицәыригоит аҟазшьа ҳаракӡа, егьырҭ ауаа рзы дцәымзаркыраны дҟазҵо.» — иҳәон анемец философ ду Г. Гегель.
Ҭемыр ихаҿсахьа хшыҩзышьҭрала ҳанахәаԥш, игәаҳамҭар залшом абри аҳәамҭаҿы зыӡбахә аҳәо, аҟазшьа ӷәӷәақәа змоу ауаа дшыруаӡәку. Ари литературатә персонажзаргьы аԥсҭазааратә ҵабырг иахылҵыз итиптәу хаҿсахьоуп.
Ҭемыр ихаҿсахьа аартраҿы, апартиачеика амаӡаныҟәгаҩ Миха диваргыланы иҟаҵамзар, уи аԥынгыла ӷәӷәақәа иоуз дыриааины, зыҟазшьа блаҟьара ақәымкәа уажәы дшаабо еиԥш, иҿырԥшыгоу, егьырҭ ауаа рызгьы дцәымзаркыраны, аҳаракыраҿы дҩаганы дшықәыргылоу еиԥш изыҟамлар алшон. Миха ибзоуроуп Ҭемыр амҩа иаша дықәланы иҩнуҵҟа иӷрыхоз аибарххара даиааины иоуз аизҳара ду.
Миха ихаҿсахьа ароман «Ҭемыр» аҟны аԥсҭазаара мҩақәызҵо акоммунист ихаҿсахьа акәны иҟаҵоуп.
Ҳаԥсуа сахьаркыратә литература аҭоурых аҟны ароман «Ҭемыр» ҭыҵаанӡагьы ицәырҵхьан акоммунистцәа рхаҿсахьақәа:
Вл. Агрба иповест «Ҳколнхара «Ԥхьаҟа» аишьа» (1931 ш.) аҟны апартком амаӡаныҟәгаҩ Ладикәа, Шь. Ҵәыџьба иповест «Амаҭ зыбӷа ԥҵәоу» (1932 ш.) аҟны апартиачеика амаӡаныҟәгаҩ Хьымца, араиком амаӡаныҟәгаҩ (ихьӡ арбаӡам), П. Ҷкадуа иповест «Тҟәарчал ҿыц» (1932 ш.) аҟны апартиачеика амаӡаныҟәгаҩ Тото, С. Ҷанба иповест «Сеидыҟ» аҟны апартиачеика амаӡаныҟәгаҩ Кәыбрыц уҳәа убас егьырҭгьы рхаҿсахьақәа ҳбахьан. Урҭ, инеидкыланы иуҳәозар, азеиԥш усқәа реиҿкаареи асоциалтә еиҿагыларақәа рҿы акулакцәа ирцәыхьчо аџьанхаҩыжәлар рымҩақәҵареи рнаҩс даҽа зҵаарак рацәак рҽаларгаломызт. Миха убарҭ ажәлар рзеиԥш усқәа инархыкны иааигәа-сигәа иҟоу ауаа рхатә усқәагьы дрызҿлымҳауп. «Апартиа инарҵеит уи классла ақәԥара анаҩсгьы, ауаҩԥсы иԥсҭазааразгьы ақәԥара, ауаҩԥсы ицхраара, ҳаҭыр иқәҵара».
Ҭемыр ихатәы ԥсҭазаара иадҳәалоу ашьоуреи абзиабареи ирызку аусқәа еиҳагьы дрыдҳәаланы даарԥшуп Миха, ауаажәларра-азеиԥштә уснагӡатәқәа раасҭа. Миха иаҟара зажәеи зуси хәанчарак адумбало, аидеалраҿы иааганы иҟаҵоу акоммунист ихаҿсахьа ҳлитератураҿы иҟаӡам. Уи абас дақәшәаны зегьы мҩақәиҵоит, М. Шолохов ироман «Ишьҭыху адәаӡа» аҟнытәи акоммунист аграждантә еибашьраҿы иӡрыжәу, путиловтәи аусуцәа рхаҭарнак Давыдовгьы духашҭратәы. Ииашоуп Давыдов, иара аусуцәа ркласс иааӡаз, ақыҭанхамҩа атәы ҿыцны избаз уаҩын: «Ахутор иара изын, зеилаҵашьа уадаҩу аконструкциа ҿыцла иҟаҵоу аматор еиԥшын. Давыдов зҿлымҳарыла иҽадцала иҽазикит уи аилкаара, аҭҵаара, акакала ахәҭақәа зегьы инапы нарыхьшьуа игәаиҭауан, дазыӡырҩуан ари амашьына ҟәыш есыҽнытәи, аанҿасрада, ҽадцаларала агәеисра.» ҳаԥхьоит ароман «Ишьҭыху адәаӡа» атекст аҟны. Ари иаҳнарбоит Давыдов ауадаҩрақәа риааира, аилаԥаҭарақәа реилыргара ус днадххыланы ишамуз.
Миха иус армариауеит, ихаҭагьы дахьынхаҩу Давыдов иеиԥш, уаҟа ақыҭа Алашара инхо ажәлар изымдыруа, иҭҵаатәны имаӡам, урҭ рыԥсҭазааратә гәаҳәарақәа, рдунеихәаԥшышьақәа, рҵас, рқьабз, рыԥсихологиатә ҭагылазаашьа дхәыҷы аахыс дызлашьцылоу ауп, ибзианы идыруеит. Насгьы, аурыс царизм иҟанаҵоз агәрамгареи, ақырҭуа шовинисттә меншевизм иҟанаҵоз ахәаҽреи згәы кыднаргылахьаз аԥсуа қыҭа, Асовет мчы ашьақәгылареи, нас аколлективтә нхарақәа реиҿкаареи еиҳа ентузиазмла иаԥылоит. 30-тәи ашықәсқәа раамҭазы аԥсуа қыҭа аҭоурых-социалтә еиҿыхареи царизм аԥызара знаҭаны иҟаз донтәи аказакцәа рҭоурых-социалтә еиҿыхареи рҭагылазаашьақәа еиԥшхашьа рымамызт. Абригьы иармариауан Миха иԥызаратә уснагӡатәқәа. Миха аус ахьиуа ақыҭан акласс-социалтә еибарххарақәа агипербола рзыҟаҵаны, ашьакаршратә драматизмра ашәыгақәа ахьимшьӡеит И. Папасқьыр, аԥсҭазаараҿы ишыҟаҵәҟьаз давамгылакәа иааирԥшит.
Аԥсуа қыҭа 30–тәи ашықәсқәа рзын асоциал–ҭоурыхтә ҭагылазаашьа иҟанаҵеит Миха икоммунисттә мҩақәҵаратә уснагӡатәқәа ауадаҩра бааԥсӡақәа зыԥгылам цәаҳәак ианҵаны.
Аԥсуа милаҭ жәытәнатә аахыс аизыӡыҩрреи, аихаҵгылареи ирышьцылоу, адисциплина бзиа змоу жәларуп. Абригьы иарманшәалон Миха инапхгаратә роль.
Миха ихаҿсахьа аҿиара ҳашьклаԥшуа ҳҿынаҳхар игәаҳамҭар залшом, аԥсҭазаара ҽыц знылаз амҩа ҭагәҭасрак, ԥынгыла ӷәӷәак амаӡамкәа, џьара-џьара аԥсҭазаара ҿыц амҩақәҵара иара даҿызу, ус дамҩанызаҩу аауцәеилаҩашьо ишыҟоу.
Убасшәа аусқәа имҟәыҵаманшәаланы инеиуеит: аӡышьҭра ылганы иахьыҟоу иҭаланы зҿылазхаз аӡы, џьара хаҳә-ҵәаҳәқәак рҽааизыҳәҳәо аӡы ҭарчуа, имшьҭуа илаԥыраҳаргьы, уа иавагыланы илеиуа иҽагала днаха-ааха амҩа анаазылихлак ихыҽҽаны амҩахыҵрахь идәықәлахьаз ҩаԥхьа аӡышьҭра илҭала аҿшыланахо угәаланаршәаратә еиԥш.
Ароман «Ҭемыр» аҟны епизодтә хаҿсахьаны иалоу Алхас аҭауад Мырзаҟан иҽы маӡарахқәа анимырхуа амомент азы, Мырзаҟани иареи реиҿанагалара, Асоветтә ԥсҭазаара ҽыц ауснагӡатәы, Алхас уаҟа ишымҩаԥигаз еиԥш иконкреттәу, адраматизмратә еиҿыхара ӷәӷәа змоу хҭыск, Миха ихаҿсахьа аарԥшра иадҳәаланы ацәыргара рацәак дашьҭаӡам. И. Папасқьыр Миха иқыҭаҿы аџьажәлар реиҭасратә еизҳарамҩа инапхгарала ишыҟало аԥхьаҩ иныруеит, лакҩакрада агәра игоит, аха ар ркомандир икоманда иазырӡырҩуа ишнеиго еиԥш акәымкәа, арежиссиор дахьумбо џьара дгылоуп, аха асценаҿы имҩаԥысуа ахҭысқәа зегьы иара ишазыҟаиҵаз, иара ишымҩақәиҵо еиԥшшәа иҟаҵоуп.
30–тәи ашықәсқәа рылагамҭазы аколнхарақәа рышьақәыргылара аус зегь реиҳа ихадараны иҟоу усын аԥсуа қыҭаҿгьы. Аха убри аиҿкаараҿгьы Миха ажәак аӡәы иаҳәаны дазыҟаиҵо ҳбаӡом. Ҭемыр иоуп аколнхаратә хеидкылара закәу деилыркаауа, анхацәа дрылаланы абзазара ҿыц ашҟа аиасра иазыҟазҵоны иаҳбо. Аха ҳара автор ибзианы иаҳирбеит Ҭемыр амҩа дықәызҵаз Миха шиакәу. Ус анакәха,
араҟагьы лакҩакрада агәра ҳгоит Ҭемыр анхацәа Чыхьа, Ӡыкәыр, Аҳмаҭ уҳәа аколнхарахь анеира ианазыҟаиҵо: Миха уаҟа дгыланы дҳамбозаргьы, уи инапхгарала шакәу аус шымҩаԥысуа. Миха ихаҿсахьа дахьалацәажәо Ш. Инал-иԥа ииашаны иазгәеиҭоит: «Апартиа ахаҭарнакра даԥсаны дыҟоуп уи ақыҭаҿы. Уахьихәаԥшуа ҭынчк иоуп, аха акыр илоуп, икәша-мыкәша иҟақәоу зегьы ибоит, иҽӡырымгацәакәа аџьажәлар дрыԥгыланы игоит аԥсҭазаара ҿыцахь, аколнхара аиҿкаара напхгара азиуеит.».
Азеиԥштә усқәа Миха хаҭала дызлахәны иаабо амоментқәа асоциалтә конфликт зхылҵуа маҷуп: Ақыҭа Алашара аџьанхаҩыжәлар рыбзазара аиӷьтәразы акрызҵазкуаз усҟантәи аамҭазы шьаҿа дуны иҟаз, азеиԥш-еилахәыратә хәаахәҭырҭа — кооператив аиҿкаара аус далоуп, имҩақәҵо даԥхьагылоуп. Уи аус еиҿыхарак ахылымҵӡакәа, Ҭемыри, иареи, рҩызеи (рҩыза ихьӡ арбаӡам) ҳаиҳа аԥара еизызго ҳәа аисара рыбжьаҵаны ақыҭа иналаланы аԥара ааизыргон, акооператив ааиҿкааны Ҭемыр уаҟа хәаахәҭҩыс дныҵадыргылт. Уи ашьҭахь, Миха ақыҭа Алашара абџьар анылырхуа аамҭазы, абџьар змоу рсиа ҟаҵо, убри аус мҩақәиҵоит. Иара убри аусгьы еиҿыхарак ахылымҵӡакәа инагӡан.
Асоциалтә еиҿыхара ахылҵит ақыҭан амҩақәа рыҟаҵара азҵаатәазы аизара аныҟаз. Мыкыҷ «Иныҳәагатә» чеиџьыка имҩахнаҟьаз ауаа, Михагьы дырмыхәеит: «— Шәеилыҵ шәыҩныҟақәа! — дрылаҟааит Ӡыкәыр. Кани Михеи лаԥшыла акы ааибырҳәеит, нас Миха ихы ааирҵысит дшақәшаҳаҭу ала.
— Иахьатәи ҳаизара ахгоуп, — рылеиҳәеит Кан убри инақәырццакны. Уи акәхеит. Ихдырбгалеит аҽнытәи аизара, аӡәи-аӡәи еидгәааланы иаӷьуа, еихәлаҭҳашуа рыҩныҟақәа рахь инеимпит» (ад. 170).
Ишаҳбаз еиԥш, Миха, араҟагьы аибарххара ӷәӷәа даламшәаӡеит. Асоциалтә конфликт мырӷыӷкыкәа, ааиҿаххымҭазы иаанкылахеит. Уи аминуҭ азын, ииашаҵәҟьаны аизара ахгарада ажәлар еиҿамыжькәа еилзыргоз даҽа мҩакы ыҟаӡамызт.
Аҭагылазаашьа ииашаны ахәшьара аҭара, иахьхьаҵтәуи иахьжәылатәуи гәаҭан иаалырҟьаны иҟаҵатәу ииашаны иӡбаны амҩақәҵара ҟәышра дууп, фырхаҵароуп! Ахьаҵра ахьаҭаху гәаҭаны, хырҳагара злам умчра адымшәалакәа ианаамҭоу ахьаҵра, наҟ-наҟтәи аус арманшәаларазы акраҵанакуеит. Араҟа Кани Михеи (Кан — ақыҭсовет дахантәаҩуп) еицырыӡбызаргьы, аизара ахгарала иҟаҵоу ахьаҵра, Миха ихаҿсахьа аарԥшраҿы иаҳнарбоит аҭагылазаашьа ахәшьара аҭареи иаалырҟьаны азыӡыбтәы адкылареи иазхиоу иакәны дшыҟоу. Ари аизара ашьҭахь Миха, Аҳмаҭ аизараҿы иқәгылара бааԥси, аколнхарагьы мап ацәкра иҟаиҵази рзы имҩаԥиго Зина лҿцәажәара иаҳнарбоит, ажәлар рзеиԥш ус аиҿкаара еиҳа изламаншәалахаша амҩаԥшаара дшаманшәалоу. Ма уара, ма сара ҳәа, аргама иаацәырганы иҟалаз аиҿаххрагьы Миха даналашәалоз ыҟан. Мыкыҷ аколнхара аҭаҭын казарма амца ацреиҵарц дшаҿыз, Миха дгәеиҭан, аибарԥсра аҿынӡа инеибаго аиқәԥара ҭарҵеит. Миха араҟа, Мыкыҷ диҳәынҷеит. Абри аҿын аргаматәи аиҿаххра далахәны даҳирбеит
И. Папасқьыр икоммунист, аха иара абраҟагьы машәырны дақәшәан, ажәлар рмал ахьчаразы ихаҭа дымқәԥар амуа ианыҟала днеит акәымзар, Миха аусқәа егьырҭ ауаа азыҟаҵаны амҩақәҵароуп еиҳа дызҿу.
«Акоммунистцәа ҳара ҳҿы уажәраанӡагьы иахьынӡахәҭоу ирзеилымкаацт анапхгаратә дҵа закәыҵәҟьоу, рхаҭақәа ракәым зҽанызшәаша «зегьы» рыҟаҵара, рҽадшьыло, изахьымӡо, 20 ус ирылаго, акгьы изалымгаӡо акәымкәа, игәарҭалароуп жәаҩыла, шәҩыла ацхырааҩцәа русура, еиҿыркаароуп урҭ рус агәаҭара ҵаҟантәи — амасса рыла, имҩақәҵатәуп аусура...» иҳәон В. Ленин.
Абасала, Миха, Ленинтә гвардиа акоммунистцәа рхаҭарнак иашаҵәҟьа иакәны даарԥшуп.
Азеиԥштә ус амҩақәҵара иаваргыланы Миха, аҩада ишазгәаҳҭахьоу еиԥш, Ҭемыр ихатәы ԥсҭазаара мҩақәҵо дивагыланы аизҳарахь днеигоит.
Ҭемыр ажәытәратә ԥсихологиа ииааины данарбӷаӷалак, Миха уи дкамыжькәа ишьапы дықәыргыло иҿынаирхоит.
Уи ҟаиҵоит Ҭемыр ихаҭа рацәак игәамырҭаӡакәа азеиԥштә усқәа дрылахало. Зны акооператив аиҿкаарахь днеигеит. Нас уи акооператив аҿы хәаахәҭҩыс дықәиргылт. Ашьҭахь – ақыҭсовет ахантәаҩыс. Абас еиԥш аусқәа рылагаларала Ҭемыр ижәытәратә хәыцшьақәа ихаршҭуа, дахьигоз инаваргыланы, Миха зны Ҭемыр иҩныҟа дицнеиуа, даҽазных иара иҩныҟа днаго абжьага-жәақәа дырзырӡырҩуа, аиҩызаратә еиҿацәажәарақәа мҩаԥигоит. Ҭемыр ажәытәратә ԥсихологиа даиааиратә амҩа дықәызҵаз Миха иоуп. Миха ароман атекст аҟны, Ҭемыр иҩнуҵҟатәи еибырххара атәы акгьы изымдыруашәоуп дшаабо, аха уи акгьы звымшәо, зегьы гәазҭо иакәны дыҟоуп.
«— Ишԥа? Уара иудыруама Зинеи сареи ҳус? Зинеи сареи даара бзиа ҳаибабоит!..
— Ааи, издыруеит. Иугәаламшәои, зны уара уҿы снеин, ҳанеицәажәоз. Аҵас бааԥсқәа иҳамоу ртәы анцәырызгаз?
— Исгәалашәоит, ааи.
— Уи ашьҭахьгьы даҽазны, уара ақыҭсовет ахантәаҩыс уаныҟаз, хқыҭантәи аҭыԥҳацәа Зинеи Ҭакәынеи рҭыӡшәа ануасҳәоз? – Ҭемыр уигьы игәалашәеит.
— Усҟан исауҳәаз ухашҭхьоу? Сара убри аԥхьагьы издыруан Зинеи уареи бзиа шәшеибабоз, аха зны лҭыӡшәа исҳәаз уцәымӷхазшәа анызба, даҽакы алацәажәарахь схы сырхеит, агәала шумаз еилыскааит. Еилыскааит уи аҭаацәареи уареи аиӷара бааԥсы шшәыбжьазгьы» (ад. 285–286).
Абас Ҭемыр иҩнуҵҟатәи игәҭыха бааԥсы еилкааны ишимаз игәшәа куа дышиацәажәоз иара Миха иҿала иҳаиҳәоит И. Папасқьыр. Миха абрысҟак далкаа Ҭемыр дызишьҭаз, иҩнуҵҟатәи игәаҭагьы еилкаауа игәаҟра-гәырҩацәгьа дамкәкәааны амҩа ҿыц ашҟа днаго, дҿырԥшыганы иҟаҵара иҽазҵәылх дзаҿу, аиҩызара амҩаԥгара мацаразын акәым. Миха идыруеит Ҭемыр иҩызаз аҷкәан еилҟьа, ақьиа, ажәлар рҿы агәрага, азеиԥш ус иалархәра аҿыцаԥшьгара апозициақәа рырӷәӷәаразы алакҩакра змоу иара ихьԥшразы даараӡа акрызҵазкуа усны ишыҟоу.
Миха абас ахатә ԥсҭазааратә усгьы ауаажәларра-азеиԥштә ҵакы ахьаиуша амҩахь икылигоит. «...Уара бзиа дубеит аԥсуа ҵасла иуаӷахаз аԥҳәызба, лгара узымгәаӷьит, жәытәнатә аахыс иаԥыз азакәан еилаганы. Убри аҟнытә даара агәаҟра бааԥсы ухугеит, аха ашьоура уаҟәыҵит… Иулуршаз жәлары зегьы ирзеиӷьу усны иҟаҳҵап» (ад. 186).
Ашьоура, ауаҩшьра ацынхәрас Ҭемыр зшьа идыз иԥҳа ԥҳәысс лаагара, ииашаҵәҟьаны, ажәытәра аҵас бааԥсқәа ирыгәҭасны акажьра, апрогресс ашҟа ашьаҿаҟаҵара, ажәлар зегьы рзы иҿырԥшыгаз усын.
Аҵыхәтәан Миха, Ҭемыри Зинеи рчараҿы, Аҳмаҭ Мыта дызлеишьыз ашәақь апатронақәа нҭаҵаны иаашьҭихит.
«— Уахарнахыс ихьымӡӷымзааит, ишьызааит ашьоура. Ишьызааит иара зхылҿиаауа ажәытә ҵас бааԥсқәа зегьы, аԥсҭазаара гәырӷьахә ахь акылсразы ԥырхага ҳазҭоны иҟоу! – Миха ашәақь ахы ҩыҳараикын «аҵықь-аҵықь» ҳәа ҩынтә дхысит» (ад. 308).
М. Папасқьыр ииашаны иазгәеиҭеит: — Миха «ишьит ашьоура». Уи ала «ишьит» иара дзаӷоу Мыкыҷи Мырзаҟани раамҭагьы.»
Абас Миха ихаҿсахьа ҟаҵоуп, аԥсҭазаара мҩақәызҵо, гха змам акоммунисттә партиа ахаҭарнак иаша ихаҿсахьа акәны. Аха иазгәаҭатәуп даҽакы: Ҭемыр ихаҿсахьа аарԥшраҿы, уи иҩнуҵҟатәи идунеи аартны ҳшагәылаирԥшуа еиԥш,
И. Папасқьыр, Миха иԥсихологиатә еибарххара ҳнагәылахало, уи иҩнуҵҟатәи идунеи аартны ҳагәлаирԥшӡом. Миха гәыла-ԥсыла асоветтә уаажәларра рыԥсҭазаара ҿыц дшазааигәоу агәра ҳгоит, уи ҳныруа иҟаҵоуп, аха уи адәахьтәи ахҭысқәа рымҩаԥысшьоуп иаҳзырдыруа. Миха ихаҿсахьа аҿиара – асоциал-ҭоурыхтә ҭагылазаашьа иадҳәалазаргь акласстә еиҿыхара аазырԥшуа ахҭысқәа еимакы ӷәӷәаӡак рхылымҵыкәа аҭышәынтәалара иахьнеиуа иабзоураны, аконфликтдара иазааигәашәа иҟалеит. Избанзар, Миха зегьы ртәы идыруеит, зегьы ртәы ишахәҭоу дақәшәаны иҟаиҵоит, дзырхәыцша, ихы далазырԥшыша ԥынгыла иманы џьаргьы дцәыргаӡам.
Ароман «Ҭемыр» аҟны абзиабаратә цәаҳәа зыдҳәалоу персонажны, аҭыԥ ҳаҭырк ааннакылоит Зина (Шьазина) лхаҿсахьа. Абзиабареи–анасыԥи, абзиабареи–анасыԥдареи уҳәа еиуеиԥшым аганқәа рыла иаазырԥшуа Гомер иҩымҭақәа инадыркны ҵҩа змам аҳәса рхаҿсахьақәа адунеитә литература иадыруеит.
Азқьышықәсақәа иргәылсны ҳара ҳҿынӡа иааӡаз Гомер ипоема «Одиссеиа» аҟны Пенелопа лхаҿсахьа, аԥҳәыс лыбзиабара амырхәашьра иасимволны иаарԥшуп, иахьа уажәраанӡагьы иҿырԥшыганы иҟоуп. Лара дышԥҳәыс қәыԥшӡаз Одиссеи Троиатәи аибашьрахь дахьцаз ҩажәа шықәса дзымааӡеит. Пенелопа дызгар зҭахыз лҳәацәа лыҩны ашә ҵдырхаауан, агәырҩа еиқәаҵәа дҭаргыланы дрыман, аха лара Одиссеи дизыԥшын, лнапы акырҭа хаҵак илымҭаӡеит.
Пенелопа Одиссеи дизыԥшын, иԥсреи ибзареи ртәы лзымдырӡо, убри аиаша еилылкаанӡа ҳәа. Зина Ҭемыр дизыԥшын уи иҩнуҵҟатәи ашьоуратә еибарххара аҵахәтәы дахькылнаго лзымдырӡо, иара даҽаӡәы дааиганы, аиаша еилылкаанӡа ҳәа.
Ажәытәӡатәи абырзен ԥҳәыс Пенелопа лаҟара акәымзаргьы, ииашаҵәҟьаны Зина Ҭемыр изԥшрала даараӡа акрылхылгеит.
Ароман алагамҭаҿы И. Папасқьыр ифырԥҳәыс абзиабаратә шәҟәы бӷьыц хәыҷык лԥыхьашәаратә иааҟаиҵан, абри инаркны ароман анҵәамҭаҿынӡа, быжьба-ааба шықәса, Зина гәаҟрагәырҩа цәгьеи иҟоу зегьы лхылго, Мыкыҷ ацәгьаршҩы лҽицәыхьчо, Ҭемыр ибзиабара шәытарак амҭа дшизыԥшу иналгоит. Ҭемыри лареи раԥхьатәи реиқәшәараҿы иара ихаҭа «уара уԥсахра зыҟалом» (ад. 27) ҳәа ажәа илҭан, усҟан лыбзиабара анасыԥ лаша аиураны иҟоуп ҳәа агәыӷра лыманы дизԥшын. Ишнеиуаз уи агәыӷра, игәыӷрадаз агәырҩацәгьа нахаԥеит.
И. Папасқьыр зынӡа иԥсабаратәу амилаҭ ҷыдаратә ҟазшьақәа дынрықәныҟәа Зина лыбзиабара атрагедиаратә ҭагылазаашьаҿы инаганы инаиргылт. Лыԥсы аҟара бзиа илбо Ҭемыри лаб Аҳмаҭи ауаҩшьра шрыбжьаз Зина иаалызцәыригеит (аԥхьаҩ уаанӡа идыруан).
«— Иҳабжьоу збасымҳәозеи ианцәырызга, ибасҳәароуп инагӡаны. Ишыбдыруа еиԥш, сашьа Мыта дыршьгәышьеит, Мыта дызшьыз баб Аҳмаҭ иоуп.
— Дызхишьаазеи, ажәрацәгьа саб?.. — ашацаҳәа дҩагылт Зина, лылаӷырӡқәа лҿыкәкәаны икаҭәо, лыбжьы лызнымкыло дқьызқьызуа.» (ад. 204).
Зина илҵәыуеит иӡыз лгәыӷра, итрагедиахаз лыбзиабара. Лан лнаҩс зда длымам бзиа илбо лаб (уаҳа лашьа дыҟам, лаҳәшьа дыҟам) инапала лыбзиабара разҟыдаха иаақәхо иҟалеит. Закәытә аахоу Зина лзын, лаб ихҟьаны, Ҭемыри лареи ирыбжьаҳаз ашьоуратә мҟәыл, закәытә гәырҩацәгьоу
уи илзаанагаз аанарԥшуеит «... ажәрацәгьа саб, ҳәа лаб изын иаалҿыҵҟьаз ажәа. Зина зыҟазшьа ӷәӷәоу аԥсыуа ҭыԥҳауп. Уи лгәыӷра ажәытәра аҵасқәа илрынҟьа иҟәыбаса ицазаргьы, иахьатәи аԥсҭазаара ҿыц амҩа ианыланы инеиуа Ҭемыр ихымҩаԥгашьақәа данрызхәыцлак, гәыӷрак дырҩагь лгәаҿы аԥсы ҭаны инхон, «… аха уи инагӡаны агәра изгомызт, ирыбжьаз ауаҩшьра ԥсыхәа шырзамҭози еинышәашьа шыднамырҟаҵози усс иԥхьаӡаны. Убригьы агәхьаа мкыкәа — сажәны уаҳа сыламкәаны сҟаларгьы, Ҭемыр ииуа збаанӡа хаҵа сцом ҳәа лыӡбеит Зина. Дагьалагеит убри анагӡара» (ад. 206). Иагьыналыгӡеит.
Ачҳара, азԥшра насыԥ лаша азкаԥхеит аҵыхәтәан. Зина лҟазшьа аартраҿы Ш. Инал-иԥа ииашаны иазгәеиҭеит: «Ажәытәра лылсаанӡа, ақьаад бӷьыц еиԥш дшыцқьаз, Асовет мчра ашәахәақәа планы иҩалылалан дааимырдеит имырхьаацәакәа» (ад. 307).
Зина раԥхьа данаацәырҵуа инаркны, илуа, илҳәо зегьы рҿы мцхәрак лыдубалом. Иутәу, иҳәатәу лара илдыруеит илусу акаҿы лыҽԥхьакны даагылом; дыҵәрышкәаӡа раԥхьа данаацәырҵ инаркны, лнапы еиқәыԥса дтәаны убаӡом.
Д. Гәлиа ироман «Камаҷыҷ» аҟны Камаҷыҷ ахаҵамԥҳәысра лыҭаны дцәыригазар, уи ажәытәра аамҭа леишәацәгьа лзинқәа ҿырҟәыдаа иахьыҟанаҵаз иахҟьаны, анасыԥдароуп разҟыс илоуз. Зина Камаҷыҷ лаҟара ахаҵамԥҳәысраҿы дҩагам, аха асоветтә ԥсҭазаара иабзоураны, лразҟымҩа бзиахеит. Зинагьы Камаҷыҷ леиԥш дыхшара заҵәуп, лани лаби рзы дагьԥҳауп, дагьԥоуп. Автор уи даҳирбоит, зны лаб Аҳмаҭ имхы акамбашь анҭалалак, аанда ахьыҟаиҵо дицхраауа, акамбашь ашьапы иканажьыз аџьықәреи шьаҭақәа шьҭылхуа, зхала зҽыззаанымкылақәо алабақәа ԥшааны ирыҵалыргыло, ахаҵа ус аҟны лаб дивагыланы. Даҽазны, аҩны дыҩнагьежьуа, абысҭа луеит, агҿаҩраҿы ачанахқәа
лнапы рылоуп, аӡхаҟа дцаны аӡы аалгоит, — аԥҳәыс усхә аҟны лан Селма длывагылоуп.
Ахаҵареи, аҭыԥҳареи, ахәыҷреи рдунеи дрыбжьаргылашәа еицылзеиԥштәны дцәыригоит раԥхьа автор, аԥара ԥсахны Аҳмаҭ Зина Очамчыра дигоит, лара даларԥшны илҭаху амаҭәақәа лзааихәеит, аҩны иахьааиз лара ишылҭахыз лхала длатәаны илӡахуеит. Зина ахәыҷрахьтә аҭыԥҳарахьы леиҭасра аамҭа абас еиԥш иҟоу асахьақәа рыла ицәыригеит И. Папасқьыр. Аха убри аиҭасратә аамҭа амоментқәа рнаҩсгьы, автор иҳаилиркаауеит Зина лсоциал-ӷарратә ҭагылазаашьеи, лхаҭа леилкаареи, лымаашьареи. Лымаҭәақәа уаҩы димыҳәакәа лхала иԥшӡаӡа илӡахит. Ари асахьаркыратә ҟәырҷаха хәыҷы, Зина лнапҟазара ахьаанарԥшуа инаваргыланы И. Папасқьыр уи ала ифырԥҳәызба ҽаӡәы инапы данԥшыло атәара зцәаҩам, зхатәы ус зхала изырҽеиуа, зхаԥшәмара зылшоны иҟоу дышреиуоу азԥхьагәеиҭауеит.
Ииашаҵәҟьаны, Зина лхатәымҩа лара илылхуеит. Лыбзиабараҿы, сани саби иахырҳәаарызеи ҳәа лгәы мбжьажьо, лара лынасыԥ аԥсҟы даҽаӡәы имҩақәиҵо иҟамҵакәа, ажәа илҭеит бзиа илбоз Ҭемыр. Мыкыҷ лцәа ԥиҽырц гәҭакыс ишьҭыхны, ҭаха лымҭо, длышьҭагьежьуа данлышьҭоу, даҽаӡәы иҟнытә ацхыраара дамыҳәеит, лхала, ҟәыбҷарыла илӡбеит лхы ицәылхьчарц, иагьицәылхьчеит. Лан Селма лажәақәа дырзыӡырҩыр Мыкыҷ игәҭакы хәымга лылеигӡо иҟалон. Аха Зина еиҳа еиллыргоит аиашеи ахәахәеи рҳәаақәа.
Иҟоуп аусқәа рхала акәымкәа лани лаби ақәыршаҳаҭны иҟалҵогьы. Аха лани лаби рдунеихәаԥшышьеи лара лдунеихәаԥшышьеи еиқәшәашьа аманы иҟаӡам. Урҭ ржәытәратә хәыцшьа алаҟәреи Зина лҿатәра аҳаракыреи еидукылар, абарҭ еинаала ҩнык аҿы излеицыҟоузеи уҳәап. Аха Зина абри адагьы аҳаракыра ду лымоуп. Лани лаби ргәы иамырга, дрызнеины иахьатәи аусқәа даргьы алалырхәуеит. Зина акомҿарра далаларц анылыӡба, Аҟәантә иаахәаны иаалгаз ауапа лхы иалырхәеит, лаб далалыргәыбзыӷуеит. Зина лан илҳәо агәхьаа лкцәам, аха лаб игәы лшаҭон. Уи дақәыршаҳаҭны илҭахыз аусқәа ҟалҵон. Уажәы Зина акомҿарра алалара аӡбахә анцәырылга лабгьы
ицәымыӷхеит, лангьы дыҵнарҟьеит. Нас лаб «баангыл, макьана цқьа ҳазхәыцп» ҳәа иахигеит. Усҟан лара, «—Саб иудыруазааит, акомсомол алалара азин сумҭар шыҟамло» (ад. 166). Дақәшаҳаҭымхаргьы, изқәылкыз шыналыгӡо илырдыруеит.
Зина аамҭа ҿыц даԥҳа иашоуп. Уи дзыннаҵо амҩахь анеираҿы, лан лакәзааит, лаб иакәзааит, аӡәы дылԥырхагахоны аллыршом. Аха лхы лԥызараны акәым. Шьоукышьоукы, иара иахьагьы, ҟыжәбыжәк анырҵалак дара зхылҵыз шраҭәарымшьо еиԥш дныҟәом. Лани лаби рдунеихәаԥшышьа иацәтәыму амҩала дцозаргьы ахшара ихәҭоу аҳаҭырбара џьара хьысҳарак алҭаӡом, ргәы нмырхакәа лымҩахь анеишьа дақәшәоит. Насгьы хаҭала аанкылашьа лымамкәа аԥсҭазаара ҿыц амҩа дананылоз инаваргыланы уи амҩа ҿыц ашҟа егьырҭ налгоит. Ш. Инал-иԥа ииашаны иазгәеиҭоит: «Ари аԥҳәызба данқәыԥшугьы, еиҳабырак ма ҵара дук лымаӡамкәа,имаҷӡам уи иҟалҵақәо лыҩны, иара убас лқыҭаҿгьы; лаб длыманы аколнхара далалоит, аусгьы луеит ибзианы, иаҳа-иаҳа игәнылкылоит аԥсҭазаара ҿыц; лани лаби рыҭаҳмада хшыҩла ишырҭахцәамызгьы акомҿарра даланы, амцхаҵарақәа драқәԥоит.»
Аԥсуа сахьаркыратә литература аҭоурых аҟны Зина раԥхьатәи колнхаҩы ӡӷабуп. Уажәраанӡа ахацәа ракәымзар, аҳәсақәа лымкаала аколнхарахь рнеира даҽа рҿиамҭак аҿы иаҳԥымлацзар, Зина аҽага кны аколнхараҿы аус шылуа ҳирбоит И. Папасқьыр. Уи лусура бзиазы агазеҭ «Аԥсны Ҟаԥшь» аԥхьатәи адаҟьа лпатреҭ ҭыхны данырҵеит: «Очамчыра араион, Алашара ақыҭа, аколнхара «Иреиӷьу амҩа» иалоу аӷьеҩ ԥҳәызба» — ҳәа аҵаҩны (ад. 244).
Москва, Ҭемыр аҵара аниҵо, дахьыҩноу азеиԥш нхарҭа ауада аҭӡамц аҿы икыдҵаны имоуп уи апатреҭ. Аузбек студент Гафур, уи апатреҭ ала Зина дигәаԥхан, сара дсымгар ҟалом ҳәа дгылоуп. Зина лыбзиабара зҭашәаз атрагедиатә ҭагылазаашьа џьабо дтәар, асеиԥш ахьӡ-аԥша лыманы дзыҟаломызт.
Аџьаус ароль И. Папасқьыр Зина лхылҿсахьагьы иадҳәаланы иааирԥшуеит. Ауаҩы атрагедиатә ҭагылазаашьа
дагәылганы аԥсҭазаара лаша иазнагара зылшо мчы ӷәӷәоуп аџьаус. Аусуроуп адунеи аҿы зегьы реиҳа ауаҩы дзырԥшӡоны иҟоу!
Зина дәахьылагьы ҩнуҵҟалагьы иԥшӡоу уаҩуп. Махәҿалатәи аусура инаваргыланы, Зина аҳәса рбригадаҿы аусмшқәа ашәҟәы ианызҵо ҳасабеилыргаҩыс дшыҟарҵаз ҳбоит аҵыхәтәан. Апартиачеика амаӡаныҟәгаҩ Миха дицхраауеит Мыкыҷ ирҟьалаз лаб Аҳмаҭ аколнхарахь иргьежьразы.
Абас, Зина лхаҿсахьала И. Папасқьыр аԥсуа ԥҳәыс аколнхарахь лнеира аарԥшра инаваргыланы, ицәыригоит раԥхьаӡа акәны, аԥсуа ԥҳәыс ауаажәларра-зеиԥштә ус аҟны лактивистрагьы.
Аҳмаҭ ихаҿсахьа, ароман «Ҭемыр» иалоу аперсонажцәа даҽаӡәы еиԥшымкәа ибжаҵоураны, ибжаҵоурамкәа иааирԥшит И. Папасқьыр. Ганкахьала, аҭауад Мырзаҟани акулак Мыкыҷи дырҵыхәкыҩны, егьи аганахь, Ҭемыри Михеи имҩаԥырго аԥсҭазаара ҿыц аусқәа зҿлымҳарыла иназыгӡо иакәны дыҟоуп. Иҵоуроу усны Мырзаҟан ибзоурала ауаҩшьра ҟаиҵахьеит. Уи ажәытәра иагеит аҟнытә ианажьзар ҟалоит, уажәшьҭа аԥсҭазаара ҿыц ихы алаирхәит шаҳҳәо, акулак Мыкыҷ днизыӡырҩын, аколнхара салҵуеит ҳәа даақәгылт. Иҵоуроу аусқәа рганахь ала уихәаԥшуазар, дуаҩы ҟәымшәышәны, уаҩы игәацәыхьа зҭахым иакәны дыҟоуп. Асоветтә ҳәынҭқарра ацхрааразы ԥарақәак ахьаҭахыз Ҭемыр днеиҿыԥшны Аҳмаҭ илшоз ахәыҷы алеигалеит. Аколнхара мап ацәымкыкәа далалоит, илшо алагьы аус иуеит. Кадыри Мыкыҷи рырҽхәаԥхьыӡ казмыршәо иԥшәма Селма дылҿагыланы, урҭ цәгьарамзар бзиарак шыҟарымҵац леиҳәоит. Ҭемыр дирҽхәеит, аԥсҭазаара ҿыц ихы азкыдуп. Аҳмаҭ иҟазшьа уанашьклаԥшуа абас аиҿагылара аманы иахьыҟоу И. Папасқьыр ԥсабаратәла ирҵабыргит, агәра
угоит зҟазшьа ԥсыҽу ауаҩы итиптәу ихаҿсахьа акәны иҟаиҵеит Аҳмаҭ ихаҿсахьа. Аҳмаҭ гәыла-ԥсыла асоветтә ԥсҭазаара ҿыц дадгылоит, аха иҟазшьа ԥсыҽра иахҟьаны зны анахь дкыднажьлоит, зны — арахь. Уи аԥсҭазааратә ҭагылазаашьа, ахьԥшра ианаршьцылаз, зны Мырзаҟан имчра иахьԥшыз, уажәы Мыкыҷраа ирҳәо ииашоу, ииашаму аилыргара злымшо, здунеихәаԥшышьа ажәытәра иаҿаҟәахьоу нхаҩ ӷаруп. Иҟазшьа аԥсыҽреи идунеихәаԥшышьа ахьҿаҟәоуи ирыхҟьаноуп Аҳмаҭ ахьԥшымрахь изаатыз амҩа аныларагьы иҭахны, аха ихәарҭам ҳәа Мыкыҷраа ианырҳәалак уигьы изымгәаӷьуа руакы аӷьараҳәа изалымхуа, анахьгьы датәымкәа, арахьгьы датәымкәа дзыбжьоу.
Аҳмаҭ иеиԥш зҟазшьа ԥсыҽу ауаҩ ҭынч, идунеихәаԥшышьагьы анҿаҟәаха, аԥсҭазаараҿы даара дшәарҭоуп. Адунеи зышьаҭа анымӡӡаауа ацәгьаршҩы, аичырчаҩы инапаҿы иаармарианы днанагар алшоит Мырзаҟан Аҳмаҭ ишизиуз еиԥш, ацәгьоура дазирхиар ҟалоит. Уи идунеихәаԥшышьа акьаҿра иахҟьаны ахара дызхәыцуам ацәгьара гәҭакыс иоур анагӡара ахәҭаҵәҟьоу иахәҭаму изеилыргом, ахара зду ҳәа зыгәра имго ахара идҵәҟьоу акгьы ихараӡамкәа игәра имгоу аилкаара ицәыуадаҩуп.
Адәахьала уи иҭынчра иабзоураны, асыс даҩызоушәа ауаа ирбоит, агагшәыгратә цәаҩа ааигәаны ишыҟоу инумбаало иҵәахуп. Уиоуп иаармарианы ауаҩшьра изыргәаӷьызгьы.
Аҳмаҭ, ақыҭан абџьар анылырхуаз абџьар змоу рсиа аныҟарҵоз иара данимҵаӡеит Миха, избанзар, Аҳмаҭ «асыс» иаҩызоу ауаҩ қьиа, абџьар имоуп ҳәа акәым, дунеихаан инапы абџьар акхьеит ҳәагьы уаҩы игәы иаанагомызт. Арахь Аҳмаҭ маи жәаҩа рзы абџьар Мырзаҟан имхны игеит, «адырҩаҽны жәаха рзы, Мыта дышьны дышкажьыз рбеит»... (ад. 71).
Дызшьызгьы абри «ауаҩ қьиа» аӡәы игәацәыхьажәа зымҳәац Аҳмаҭ иоуп. Ииашоуп, автор Аҳмаҭ иҟаиҵаз ауаҩшьра ажәытәра аҵас бааԥсқәа ирхареиҵоит, Аҳмаҭ ирыцҳашьарахь дхьаирԥшуеит аԥхьаҩ. Аха ауаҩы ишьра аҵкыс еиҳау ацәгьоура адунеиаҿы зыхьӡ уҳәара иҟоузеи! Аҳмаҭ дхазшшаауа ажәақәеи ахҭыстә ҟәырҷахақәеи рышьҭахьҟа џьара иаватәоуп абри агыгшәыгратә цәгьоура.
И. Папасқьыр Аҳмаҭ дҟәымшәышәны, дыԥсыҽны дахьааирԥшыз машәырны иҟаимҵеит. Абри иԥсыҽра иабзоуроуп Мырзаҟан игәаԥхарала ауаҩы дахьишьыз, Мыкыҷ игәаԥхарала аколнхара салҵуеит ҳәа дахьықәгылаз.
Абасала, Аҳмаҭ ихаҿсахьа аарԥшышьа ибжаҵоураны, ибжаҵоурамкәа, ибжьаратәшәа иҟазаргьы иҵоурам
ахаҿсахьақәа рахь иԥхьаӡатәуп. Ииашоуп, иԥҳа Зина илыбзоураны уи уажәшьҭа имҩа иаша даныланы днеиуеит, ижәытәра хьаҳәра амамкәа ицеит ҳәа агәра угаратәы иҟоуп. Аҳмаҭ иҵоурамратә усқәагьы ажәытәратә аамҭа еиқәаҵәа иаҿыҵаҳгоит, аха уеизгьы уи иеиԥш зҟазшьа ԥсыҽу ауаҩы, асаби иеиԥш аӡәы дихылаԥшуа дивагыламзар, еиҭа еилеиҩласрак ааҟалар, дзыдгылараны иҟоу дшаҿамгыло агәра ганы узиқәгәыӷуам.
С. Ҷанба иповест «Сеидыҟ» аҟны акулак Сеидыҟ чнырс имаз Ҳабашь иеиԥш, Ӡыкәыр араҟа акулак Кадыр (Мыкыҷ иаб) иҟны чнырс дыҟан зны. Хәышықәса ҳәа еицәажәаны ачнырра шныҟәигоз, ԥшьышықәса ааҵхьаны иаб дыԥсын, иан аҭакәажә лымацара данынха, ичнырра кажьны, аҩныҟа дымцар ҟамлеит. Шь. Ҵәыџьба ипоема «Анасыԥ ду» аҟны акулакцәа Омари Михеи рычныр Мамсыр ҽыҵгак ныҟаҵаны, итәы имҭакәа дышдәықәырҵоз еиԥш (урҭ рычныр Шьаруангьы ихәҭа дахыршьаауан), Кадыр ичныр Ӡыкәыр иҿҳәара нҵәаанӡа дахьцаз инаҽыҵганы «ихьчаԥса абжакгьы иимҭеит. Ӡыкәыр аус иалеигалт, акырқәа дашшит, аха Џьаҭ Ҳабыџь иҿы («Акаруал шәақь» аҟны) акгьы шилымшаз еиԥш, Ӡыкәыр «акымзаракгьы илымшеит Кадыр иҟны» (ад. 166).
Ӡыкәыр ари ашьҭахь акулак иҩны-игәара иган аиерхеит, «кандидатс апартиа далалеит». Ҳабашьи (С. Ҷанба иповест «Сеидыҟ» аҟнытә) Шьаруани (Шь. Ҵәыџьба ипоема «Анасыԥ ду» аҟнытә) реиԥш аԥсҭазаара ҿыц амҩа лаша ианыршәланы ддәықәлахьан, аха Мыкыҷ дмыждаха имҩа днаԥырагылан: «Уара ҳчеиџьыка уфахьеит, ҳаҩны уалахәуп, мдыршақә иҳахьқәаз ҳхаҳаршҭып, иашьас усҭахуп, — иҳәан, зеиӷьаҟамыз, иҩхьаз алаша замана ииҭеит. Ӡыкәыр Мыкыҷраа рҿы иҩнеиԥш акгьы дахыбааӡамкәа дҟалеит. Ианиҭаху днеины ишиҭаху еиԥш дтәон, дгылон, акы даназгәаҟлак, дымҵааӡакәа днеины иааигон. Дышнеиуаз, Мыкыҷ иҳәатәы дзахымԥо аҟнынӡа инапаҿы дҟалеит, зынӡа игәаҵәахы дадиҳәалт. Мыкыҷ иҭахын, аамҭа ҽыц иааиз дзықәнаршәаз ауадаҩрақәа рақәԥараҿы, Ӡыкәыр ихы даирхәаларцы» ад. 167).
Ӡыкәыр, Аҳмаҭ иеиԥш днымҩахҟьан, акулак Мыкыҷ ицәгьаурақәа рынагӡаҩы иакәны даақәгылт. Аҳмаҭ иҟәымшәышәра адәахьтәи иҭынчра Ӡыкәыр дацәыхароуп. Уи аӷьеҩ-аӷьеҩ ҳәа дыҟоуп. Ичнырраҿы ихәҭа анирымҭа, инапы игәыҵаԥса дымтәакәа, итәы азын дықәԥеит. Акулак Мыкыҷ иҵыхәакҩы иакәны данаақәгыла, анхацәа аколнхара иалҵразы, днавагьежь-аавагьежьуа акәымкәа, аӷьараҳәа дҩагыланы аколнхара бзиарак шадимбалаз реиҳәеит, алҵра рабжьеигоит. Амҩаҟаҵара аиҿкаара иазкыз аизара анымҩаԥысуаз Мыкыҷ «иныҳәагатә» иарҟьалаз ауаа «аколнхара ҳалҵуеит» ҳәа ианықәгылаз, аизара ахырбгалара далахәын Ӡыкәыргьы. «— Шәеимыҵ шәыҩныҟақәа! — дрылаҟааит Ӡыкәыр» (ад. 170).
Абас иаҳирбоит И. Папасқьыр Ӡыкәыр, амҽыӷрахь икыдызцәыло иҟазшьа.
Асыс иаҩызаз ауаҩ ҭынч, ауаҩқьиа ҳәа ирԥхьаӡоз Аҳмаҭ агыгшәыг даҩызаха ауаҩы дышьны дылкаижьт. Ӡыкәыр, адәахьы уахьихәаԥшуа иҟазшьала агыгшәыгра еиҳа дазааигәашәа зааҭырҟьа ыҟоу, ауаҩшьра анааидгыла зынӡа даҽакала дныҟәеит.
Мыкыҷ Ӡыкәыр атапанча ииҭеит, Миха ишьразы, аха Ӡыкәыр ауаҩшьра мап ацәикит. Уи инаваргыланы Ӡыкәыр илшеит ахаҵара ӷәӷәа. Миха дызшьырц ихаҩауаз Мыкыҷ дҳәынҷаны иахьахәҭаз дриҭеит.
Ӡыкәыр, иара ихала илшоит иҟаҵатәу аӡбара, илшоит иара убас ииӡбыз анагӡарагьы. Ӡыкәыр иеиԥш, аамҭала Мыкыҷ дирҟьалан, аԥсҭазаара ҿыц изеилымкаа даҿагылоуп Арсана, Арсана акулак Мыкыҷ диуоуп, аха социалла аӷарцәа дреиуоуп. Ҭашьыхи (В. Агрба иповест «Ҳколнхара «Ԥхьаҟа» аишьа» аҟнытә) Мысеи (С. Ҷанба иповест «Сеидыҟ» аҟнытә) реиԥш аԥсҭазаара ҿыц изеилымкаакәа даҿагылоит, акулак дидгыланы дцәажәоит. Уи Ӡыкәыр еиҳагьы дацраланы дықәгылоит аизараҿы. Уимоу, ақәԥарагьы иҽазикын, аха Чыхьа димышьҭит акәымзар (ад. 170). Арсана атапанчақәа ҵәахны иман, Мыкыҷ иҟнытә иоузар акәхап, абџьарқәа анылырхуаз имырхит. Аҵыхәтәан иаҳбоит Арсана ихьыз амдырра даара ихы даларԥшны дшамоу.
Арсана ила И. Папасқьыр иааирԥшуеит акулак ижьаны имҩахиҟьаз, аколнхаратә ԥсҭазаара иацәшәаны иаҿагылоу,
мап ацәызкыз, неиҭаҳәарак ззыҟамҵаз ахазынхаҩы ихаҿсахьа.
Ароман «Ҭемыр» аҟны шьахәла иаарԥшуп аҭауад Мырзаҟан ихаҿсахьа. Ари гәаҵәа зыӷрам, агагшәыг иаҩызаз, анхацәа рзын аԥсцәаҳа иаҵкьыс еицәоу уаҩын. Анхацәа ԥстәык еиҳа пату рықәымҵо дрызныҟәоит. Бӷеиҵыхрак нхаҩык иауны ҟалаӡом, ианиҭаху рырахә рыхцаны ифоит, ианиҭаху рхаҭақәа ипҟоит, аҳаиуан еиԥш икыдҿаиҳәалоит, ииҭаххалак рылеигӡоит: Ҭемыр иаб Пахәала ицәқәа ӡаны иааиган (имаҵуцәа идааиргазар акәхап, инапала иауҟаиҵахуаз, аха иара иоуми), рышьҭа дхыланы дахьнеиз, дыкны аҵла ашьапы дадҿаҳәаланы уама ихҭихит.
Алиас ҳәа нхаҩык ибзианы иҽеилаҳәа, аҽы бзиа дақәтәаны аусҳәарҭаҿы дахьнеиз дааиқәшәан: «Уара ақьаафыр, азин узҭада фыӡак рзы иҟамло аҽы уақәтәаны, абас уҽеилаҳәаны, ҭауадаа ахьнеиуа аизараҿы акылсра» (ад. 21), — иҳәан деимархха дыдиркын, иабџьар ихыхны, икәымжәы ҵырффа, иҽгьы ааимхны даауишьҭит. Иԥҳәыс дычмазаҩхан Аҟәа данышьҭеиҵа, Аҳмаҭ иаҳәшьа Аисиа уи длыдиртәалошәа длеигон, лцәа ԥиҽит. Лцәалтәымкәа дҟалан, ицәырҵуа ианалага, Ҭемыр иашьа арра иҟаз Мыта далырбаратәы дазыҟаиҵан, харарак зыдӡамыз ауаҩы, аррахьтә дшаагьежьыз дызхҟьаз изымдыруа Аҳмаҭ ишәақь иҭаны дииршьит. Ларгьы лԥыргаразын акәушәа дызгарыз ахәшә лиҭан дишьит.
И. Папасқьыр абас дамеигӡакәа ашәыга еиқәаҵәала, Мырзаҟан игьангьашреи игыгшәыгреи рсахьа ҭихуеит. Аԥсуа прозаҿы ҳара иаҳбахьеит аҭауадцәа рхаҿсахьақәа – аповест «Ҳколнхара «Ԥхьаҟа» аишьа» аҟны аҭауад Кац, аповест «Сеидыҟ» аҟны аҭауад Мырзаҟан иаҟара зхаҿсахьа нарҭбааны иаарԥшу аҭауад аԥсуа проза аҭоурых аҟны уажәраанӡа иаҳԥымлацызт.
И. Папасқьыр иҭауад Мырзаҟан ихаҿсахьа аԥҵараҿы еизигеит аҭауадра-мучаратә класс ахаҭарнакцәа, иреицәоу рыҟазшьақәа узырбо итиптәу ахҭысқәа.
Ароман «Ҭемыр» аҟны ахшыҩзышьҭра азымуа иузныжьуам аурыс ԥҳәыс лпрогрессивтә дунеихәаԥшреи лгәыҭбаареи зныԥшуа Москватәи аҭыԥҳа ҟәыбҷа Надиа Смирнова лхаҿсахьа.
Араҟагьы аԥсуа сахьаркыратә литература аҭоурых аҟны раԥхьаӡа акәны ицәыргоуп аурыс ԥҳәыс лхаҿсахьа.
Ароман афырхаҵа хада Ҭемыр Москва данстудентз машәырны еиқәшәан еибадырт Надиеи иареи, еицныҟәо, атеатрқәа рахь еиццо аиҩызара бзиа рыбжьалеит, Надиа Смирнова аинститут дҭоуп, амаҵурагьы далоуп, англыз бызшәа лдыруеит, асасааирҭа «Метрополь» аҟны ҭырџьманс дыҟоуп, аҳәаанырцәтәи асасцәа рнагаагареи лҵара анагӡареи еилалгӡоит.
Ақалақь иааӡаз, ма уаҟа аамҭала акәымкәа зҽышьақәкны инхо, иахьқалақь уаау амацарада рхатәы ҽаԥсатәрак рымаӡамкәа, хыхьынтәи ҵаҟа ишьҭаԥшуашәа, ақыҭантә иааз апровинциалцәа ҳәа иларҟәны, дара рхы дубеиа ибо, ицәажәақәо џьоукы-џьоукы реиԥш дыҟам Надиа. Уи ҳаҭырла лыхгьы мҩаԥылгоит, ауаҩгьы дымҩаԥылгоит. Надиа аҳҭнықалакь дшаԥҳау еиԥш, лыдунеихәаԥшышьагьы ажәытәра апатриархалтә цәынхақәа ирцәыхараны, адунеитә цивилизациа аҳаракыраҿы игылоуп. Адунеитә цивилизациа акультура ҳаракы инаваргыланы ауаатәыҩса ирыцәтәыму ахәаԥсарақәагьы маҷымкәа иацраҳәоуп. Культурала аҳаракыра шлымоу, лыдунеихәаԥшшьа еиҳа ипрогрессивтәны ишыҟоу, Ҭемыр дихыҳәҳәо дышивагылоу И. Папасқьыр аԥхьаҩ иирбоит, аха лара Темыр дшихыҳәҳәо лхахьы иаамгакәа, диаҟараны, ҩызара изуа дивагылоуп. Ҭемыр, ақьабз бааԥсқәа ирхҟьаны абзиабара разҟыдазтәраны иҟаз ижәытәратә ԥсихологиа аиҭасра нагӡа аиураҿы, Надиа лоуп зегьы реиҳа анырра изҭаз, Зина лахь наунагӡа дхьаҳәратәы дҟазҵаз.
Надиа лхаҭагьы дылгәамԥхо дыҟаӡам, аха лара лҟәыбҷара иабзоураны еилылкааит, Зина длеиԥшушәа изырбаз Зина лыбзиабара хараны хьшәашәара ақәымкәа иахьимоу шакәу. «…Уара бзиа иубо Зина лоуп, сара сакәӡам. Бзиа бызбоит ҳәа бзанҵык исоумҳәан, инамысым уара узы, избан акәзар, уара даҽаӡәы бзиа дубоит. Иҟалап уи зеиӷьаҟам ԥҳәызбазар, ҵабыргылаҵәҟьа ларгьы бзиа улбозар, нас дызхурҟьозеи, са исзеилымкааит. Илхароузеи, илывубазеи лара? Уара сашьа
дызшьыз ауаҩы диԥҳауп уҳәеит. Ибзиоуп, аха уи аныҟалаз лара дхәыҷынеи!
— Ааи, уи иашоуп, лара егьылхарам, — иҳәеит Ҭемыр» (ад. 255).
Надиа лпрогрессивтә дунеихәаԥшышьала Ҭемыр илҭаз анырра, анаҩсгьы, аргама иаарту адҵаҟаҵарала — зеиԥш имилаҭ рҭоурых ду иамбацыз ашьаҿа ҟаҵарахь длырԥшуеит: «— Иҟоу удыруама, сыхаара Ҭемыр, — лҳәеит Надиа, — уара сынтәа аԥсшьаразы уоурышьҭны Аԥсныҟа уанцалак, Зина ԥҳәысс даага. Дума уаа абра — Москва, даанумыжьын уа лымацара, дызургәаҟуазеи, дрыцҳауп» (ад. 255).
Надиа аегоизмра иацәыхароу ԥҳәызбоуп, мамзар лхаҭагьы Ҭемыр дызгәаԥхо ӡӷабҵас акәымкәа, аиаҳәшьа гәакьа леиԥш ауп абзиара ҟалҵарц шиабжьалго. Аԥҳәыс лхымҩаԥгашьа апрактика шаҳаҭра ҟанаҵоит, ахаҵа лара лахь ихьарԥшра, уи ибзиабараҿы андаҭла цәымӷыс лыкра, ахаҵа уи лахь имшьҭразы лықәԥара, аԥсҭазаараҿы еиҳа аҭыԥ шамоу. Араҟа И. Папасқьыр Надиа лхаҿсахьа акыр аидеализациа азиума уҳәаратәы иҟаиҵазаргьы, ахымабзиаратә цәанырра ссақәа раҵкыс зҽыҳаракны, зхатәы лԥха даҽаӡәы ирыцҳарала ашьақәргылара иашьҭам, ақьиареи, агәыҭбаареи рыла аԥсҭазаара зырԥшӡо аԥҳәызба ҟәыбҷа лакәны иааирԥшит. Асоветтә ԥсадгьыл ду агәеисырҭа аҳҭнықалақь Москва ахаҭарнак ԥҳәызба Надиа лхаҿсахьа аурыс ҭыԥҳацәа рыҟазшьақәа иреиӷьу ахазынарақәа здиҵаз итиптәу хаҿсахьоуп. Убла ҭәыцны дхызар ихыхны икаумыжьра лакәны дҩыза бзиаӡаны, дымҩақәҵаҩны даарԥшуп.
Иван Папасқьыр ироман «Ҭемыр» ифырхацәа рхаҿсахьақәа реиҿкаараҿы ихы иаирхәо шәыгарацәала еилоу асахьаркыратә маҭәахәқәа инрылукааратәы иҟоуп апатреҭтә детальқәа. Урҭ адәахьтәи, акы зымҳәаӡо. аԥшӡаразы иҟоу сахьаны акәымкәа, афырхацәа ргәалаҟазаареи рыԥсихологиатә еиҭасреи уҳәа рныԥшуеит.
Надиа Зина длеиԥшнишьалоит Ҭемыр, уи раԥхьа данибо: «...Зина заҟа длеиԥшузеи!.. Лоура, лыҭбаара уҳәару, лыџьымшь кахәхәақәа ракәзар, зынӡа Зина лыџьымшьқәа иреиԥшуп» (ад. 219). Аха, нас, Ҭемыри Надиеи анеишьцыла, гәаартыла рыгәҭыхақәа еибырҳәаратәы аамҭа аннеи,
иаалырҟьаны игәеиҭеит Надиеи Зинеи злеиԥшнишьалашаз ҳәа акгьы ишалаҟамыз: «Иахьа уажәраанӡа акадифа еиқәаҵәа еиԥшызшәа Зина лылақәа зхикаауаз Надиа, лыла гәыҭбаақәа ӷран, лыџьымшьқәагьы еиҳа ипан, иҳаракны икыдын. Урылеи ҭбаарылеи ракәзар, Зина лаҵкьыс Надиа еиҳа дҟәазын, дҭаҳаҭыӷьан» (ад. 251). Арҭ амоментқәа рҿы И. Папасқьыр зсахьа ҭихуа, уеизгьы, Надиа лоуп, Надиа лхаҭа даҳбошәа, лыԥшра-лсахьа зегьы ҳабла иаахгыло иҟаиҵеит, аха уи инаваргыланы Ҭемыр иԥсихологиатә ҭагылазаашьа зеиԥшроу, дахьцалакгьы ибла ихгылоу, иԥсы зыӷроу Зина лсахьа шакәу алацәыригоит. Зина, ашьоура иахҟьаны лгара мап ацәкны дыҟоуп, аха игәы дҭыхны дизкамыжьт. Иҩнуҵҟатәи еибарххараҿы, Зина лыбзиабара ашьоура аҵкьыс аиааира аго иалагеит Москва даннеи, атәым ԥҳәызбагьы уи длеиԥшнишьало иҟанаҵеит игәалаҟазааратә ҭагылазаашьа. Нас ишнеиуаз Ҭемыр культурала анизҳа, иҩнуҵҟатәи еибарххараҿы абзиабара ашьоура аҵкьыс аиааира инагӡаны иаго аҿынӡа даннеи, зегьы рҭыԥқәа рҿы ишьақәгылеит. Надиагьы Зина длеиԥшны акәымкәа, лара илхатәу асахьа шлымоу аацәырҵит. Шаҟа иссирны иҟаиҵазеи И. Папасқьыр Зина лхаҭа лпатреҭ: «Аҟармашәа дҟатҟато дҩеиуан, ахшцәа лхьыкәкәо. Аԥшькы, лхы-лҿы аазыгьежьны, еинааланы, лыла ҭбаақәа ллакҭа иныҵԥыр-ааҵԥыруа рхала иҭыҷҷаауан. Лыхцәы ԥшқа, лмаҟҿаҳәара аҟынӡа егьаагымхо инаӡахьан. Лажәа хаакәакәараӡа угәы инаҟәынҷабло, инадӡыҭыло ахәша нықәнашьуан» (ад. 13).
Ари апатреҭтә ҟәырҷаха, адәахьтәи Зина лыԥшра ахьунарбо инаваргыланы, ҩнуҵҟалагьы, ахаацәа зҟәныҳәҳәыла иҟоу, аҭыԥҳа бзиацәа ҳаԥхьа дышцәырҵыз ҳаилныркаауеит, аԥхьаҩ иаразнак уи лахь агәкыра иауеит.
Аперсонажцәа доусы рхатәы ҷыдаратә ҟазшьа рпатреҭ ианубаалоит. Насгьы еиуеиԥшым ахаҿсахьақәа раԥҵараҿы автор ибызшәа аҽаԥсахуеит.
Зина лсахьа анҭихуа автор иажәақәа ҟәымшәышәуп, аметафорақәеи аепитетқәеи гәыбзыӷуп («ахшцәа лхьыкәкәо», «лыла ҭбаақәа», «лыхцәы ԥшқа»).
Убас иҟоуп Ҭемыр исахьагьы: «Ахьырхьырҳәа дыччо данцәажәоз, абри ахаҵа акы игәы иалоуп узҳәарымызт.
Уахьихәаԥшуаз ишәагаа уамак иаҩцамкәа, амцабз иҿықәыҳәҳәы, уаҩы ҵарык, дышхәдамыз усгьы иудырратәы дыҟан. Икәымжәӡырӡ аҳазырҭрақәа калам шкәакәала ирыԥхны игәы икыдын. Ихыжәҩабжь ҭбаа иахагылаз ихәда ҭырҟаца еибаркын, иагьараан дубаргьы. Иҟама, итапанча деиқәныхла деилаҳәан» (ад. 15).
Даҽаџьарагьы ҳаԥхьоит: «Икәымжәы, икаба ишәҵаны, иӡара-па ҭырфаҷа, ихҭырԥа ижәҩа иқәыршәны» (ад. 202–203).
Абас ахаацәа иҟәынҵаны, иҟазшьа угәазырԥхаша ажәа лахҿыхқәеи («ахьыр-хьырҳәа дыччо», «амцабз иҿықәыҳәҳә»), иеиҿкаашьа бзиеи ихаҵаратә гәамчи зныԥшуа Нарҭаа рцәа зҟәнубаало асахьақәеи («ихыжәҩабжь ҭбаа», «иӡарапа ҭырффаҷа») рыла еиҿикааит И. Папасқьыр Ҭемыр исахьа. Насгьы, 30–тәи ашықәсқәа раамҭазтәи аԥсуа хаҵа итиптәу ипатреҭ лабҿабаха ҳаԥхьа иаацәыригеит. Иахьа акәзар, уи апатреҭ атиптәра аманы изыҟаломызт. Аԥсуа маҭәа аҟамеи атапанчеи нақәҵаны изшәу иахьа цәымзаркырала дузыԥшаауам. Апатреҭ ианыԥшуеит ахаҿсахьа ҵоуроу иҵоураму. Иҵоурам ахаҿсахьа иатәу апатреҭтә ҟәырҷаха злеиҿкаау ажәар зынӡа даҽакуп: «Мырзаҟан ила ҟәбарқәа илацәақәа нарықәижьын игьамгьамуа ихаҿ ԥсыла нхиршәааит» (ад. 18). «Абна дыҟан Мырзаҟан иԥашь кылшьшь» (ад. 60). «Мырзаҟан иӡыӷқәа пыпӡа...» (ад. 177). Абас иҭихуеит И. Папасқьыр аҭауад леишәацәгьа цәгьацәыԥхамшьа Мырзаҟан исахьа.
Араҟа автор иажәақәа мҽыӷуп, иара зсахьа ҭихуа иҟазшьа рымоуп: («Ила ҟәбарқәа, ихаҿ ԥсыла», «иԥашь кылышьшь», «иӡыӷқәа пыпӡа») дшыгәхыршәагоу, уаҩра шилам аныԥшуеит излахыркәшоу аепитетқәа. Аҟәыдрԥаҩы Мсыгәда лпатреҭ акәзар: «Дџьыҟәӡа ацәарҭаӷәы дықәыршәуп, ллабашьа лаԥхьа икыдыргыланы, касеиқәаҵәала лыбӷаӡара ҭаҿаҳәаны. Лыла кылҳәҳәақәа ыркәеицеиуа... (ад. 214). Амцхаҵаҩцәа ржьага аҟәыдрԥара ахаҭарнакра ныҟәызго Мсыгәда, лхаҭагьы убри архаизмра ацәынха аҟәыдрԥара еиԥш дажәны иналзеиҭамҳәо «дџьыҟәӡа» «дықәыршәуп», аха лымцҳәара, лыгызмалра «лыла кылыҳәҳәақәа» ирныԥшуеит, аԥсыцәгьарагьы лылақәа «ыркәеицеиуа» иамоуп.
Мыкыҷ даагозар, уигьы «...ччаԥшьк илакыҵа иҵшәомызт, «иаб дышьны ихәда дыхшьушәа» дыҟан егьарааны дубаргьы» (ад. 43).
Ҭемыр Москватәи иҩыза аиакәыт «Игнат уахьихәаԥшуа уаҩы еилаҭәахк, ҭаҳаҭыӷьак иакәын. Амза еиԥшыз ихы-иҿы гьамгьамуа иааԥшуан. Ихы ижәҩахырқәа ирыласоушәа акәын ишыҟаз, ихәда убри аҟара икьаҿын. Илақәа камкамуа, ишаҟь-шаҟьо ихаҿы ҟьаҟьа ианубаалоз ҩ-ҭыҩра хәыҷқәак ирҭыԥшуазшәа иҟан, иҭәын урҭ еилашуаз ԥсҭазаарала, ирныԥшуан Игнат иуаҩқьиареи иуаҩгәыҭбаареи» (ад. 236).
Игнат Зина лсахьа агазеҭ ианны ианиба, илафи ииашеи узеиҩмдраауа дшигәаԥхаз атәы аниҳәо, Ҭемыр игәы иалакьакьоит. Убри иабзоураны Игнат хаҭала дуаҩқьиазаргьы, дҵоуразаргьы араҟа иҿабызшәа амҽыӷреи аҟәымшәышәреи рыбжьара иҟоу жәарла еиҿкаауп.
И. Папасқьыр, абас дазыманшәаланы, рыԥшра-рсахьа, дрыдгыланы урыхәаԥшуа иубаратәы иҟаиҵоит, ифырхацәа рхатәы ҟазшьа аҷыдарақәа зныԥшуа рпатреҭтә ҟәырҷаха.
Афырхацәа рыҟазшьа иадҳәалоуп апеизажтә сахьақәагьы. Ароман афырхаҵа хада Ҭемыр ишҭа-игәара уахьнадԥшыло: «Есырла ихыбыз имҳара заҵәы еицаҟьаӡа иҟалахьан. Шьаҟа ҩажәа аҵеибаҳәа, имҳара аладахьшәа игылаз амаҵурҭагьы уамажә аамҭа ахыҵуан, ахыб каԥсахьан, ашышгьы аилаҟәыҿра иаҽын. Ица, ибора, имаӷаза, хыбра ҿыцк изгылаӡамызт. Зегьы ажәхьан, рылахь еиқәшьшьы акаҳарахь рхы кыдын. Абраҟа инхо дыԥсыма уҳәарын иашҭа унҭалаанӡа. Ашҭа унҭалар, угәы ааҭгәырӷьаауан. Амӡырха асаркьеиԥш иказказуан, аҩнуҵҟа быбыцк џьара ихыршәлаӡамкәа» (ад. 15).
Ҭемыр игәырҩара, Ҭемыр иԥсихологиатә ҭагылазаашьа рнубаалоит араҟа иааҳгаз апеизажтә ҟәырҷаха. «Рылахь еиқәышьшьы акаҳарахь рхы кыдын» — Ҭемыр ихаҭагьы, ашьоуратә ҵас бааԥсы гәҭыхас измаз илахьеиқәреи, убри ашьоура гәҭакыс иҟаҵаны акаҳарамҩахь дахьԥшуази угәаладыршәоит. Аха Ҭемыр ицқьара, имаашьара рнубаалоит «амӡырха асаркьеиԥш» иказказуа, «аҩнуҵҟа быбыцк» ықәыршәымкәа уаргәырӷьаратәы иахьыҟоу.
Иааҳгап даҽа ҿырԥштәык: «Аҳмаҭ, ӷдара дук аҿы дықәнхон, иаԥхьеи ишьҭахьи акәарақәа ивсуан. Иҿаԥхьатәи
ахкаара инҭаршәны акәара аҟынӡа, хьацара-ккараны инашьҭын, акәара нырцә кыӡӷшәа иҩхагалан аҭыраси аџьанҵақәеи рыда, даҽа шәаԥыџьаԥк ықәгылаӡамызт. Аккара уныҵалар, ана-ара, ашәыр, амчымдыр еихаҳақәа еихашьшьы ишыҵагылоу убон, ахьацақәеи дареи еилагылан.
Аҳмаҭ иуаҩышьа узымдыруазар, аккараҿы ашәыр еихазҳаз дабатәи хагоу ааугәахәрын. Ишьҭахьтәи акәара ахықәа инаваҵаны иҩны ааҵраҟнынӡа расаҭран, баҳчан. Араҟа еилагылан ҵҩа змамыз ашәыр хыкқәа: аҵәа, аҳа, абҳәа, атама, ашымҳа, аца, абгыӡара, алаҳа. Аладахьтәи аккара иҭагылан аҵәа еихаҳақәеи арақәеи. Иуҭра унҭаԥшыр, убраҟагьы иҭагылан ашәырқәа, ақалақьтә ҵлаԥшӡақәа, нас адаԥаҵла, ашыц, акарҵахәыл» (ад. 12).
Аԥснытәи аԥсабара злабеиоу ашәаԥыџьаԥ ҵлахкыс иҟоуи ашәырҵлақәеи реиқәыԥхьаӡара акыр дханагалозаргьы, автор ара апеизажтә сахьала Аҳмаҭ инхара-маашьаратә ҟазшьа ҳирбоит. Аԥсуа нхаҩы, ашәыр сара исфап, ма еиҭарсны хырҳагак алсхып ҳәа акәмызт изеихеиҳауаз. Иахьатәи аамҭазы Аԥсны акурорттә ҭагылазаашьа иамоу иабзоураны ашәыреиҭарсра иҟоу усҟан иҟамызт. Ашәыр аԥсабара иабеиароуп, зегьы еицырзеиԥшуп, аҭира ламысдароуп ҳәа иахәаԥшуан.
«Аҳмаҭ иааикәыршаны абаҳча дагәылатәан. Аԥхынра шааҟалалак, уи аҳабла еизарҭас Аҳмаҭ иҿы ирыман. Шәырфара иаауан ауаа аашьақәа, иҳақьԥсықьуа. Аҳмаҭ имӡырхаҿы игылаз ахьаца шәшьыра иамҵажьын, рсамырҟәыл иаасуа, ашәырцәа еиқәҟәаҟәа илатәан. Аҳмаҭ ибаҳча дзахыбаауамызт, дара ԥхашьомызт» (ад. 12).
Иахьатәи аамҭазы акәызҭгьы, Аҳмаҭ ишәыр баҳча, економикала деиҿызкаараны иҟаз малын. Аха усҟан иаақәшәаз ирфон.
Араҟа апеизажтә сахьа ауаҩытәыҩса иԥсҭазаареи иџьауси агәылубаауа иҟаҵоуп. Аҳмаҭ иоуп ари аҳаблаҿы ашәыр аихаҳара ҟазшьас измоу, акәымзар, аашьацәа рацәоуп, ашәыр аихаҳара иашьҭаӡам, ихианы ианроу рсамырҟәыл иаасуа, ашәыр-цәа еиқәырчаҟәа илатәон. Ашәыр аҟаҵара хашәалахәк рнаҭомызт, иҟашәымҵар ҟалом ҳәа аӡәы иадицаломызт, нас даҽаӡәы ашәырфара дааилаҳар ифап, «ҳалалс иоуааит» ҳәа рхы дырааԥсома аашьацәа? Ахатәы
қьар алхра иашьҭамкәа, ауаа рзы бзиарак ҟасҵап ҳәа ахаџьарбара зегьы ирылам. Аҳмаҭ иҟазшьаҿы «ауаҩ қьиа» ҳәа изырҳәо дҟазҵаз, уаанӡа, аҭауад Мырзаҟан игьангьашра иахҟьаны иҟаиҵахьаз ауаҩшьратә цәгьаура акыр ихызҩауа, иҵоуроу иусқәа ируакуп ашәыреихаҳаратә хџьарбара иҟазшьа иахьалоу. Агуманизмратә ҟазшьа агыгшәыгратә цәаҩа инаваргыланы ауаҩы ишилоу аанарԥшуеит ари апеизажтә сахьа.
Аԥснытәи аԥсабара асахьа аҷыдарақәа ибзианы ианубаало иҟоуп апеизажтә сахьақәа: «… ила ҭаа, зны иаԥхьа иҩашьҭыз ахәадахьы дыԥшуан, зны асы еиқәыцәашь изқәыз, иӷьазӷьазуа иаақәԥшоз ашьха еиҩыцәқәа рахь…» (ад. 60).
...Дынхалт ахәада ақәцә, ила иаахгылт акыц зқәу аҩны иакәыршоу абаҳчеи иареи. Даара ибзарҭануп араҟа. Изҵәахуаз ԥарда хьанҭа дук, аӡәы днахан иааԥырихызшәа, ибарзаганха, улаԥхьа иаацәырҵуеит археи ҿаҩеи, гаҿеи мшыни рыԥшӡарақәа каууа иеирха.
Аха Ҭемыр изы уажәтәи аминуҭ лашьцароуп. Аа, абар, акыц ҩны ашҭаҿы «субома» аҳәошәа, еиқәхаԥса, ибаӷьаӡа иахьгылоу, иаб Пахәала рыцҳа Мырзаҟан дзыдҿеиҳәалаз арашҵла» (ад. 60–61). Араҟа апеизаж, аԥснытәи ақыҭа ақәыԥшылара, аҩхаа, ахәада, амшын уҳәа рсахьақәа ииашаны иахьаарԥшу инаваргыланы, Ҭемыр игәалаҟазаараҿы агәалашәара хьанҭақәа изцәырырго, уи иҩнуҵҟатәи еибарххара унахьдырԥшуа иҟаҵоуп. Аԥсабара аԥшӡара «аԥарда хьанҭа ду» иаҩызаха иахажьын аҭауад Мырзаҟан иаамҭа еиқәаҵәа. Аха уи ажәытәра лахьеиқәҵага илԥхауеит «археи, ҿаҩеи, гаҿеи, мшыни» уҳәа Аԥснытәи аԥсабара аԥшӡарақәа «каууа, иссирха».
Аԥсабара асахьақәа араҟа И. Папасқьыр ифырхаҵа хада Ҭемыр иблақәа рыла иҳазцәыригоит. Иара убас, Ҭемыр Москваҟа амҩа данықәла, Аҟәа инаркны алымҩанык илаԥш зыдхаларатәы иҟаз аҭыԥантәи ақәԥшылара аҷыдарақәа зныԥшуа асахьақәа ссиршәа иаҳирбоит автор. Уи ифырхаҵа зны амшын дхуп, аӷба акаиута аҟнытәи ааилашәшәымҭазтәи аԥснытәи агаҿа, хықәкыла Гагра агаҿа «ацәымзақәа аҳарџьқәа реиԥш еилыхха ашәаԥыџьаԥ ирылԥшуа» иахьыҟоу дырзыԥшуеит, нас «Шәача иҵысыз адәыӷба,
аныҟәашәа еиҵыхӡаны, еихатәы лентаҵас еиҵыхәхәа, амшыни ашьхеи ахьеиларсу ахықә иқәланы инеиуан.
...Илакьылакьуа адгьыл иқәҳәазаны инеиуа аӡырлашә еиԥшхон. Ҭемыр аԥенџьыр дадгыланы, зны-зынлагьы ихы нкылырҳәҳәаны адәыӷба ахи аҵыхәеи дырзыԥшуан, изаҟараз џьашьауа» (ад. 134).
Кавказ ашьхаратә ԥсабара аҟнытә урыстәылатәи акаршәрақәа рахь аиасра ссиршәа дақәшәаны иҟаиҵеит автор:
«Ибжьыст акыраамҭа. Адәыӷба иааннажьит амшын, ашьха ҩадарақәа, ирҭысит аҟәаԥаҿаԥа дуқәа, ирыҵсит атоннелқәа, абӷа еиҵыхны заҟа алшоз ццакрыла инықәлеит лаԥшы иазаҵамкуаз адәысакара еиужь ду» (ад. 134). «Илаԥш иахьынӡазеилкаауаз, аԥш мхы мацара акәын иибоз. Иҟамызт абна кәаза, аӡҭаҽҽақәа, ахра ҭакнаҳақәа, шьалашьын дуӡӡак ахьшьны аӡәы иааиҟареитәызшәа, амшын еиҟарахәҵәаҵас ишьҭан, ҳәаа змамыз адәы сакара адәыӷба шьҭхысаан ишцозгьы, иара нҵәомызт» (ад. 134).
Апеизаж аԥсҭазаара агәылаҳәҳәа ишамоу анубаало иҟаҵоуп. Ауаҩытәыҩса иџьаус, ауаҩы инапы зехьынџьара ианыԥшуеит: «Ацәымзақәа аҳарџьқәа реиԥш еилыхха ашәаԥыџьаԥ иахьрылаԥшуа» акәыз, «адәыӷба еихатәы лентаҵас» амшыни ашьхеи ирыбжьҟьа, атоннелқәа ирхәыҵҵәраа иахьнеиуа акәыз, «аԥш мхы» еиужьқәа ракәыз зегьы ауаҩы имч-илша, ирҿиамҭақәа рнубаалоит.
Абас апеизажтә сахьақәа рхатәы ԥсабаратә қәыԥшылара шьахәла иахьырныԥшуа инаваргыланы, урҭ арҿиамҭа афырхацәа рҟазшьақәеи ргәалаҟазареи рныԥшуа, ауаҩытәыҩса иԥсҭазаара агәылԥхаауа, иџьаус ргәылубаауа иҟаҵоуп.
И. Папасқьыр ироман «Ҭемыр» асахьажәатә еиҿкаашьаҿы инарҭбааны ихы иаирхәоит аиҿырԥшрақәа, аметафорақәа, аепитетқәа, ажәаԥҟақәа, антитезақәа уҳәа еиуеиԥшым аметологиатә ажәеицааирақәа.
Аиҿырԥшрақәа. «Зина днеицрашәеит апырпыл еиԥш дҟаԥшьӡа» (ад. 30). Араҟа автор иааирԥшуеит Зина Ҭемыр иӡбахә лаб ианцәырига шаҟа анырра лнаҭаз. Лаби лани ирзымдыруа лгәаҵа иҭаҵәаху лыбзиабара амч
аҭынчра лцәырӡны ишамоу, ҩнуҵҟалатәи леибарххаратә ҭагылазаашьа аанарԥшуеит «апырпыл еиԥш дҟаԥшьӡа» лыҟалара. Ари аҿырԥшраҿы автор Зина апырпыл дахьадикылаз маҷк агәеихьшьра унаҭоит. Апырпыл, ииашоуп, адәахьала иҟаԥшьуп, аха уабылуа аҿынӡа амцхә ицаны, амҽыӷра аманы иҟоуп. Уи аҩнуҵҟатәи аҵаки Зина лҟазшьеи аишьашәалара рымам, еицәыхароуп. Автор араҟа иигоз аԥштәы мацароуп, аҵакы гәыгәҭаижьит.
«Зина лылахь ааиқәылҵан, ардәына еиԥш дҟәиҭӡа дааҭгылт дӡырҩуа» (ад. 36). Ари аиҿырԥшра Зина цәгьа илнаалоит. Адунеиаҿы цәгьара злам ардәына лҟазшьа ахьадикылаз гәыҩбара унаҭо иҟалоит. Анаҩс Зина бзиа илбо Ҭемыр лхы-лыԥсы иҭаны дизыӡырҩуа иаанарԥшуеит аиҿырԥшра.
«Зан лҳәатәы хамҵакәа қәылара ицоз аԥҳәысеиба лԥазаҵәгьы усҟан иалҳәарымызт, Зина лгәы ԥшаауа Ҭемыр заҟа дидӷьаҵәыӷьаҵәылоз аҟара» ад. . Ари аиҿырԥшра иаанарԥшуеит Зина гәыла-ԥсыла шаҟа Ҭемыр дизааигәоу.
Ҭемыр ашьоура гәҭакыс ишимоу анлеиҳәа уи иахылҵраны иҟоу арыцҳарақәа ауаҩы дишьыр, иаргьы дыршьыр, дҭаркыр шалшо уҳәа, Ҭемыр дылцәыӡӡар шыҟало данрызхәыц, Зина лыҩнуҵҟатәи лҭагылазаашьа зеиԥшрахаз иасаркьоуп. Аԥҳәысеиба лԥазаҵә ида гәыӷырҭа шлымам даҩызоуп Зина лзын Ҭемыр. Уи ида лыԥсҭазаара қьаԥҭажәха иаанхоит. «Алԥсаа дыззыкҿоу илахь еиҳа еиҵихрын, Ҭемыри Зинеи раасҭа» (ад. 37). Ҭемыр ашьоура ҳәа хьаас имоу гәырҩацәгьаха Зинеи иареи рыбзиабара ишахаҳаз аанарԥшуеит ари аиҿырԥшра. Автор урҭ ргәырҩа аҵаулара заҟароу аԥхьаҩ иҿынӡа инеигоит алԥсаа дзоуз игәырҩа иаҿырԥшны.
«Абардра цәыҵырлашаауа, дшеишеиуа иаԥхьа дахьгылаз, мраха диҿаҷҷошәа игәы иабон, ларгьы убасҵәҟьа, Ҭемыр дылҿаҷҷошәа лбон» (ад. 38). Амра шеишеи иаҿырԥшуп Зинеи Ҭемыри рсахьа. Адәахьтәи рыԥшра инаваргыланы, арҭ аҩфырхацәак рыблеихәаԥшышьатә еизгәыкра, реизыҟазаашьа ахаацәа аҟәынҵаны иҳирбоит автор. Ҭемыр иблақәа рҿы Зина дымраха дкаԥхоит. Зина лара лганахьалагьы Ҭемыр дымраха дылҿаҷҷошәа лыблақәа ирбоит. Араҟа доусы рыҩнуҵҟатәи рбзиабаратә гәеисра рыблеихәаԥшышьа ианыԥшуа иҟанаҵеит аиҿарԥшра.
Иҵоуроу афырхацәа ирызку аиҽарԥшрақәа злеиҿкаау ажәар агәыбзыӷра цәа ахоуп, ихаауп, аха иҵоурам афырхацәа ирызку аиҿырԥшрақәа дара рыцәгьаршратә ҟазшьа нарҵауланы иаадырԥшуеит, рхаҭақәа реиԥш имҽыӷуп. Иаҳгап акулак Кадыр ижәланытәқәа еизганы аамсҭара ашәҟәы алхразы данрацәажәоз амомент аҟнытәи еиҿырԥшрак: «Алагәыбзыӷ еиԥш дҵыхәыршәшәо дқьақьеит, иҽиргызмалт» (ад. 42). Араҟа Кадыр ала дахьадикыло ахаҿсахьа ианаало, ихаҭара инаҵшьны иунарбо иҟоуп. Аҭауад Мырзаҟан идҳәалоу аиҿырԥшра ҳгозар, уигьы иҟазшьа мҽыӷра ажәаргьы ианыԥшуа иҟаҵоуп. Иаҳгап аҿырԥштәы: «Мырзаҟан ииура изымдыруа, адәҳәыԥш иҽизықәымкуа дхәаауан абгыӡ еиԥш» (ад. 64). Мамзаргьы «Аҳаҭа рчы аԥсыԥ аноунашьҭуа еиԥш, аԥсыԥжәара зҭачыз игәы неидҟьышәла ицозшәа ибеит» (ад. 66). Араҟа «абгыӡ»… аҳаҭа рчы» Мырзаҟан идкылоу ажәақәа иара инаало, имҽыӷра иашьашәаланы иҟоуп, иҟазшьа уаҩымра инаҵшьны иаадырԥшуеит.
Акулак Мыкыҷ иакәзар: «Ацгәы ԥсыцәгьа еиԥш, дхырбза-кәырбзо иҿааихеит ахҵысҭа дхыҵны» (ад. 83). Зина лыԥшӡара, лқәыԥшра Мыкыҷ изы, ацгәы ԥсыцәгьа ахҷаҭ ишазыҟоу иаҩызоуп акәымзар, бзиабарак шимам ҳанаҳәоит ари аиҿарԥшра. Бзиа дибошәа иҽыргызмалны «ацгәы ԥсыцәгьа еиԥш дхырбза-кәырбзо», джьаны инапаҿы дааигарц дшаҿу инаҵшьны иаҳнарбоит. Мыкыҷ изы даҽаџьара «Аԥина еиԥш дҵыхәаршәшәо» ҳәа ала дадкыланы ихцәажәоит Аҳмаҭи Чыхьеи аныҳәагатә ҟаиҵошәа иҩныҟа ианнаиԥхьо, џьара маанак аҵамкәа ишынеимыԥхьоз еибыҳәо. Абас, И. Папасқьыр ифырхацәа рҟазшьақәа нарҵауланы раарԥшраҿы, урҭ рыҩнуҵҟатәи рдунеи еиҳа еилкка иубартә аҟаҵараҿы аиҿырԥшрақәа сахьаркыратә хархәага бзианы ицирхраауеит.
Ихы иаирхәоит убас аметафорақәагьы. «Сгәы иаларсуп, ишыббо аргәаҟга ҵәымӷ ду» (ад. 36), иҳәоит Ҭемыр ашьоура шиду Зина ианлеиҳәо амомент азын. Ари аметафора
иаанарԥшуеит Ҭемыр ашьоура шаҟа гәаҟра дуӡӡа изаанагаз, «аҵәымыӷ ду» изаҩызаха игәы ишалоу. «Сгәы аҵәымыӷ шаларсу ԥҳәысс бгара сылшом.» (ад. 37). Еиҭеиҳәоит Ҭемыр ари аметафоратә ажәеицааира.
«Уи аамҭазы Ҭемыр игәы хыжжы-хыжжуа дыҟан. Дзыҩнатәаз Ӡыкәыр имаҵурҭа хәыҷы еиқәылашьца иҟазшәа ибон. Аха ишԥаиурыз, иашьа дызшьыз иаӷа аԥсҭазаара ҿыц ахь даниԥхьо ила иаԥыраҳаз алашьцара, лашараҵас иԥхьаӡар акәын. Игәаҵа иҭыҩуаз аҳәҳәабжь имаҳаӡошәа, ԥшьаала ацәажәара даҿын» (ад. 128).
Араҟа Ҭемыр иашьа дызшьыз Аҳмаҭ шиакәу анеиликаа ашьҭахь, раԥхьаӡа акәны Ӡыкәыр уи иҩны диқәшәеит. Ҭемыр анхацәа аколнхаратә ԥсҭазаара ҿыц ашҟа риагаразы аҿцәажәарақәа анымҩаԥигоз аамҭазоуп. Ашьоуратә гәыҵхеи аԥсҭазаара ҿыц ашҟа ажәлар рыиагара ауси, Ҭемыр иаӷа даниҿаҳа амомент азы, џьарак реиниара иҩнуҵҟатәи иԥсихологиатә ҭагылазаашьа аибарххара шыҟанаҵоз шьахәла иаазырԥшуа метафорақәаны иҟоуп: «Ҭемыр игәы хыжжы-хыжжуа иҟан», «Ӡыкәыр имаҵурҭа хәыҷы еиқәылашьца «ила иаԥыраҳаз алашьцара», «игәаҵа иҭыҩуаз аҳәҳәабжьы» уҳәа хыхь иааҳгаз аҿырԥштәы иалоу. Ари аҿырԥштәаҿы иаҳԥылоит иара убас антитезара ҟазҵо ажәеицааирагьы: «Ила иааԥыраҳаз алашьцара лашараҵас иԥхьаӡазар акәын». Ари антитезагьы иарҵаулауеит Ҭемыр иҩнуҵҟатәи еибарххаратә ҭагылазаашьа аарԥшра.
Ирацәамзаргьы И. Папасқьыр ироман асахьаркыратә жәеиҿартәашьаҿы ихы иаирхәеит абас ифырхацәа рԥсихологиа узырбо антитезатә ажәеицааирақәа: «...Аӡыршы ӡырҟәандас иԥхьаӡаны сҭаԥалап, асы хьшәашәа бымбыл цәарҭас иԥхьаӡаны сылаиап, саашьарым, сшәарым исыдыбҵо аказы. Аха ахьымӡӷ ачҳара сылшом, бгәы иалымсын» (ад. 37).
Ҭемыр бзиа иибо Зина ашьоура аҟәыҵра шилымшо анлеиҳәо амомент азы абас длацәажәоит. Ҭемыр ажәытәратә ԥсихологиа шаҟа аҽырӷәӷәаны илаҽу аанарԥшуеит ари амомент. Ибзиабарагьы бзиабароуп, ихы ахҭниҵоит иаҭаххар, аха ашьоуратә хьымӡӷы зегьы иреиҳау уснагӡатәуп ҳәа агәра ганы дшыҟоу шьахәла ицәырыргоит арҭ антитезатә еицааирақәа.
«Зымҩакахьала лгәы ҭыԥраауа, даҽа зымҩакахьала иҭӡыӡаауа, Зина амаҵурҭахь деиҭацеит афатә ҟаҵаразы» (ад. 292). Ҭемыр аиҭасра ду иоуны, ашьоура дагәҭасны, иишьраны иҟоу иԥҳа лҳәара Миха дицны лыҩны даннеи, Зина лыҩнуҵҟатәи лгәалаҟазааратә ҭагылазаашьа зеиԥшрахаз ҳнарбоит ари антитеза. Гәаҟра гәырҩацәгьа зхызгаз лыбзиабара аҵыхәтәан анасыԥ лашарахь агәашә азаатит, лгәы ҭнарԥраауеит, аха ашьоуратә хьымӡӷы, лаб ишьра зыднаҵоз Ҭемыр, уажәы уа дахьидтәалоу лгәы ҭнарӡыӡаауеит.
И. Папасқьыр исахьажәа аиҿкаараҿы ибзианы ихы иаирхәеит, иара убас ажәлар ражәаԥҟақәагьы:
«Зыкәты зцәыӡыз исыӡбал ашьҭеиҟьеит» (ад. 17); «Ауаҩы дыԥсуеит, ажәа нхоит» (ад. 27); «Амҟәыба есымша аӡы аанаго џьыбшьома» (ад. 33); «Аҽагажә ҳаԥшьа хтыгоуп» (ад. 33); «Иаб дышьны ихәда дыхшьушәа» (ад. 43); «Аҽы-ԥхҭи аҽы-ԥхҭи еибабӷуеит» (ад. 58); «Аҳәа иашьҭоу аҳәа аӷәырбжьы иаҳауеит» (ад. 72); «Ала аҵыхәа акалапот иҭауҵаргьы изиашахом» (ад. 114); «Анхаҩы дԥагьахар, аџьмацәа магә иӡахуеит» (ад. 39); «Абнатә рбаӷь ааин аҩнытә рбаӷь дәылнацоит» (ад 145); «Лџьам злам, лымҳаҵә алаҵо» (ад. 150); «Алашә иибаз икит» (ад. 160); «Ианиашьа ихаҵашьоуп» (ад. 190); «Ла иабо хы иаԥсоуп» (ад. 184); «Аҽы иаҳәаша акәадыр иаҳәоит» (ад. 261); «Аџьма имԥсыша амаҵә азылаҟәуеит» ад. 264); «Аб ацәгьа иур, ахшара ихьӡоит« (ад. 299) уб. иҵ.
Арҭ ажәлар рҟәышра ду зныԥшуа аҿаԥыцтә ҳәамҭа хьыршәыгәқәа Иван Папасқьыр ибызшәа ажәлар рцәажәара иазааигәанатәуеит. Ажәаԥҟақәа доусы иахьырҭыԥу иргылоуп аҟнытә ахшыҩҵак аарԥшра арманшәалоит.
Ҳрыхәаԥшып акык-ҩбак ихы ишаирхәаз: «Ашьнаҟмацәа изакәу даргьы ирыздыруамызт, дадхеит, ҳарамоу. «Аҽагажә ҳаԥшьа хтыгоуп» ҳәа ҭауади-аамысҭеи цәгьа хтыгас, цәгьа рхәыхәгас ирымаз ракәын анхацәа рҿы» (ад .33). Араҟа Мыкыҷраа рышьнаҟмара дахьалацәажәо Аҳмаҭ иԥҳа Зина илеилиркаауеит ашьнаҟмара закәу, убриала дара акулакцәа Мыкыҷраагьы закәу. Ажәаԥҟа араҟа иаагоуп аиҿарԥшратә формала ахархәара аҭаны: Аҳаԥшьа злахыртуа аҽагажә иаҿирԥшуеит Мыкыҷ иаби иареи. Аҳаԥшьа аҽагажә ала
ианхыртлак, нас уаҟа иҭоу аҩы ҭтаны, қьаф џьоукы иаларуеит. Убас ашьнаҟмацәа рнапала ҭауади-аамсҭеи анхацәа қьаф рыларуаауа иҟарҵон. Зхатәы ԥсҭазаара иҭәы-иԥха аҟаҵаразы зыжәлар ринтересқәа шьапықәырсла иҭины, амчра знапы иаку рҿаԥхьа амҵақьақьацәа, анхацәа ирылҵыз, аха анхацәа ргәаҳәарақәеи зхатә еицәхҟьоу социалтә гәыԥны иҟалаз, аус аҿы рыжәлар ираӷацәаны иаақәгылаз акулакцәа зусҭақәаҵәҟьоу аарԥшраҿы сахьаркыратә маҭәахә бзианы автор ихы иаирхәеит ари ажәаԥҟа. Иаҳгап даҽакы: «— Мыкыҷ дыԥхашьонда, жәаха ииҳәаз умбеи. «Ала аҵыхәа акалапот иҭоуҵаргьы, изиашахом рҳәоит, убри даҩызоуп иаргьы». Араҟагьы ажәаԥҟа аиҿырԥшратә форма иаҳасабны ахархәара амоуп. Ҭемыри Михеи еицәажәоит Мыкыҷ ириашара шамуа, ицәгьарақәа дшырҟәамҵуа, «ала аҵыхәа акалапот иҭоуҵаргьы ишиашамхо» еиԥш, Мыкыҷгьы аиашамҩа иқәҵара шамуа, дзышьцылоу ахәымгарақәа дышзырҟәамҵуа, Михеи Ҭемыри убри еилкааны ишрымоу еилкка ицәырнагоит ари ажәаԥҟа.
Абас ажәаԥҟақәа егьырҭ еиуеиԥшым асахьаркыратә маҭәахәқәа реиԥш, афырхацәа итиптәу рхаҿсахьақәа раарԥшра зырманшәало сахьажәа шьахәқәаны ароман иагәылаԥсоуп.
Ароман «Ҭемыр» асахьажәатә еиҿкаашьаҿы иуԥылоит гха ссақәак. Урҭ еихушар ҟалоит х-категориакны. Актәи: иахьынӡахәҭоу агәра угартә ирҵабыргым, ма имыцхәу.
Аҩбатәи: ԥсабаратәла ҟалашьа змам, ма ииашамкәа иарбоу. Ахԥатәи: атекст аҟны аиҿагыларақәа аныҟоу.
Иахьынӡахәҭоу агәра угартә иҟам, ма имцхәу акатегориа иатәу агха акәны иҟоуп, Ҭемыр Чыхьа аколнхара далеиҵарц даниацәажәо. Араҟа Ҭемыр аколнхаратә ԥсҭазаара ахазынхара аҵкыс харҳагара шалоу злаирҵабыргра акгьы изымԥшаакәа, зеиԥш ажәала, лозунгла диацәажәеит: «Ҽышәарада аԥсҭазаара зыҟалом, ҳәарас иаҭахузеи. Аха умацара уакәым, иуцхрааша уҩызцәеи уареи шәеилагыланы шәеицыхандеиуазароуп. Ари асаби? — иҳәан Ҭемыр, убри аамҭазы, Чыхьа иԥҳәыс илырҵысуаз агара дназыԥшит. — Уигьы дуаҩытәыҩсами, акрыфара бзиа иҭахуп! Аха, уара уцәмаҭәа иаанарыхуа ала акәым дызланыҟәгалатәу, жәлары
еицырзеиԥшу ацәмаҭәа иаанарыхуа ала дныҟәгалатәуп. Уи еиҳа дааӡоит, ауаҩра илнахуеит» (ад. 124). Избан Чыхьа иара «ицәмаҭәа иаанарыхуа ала» дныҟәигар зыҟамло? «Жәлары еицырзеиԥшу ацәмаҭәа иаанарыхуа ала» дызныҟәгатәу? Аҵыхәтәантәи ԥыжәарас иамоу ҳәа Чыхьа акгьы еилыркаам. «Уи еиҳа дааӡоит, ауаҩра илнахуеит» — иҳәеит. Аха изла?
Ароман атекст аҟны иаҳԥылаӡом, аколнхаратә ԥсҭазаара Чыхьа ихәыҷқәа рааӡараҿы еиҳа дарманшәало дызлаҟанаҵаша асахьаркыратә ажәақәа. Чыхьа иакәзар дақәшаҳаҭхеит, аха аколнхаратә хеидкылара закәу еилкааны акәым, ус Ҭемыр ииҳәо дақәшаҳаҭхеит.
Анхаҩ жәытә иԥсихологиа иаҵанакуа ажәала еиҿкаам Аҳмаҭи Ӡыкәыри аколнхарахь рнагаразы Ҭемыр данрацәажәогьы «— Ихаҵа Аҳмаҭ, — иҳәеит иара, — аколнхара аҟны, ауаа даара рҳәоу еиқәшәо ишыҟало, рынхамҩа зегьы ахьырзеиԥшхо анаҩсгьы, еиԥшхараны ишыҟоу рхәыцрақәеи ргәаанагарақәеи» (ад. 128).
Араҟагьы зыхдырра лаҟәу анхацәа ӷарцәа, аколнхара дара рзын иамоу аԥыжәара рзеилкаауа иҟаҵам, азеиԥштә ажәалоуп дышрацәажәо аҟнытә, арҿиамҭа ихыхь-хыхьтәу сахьаркыратә ӷарраны иалубаауа иҟанаҵеит.
Акулак Мыкыҷ аԥсҭазаара ҿыц «шхәарҭам» Аҳмаҭ иахьиеиҳәо аҭыԥқәа рҿгьы иуԥылоит убас еиԥш иҟоу азеиԥш ажәақәа: «Иуаҳахьоума ухаан, ма иубахьоума џьаракыр абри еиԥш аамҭацәгьа… – ицәа дҭало, дҭыҵуа, иагьа цәгьа идыруазаргьы рҿааирхеит» (ад. 144).
Аԥхын, кәыркәа шоуразы амшын аҟәараҿы ауаа амра рҽаҭа, гәатабӷата рыԥсы аныршьо аамҭазы, угәы уҵԥраауа уҽыкәабаны амшын уанааҭыҵ аԥслымӡра ҟәымшәышәра ацынхәрас асы бымбыл хьшәашәаӡа унылаиозшәоуп, ари ацыԥҵәаха ароман атекст аҟны иара иатәӡамкәа ишаауԥыло. Алирикатә хьаҵра ари иалымҵит, гәаартыла аԥхьаҩ иацәажәарагьы зыҟамлаӡеит. Ҭемыр ихаҿсахьа аарԥшраҿы ахҭысқәа реихшьаала аҟаҵара иаҳасабзар ҳәа уахәаԥшыр, аха уахьгьы иузырхом. Иара убасҵәҟьа имцхәны иалоуп Ҭемыр апартиа акандидатрахь дрыдыркылон, убри дазхәыцуа аҩныҟа данцоз аҽыуаҩ дахьиԥылаз иадҳәалоу ахәыцрақәа. «Ҭемыр амҩадуаҿы дынкылсит. Уа
ҽыла аӡәы диасны дцон. Ари амҩасҩы хара ицо уаҩхарым, зашәа саргьы сымҩа ааигәахаша – иҳәеит иара гәаныла» (ад. 122—23). Аҽыуаҩ амҩан диԥылар ҟалон, аха зынӡак атекст иадҳәалам аҽыуаҩ даниба игәаҿы ицәырҵыз ахәыцра. Насгьы Ҭемыр игәы изаанагарызеи ари аҽуаҩ, амҩасҩы дахьцо харахарым ҳәа? Амҩасҩы дахьцо хароу ихараму аԥхьаҩ изиҭахузеи? Ҭемыр ихаҭа уи изымдыруа амҩасҩы иеиԥш имҩа кьаҿхар ззиҭаххеи? «Амҩа кьаҿхара» аиҭарсратә ҵакала уахәаԥшыргьы, уеилаҳаратәы иҟаӡам. Даҽа хшыҩҵакык аарԥшраҿы ари цхыраарак ҟанаҵо арҿиамҭа иалаӡам.
Ԥсабаратәла ҟалашьа змам, ма ииашамкәа иарбоу акатегориа иатәу агха акәны иҟоу рахьтә раԥхьаӡа иазгәаҭазар ауеит амаҭәарқәа рыхцәажәараҿы дара иртәым аҟазшьақәа анрыдҳәалоу: «Ижакьа еиқәаҵәақәа ихаршалан ирҳәуан» (ад. 43). Ихаршалан анакәха, аҩада рхы хароуп, ижакьа ицлымҳәа иаҵиааны иҟоуп, аҩада рхаршалашьас иамоузеи? Ижакьа ҳәа араҟа зыӡбахә ҳәоу иԥаҵақәа ракәзар ҟалап, аԥаҵақәа харшаланы иурҳәыр ауеит. «Зина иаалышәхлырҵәраан, иара ижәҩа инашәылҵеит» (ад. 165), — ҳәа ҳаԥхьоит Зина лаб ауапа анилҭоз атәы ахьаҳәо. Ауаҩы ижәҩа иара иҟәганы иҟам, аҟнытә амаҭәа иара ишәиҵар ҟалоит «ижәҩа инашәылҵеит» ҳәа аҳәара ԥсабаратәла ииашахом. «Ахаҵа иажәа ҩбамтәкәа иԥҳәыс дҩагылан, абысҭа кныхны аишәа инанылҵеит» (ад. 293). Ачанах,
асаан уҳәа игәаҩоу акы акәзар иануҵар ҟалоит, аха аишәа ҟьаҟьоуп аҟнытә иқәуҵоит. «Аишәа инанылҵеит аҳәара аҵакы архәанчоит. «Убри аамҭазы, арԥҳаи агәаҵәеи ачанах ианҵаны Хапара изаарган, икны дҩагылт» (ад. 300). Араҟа изыхныҳәо «арԥҳаи агәаҵәеи» ахьракәу иашоума, «агәи агәаҵәеи» ракәӡами аныҳәаҩ дзыхныҳәо?
«Миха дындәылҵын, Ҭемыри Зинеи има дааҩналт» (ад. 307). Ҭемыр ачара аниуа аамҭазы ашьаԥаҿоуп иахьымҩаԥысуа ари ахҭыс. Асасцәа ашьаԥаҿы аишәа-чара иахатәоуп. (Уахәаԥш ад. 304). «Ашьаԥа дындәылҵит», «ашьаԥа дааҩналт» ҳәа аҳәара иашахом. «Ашьаԥа дныҵҵит», «ашьаԥа дныҵалт» ҳәоуп ишырҳәо. «Инархәа-аархәаны акәымкәа, амҩа ишиашаз хланҵы иҩашьҭны
иҭагалан» (ад. 174). Ажәа иҩашьҭын иаҳнарбоит амҩа хырхарҭас иамоу шҩадоу. Аха араҟа зыӡбахә цәыргоу амҩа «хланҵы» «иҭагалан», аладоуп иахьцо. Ус анакәха, «хланҵы илашьҭны иҭагалан» ҳәа иҟаҵазар акәын. Аныҟәара, аиҭаҵра хырхарҭас иамоу ладоу ҩадоу ибзианы еилырганы иуанаҳәоит аԥсуа бызшәа ииашаны ахархәара анамоу. Аха ҳлитератураҿы ирацәоуп аҭыԥрбагатә ажәақәа рхырхарҭа ииашамкәа иахьҳԥыло, ажәа «длатәеит» ацынхәрас «дҩатәеит» ҳәа ахьаҳәо.
Ароман «Ҭемыр» аҟынгьы иаҳԥылауеит уи аҩыза – «...Илақәа ҵырхәны дрызԥшуа дҩатәеит» (ад. 44).
Атәара апроцесс анымҩаԥысуа аамҭазы, ахәамц уаанӡа иахьыҟоу аҭыԥ ахьтә алада иласкьоит аҟнытә, ахырхарҭатә ҭыԥрбага араҟа аҩада уахьарԥшуа иашамкәа иҟоуп.
«Зина лҩыза Ҭакәынеи лареи ашәахь рҿаныҩарха, Ҭемыр днарыхьӡан...» (ад. 201). Араҟагьы ашәахь унеирц аҩадара уаҿаланы ацара аҭахушәа иҟанаҵеит ажәа «рҿаныҩарха».
Атекст аҟны аиҿагыларақәа ахьыҟоу акатегориа иатәу агхақәа рацәам, насгьы рыӡбахә аҳәара иаԥсам уҳәо аҿынӡа иссақәоуп ҵакыла, аха уеизгьы ҳарзааҭгылап:
«Сҵара салгеит, ашьҭахь маҵурақәакгьы збеит, иҳәеит Ҭемыр, иажәа усҟак имырхьаацәакәа» (ад. 263). Ҭемыр Москвантә аԥхынтәи аԥсшьаразы данаауаз Мыкыҷ адәыӷбаҿы диқәшәан иеиҳәоит ари ажәа, аха амц ззиеиҳәара ҳәа акгьы ыҟаӡам. Москвантә арҭ аԥхынтәи аԥсшьара мшқәа рахь ддәықәлараны даныҟаз, Ҭемыр иҩызцәа руаӡәы (Гафур) иҳәоит. «Саазқәылаз Игнати уареи даара сшәыцәшәо салагеит, избан уҳәар, ҽааны шәыҳәсақәа шәыманы шәаар, шәара сызшәыцыҩнамло сҟалоит, даҽа шьоукы срыцыҩналар акәхоит, нас шәара шәҿы сара снеилароуп» (ад. 261). Араҟа иаҳбоит ҽааны дырҩегь арҭ астудентцәа Москваҟа иаараны ишыҟоу. Уи иҳанаҳәоит Ҭемыр макьана иҵара дшалымгац, арахь «Сҵара салгахьеит» ҳәа Мыкыҷ иеиҳәеит.
Абас аиқәымшәара амоуп Надиеи Ҭемыри реицәажәараҿгьы. Надиа зны «ашкол сҭоуп ҳәа иалҳәеит Ҭемыр (ад. 220), даҽазны аҳәаанырцәтәи абызшәақәа ахьырҵо аинститут, аҩбатәи акурс аҟны» итәоу студентуп (ад. 235).
Аиашаҵәҟьа аҩбатәи ауп. Ашкол иҭоу аҵаҩгьы аҵара иҵоит, аинститут иҭоу астудентгьы аҵарадырроуп дзышьҭоу, аха уеизгьы аҵаҩреи астудентреи акакәым.
Ҭемыр ақыҭсовет ахантәаҩыс даныҟоу, абџьар анылырхуаз аамҭазы, Аҳмаҭ Мыта дызлаишьыз ашәақь неиган, иныжьны данца ашьҭахь акыр ҵхьаны Ҭемыр итапанча ҭԥаа, афырҳәа ашәахь иҿынеихеит» (ад. 109–110).
Аҳмаҭ уи аамҭазы Ҭемыр ашә ахьааиртуа дгылазҭгьы, даҽакы иамусын, аха уи ааигәа дыҟам, нас итапанча ҭԥаа Михараа ахьтәоу дрылсны дцозма? Ас заа итапанча ҭыхны иҵҟьара Ҭемыр ихаҿсахьа ианаалом.
Хыхь иазгәаҳҭаз агхақәа рнаҩсгьы, иҟоуп ахҭыстә деталь ииашамкәа ахәшьара азыҟаҵара иатәу гхак. Алаԥан аӡы иҭажьны аԥсыӡкра, алаӷәым ԥжәаны аԥсыӡ анырҵәара иаҩсуа ԥсқьарроуп. Михеи Ҭемыри уи аԥсқьарра анымҩаԥысуа иахәаԥшуеит, бааԥсык злам ус бзиак акәушәа (ад. 289). Уимоу, апартиачеика амаӡаныҟәгаҩ Миха ихаҭа уи аус далахәхеит — ԥсқьаррала индырҵәаз аԥсыӡ доусы рхәы ашара идырҵан, «даара ргәы иахәо ирзишеит рыԥсыӡ хәқәа» (ад. 289).
Ииашоуп, ароман анаԥҵаз аамҭазы аԥсыӡкраҿы аԥсқьарра ыҟоуп ҳәа уаҩы издырӡомызт, аинспекторцәа урҭ ирхылаԥшуа идәықәымлацызт. Аха, ашәҟәыҩҩы зцәанырра ҵаулоу, аҷыдара злоу уаҩуп, уи заанаҵ игәеиҭауеит агәнаҳара ахьыҟоу, арыцҳашьара зҭаху, ихьчатәу пекунс дазгылоит.
Дырмит Гәлиа ироман «Камаҷыҷ» иалацәажәахьоу К. Зелински, ә. Бӷажәба, Ш. Инал-иԥа, Гь. Гублиа, М. Папасқьыр, В. Аҵнариа уҳәа убас егьырҭгьы акыр иаԥсоу азгәаҭарақәа шыҟарҵахьоу ҳәарақәым, аха ари арҿиамҭа ишьҭнахуа азҵаарақәа иахьа уажәраанӡа уаҩы зынӡак дызкьымсыц, мамзаргьы, инагӡаны ишьақәыргылам рацәоуп.
Убарҭ рахьтә раԥхьа иургылаша иреиуоуп арҿиамҭаҿы
имҩаԥысуа ахҭысқәа раамҭа ииашаны ашьақәыргылара, автор иестетикатә гьамеи исахьаркыратә нырреи рхыҵхырҭақәа, афольклори аклассикатә литературеи рҷыдарақәа арҿиамҭаҿы реиниара уҳәа ранализ аҟаҵара.
Убарҭ инрываргыланы иазгәаҭатәуп ароман «Камаҷыҷ» аҭҵааҩцәа уаҩы ишышьҭимхыц арҿиамҭа раԥхьатәи авариант. Уаҩы даламцәажәацт уи акьыԥхь аҟны анеишьа. Уаҩы игәеимҭаӡацт ароман «Камаҷыҷ» раԥхьатәи авариант анкьыԥхьха ашьҭахь автор аус дырҩагь ишадиулаз, иҟаҵаӡам авариантқәа реиҿарԥшратә анализ.
Ари аусумҭаҿы ҳҽазаҳкуеит абарҭ еиқәаҳаԥхьаӡаз азҵаарақәа маҷӡак иадамхаргьы, шәахәак нрықәыԥхаратәы аҟаҵара. (Ароман «Камаҷыҷ» аҟны имҩаԥысуа аҭоурыхтә аамҭеи аԥсҭазааратә ҵабырги реизыҟазаашьа азгәаҭо, ахаҿсахьақәа раарԥшышьа инықәныҟәаны арҿиамҭа аидеиа-сахьаркыратә анализ нарҭбааны иҟарҵахьеит хыхь зыӡбахә аҳарбаз аҭҵааҩцәа аӡәи-аӡәи хеибарҭәаауа. Ҳара, убри аидеиа-сахьаркыратә анализ аҟаҵара аус рҿыцуа аҽалагалара мап ацәаҳкуеит).
Зегьы раԥхьаӡа, ишьақәҳаргылап арҿиамҭаҿы иаҳԥыло ахҭысқәа анымҩаԥысуаз ареалтә аамҭа анакәу.
Убри азын ҳхы иаҳархәар ҟалоит, ароман «Камаҷыҷ» асиужет аҟны иаҳԥыло, еицырдыруа аҭоурыхтә аамҭа иахьалацәажәо аҭыԥқәа.
«Абри ареволиуциа ҟалеит рҳәеижьҭеи анхацәа ӷәӷәала ицәажәо иалагеит» (ад. 155) ҳәа ҳаԥхьоит ароман атекст аҟны, арҿиамҭа аперсонажцәа руаӡәы – Мырзаҟан зыхьӡу иҩызцәа аҭауадцәа дахьрацәажәо. Аха ареволиуциа Урыстәыла хынтәгьы иҟалеит. Урҭ рахьтә рыуа иарбан револиуциоу араҟа излацәажәо?
Убри аилкааразы ҳахәаԥшып Алхаси Шьарифеи реицәажәарак:
«– Уи аус ҳәа узҿу аҳәынҭқар иахыгароума?
— Ааи, аҳәынҭқар иахыгароуп» (ад. 125).
Абасала, араҟа иккаӡа иааԥшуеит излацәажәо ареволиуциа аҳәынҭқар иахыгара зылшаз ишреиуам, 1917 шықәса аантәи ареволиуциақәа шракәым. Уи ала араҟа ишьақәгылоит, ароман «Камаҷыҷ» асиужет аҟны излацәажәо
раԥхьатәи аурыстә 1905—907-тәи ашықәсқәа рреволиуциа шакәу.
Абас инықәырԥшны еилаҳкаауеит ахҭысқәа анымҩаԥысуа аамҭа, аха иҵегьы ҳазааигәахарц азын хшыҩзышьҭра рзаауп арҿиамҭаҿы ицәыргоу ареволиуционерцәа Ивани, Леуани Гәдоуҭаҟа иҟаны ианаа Алиасраа рҿы иахьеидтәалоу реицәажәара: «Гәдоуҭа ирбаз, ираҳаз иаармаҷӡаны зегьы Алиас иарҳәеит. Уи иаҵанакуаз убри акәын — изышьҭоу аус акы алымҵыр ԥсыхәа амам дук мырҵыкәа, абри аибашьра ду зҵыхәа ԥымҵәо излеимҽханакыз аҳасаб ала» (ад. 149). Араҟа иаҳбоит 1914 шықәса рзы иалагаз адунеизегьтәи аимпериалисттә еибашьра иаҿуижьҭеи акыр шҵуа, дара зышьҭоу ареволиуциа акәзар, уигьы, шьҭа иааигәахап ҳәа агәыӷра шыҟоу.
Диашоуп, ҳгәаныла, М. Папасқьыр ароман «Камаҷыҷ» аҟны имҩаԥысуа ахҭысқәа раамҭа 1916 шықәса рҟынӡа рыҵаркуеит ҳәа дахьахәаԥшуа.
Ииашаҵәҟьаны, хыхь иааҳгаз аргументқәа иаадырԥшуеит ароман иаҵанакуа аамҭа 1917 шықәсазтәи февральтәи ареволиуциа иҩадгылома уҳәаратәы ишазааигәахаз. Аха М. Папасқьыр диашам «ароман «Камаҷыҷ» иаҵанакуеит аамҭа 1914—915—1916 шықәсқәа»1 ҳәа арҿиамҭаҿы имҩаԥысуа ахҭысқәа зегьы раамҭа арҭ ахышықәса ирҭагӡоушәа дахьахцәажәо.
Ароман иалагоит иара афырхаҵа хада Камаҷыҷ даниз аамҭа инаркны. Нас уи лызҳаит, хаҵа дцеит, ахшара илоуз иан дидырратәы дҟалеит. Ари аамҭа 20–26 шықәса бжьысыр акәын.
Абасала, арҿиамҭа аҵыхәтәантәи ахҭысқәа анеилаҳкаауа, уи иацраҳхуеит 20-26 шықәса, иагьеилаҳкаауеит Д. Гәлиа ироман «Камаҷыҷ» аҟны имҩаԥысуа ахҭысқәа 1890-тәи ашықәсқәа инадыркны, 1916 шықәсанӡа шрыбжьанакуа.
Ари апериод азын Аԥсны асоциал-политикатә ҭагылазаашьа шьахәла иаазырԥшуа, даҽакы иаламҩашьо, ижәлартәу рҿиамҭа ҟаимаҭуп «Камаҷыҷ». Уи зыжәлартәу афольклортә материал аҟнытә ажәлар ражәабжь ссақәа рсиужетқәеи ажәаԥҟақәеи уҳәа маҷымкәа арҿиамҭа иахьалоуи ажәлар рҿаԥыцтә ажәабжь ажәарҿиаратә формеи ахьҳԥылауеи азын акәым. Ажәлар рыбзазара итиптәу аҭагылазаашьа ииашаны иахьаарԥшу, сахьаркыратә ажәа лыԥшаахла ажәлар рыгәҭыха иасаркьаны иахьыҟаҵоу, агуманизмреи апатриотизмреи рыла ажәлар рдоуҳатә беиара еихаҳауа, рпозициа шьҭыхны аинтеллектуалтә идеиа ҳараккәа рахь амҩа ахьылнахуоуп.
Ҳаԥсуа прозаҿы иахьа уажәраанӡа иҟаӡам Д. Гәлиа ироман «Камаҷыҷ» аҟара ажәлар ражәаҳәаратә форма иазааигәаны, афольклортә сиужетқәа згәыҵагӡаны иҟоу даҽа рҿиамҭак. Ҳаԥсуа милаҭ рқьабз, рҵас, рынхашьа, рцәажәашьа, руаҩшьа, реизыҟашьа уҳәа ари арҿиамҭа еилыкка ианыԥшуеит, илабҿабанатәуеит.
1890-тәи ашықәсқәа инадыркны ареволиуциатә шықәсқәа иҩрыдгыло аҟынӡа аԥсуа жәлар рыбзазашьа иасаркьа иашаҵәҟьаны иҟоуп ароман «Камаҷыҷ».
Ароман «Камаҷыҷ» аҭҵааҩцәа зегьы еицҿакны иазгәарҭоит Д. Гәлиа исахьаркыратә ажәеиҿкаашьала ажәлар дшырзааигәоу.
Ари агәаанагара макышьа змам самарҭалуп.
Уи анаҩс, ароман «Камаҷыҷ» аҭҵааҩцәа инаҵшьны иазгәарҭоит афольклортә материал ахархәара арҿиамҭа ишаныԥшуа.
Ари агәаанагарагьы мап узацәымкуа иҟоу, илабҿабоу афакторқәа амоуп. Аха ииашахом, сгәанала, Д. Гәлиа ажәлар рҿаԥыцтә ҟазара амацара дҩагәылҵны даақәгылазшәа, ажәлар рфольклортә форма ахархәарала мацара ароман «Камаҷыҷ»-гьы аԥҵоушәа ихцәажәара ҟалар.
М. Папасқьыр иусумҭаҿы игәоуҭаратәы иҟоуп Д. Гәлиа исахьаркыратә ҟазараҿы, ажәлар рпоетикатә нырра инаваргыланы, аклассикатә литература ахьтә, аинтеллектуалтә ныррагьы аҭыԥ ӷәӷәа ааннакылоит ҳәа агәаанагара цәыригарц иҽшазикуа.
Ари агәаанагара, хымԥада, еиҳа узыдгылаша, аихаҳара зҭаху, аҭҵаара иазԥшу акоуп. Амала, аурыс классик ду Ф. Достоевски иповест «Ауаа рыцҳақәа» ҩуп аепистолиартә форма ахархәарала. Ароман «Камаҷыҷ» аҟны аепистолиартә форма зынӡакгьы иаҳԥылаӡом.
Уиазгьы М. Папасқьыр иҽазикит иааирԥшырц Д. Гәлиа ажәлар русуратә ашәақәеи, репикатә ҳәамҭақәеи рформа арамкақәа дырҭаҟҟы дшырҭатәамыз.
Иишаҵәҟьаны, Д. Гәлиа, зинтеллект ҳаракыз, асахьаркыратә литература ҵҩа змам иаԥхьахьаз, адунеи аклассикатә беиара зыхшыҩ иажаҳәахьаз шәҟәыҩҩын.
Убри иабзоураны Д. Гәлиа исахьаркыратә ҟазараҿы
аклассикатә литература аҟнытә анырра имоукәа иҟамлеит. Убри анырра ҳбоит ароман «Камаҷыҷ» аҟынгьы.
Ииашоуп, ароман «Камаҷыҷ» аҟны ҳара иаҳзыԥшаауам А. Пушкин Державин иҟнытә иааигаз ажәеинраала «Абаҟа» еиԥш, Б. Шьынқәба иажәеинраала «Агара ашәа» М. Лермонтов иажәеинраала «Казачиа колыбельнаиа» аҟнытә ишаауа еиԥш, А. Гогәуа иажәабжь «Абаллада» индиатәи ашәҟәыҩҩы Хьедоиата иажәабжь «Ала ҟьала» асиужет шугәаланаршәо еиԥш уҳәа убас иҵегьы, алитератураҿы зны–зынла иаҳԥылало формалеи, ма ҵакылеи аизааигәарақәа. Аха ароман «Камаҷыҷ» аҟны ҳара иаҳԥшаар ҳалшоит Д. Гәлиа адунеи аклассикатә литератураҿы дзыԥхьахьаз ашәҟәқәа рахьтә ҷыдала анырра изынзыжьыз арҿиамҭақәа. Зегьы реиҳа улаԥш иҵашәаратәы иҟоуп аурыс литература 19-тәи ашәышықәсазтәи аклассика инаҭаз анырра ӷәӷәа. Уи ҳбоит аԥсуа ԥҳәыс Камаҷыҷ лхаҿсахьала аԥҵара дахьалагаз амацаралагьы.
30-тәи ашықәсқәа рзын асоветтә литератураҿы ақыҭанхамҩа аколлективизациа азуреи, акулакцәа ирҿагыланы акәԥареи тема хадас ианыҟаз, ҳаԥсуа сахьаркыратә литературагьы Вл. Агрба иповест «Ҳколнхара «Ԥхьаҟа» аишьа»-еи, Шь. Ҵәыџьба иповест «Амаҭ зыбӷа ԥҵәоу»-и, С. Ҷанба иповест «Сеидыҟ»-и, И. Папасқьыр ироман «Ҭемыр»-и анаԥҵахаз апериод азын Д. Гәлиа ишьҭихыз аԥсуа литератураҿы иҿыцу атема, машәырума, нас ари?
Мап, машәырӡам.
19-тәи ашәышықәсазы аурыс шәҟәыҩҩцәа дуқәа –
А. Пушкин ироман «Евгени Онегин» аҟны, Л. Толстои ироманқәа «Аибашьреи аҭынчреи», «Анна Коренина», «Аиҭеира»-и рҟны, А. Островски идрама «Адыд» аҟны,
Н. Чернышевски ироман «Иҟаҵатәузеи?» аҟны уҳәа убас
аурыс ԥҳәыс лҟазшьеи, аԥсҭазаараҿы лҭыԥи раарԥшразы имаҷымкәа аклассикатә хаҿсахьақәа аԥырҵеит.
Амилаҭқәа ркультуратә еимадара аинтенсивтә ҟазшьа шьҭнахит асоветтә аамҭазы. Хықәкыла аурыс милаҭ рдоуҳатә культура ду анырра ӷәӷәа ҟанаҵеит егьырҭ, аешьаратә жәларқәа зегьы рахь. Абри анырратә еимадара иабзоуроу рацәоуп Д. Гәлиа ироман «Камаҷыҷ» аираҿгьы.
А. С. Пушкин ироман «Евгени Онегин» аҟны персонаж хаданы, Онегин дааиваҟәало дыҟоуп Татиана Ларина. Лев Толстои иепопеиа «Аибашьреи аҭынчреи» аҟны персонаж хаданы иҟоу дыруаӡәкуп Наташа Ростова. Арҭ аҩыџьагьы иаадырԥшуеит аурыс ԥҳәыс лыӡӷабра аҭәымҭатә аамҭеи, лҭаацәаратә идеалреи. Ҳара агәра ганы ҳаҟоуп Д. Гәлиа аԥсуа ԥҳәыс лыԥсҭазаара аарԥшрахь ихшыҩ хьаԥшратәы иҟазҵаз иреиуоуп ҳәа абарҭ, аурыс геницәа иаԥырҵаз, Татиана Ларинеи Наташа Ростови рхаҿсахьақәа.
Камаҷыҷ лхаҿсахьа аарԥшраҿы ҳара иаҳбоит, хықәкыла Наташа Ростова лҟазшьақәа рахьтә анырра Д. Гәлиа изыннажьит уҳәаратәы иҟоу, ацәаҳәа рыбжьугаратә иҟазҵо акомпозициатә еиҿкаашьа ҷыдарақәак. Иаҳгәалаҳаршәап Наташа лыкәашаратә баҩхатәра. Камаҷыҷгьы акәашараҿы здаҟам абаҩхатәра лыланы даарԥшуп. (Амала, Наташа аурыс жәлар рыкәашара аҟноуп абаҩхатәра ахьаалырԥшуа. Камаҷыҷ — аԥсуа жәлар рыкәашара.) Наташа аҽықәтәара дазҟазаны дааирԥшызар Л. Толстои, Камаҷыҷ аҽықәтәараҿы ахацәагьы лацлабра рылымшаратәы дцәыригеит Д. Гәлиа. Наташа лҟәыбҷашьа, леилҟьашьа Қамаҷыҷгьы илнаабаалоит. Наташа лани лаби рыҩны, аҭаацәа зҳәатәы иацныҟәо, ихадароу аҭыԥ аҿы дыргыланы, зегьы лара илызхьаԥшуа дыҟазар, Камаҷыҷгьы, иара убасҵәҟьа иҟоу акомпозициатә форма дықәныҟәаны даарԥшуп. Анаҩс, Наташа хаҵа данца, зхаҵа иҳәатәы инахымшәо, аҭаацәаратә, идеал ԥҳәысны даарԥшызар, Камаҷыҷгьы аҭаацәараҿы дидеал ԥҳәысны дцәыригеит Д. Гәлиа. Амала, Қамаҷыҷ лхаҵа Таҭласҭан иуаҩышьа бааԥсы иахҟьаны, лҭагылазаашьа даҽа мҩакы дықәнаҵеит. Араҟа Л. Толстои иҟнытә ҳахшыҩзышьҭра ииасуеит Ал. Островски идрама «Адыд» аҟны иалоу аперсонаж хада Катерина лхаҿсахьахь.
Ал. Островски Катерина дааирԥшуеит аԥара иарцәыцәны згәы цәымсахаз ауаа дрылаҵаны. Урҭ лара луаҩратә гәаҳәаракәа рзеилкаауам, еилыркааргьы ирызрыдкылом. Арахь лара дзанышәом урҭ рымҽыӷреи рыԥсҭазаара ҵакыдеи. Н. Добролиубов ишиҳәаз еиԥш, «аҳәынҭқарра еиқәаҵәа лашара шәахәаны» дналаԥхеит Катерина. Лара илызлыдымкылт аԥсҭазаара ҵакыда, аԥҳәыс лзиндара, аха уи даҿагыланы ақәԥарагьы дазыҟаҵамызт. Убри иахҟьаны иҟалеит лара лҭахарагьы. Уи лҭахаралагьы аиааира лгеит.
Камаҷыҷи Катеринеи уаҩышьалеи хымҩаԥгашьалеи, насгьы социалтә хылҵшьҭралеи зынӡак иузеидкылом, аха асахьаркыра-композициатә формаҿы урҭ рыԥсҭазааратә ҭагылазаашьа ҟаҵоуп иахьеизааигәоу рацәаны.
Камаҷыҷгьы лыԥсҭазаараҿы Катерина леиԥш луаҩратә гәаҳәара зынаӡом. Лынасыԥ ҭәы-иԥха аҟалара иаԥышькласуеит амучацәа ҵәыркқәа раамҭа еиқәаҵәа имҩаԥнагоз аегоист-мҽыӷратә шьцыларақәа. Уигьы протест ҟаҵаҩык иаҳасабала даарԥшуп. Амала Камаҷыҷ лпротест еиҳа ипрогрессивтәу ақәԥарагьы ацуп. Арҿиамҭа аԥтраҿы Камаҷыҷ лхаҭа лакәӡам иҭахо. Уи аиааира лгеит лхаҭа ишьҭылхыз абџьар, класслатәи лаӷа иқәкны аҭырҟьарала.
Даҳгәалаҳаршәап аурыс классика аҟнытә даҽа персонажк.
Лев Толстои ироман «Аиҭаира» афырԥҳәыс хада Катиуша Маслова лыԥсҭазааратә хҭысқәа аԥсуа ԥҳәыс лыԥсҭазааратә ҭоурых зынӡа иазымдырӡо иреиуоуп. Араҟагьы, азнык азын Камаҷыҷ дугәалазыршәара акгьы ыҟамшәа убоит. Аха
Катиуша Маслова леиҭеиратә ҽыԥсахра аамҭазы, аҵыхәтәаны, ареволиуционер-народникцәа Симонсонраа дырзааигәаны даҳирбоит автор.
Ари асахьаркыратә форма Камаҷыҷ лыԥсҭазааратә ҭоурых аҟны иалагылоуп ареволиуционерцәа Ивани Леуани дырзааигәаны лцәыргарала.
Ивани Леуани Лев Толстои и-Симонсонраа реиԥш инародникцәам. Урҭ социалистцәоуп! Аха зегьы акоуп урҭ револиуционерцәоуп. Насгьы, Камаҷыҷ атеррортә хысра анародникцәа рреволиуциатә теориа иазааигәоуп. Араҟагьы Лев Толстои иклассикатә ҩышьа акомпозициатә форма ахьтә
анырра ыҟазар ҟалап. Уи адагьы, иазгәаҭатәуп Камаҷыҷ ареволиуционерцәа дырзааигәоуп, аха активратә усура далахәны акәымкәа, Катиуша Маслова леиԥш ипассивтәу мҩанызаҩны мацара. Дара ареволиуционерцәагьы ипассивтәу аҭагылазаашьаҿы инаганоуп ишцәыргоу. Араҟагьы Лев Толстои исахьаркыратә ҟазара ахьтә анырра ыҟазар ҟалап.
Абасала, Камаҷыҷ лхаҿсахьа аԥҵараҿы асахьаркыратә хыҵхырҭақәа рышьақәыргыларазы ашәышықәсақәеи азқьышықәсақәеи ирыцнаскьахьоу ажәлар рфольклортә фырхацәа рахь аҵкьыс, иара арҿиамҭа ишьҭнахуа аҭоурыхтә аамҭа иазааигәоу аклассикатә литература афырхацәа рцәыргашьа акомпозициатә формақәа рышҟа еиҳа ухьаԥшратәы иҟоуп.
Иара убас иазгәаҭатәуп Лев Толстои ирҿиамҭақәа рҿы анхацәеи аҭауадцәеи реизыҟазаашьа азҵаара, лымкаала азҿлымҳара шазыҟаиҵоз. Уи иповест «Аамсҭа ишьыжь»-и, ироманқәа «Анна Каренина»-и, «Аиҭеира»-еи рҟны хшыҩзышьҭра ду азыҟаиҵоит анхацәеи аҭауадцәеи реизыҟазаашьатә ҭагылазаашьа. Д. Гәлиа ироман «Камаҷыҷ» аҟынгьы абри азҵаара, зҵаара хаданы ишьҭыхуп. Амала,
Л. Толстои анхацәеи аҭауадцәеи рыбжьара асоциалтә конфликт ырԥсыҽны, еиныршәашьа змам аклассқәа еиныршәо, аутопизмратә мҩала дазнеит.
В. И. Ленин убри аҵыхәала иҳәон: «Аҿагылаҩы цаҳәцаҳә, иацраланы аҿаԥҽҩы, акритик дуӡӡа ирҿиамҭақәа рҿы, убарҭ инрываргыланы, Урыстәыла ахаҵәара иаҿыз акризис зыхҟьаз ҳәа ицәыригеит убас еиԥш азеилымкаара, ипатриархалтәу анхаҩы гәызиан иакәымзар, иузиаҭәашьарым европатәи аҵарадыррала еибыҭоу ашәыҟәҩҩы». Д. Гәлиа ироман «Камаҷыҷ» аҟны анхацәеи аҭауадцәеи реизыҟазаашьа, еинышәара зқәым класслатә еиӷараны ишыҟоу, ишсоциалтә конфликт дуу аарԥшуа, асоциалисттә реализм аметод ахархәарала ииашаны дазнеиуеит.
Ирацәоуп абас Д. Гәлиа ироман «Камаҷыҷ» аҩраҿы аурыс классика аҟнытәи, еиҳараӡак Лев Толстои иахьтә анырра шыҟоу зныԥшуа, аргументс иҟоуҵаша асахьаркыра-композициатә моментқәа.
Уи ҳбоит акомпозициатә еишьҭагылашьаҿы, адетальқәа реиҿкаашьаҿы, апеизажтә сахьақәа раарԥшышьаҿы, амилаҭ аетнографиатә қьабзқәа рҷыдарақәа рцәыргашьаҿы, аретордациатә ааҭгыларақәа рҿы уҳәа убас иҵегьы.
Лев Толстои иепопеиа «Аибашьреи аҭынчреи» аҟны абалқәа, асалонқәа рҿы ифырхацәа еизганы, азныҭрыс ала аԥхьаҩ илаԥш ҳәаа иҵеигӡоит, еиуеиԥшым аҟазшьақәа рконтраст лабҿабартәуеит.
Д. Гәлиа ироман «Камаҷыҷ» аҟны абалқәеи асалонқәеи рцынхәрас, аԥсуаа рҵабырг ишаҵанакуа ала, аныҳәақәа раан, ма ахылаԥшцәа ақыҭа ианаҭаауа аамҭаз, аҭауадцәа рҳаҭгәынқәеи аусҳәарҭақәеи рҿы еизигоит ифырхацәа.
Лев Толстои иепопеиаҿы Ильиа Ростов иаҳҭынраҿы Кутузов дсас дахьны данырҭаа, аперсонажцәа хадақәа зегьы араҟа реиниара, убри ала иҟаҵазар, Д. Гәлиа ироман «Камаҷыҷ» аҟынгьы Мырзаҟан Чачба иаҳҭынраҿы ахылаԥшҩы диҭаауеит, арҿиамҭа аперсонажцәа џьарак реизгара ҟаиҵеит араҟа, аԥхьаҩ илаԥшҳәаа азныҭрыс иҵаӡаратәы изнеигеит.
Л. Толстои иҟны, Шерер лсалон еизнагозар арҿиамҭа афырхацәа, Д. Гәлиа иҟны Наҳарбеи Чачба иаҳҭынраҿы мшаԥытәи аныҳәазы, иара аԥшәма иаара ауаа еизнагоит. Абас иҟоу аизарақәа, ауаа-жәпа реиниарақәа сахьаркыратә хархәагас иҟаҵаны, ахаҿсахьақәа ахьцәыргоу Д. Гәлиа хымԥада Л. Толстои иҟнытә имоу анырра иабзоуроу, ҳгәаныла имаҷым.
Амала, Л. Толстои еинириауаз аҭауадцәеи аҳцәеи уҳәа, амал зкыз ауаа рхаҭарнакцәа ракәын. Д. Гәлиа, асоциалисттә реализм аметод иабзоураны ироман аҟны аҭауадцәеи аҳцәеи инрываргыланы, арҭ аизарақәа рҿы ицәыригоит анхацәагьы. Уимоу, анхацәа роуп хадара зуаны арҿиамҭа асиужет иалоу.
Аҭауадцәеи анхацәеи рсоциалтә контраст аарԥшраҿы, арҭ аизарақәа, иреиӷьу сахьаркыратә маҭәахәны иҟалеит Д. Гәлиа ироман аҟны.
Аԥсуа жәлар рфольклортә поетикаҿы иагьа ҳаимдаргьы иаҳзыԥшаауам Д. Гәлиа ироман иамҽханакуа асахьаркыратә еиуеиԥшымра зымҽхазкуа ҳәамҭак.
Ароман «Камаҷыҷ» аԥҵараҿы Д. Гәлиа ажәлар рҿаԥыцтә ҳәамҭа мацара дагәылҵит ҳәа ашьақәырӷәӷәара, аинтеллектуалтә поетика дацәтәымушәа ацәажәара аиаша иацәыхароуп. Акы иамусуп Д. Гәлиа дарбан аԥсыуа шәҟәыҩҩзаалак, зегь реиҳа ижәлар дахьырзааигәоу, урҭ рыуаҩышьа, рҟазшьа, рцәажәашьа ишьа-ида иахьалоу рфольклори, рқьабзқәеи ахьидыруа, ижәлар дахьырҵеи иашоу.
Ашәҟәыҩҩы, дарбанзаалак, иара дызхаҭарнаку ажәлар рдоуҳатә беиара анырра инамҭакәа ҟалашьа амаӡам. Д. Гәлиагьы ижәлар ражәаҳәаратә ҟәышра ду анырра инумбаало инымхеит. Уи ирҿиамҭаҿы зыԥсҭазаашьа ааирԥшырц дызхцәажәоз ажәлар рреалтә ҵабырг ииашаны ацәыргаразы дара шыҟаҵәҟьоу ҳирбар акәын, рқьабзқәа, рҵасқәа, рышьцыларатә хымҩаԥгашьақәа, ражәаҳәашьатә еицәажәарақәа ирзааҭгылатәын. Арҭқәа зегьы абызшәаҿгьы ажәлар рстиль дазааигәанатәуан. Аха ашәҟәыҩҩы ажәлар рсахьа ахьҭихуа, амилаҭ рҟазшьа ииашаны иахьааирԥшуа, рцәажәашьа ахьцәыриго уҳәа арҭқәа зегьы рыла ажәлар ражәарҿиара дахьазааигәанатәуа азын, ажәлар рҿаԥыцтә ҟазароуп ирҿиамҭақәа шьаҭас ирымоу ҳәа ашьақәырӷәӷәара иашахом.
Ҳара еиҭаҳҳәахуеит, араҟа амалахазгьы ҳгәы иҭам Д. Гәлиа ажәлар рҿаԥыцтә ҟазара, афольклортә поетика аҟнытә анырра имаӡамкәа дыҟан ҳәа шьақәҳарӷәӷәарц. Ганкахьала, Д. Гәлиа ажәлар, имилаҭ рдоуҳатә беиара анырра ду инаҭаз, ицәа-ижьы иалан. Егьи аганахь ала, адунеи иарҳахьаз аинтеллектуалтә беиара ихшыҩ аҟны иаԥшәымахахьан, иҳаракыз иара иаамҭазтәи ацивилизациа дахаҭарнакын. Убри иабзоураны, ажәлар рҿаԥыцтә поетикеи аинтеллектуалтә ҟазареи еилаӡҩоу сахьаркыратә хархәаганы џьарак еинириеит Д. Гәлиа. Зҵара маҷыз ижәлар ркультуратә ҿыгҳара аҟнынӡа иҽылагӡаны, иара иаамҭазтәи ацивилизациа адоуҳатә беиарахь аихаҳара ҟаҵо, ароман «Камаҷыҷ» асахьаркыра-композициатә еиҿкаашьала, аинтеллектуалтә ҟазара аҳаракырахь аԥхьаҩ амҩа дықәнаҵоит.
Дырмит Гәлиа ироман «Камаҷыҷ» аҩра далагеит 1933 шықәсазы. Бжьышықәса аус адиулон. Уи нагӡаны иҩны далгаанӡагьы аԥхьаҩцәа ирылаҵәаны иҟалахьан.
1930-тәи ашықәсқәа раан, ҳсахьаркыратә литература аԥхьаҩцәа рахь иназгоз, ашәҟәыҩҩцәеи аԥхьаҩцәеи еимаздоз цҳаны иҟан раԥхьатәи аԥсуа журнал «Аԥсны Ҟаԥшь». Аҭыҵра иалагеит иара 1933 шықәса рзы.
Абри ажурнал адаҟьақәа ирныланоуп ароман «Камаҷыҷ» раԥхьатәи аԥхьаҩцәа рахь анеира ишалагаз. Уа ианыло иалагеит 1936 шықәса инаркны, номерцыԥхьаӡа хԥа-ԥшьба хы ркьыԥхьрала.
Ароман «Камаҷыҷ» 1930 шықәсқәа раан ажурнал «Аԥсны Ҟаԥшь» адаҟьақәа ирнылаз аварианти, 1957 шықәса рзын иҭыҵыз Д. Гәлиа иҩымҭақәа реизга аҩбатәи атом аҟны иану, ароман «Камаҷыҷ» аҵыхәтәантәи аварианти еидкыланы ҳрыхәаԥшыр, иаҳбоит арҿиамҭа агәылыршәара, аиӷьтәра иазкны аус адулара ӷәӷәала ишамоу.
Раԥхьаӡа улаԥш иҵашәоит аперсонажцәа аӡәырҩы рыхьыӡқәа шыԥсаху:
Камаҷыҷ лан арҿиамҭа афырхацәа хадақәа ируаӡәку дреиуоуп. Уи раԥхьатәи авариант аҟны Ҭаџьгәагәа лыхьӡын. Ашьҭахь, автор уи лыхьӡ ԥсахны, Есма лыхьӡиҵеит.
Аҵыхәтәантәи ахьӡ еиҳа ишеиӷьу ҳәарақәым! Акы, аԥсуа милаҭ ирхатәхаз, ирылаҵәаны иҟоу ԥҳәыс хьӡуп. Ҩбагьы, уи ахьӡ злашьақәгылоу ашьҭыбжь цыбжьыҟақәа «С», «М», егьырҭ аиашьаратә милаҭқәа рыбызшәақәагьы ирыцәтәымым, Есма аҳәара рзымариоуп Ҭаџьгәагәа аасҭа. Иаҳгап аурыс бызшәа. Уаҟа ахьӡ Ҭаџьгәагәа Таджгәагәа ма Таджгвагва ҳәа акәымзар ҳәашьа амаӡам. Аԥсышәалагьы иаармарианы уҿаҿы иааиуам, аха аурысшәаҿы, зынӡа убз уҿы иҭабылгьо иаауҿанархон.
Абасала, ароман аперсонажцәа руаӡәы лыхьӡ Ҭаџьгәагәа ацынхәрас Есма ҳәа иахьыҟаҵоу аԥхьараҿы еиҳа уаҩы дзырманшәало акы акәны иҟоуп.
Убас иԥсахуп егьырҭ аперсонажцәа ԥыҭҩык рыхьыӡқәагьы. Иахьатәи авариант аҟны Леуан ҳәа иаҳдыруа, ақыҭантәи аписар асоциалист, раԥхьатәи авариант аҟны Коҵиа ихьӡын. Ҭорҟан ҳәа иахьа иаҳдыруа аперсонаж, раԥхьатәи авариант аҟны Сосран ихьӡын.
Арҭ, раԥхьатәи авариант ахьыӡқәа, ароман «Камаҷыҷ» егьырҭ абызшәақәа рахь реиҭагара аан зҳәара маншәалам, аҿаҿы имааиуа аҵакы шьҭырхуан. Ахьӡ Коҵиа аурысшәаҿы, ацыбжьыҟа «Ҵ» ииасуеит «Ц» ашҟа, иагьыҟалоит Коциа ҳәа. Уи ақырҭуа данаԥхьо, афырхаҵа ихаҿсахьа иаҵанамкуа ахшыҩҵак змоу, ажәа агәыӡра иахыршаланы иҟанаҵон.
Ахьӡ Сосран акәзар, аурыс бызшәа аҟны ацыбжьыҟа «с» шьҭыбжьыла «з» иахьазааигәоу аҟнытә иԥшӡам ажәаны иуаҳауа, уҿаҿы имааиуа, иузымҳәо иҟан.
Абасала, Д. Гәлиа ироман «Камаҷыҷ» афырхацәа рыхьыӡқәа рыԥсахралагьы арҿиамҭа абызшәа аиӷьтәрахь аус ауа иҟаиҵеит, аԥхьара маншәалахартә ахьыӡқәа гәылиршәеит.
Ароман раԥхьатәи аварианти аҵыхәтәантәи аварианти ртекстқәа еидкыланы ҳанрыхәаԥшуа, даҟьацыԥхьаӡа шамахамзар, иаҳԥылоит убас арҽеирақәа, арҿыцрақәа, аԥсахрақәа.
Х–категориакны иаҳшар ҟалоит авариантқәа ртекстологиатә еиҿырԥшраҿы иаҳԥыло аиҭакрақәа:
1. Раԥхьатәи авариант аҟны иаҳԥыло ажәақәеи аҳәоуқәеи, аҵыхәтәантәи авариант аҟны зынӡа иамху.
2. Раԥхьатәи авариант аҟны иҟамкәа, аҵыхәтәантәи авариант аҟны иҿыцны иалагылоу ажәақәеи аҳәоуқәеи.
3. Раԥхьатәи авариант аҿгьы иҟаз, аха еиҳа еиӷьу асинонимқәеи ажәа ҿыцқәеи рыла иԥсаху.
Иаагап аҿырԥштәқәа:
«Инаҭым ашкол иаанамхәозаап» зыхьӡу ахаҿы, раԥхьатәи авариант аҟны иаҳԥылоит абас еиԥш аҳәоу:
«...Аӡәы ԥҳәыс дааигар — ауахәамахь днеигароуп, уаҟа ажәлар еизауеит: убарҭ зегьы ишырбо аҷкәыни аӡӷаби иқәацә-қәацәӡа, атәыҩақәа ркьакьаӡа акы рхаргыланы ишәыма шәгьежьуа ауахәама шәҭоуп, насгьы абраҟа агәыргьынхыхҩы ҳәа хәыԥҳак, ма ҭауадк, ма аамсҭак абра даҭахуп».
Аҵыхәтәантәи авариант атекст аҟны, — «иқәацә–қәацәӡа атәыҩақәа ркьакьаӡа акы рхаргыланы ишәыма шәгьежьуа
ауахәама шәҭоуп» ҳәа иаҳԥыло аҳәоу зынӡа ибжьыхуп. Уи ацынхәрас иҿыцны ибжьаргылоуп абри аҳәоу:
...Акыраамҭа жәлар рҿы еиццәырымҵуа шәара инаганы еивашәыргылоит».
Абарҭқәа рышьҭахь аҵыхәтәантәи авариант ҟалеит абас:
«...Аӡәы ԥҳәыс дааигар — ауахәамахь днеигароуп, уаҟа ажәлар еизоит: убарҭ зегьы ишырбо аҷкәыни аӡӷаби, акыраамҭа жәлар рҿы еиццәырымҵуа, шәара инаганы еивашәыргылоит, насгьы абраҟа агәыргьынхыхҩы ҳәа хәԥҳакы, ма ҭауадк, ма аамысҭак абра даҭахуп» (ад. 60).
Епитетлеи метафоралеи еибыҭаз аҳәоу ари атекст иамхны ацынхәрас, баша ажәаҳәаратә ҳәоук ахьалаҵоу агәеихьшьра ааунаҭаргьы алшоит. Аха цқьа уазхәыцыр, иамихыз аҳәоу, автор ихықәкы иавагылоз, иҷыдараз хшыҩҵакык шахылҵуаз, ииашаҵәҟьаны ишымцхәыз умбарц залшом.
Алиаси апапи рдиалог ала автор иааирԥшырц иҭахын, иагьааирԥшит агәыргьынхаҵара аԥсуаа рмилаҭтә қьабз иацәтәыму усны ишыҟоу. Аха уи инаваргыланы, агәыргьын зхазҵо зегьы рхыччарахь, рыркарикатурарахь ахы архо иҟан уи аҳәоу аҟны «иқәацә-қәацәӡа, атәыҩақәа ркьакьаӡа акы рхаргыланы» ҳәа кьышәқәҵарала иҳәоу ажәақәа.
Агәыргьынхаҵареи уи иадҳәалоу ацеремониақәеи зқьышықәсала имҩаԥызгоз ажәларқәа рацәоуп, урҭ уи милаҭтә қьабзны ирзыҟалахьан. Амилаҭтә қьабзқәа, аҵасқәа, изтәызаалак, ратәамбара иашам, хаҵгылашьа змам уаҩымроуп... Д. Гәлиа ироман атекст аҟны, ас еиԥш ашәшьы зхылҵуаны раԥхьатәи авариант аҟны ицәалашәаз гәамҭакәа инимыжьит, иахәҭангьы иамихит. Аԥсуа милаҭтә қьабзқәа рҷыдарагьы даҽакала ишыҟоу, урҭгьы ишубалак рызнеира шиашам аарԥшра акәын араҟа автор хықәкыс имаз. Убри кылкааны иаҳәоит атекст иамихызи, иҿыцны иациҵази ирыбзоураны.
Даҽа хык аҟны, апапи Леуани реинымаалара ахьааирԥшуа, урҭ рдиалог раԥхьатәи авариант аҟны иҟоуп абас:
«— Ааи, уара ишуҳәо акәхап, сара ссоциалиступ. Уара уакәын ари сазымҳәацыз».
«Уара ишуҳәо акәхап, сара ссоциалиступ» ҳәа Леуан
аҽраргамара иҟаиҵо аҵыхәтәантәи авариант аҟны иамхуп. «Ааи, уара уакәын ари сазымҳәацыз» (ад. 69) ҳәа аҳәоу ааԥҵәаны иалгоуп. Ас, хымԥада, еиҳа еиӷьхеит. Апап дизгәааны, ажәлар рразҟымҩа алхразы маӡа иқәԥо ауаа дышреиуоу араргамара, аҽцәыргара Леуан ихаҿсахьа ианааломызт.
Иаҳгап даҽа ҿырԥштәык:
«Алиас дҭаркит» зыхьӡу ахаҟны, раԥхьатәи авариант аҿы иаҳԥылоит абас: «Убри аамҭазы астражник иҽы дынҽыжәлеит».
Аҵыхәтәантәи авариант аҟны «убри аамҭазы астражник дынҽыжәлеит» (ад. 37) ҳәа иҟаҵоуп. Араҟа ажәа «аҽы» ииашаҵәҟьаны имцхәын, дҽыжәлеит аниҳәа еилкаан дызҽыжәлаз шҽу.
Абас, амцхәрақәеи ажәарацәарақәеи раԥхьатәи авариант аҟны иалашәаз кылԥшааны, урҭ иагьа иепитет ԥшӡазаргьы, иагьа иметафора шьахәзаргьы дырмеигӡакәа иамихит асахьажәа азҟаза ду Д. Гәлиа.
Атекстқәа реиҿырԥшратә анализ иаанарԥшит, амцхәрақәа рамхрала иҟаиҵаз иажәараӡара инаваргыланы, Д. Гәлиа ахарҭәаара иазкны ҿыц иалеигалаз аҳәоуқәеи ажәақәеи шырацәоу.
Иаҳгап ҿырԥштәык:
«– Ари ззы ибзиоу ҭауади-аамсҭеи шәара апапцәеи шәзоуп, кралашәырҳауеит, ҳара анхацәа уи ҳахнарҵәеит, аԥхьашәа ишысҳәаз еиԥш, иаҳԥырхагамзар акы иҳахәаӡом, — иҳәеит Алиас дааицрашәан, — абасоуп шәара азакәан бзиақәа шаԥышәҵауа!
— Уи зегьы рзы изакәанны иҟоуп, уара узы мацара акәым, — иҳәеит апап» (ад. 63).
Араҟа, «Иаҳԥырхагамзар акы иҳахәаӡом, — иҳәеит Алиас дааицрашәан, — абасоуп шәара азакәан бзиақәа шаԥышәҵауа! — Уи зегьы рзы изакәанны иҟоуп, уара узы мацара акәым, — иҳәеит апап» ҳәа хыхь иааҳгаз, раԥхьатәи авариант ажурнал «Аԥсны Ҟаԥшь» аҟны икьыԥхьыз иалаӡамызт, иҿыцны иациҵеит автор.
Ари ацҵарала Д. Гәлиа асоциалтә мотивқәа еиҳа ублаҿы иааиуа иҟаиҵеит анхаҩы Алиас агәынамӡара аҳәынҭқарратә ԥҟарақәа рахь ишимоу ааирԥшит, уи инхаҩратә позициеи имилаҭтә темпераменти ҳнырхьыԥшыратә ицәыригеит.
Иаҳгап даҽа ҿырԥштәык:
«— Ишԥыкәу сара сыӡӷаб дышзакәан ԥҳам, сара дсыԥҳами, нашԥԥҳаума нас?
Абри еиԥш ажәа соумҳәакәа уаасысны сушьыр еиҳа еиӷьын, сара егьа сҳәаргьы уи баша исоуҳәоз џьысшьон.
— Баша ишԥауасҳәеи, уи аӡӷаб уара дуԥҳам, уԥҳәыс дылхымшеит ҳәа акәым сара исҳәо, агәыргьын ухамкәа ахшара иумоу, ҳара ҳзакәан ала, ҳара апапцәа ҳнапы аус аҳасаб ала, закәан хшароуп ҳәа ашәҟәы сызуҭом» (ад.66).
Араҟа, «сара егьа сҳәаргьы уи баша исоуҳәоз џьысшьон... баша ишԥауасҳәои» ҳәа иҟоу, раԥхьатәи авариант ажурнал «Аԥсны Ҟаԥшь» ианыз аҟны иҟаӡамызт, иҿыцны аҵыхәтәантәи авариант иалаҵоуп.
Арҭ ажәақәа ирыбзоураны, ганкахьала, Алиаси апапи рдиалог аидҳәалашьа еиҳа еиӷьхеит. Ахшыҩҵак аҿиара логикала аишьҭагылашьаҿы ажәеи ажәеи реихылҿиаашьа еиҳа еизааигәахеит. Егьи аганахь ала, Алиас ицәажәараҿы ихы имҟәыҵыҵуа уҳәаратәы ирӷьны иамхаҳәахьаз, ажәақәа акыр ихьадыршшауеит. Алиас иҭагылазаашьа зеиԥшраз, ирӷьны ииҳәахьаз хьаимыршшар ада ԥсыхәа имамкәа дҟанаҵон, избанзар Алиас дзышьҭаз ашәҟәы апап иакәымзар, уаҳа даҽаӡә иҟнытә иауамызт. Уи иаур, хымԥада иԥҳа ашкол даанахәарашәа игәы иабон.
Абасала, Алиас инхаҩратә ҭагылазаашьа бааԥсы иахҟьаны, игәы ахьазҭамгьы дхьамҵыр шамуа ҳирбоит автор.
Иаҳгап даҽа ҿырԥштәыкгьы:
«Алиас даахәыцхәыцын, абри шыбзиарамыз идырит, аха иикыз. Иҽы изынижьыргьы уи амала иҳәоит, ҽыс изынижьуа егьыҟам, аха уи маӡарахзар акәхап, снақәӡы сцоит, убри аҵкыс ус исҭап, игааит, исымҭаргьы цәгьас салаҟаиҵоит, хырҳагас исиҭом, мчыла исцәигаргьы ҟалап иҳәеит гәаныла» (ад. 36).
Алиас иҩны аҭауад-абрагь Салыбеи даннеи, убри инеира
хьанҭараны Алиас иҟәаҟәа ишықәҳаз ахьааирԥшуа аҭыԥқәа иреиуоуп араҟа иааҳгаз аҿырԥштәы. Раԥхьатәи авариант ажурнал «Аԥсны Ҟаԥшь» ианыз аҟны иҟамкәа араҟа иаларгылоуп абарҭ ажәақәа: «Абри шыбзиарамыз идырит, аха иикыз», «Мчыла исцәигаргьы ҟалап».
Арҭ ажәақәа иаадырԥшуеит анхаҩы абас иаалырҟьаны длеиҵарӷәӷәа дызкыша, кажьшьа змам аидара бааԥсы уи аамҭазы еснагь ишизыԥшыз. Уи инаваргыланы, арҭ ажәақәа иузцәырыргоит Алиас иҩнуҵҟатәи иеибарххаратә ҭагылазаашьа. Ганкахьала, аҭауад-абрагь аҽы данаҳәа, мап ицәикыргьы шбашахоз, ацынхәра узынсыжьып ҳәа ииҳәазгьы шдәыбгабызшәаз, насгьы уи абрагь иҽы
Алиас иҽы ацынхәрас иааныжьӡаны дҟаларгьы, уи хиррак шаҵамлоз Алиас изеилымкаауа дшыҟамыз аадырԥшуеит. Егьи аганахь, аҭауадцәа руаҩышьа зеиԥшроу иахҟьаны, анхаҩы урҭ рыгәрагара шицәыӡхьоу, Алиасгьы уи ззымдыруа шиакәым рныԥшуеит.
Ароман «Камаҷыҷ» аҵыхәтәантәи авариант иҿыцны иалагылоу аҳәоуқәеи ажәақәеи, абас ажәаҳәаратә еишьҭагылашьа еиӷьнатәит, аилкаара марианы иҟанаҵеит, ахаҿсахьақәа рҭырҭәаара иацхрааит, ахшыҩҵак аҵаулара иацнаҵеит.
Ароман «Камаҷыҷ» атекстқәа реиҿырԥшратә анализ иаанарԥшит, иара убас, арҿиамҭа аҵыхәтәантәи авариант аҟны еиҳа еиӷьу асинонимқәеи ажәа ҿыцқәеи рыла аԥсахрақәа ахьрымоу аҭыԥқәа шырацәоу. Убри акатегориаҿы иаҵанакуеит хыхь иазгәаҳҭахьоу ахатәы хьыӡқәа Ҭаџьгәагәеи, Сосрани, Коҵиеи аҿыц вариант аҟны Есмеи, Ҭорҟани, Леуани ҳәа иԥсаху.
Убарҭ рнаҩсгьы иааҳгап аҿырԥштәқәа.
Ароман «Камаҷыҷ» раԥхьатәи авариант атекст аҟны иаҳԥылоит:
«Алиас дааилашәан дҩагылт иҟама ахы кны».
Аҵыхәтәантәи авариант аҟны ари аҳәоу ҟаҵоуп абас:
«Алиас дааилашәан дҩагылт дазгәаашәа» (ад. 65).
Араҟа, ишаҳбаз еиԥш, раԥхьатәи авариант иатәу аҳәоу
иалоу ажәақәа «иҟама ахы кны» ԥсахуп ажәа «дазгәаашәа» ала.
Излеиӷьнатәызеи уи ажәа ҿыц аҳәоу аҵакы?
Асахьаркыратә литератураҿы зегьы реиҳагьы хшыҩзышьҭра зҭаху акоуп, ишәа-иза иҟоу, иахьымхысуа, иаҵанамкуа, ахшыҩҵакҵәҟьара кылкааны агәҭаҵәҟьа иҭазыршәо ажәа аԥшаареи, уи иахьахәҭоу аҭыԥ аҿы аргылареи. Араҟа иааҳгаз аҳәоу ҿырԥштәы аҟны раԥхьатәи авариант ала, Алиас дгәааны «иҟама ахы кны» дангыла, уи аҟама аус аирур акәын. Мамзар, баша ԥаҟьчаҟьрахон. Алиас ихаҿсахьа иаднакылом ихшыҩдоу, иҭацәу аԥаҟьчаҟьра. Уи зхы аҭыԥ аҟны иҟоу, анхаҩыжәлар рсоциалтә категориа иахатарнаку, итиптәу, насгьы иҵоуроу хаҿсахьоуп.
Алиас иҟама аус аирургьы ҟаломызт. Усҟан арҿиамҭа асиужет аҿиашьа аҽаԥсахыр акәхон, автор ихықәкы дацәхнарҟьон… Абасала, Алиас «иҟама ахы кны» иҵырҟьара ӷьцәан, амцхә иахысуан арҿиамҭа ахшыҩҵакҵәҟьара. Ацынхәрас «дазгәаашәа» ҳәа аҿыц вариант аҟны иҟаҵоу аҵәҟьара агәҭа иазҭамыршәуазаргьы, еиҳа иазааигәанатәуеит.
Иаҳгап даҽа ҿарԥштәык.
Раԥхьатәи авариант атекст аҟны иаҳԥылоит абас: «Акы зҭаху акы шԥакәым, ҳара аҭаҳмадацәа ҳажәымҭыҽха ҳмитаҟәчитаҟәуа ҳаиҳәҭагыла ауахәамаҿы ҳааны агәыргьын хаҵара уара ишԥоубо?».
Абри аҳәоу аҟны ажәа «ҳаиҳәҭагыла» ԥшӡам, уҿаҿы иааиуам, авульгаризмра ашҟа икыднацәылоит. Аҵыхәтәантәи авариант аҟны автор уи изгәамҭа инымхеит, иагьиԥсахит асиноним «ҳаишьҭагыла» ала (ад. 66). Ари ажәа еиҳа ишлитературатәу ҳәарақәым. Иаҳгап даҽа ҽырԥштәыкгьы:
Раԥхьатәи авариант атекст аҟны иаҳԥылоит абри еиԥш аҳәоу: «Нас дара аҩны иааныжьны дцан, прошениак зҩышаз шәҟәыҩҩык дааиган, ирҭахыз еиԥш апрошениақәа акы аначальник округ ихьӡ ала, даҽакы апрогимназиа (аӡӷабцәа зҭаз ашкол) аиҳаб ԥҳәыс лыхьӡала ирҩит».
Аҵыхәтәантәи авариант аҟны, ари аҭыԥ аҟны ажәақәа
«прошениак», «шәҟәыҩҩык» ԥсахуп ажәақәа «арзаҳал», «аӡәы» рыла (ад. 56).
Ажәа «апрошениа» ҳаԥсуа жәар иаднамкылаӡеит. Уи ацынхәрас ажәа «арзаҳал» Д. Гәлиа ироман аҟны иалаигалаз ҳаԥсуа жәар аҟны ибзианы аҽышьақәнарӷәӷәеит. Уи, ажәа «апрошениа» аҵкьыс амилаҭцәа ахоуп, убри иабзоуроуп ажәлар ирхатәны иахьыҟалазгьы.
Аҳәоу иалоу ажәа «шәҟәыҩҩык» ԥсахуп ахыԥхьаӡаратә хьыӡцынхәра «аӡәы» ала. Ари ажәа аҳәоу ахшыҩҵак еиҳа ииашаны иаанарԥшуеит. Мамзар, ажәа «шәҟәыҩҩык» ҳәа ҳанаԥхьо ҳахшыҩ зызцо асахьаркыратә рҿиамҭақәа аԥызҵо ашәҟәыҩҩыҵәҟьа иоуп. Ус еиԥш ашәҟәыҩҩыҵәҟьа иакәхарымызт Алиасраа арзаҳал (апрошениа) рзызҩыз. Ус баша, аԥхьареи аҩреи здыруаз аӡәы иакәхап. Аҵыхәтәантәи авариант аҟны ишҳәоу еиҳа ииашоуп. Араҟа уаанӡатәи агха ԥшааны ириашеит автор.
Абасала, атекстқәа реиҿырԥшратә анализ иаанарԥшит ароман «Камаҷыҷ», аҵыхәтәантәи авариант аԥхьаҩ инапаҿы инеиаанӡа, Д. Гәлиа аус ӷәӷәа еиҭа ишадиулаз. Уи џьара акы амихит, џьара акы ациҵеит, арыцқьарақәеи аԥсахрақәеи рацәаны иазыҟаиҵеит.
Арҿиамҭа асахьаркыратә детальқәа еилыхха, шәытарак амамкәа еилгахартә, аԥхьара мариахартә, ахаҿсахьақәа типтәхартә, ахшыҩҵак аҵаулара иацлартә иҟаиҵеит. Арҿиамҭа гәылиршәеит.
Адунеи аҿы уасхырк зҵам ҩнык ыҟаӡам. Амилаҭқәагьы, доусы дара рмилаҭтә ԥсихологиа аҷыдара аазырԥшуа уасхырк рымоуп.
Аԥсуа жәлар рмилаҭтә ԥсихологиа уасхырс иаҵоуп Аламыс. Убри азоуп аԥсуа жәлар ражәабжьқәа ирылхны иҩу М. Лакрба иновеллақәа реизга «Аламыс» ҳәа захьӡиҵаз. Ари ашәҟәы аԥсуа милаҭтә ԥсихологиа иаенциклопедиоуп ҳәа ҳацәымҩашьакәа иаҳҳәар ҳалшоит. Аха уи агәаанагара ашьақәырӷәӷәара ҳалагаанӡа, иаазыркьаҿӡаны ҳалацәажәап даҽа зҵаарак: изакәызеи ановелла, закәытә литературатә жанрузеи?
Ановелла италиа бызшәала, навагылара-аавагылара амамкәа, иаанаго ажәабжь ауп. Ари ажанр рдыруан ажәытәӡатәи амрагылараагьы, антикатә период абырзенцәа, аурымқәа (аримлианаа). Аиҭеира аепоха аан, раԥхьаӡа иаԥшьигеит ажәиԥшьтәи ашәышықәсазы италиатәи ашәҟәыҩҩы Джовани Бокаччо. Уи ииҩыз иновеллақәа
реизга «Декамерон» (иаанагоит «жәамшнҵара») иахьа уажәраанӡа еимакны иаԥхьоит.
Ажәафтәи ашәышықәсазы афранцыз шәҟәыҩҩы, апринцесса Маргарита Наварскаиа ановеллақәа рыҩраҿгь» лылша ԥылшәон. Уи лновеллақәа реизга «Гептамерониахьа уажәраанӡагьы аинтерес ду амоуп.
Аиҭеира аепохазы алитератураҿы ари ажанр ирылаҵәаны иҟаз жанрын. Ановелла ажанр ала авторцәа ирылшон аиҿагылара ӷәӷәа змоу ахҭыс дуӡӡақәа ааиларҵәаны рыхцәажәара. Иџьоушьаратәы иҟаз ахҭыс дуӡӡақәа рылоуп ишаадырԥшуа ановелла иалоу афырхацәа рхаҿсахьақәа. Насгьы урҭ, зҵакы повестк, романк аҟара иҭбаау, даҟьақәак ирныгӡалоуп. Ҿырԥштәыс иаагар ҟалоит адунеи зегьы еицырдыруа англиатәи адраматург дуӡӡа Шекспир итрагедиа
«Отелло». Уи Шекспир италиатәи ашәҟәыҩҩы Џьиральди Чинтио (1505—573 ш. ш.) иновелла «Венециатәи амавр»1 иалихит. «Ромеои Џьульеттеи» акәзар, уигьы италиатәи ашәҟәыҩҩы — ановеллист Матео Банделло (1480—1562 шш.) иновелла «Ромеои Џьульеттеи» (1554 ш.) ауп излыху.
Ановеллақәа реизга «Аламыс» аҿгьы ирацәаӡоуп убас атрагедиагьы злыҵратәы иҟоу («Ҩыџьа аишьцәа») аповест, ароман злыҵратәы иҟоугьы («Аргәын Сеидыҟ», «Асас», «Аб», «Агәырҩа» уб. иҵ).
Уаанӡа иаҳҳәон ановелла захьӡу италиа бызшәала ажәабжь ауп, ановеллагьы ажәабжьгьы дара роуп ҳәа, аха, ус иагьа иҟазаргьы, аиҭеира аепоха инаркны, ановеллақәа ҳрыԥхьо ҳҿааҳхар, игәаҳамҭар залшом урҭ дара рхатәы ҷыдарақәа шрымоу. Араҟа иуԥылом алирикатә ааҭгыларақәа. Афырхацәа рҟазшьақәа, ма адәахьтәи реиҿартәышьа рсахьа дахцәажәо, ма аԥсабара аԥшӡарақәа дырзааҭгыло, апеизаж дахцәажәо инҭырҳәцаа асахьа ҭихуам автор.
М. Горки иажәабжьқәа рҿы ифырхацәа ҳархьырԥшуа ҳашнеиго, аԥсабара аԥшӡарақәа, ма дара афырхацәа адәахьтәи рсахьа данхнахлак, даҟьакаҿынӡа уи иарганы, нас ауп ахҭыс хада ашҟа деиҭанааиуа… (Игәашәҭ ажәабжьқәа «Мальва», «Каини Артиоми уб. иҵ)
Алықьса Гогәуа иажәабжьқәа рҿы лымкаала маҭәарк, детальк лаԥшықәҵаны, уи ала ицәыригоит ахҭысқәа, иаԥиҵоит ахаҿсахьақәа. Иааҳҳәап «Ҭакар аблақәа», «Ҭагалантәи аԥшақәа». Ажәабжь аҿы митәрак злаӡам хҭысзаргьы, еиуеиԥшым асахьаркыратә ҷыдарақәа ихы иархәаны, автор илшоит ахаҿсахьақәа раарԥшра, ажәабжь аиҵыхра, арҭбаара. (Шәахәаԥш «Ҩыџьа ашьаҟауаа».)
Ановеллақәа рҿы асахьаркыратә ҷыдарақәа мыцхәы дрыламхароуп автор, зҵакы ҭбаау аштрихқәа ирԥсахуеит аепитетқәа, асимвол-социациатә еиҿырԥшрақәа уҳәа, убас егьырҭ асахьаркыратә ҷыдарақәагьы. Убри аҟнытә ановеллақәа рҿы ахҭысқәа еиҳа хадара рылоуп. Аха ажәабжьи ановеллеи, хыхь ишаҳҳәахьоу еиԥш, баагәарак рыбжьаны ҳәа иҟаӡам.
Аурыс шәҟәыҩҩы ду А. Чехов ирҿиамҭақәа ианрылацәажәо, шьоукы Чехов иажәабжьқәа рҳәоит, шьоукы Чехов иновеллақәа рҳәоит. Аха Чехов ирҿиамҭақәа нҭырҳәцааҵәҟьаны урыхәаԥшыр новеллақәоуп. Ус узҳәом И. С. Тургенев иажәабжьқәа, еиҳараӡак «Ашәарыцаҩ ианҵамҭақәа», рзын. Урҭ ановеллақәа ҳәа узрыхьӡытәуам, ианаму аочерктә жанр еиҳа иазааигәоуп, аха усгьы иажәабжьқәоуп.
Аиҭеира аепоха аантәи ановеллақәеи Чехов иновеллақәеи реиԥш, М. Лакрба ишәҟәы «Аламыс» иану ановеллақәагьы, ихадоу ахҭыстә детальқәа (ахаҿсахьақәа аазырԥшуа) аԥхьаҩ илаԥш еиҳа иҵашәаратәы иҟазҵаша асахьаркыратә деталь ссақәа, аштрихқәа рыла ишьақәыргылоуп.
Иаагап, ановелла «Маршьан Лашә».
Шәахәаԥш шаҟа ажәа каҷбеила Маршьан Лашә исахьа ҭҭәааны иҭыху: «Кьаҳәк, махәажә-шьахәажәк, иҿы ашәахсҭақәеи ацәырԥшӡа ҭыԥи иаганы, иԥшра цәгьан. Аха уи дахьынӡаҟаз деиқәҟаца, ижьышәақәа аихеиԥш икьакьаӡа, амч ҷыда злаз уаҩын» (ад. 109). Араҟа Маршьан Лашә имч хадара злоу детальуп, аха уеизгьы, шаҟа ажәа маҷла ирҭәоузеи адәахьтәи исахьа.
Ановелла «Аргәын Сеидыҟ» (ад. 17) аҿы Кәыҷыта дзакәу, иҟазшьоу макьана еилаҳамкааӡацт. Автор ибжьеигалеит штрихк: Џьарнази иареи реицәажәараҿы, Џьарназ Кәыҷыта дизҵаауеит, урҭ зааӡаз Сеидыҟ изын, «Уара, акыр ҵуоу думбеижьҭеи?» ҳәа, «Имҵыкәа, хәышықәса ҵып шьҭа, дсымбеижьҭеи,» иҳәеит Кәыҷыта, ииҳәаз дагьаацәыԥхашьашәа» (ад. 17). Араҟа ҩ-цәаҳәак роуп иҟаӡоу, аха Кәыҷыта наҟ-наҟ ацәгьара згәаӷьраны иҟоу иуаҩышьа, игәымбылра аазырԥшуа штрихуп.
Аԥснытәи аԥсабара аԥшӡара, иаҳҳәап, ҳашьхақәа, аӡыхь лбааҽҽарақәа, ҳамшын агәеисыбжь, ашәҭқәа рыфҩы хаа уҳәа дырзааҭгыла рсахьа ҭыхуа, инарҭбаа дрыхцәажәом автор. Аха аԥсуа новеллақәа рҿы ҩбаҟа-хԥаҟа жәа рыла Аԥснытәи аԥсабара агәеисыбжь ҳаҳауа, иара ҳшалахәу ҳдыруа иҟеиҵеит. Шамахамзар ановеллақәа рҿы Аԥснытәи аԥсабара цәала-жьыла иаласоуп. Цәала-жьыла иаласоуп, аха аԥсабара адәахьтәи асахьақәа ракәым, иара иқәынхо ажәлар рмилаҭ ҵасқәа, рқьабзқәа, рҷыдаратә ҟазшьақәа —
рԥсихологиа ауп иаанарԥшуа. «Аламыс» иаԥсыуа милаҭтә рҿиамҭоуп адац инаркны.
Аиҭеира аепохазтәи ановеллақәа рҿагылан усҟантәи аамҭазы ауаҩытәыҩса дызшьаҳауаз, аԥсҭазаара жьымдырс, ԥырхагас иамаз. Урҭ иаадырԥшуан ауахәамақәа, аберҭыԥқәа рыхԥша ԥшӡа шбашаз, ҩныҵҟала еилабааз хеидкыларҭаны ишыҟаз, иаадырԥшуан апапцәа, аберцәа, адәахьы иԥсыцқьоушәа рҽыҟаҵаны ҩнуҵҟала ишгьангьашцәаз, ишцәыбзацәаз, ишҵырҭышагацәаз уҳәа уб. егь.
Урҭ ановеллақәа рҿы зны-зынла апарнографиатә елементқәа рацәан, ма ашьаӡагәаӡа зцыркәкәа ицо, аибарԥсра иазкыз рҿиамҭақәан. Убри аҟнытә урҭ зықәра намӡац даԥхьар, дыбжьнахуеит ҳәа иԥхьаӡаны ицәырҵәахуеит.
М. Лакрба иновеллақәа акык-ҩбак ракәымзар, зықәра мнаӡац ицәуҵәахуа иҟаӡам. Уимоу, ауаҩы аҟазшьа хазынақәа иланаҵоит, уи дарԥхьо ихшыҩ иҭагало дааӡазар. Дхәыҷы-дду, М. Лакрба иновеллақәа ирыԥхьо дарбанзаалак, идырҵоит аиҩызара бзиа, иланаҵоит афырхаҵара, аԥсадгьыл абзиабара, инарҵоит излымшо ишицхраатәу, зымч мхаз дшаҭаҵатәым уҳәа, ажәакала, аԥсуаа рмилаҭтә ԥсихологиа уасхырс иаҵоу Аламыс иахылҿиааз аҟазшьа бзиақәа акырӡа.
Аламыс азы аԥсуаа рхаҭа ирҳәоит: «Ҳара аԥсуаа убасҟак ҳмаҷуп, ҳамч зегьы еизганы арбаӷьк аҵоукыр, игарыгаҽо ишнеиуагьы, иаашьҭԥааны иаманы ицоит. Аха ҳаԥсуа Ламыс – ҩышә цәкамбашь аурхаргьы, ирзырҵысуам». Избан акәзар, аԥсуаа рмилаҭтә ԥсихологиа иауасхыруп Аламыс, аԥсуаа рмилаҭтә ҟазшьа, рҵас, рқьабз уҳәа зегьы иара иахылҵит. Аԥсуа изын аԥсра еиҳа еиӷьуп иламыс аӷрагылара аҵкьыс. Аламысда ҳәа иарҳәоит «ишыбзоу иԥсыз». Аԥсра аҵкьыс амч амоуп Аламыс.
Гагра аӡхыҵра аныҟала, ауаа рацәаны рхы иамыхәо амшын ашҟа иаган, иалаӡызгьы маҷҩымхеит. Калдахәаратәи аԥҳәызба Шьазина ацәқәырԥа дақәԥо, дыӡсаны лҿаалхеит. Аӡы дахьаанахәази ацәқәырԥақәа дҟьо дрыман иахьхызи акәхап, лцәа-лжьы зынӡа ихтын. Аҟәараҿы ажәлар ықәгыланы илзыԥшуан, аха цхыраашьа рзыҟаҵомызт. Илулак, лхала аҟәараҿы дааӡеит. Ацәқәырԥақәа шьҭахьҟа ицеит. Шьаҿақәак арахь дааиҭаҵыр, уи уаҳа ацәқәырԥақәа
злыхьӡаӡом. Аха ажәлар ирылагылаз ҷкәына мӡышәак ибла ламысдақәа лцәа-лжьы ахтыра ишаҟәимгоз лылаԥш дааҵашәеит. Усҟан игәалҭеит, илгәалашәеит дшыхтыз, илхашҭит иахьантәарак аԥсра дшақәԥоз. Лцәа-лжьы ихтыз лҵәахырц уаҟа днатәеит. Ацәқәырԥақәа еиҭааихуаз налыхьӡан, дынҭаҳәахаагьы дыргеит...
Автор ари ановелла хыс иеиҭеит «Аԥсра аҵкьыс иӷәӷәоуп» ҳәа, ибзиангьы иааирԥшит Аламыс аԥсра аҵкьыс амч шамоу.
Аԥҳәызба дыриааит аӡхыҵра-ӡеибафара, аӷбақәа ӡаазырҟәрыло амшын цәқәырԥа, аха Аламыс аҵкьыс дзымиааит. Насгьы иазгәаҭатәуп даҽа ганк: аԥҳәызба лыԥсҭазаара, убасҟак бзиа илбоз, дыззықәԥоз,амаҷ азын илырӡит.
М. Лакрба ишәҟәы «Аламыс» аԥсуа милаҭ рԥсихологиа аганқәа зегьы аанарԥшуеит. Аԥсуа милаҭтә ҟазшьа ззымдыруа ари ашәҟәы даԥхьар, аԥсуаа уаанӡа иидыруаз шьоукы ракәушәа дырзааигәанатәуеит.
М. Лакрба иновеллақәа рылихит аԥсуа жәлар ражәабжьқәа. Аха урҭ шааиаҳаз ианимҵеит. Уи илшеит ажәытә жәабжьқәа ацәа ҿыц рхаҵара, илитературатә ҩымҭақәан раԥҵара. Аурыс критик Риурик Ивнев М. Лакрба иновеллақәа рзын иҳәоит:
М. Лакрба ишәҟәы гәыцәс Аламыс аҭаны, аԥсҭазаара аганқәа зегьы рыла дазнеины, аԥсуаа рмилаҭтә ԥсихологиа аарԥшра анаҩсгьы, илшеит амилаҭтә ԥсихологиа ипрогрессивтәны аҟаҵара, ихшыҩрҵагоу, иааӡагоу, иҿырԥшыгоу ацәа ахаҵара.
Аԥсуаа наџьнатә ашьоуразы рлеишәа цәгьан. Ҳәарада, Аламыс иранаҳәон «ахьмыӡӷ» рҟәаҟә иқәырхырц. Убри иахҟьаны ажәлақәа дара-дара анаақәибахӡалозгьы ыҟан. Ашьа зду ауаҩшьра иҭахымзаргьы, ауаа рҿы аԥхашьара, Аламыс иднаҵеит ашьоура — ауаҩы ишьра. Иҭацәу, игәаҩаӡа иҟоу бжьагажәала ашьоура згәы иҭазкыз даҟәысхуеит ҳәа уалагар, аԥсуа иламыс еиҳагьы иурцыхцыхуеит, ишьоуратә цәанырра еиҳагьы еибауркуеит.
Ишԥаҟаиҵо ҳзыхцәажәо ановеллақәа равтор, ас еиԥш ауадаҩрақәа раан?
Аԥсуаа рҟазшьаҿы иҟоуп ҵҩа змам аҵас хазынақәа. Урҭгьы аԥсуара Аламыс иахылҵыз роуп. Автор сахьаркыратә детальқәак рыла иааирԥшуеит аҵас бааԥсқәа, ипрогрессивтәым (иаԥыхтәу, икажьтәу), ипрогрессивтәу (иҿырԥшыгоу, ихшыҩрҵагоу) аҿаргыланы, аҵас хазынақәа рыла абааԥсы аҿаԥҽра.
Иаагап, ановелла «Асас». Аҭаҳмада Цыгә Ҳанашә иҩны дааит арԥыск: «Сыршьразы исышьҭоуп ауаа, сҵәахы, ламыс умазар!» ҳәа. Аԥсуа асас дизнеит, иԥсы аԥшәма инапы ианиҵеит. Ҳанашә диҵәахит исас, иаԥсуара Аламыс ишианаҳәоз дныҟәеит. Ԥыҭрак ашьҭахь, Ҳанашә иԥазаҵә Ҭемыр асакаса данҵаны агәар дааҭаргалеит. Уи дызшьыз асас Ҳанашә иҵәахны имаз иакәын.
Автор араҟа еиҿаиргылт Аламыс иахылҵыз ҩ-ҟазшьак: ашьоуреи асасдкылареи. Аиааира аиргеит аҩбатәи — ипрогрессивтәу, иҿырԥшыгоу, икажьтәым.
Аԥсуаа наџьнатә аахыс ирдыруан ашьоура шықәибахыгаз. Аха уи ихы ларҟәны аныҟәара иламыс иаҵанакуамызт. Ихы шьҭыхны аныҟәаразы, ашьа идхаланы дыҟамзар акәын, ашьоура хызҽра аобиективтә ҿыҵга цәыргамкәа ихы изышьҭыхумызт.
М. Лакрба иновелла «Аб» аҿгьы илшоит аобиективтә ҽыҵга ԥшааны, абри ашьоура аҿагылара.
Анхәа ақыҭан дынхон Ҭаркьыл Шьааб ҳәа хаҵа ҟәышк. Ҽнак убри иԥа Ардашьыл (дырқьынцыцны дааӡан, дымӡышәашәа дыҟан) ҭацаагацәақәак дҩарылахысын (ашәаҳәара иахьаҟәымҵыз иахырҟьаны), амаҳә иҽы иҵишьааит. Амаҳәгьы дааиҵамхаӡакәа иааҭирҟьаз Ардашьыл дагеит. Аҭаркьыл даныршь, Ҭаркьылаа аҭацаагацәа иларыжәлан, амаҳә дҿарҳәеит. Уи д-Гәынбан. Иҟалаз анраҳа, Гәынаа хыҵны иааит, «ҳаҷкәын дҳашәымҭар, шәқыҭа зегьы ццышәаҳтәуеит, шәықәҳхуеит» ҳәа. Ҭаркьылаагьы абџьар шьҭыхны урҭ ирԥылт.
Ԥсырӡха аӡы нырцә-аарцә ҩ-жәлакы аибашьразы, анибарҵәаразы иааиҿатәеит. Зегьы Шьаб изыԥшуп. Уи ииҳәо ауп аус злоу. Уи иоуп аб, уи иоуп изылшо ҩ-жәлакы рнырҵәара, ма реиқәырхара. Араҟа иаҭахым ацәанырра ҭаҟьаҭас. Араҟа иаҭахуп здаҟам ахшыҩ, ихьшәашәоу ахшыҩ!
Аԥсуаа ирдыруеит атәымуаҩы аӡӡеис, иашьас, ԥас иҟаҵара. Убри аҿаиргылт атаҳмада ҟәыш араҟа ашьоура.
Автор ишиҳәо еиԥш, аԥсуаа наџьнатә аахыс хаҵарас ирԥхьаӡомызт ашьоура бзамыҟә. «Уаӷоу дуаҭабуааит» иҳәоит аԥсуа, «иҭабуп» ҳәа аниоуҳәалак. «Уаӷа уара «иҭабуп!» ҳәа уеиҳәо дузыҟаҵозар акәын уанфырхаҵаз, ауаҩы бзиаҵәҟьа ҳәа анузырҳәозгьы. Иус дуум ашьоура. Аҳаиуанқәагьы ирылшо ауп уи: ашьоура анакәха, — аҽадагьы удҵыгьлоит, алагьы уцҳауеит — иургәаар. «Иҭабуп» ҳәа аӷа иузирҳәартәы узныҟәозар ауп, уанхаҵабзиоу! Убри азоуп «уаӷа дуаҭабуааит!» — ҳәа жәытәнатәгьы аԥсуажәа иаланы изырҳәо1» иҳәоит автор иаԥхьажәаҿы.
Ҭаркьыл Шьааб зда димам иԥазаҵә иакәын Ардашьыл. Уи ус иаразнак игәы далхны икажьра шымариамыз ззымдырхуада, «Бганаа, реиха ахьҭаҳаз реигәышәгьы ҭарыжьуан» ҳәа, иԥа дҭаҳахьан усгьы, арахь уи ҽыҵгас иҟаҵаны, иҵегьы ауаа еибарԥсыхыр, хаҵарас иалаз?
«Сыҷкәын даҳзымааӡеит шәаргьы саргьы», ҳәа реиҳәоит Шьааб иашьцәа Ҭаркьылаа, ашьоуразы зыҽҵәылх игылаз. Избанзар, аԥсуаа ааӡара, ауаҩы иҟазшьа ашьақәгылараҿы хадара злоу проблема дуны ирыԥхьаӡоит.
Ауаҩы данилак ашьҭахь, икәша-мыкәша зеиԥшроу, иааӡашьа зеиԥшроу ишьақәнаргылоит иҟазшьа. Даара краҵанакуеит жәытәнатә аахыс ауаҩы иааӡара аҵакы. Убри азоуп ажәлар рҳәамҭақәа рыҿгьы изиз ааӡара апроблема иазку ажәабжьқәа. Урҭ руакы ақырҭуа поет, аклассик Акаки Ҵереҭели апоема «Абаӡӡеи» алихт. Иара убри атема М. Лакрба иновеллақәагьы ирылеиҵеит «Аргәын Сеидыҟ» ҳәа ахьыӡҵаны.
Шьоукы ирҳәоит, «ари ажәабжь уаанӡа даҽа шәҟәыҩҩык апоема алиххьан, уажәы изаҭахызеи ановелла алхны араҟа анҵара» ҳәа. Убас рҳәоит ановелла «Абӷьыц иаҳәап» азгьы (уи еиԥшуп И. Коӷониа ипоема «Наҩеии Мзауҷи»). Ҳара ҳахьахәаԥшуа, арҭ ановеллақәа аизга «Аламыс» иахьалаҵоу ииашоуп ҳәа ҳгәы иаанагоит. Арҭ рҵакы ашәҟәы зегьы ааидкыланы аҵакы ахарҭәаараҿы иацхраауеит. Ари ановеллаҿы Сеидыҟ ииааӡаз Кәыҷыта ацәгьара ҟаиҵеит: иҩыза Џьарназ иԥҳәыс ишакәым длызныҟәеит. Сеидыҟ иааӡамҭа абааԥсы аныҟаиҵа, ахара иара Сеидыҟ ихы иадиҵеит, «ишахәҭаз дысзымааӡеит» ҳәа иҽишьит.
Ауаҩытәыҩса иааӡамҭа иҟазшьазы аҭакԥхықәра дзааӡаз идзароуп, ауаҩы иааӡара ацклаԥшра ӷәӷәа аҭахуп. Шәгәышәҽаныз ахшара иааӡараҿы, ианаамҭаз ишәцәагхаз уашьҭан шәара шәарԥхашьо, шәардамыӷуа, аҽшьраҿы шәнанаго, уаҳа хҿыхшьак шәзымԥшаауа шәықәнархар алшоит ҳәа ауп араҟа автор ииҳәо иаанаго.
Аргәын Сеидыҟ илшон ацәгьара зуз аҷкәын ишьра, аха усҟан ахара зду аҭакԥхықәра дацәыҵәаххон.
Аиҩызара, апатуеиқәҵара, аицхыраара аԥсуаа лымкаала ахә ршьауеит. Аха аиҩызара зегьы еиԥшны ирызныҟәгом. Шьоукы рхы аҵкьыс уи ахә ршьауеит. Шьоукы идырмариауеит. Аҽашьоукы алахәаахәҭуеит... Аиҩызара зызныҟәымгаз дреиуоуп уаанӡа хыхь зыӡбахә ҳамаз Кәыҷытагьы (Аргәын Сеидыҟ» аҟны). Уи иҩыза Џьарназ, хеигӡарак ҟамҵакәа иара иус дшашьҭаз, иԥҳәыс ишакәым длызныҟәеит.
Аиҩызара бзиа аҩганк рылагьы иныҟәызгаз рхаҿсахьақәа аабоит ановелла «Аиҩызцәа» аҟны. Араҟа Махаз иҩны, ҵхыбжьонк дааит иҩыза бзиа Беслан, уск аҵыхәала. Махаз абӷьааҳәа Беслан имаҭәақәа неишәҵаны, дцеит уи иус аҟаҵаразы. Беслан изымдырӡакәа иҩыза Махаз иԥҳәыс Шькәакәа лывараҿы дышьҭалеит. Шькәакәа уи лхаҵа иакәу џьшьа дылгәыдлырӷәӷәалоит, дылгәыӡуеит, аха Беслан ицәанырра иҽеимҭеит, ихшыҩ аԥшәмара аиргеит, ацәа дзалымҵуашәа ҟаиҵеит. Избанзар, Шькәакәа иҩыза бзиа Махаз иԥҳәыс лоуп. Беслан Кәыҷыта диеиԥшым ҟазшьала.
Ауаҩытәыҩса иԥсҭазаараҿы ианакәзаалак ҩнуҵҟатәи еиҿагыларак, еибарххарак ыҟоуп. Ауаа анеицәажәо лассы-лассы иуаҳауеит: «Сгәи-сгәи еилаԥшуан, акы «ааи» аҳәон, егьи «мап» аҳәон». Мамзаргьы: «сыҩнуҵҟа ҩ-гәык еибарххон, акы «уаагыл» аҳәон, егьи «уца» аҳәон». Ари еиԥш ҩныҵҟалатәи аиҿыхара зыԥсҭазаараҿы игәазымҭац уаҩы дыҟаӡам. Ауаҩытәыҩса гәык ауп имоу, ҳәарада, аха араҟа еиҿагылоит ауаҩытәыҩса ихшыҩи ицәанырреи. Ииашоуп, ахшыҩ ауаҩытәыҩса ицәаныррақәа рԥышәоуп изхылҵыз. Аха уеизгьы, урҭ роуп аимак змоу. Ари аимак аҿы аиааира згаз ауп аус злоу.
Ановелла «Аргәын Сеидыҟ» аҟны Кәыҷыта ацәгьара ҟаиҵеит, избанзар, ицәанырра аиааира агеит. Ановелла «Аиҩызцәа» аҟынгьы Беслан ицәанырра аиааира агар, уи диеиԥшхон. Аха Беслан ихшыҩ аиааира аиргеит, убри ауп аиҩызара бзиа аныҟәгара илзыршазгьы.
Ацәанырреи ахшыҩи еимадазароуп, еицҿакзароуп ианакәзаалак. Уи ус шакәу ауаҩытәыҩса иԥсҭазаара аԥышәа ду ишьақәнарӷәӷәахьеит.
Ахшыҩи ацәанырреи реиқәԥара, нас аԥсуаа урҭ ишрыхәаԥшуа, ибзианы иаарԥшуп ановелла «Абӷьыц иаҳәап» аҟны.
Шьоудыд иқәла, игәыла Манча иԥҳәыс бзиа дибоит. Ари ацәанырра иара ихшыҩ аҵкьыс ииааин, ихшыҩгьы иаргьы тәыс иҟанаҵеит, Манчагьы динаршьит. Ашьҭахь уи Шьазина иара ԥҳәысс дигеит.
Ацәанырра зныкыр хадара агар ахәҭоуп ҳәа уаҩы иԥхьаӡар ҟалозар, ановелла араҟа инҵәон. Аха ановеллаҿ, автор араҟа дзаанымгылеит. Ацәанырра иҟанаҵаз агәымхара ҿаԥиҽуеит. Шьоудыд зхаҵа дышьны иааигаз иԥҳәыс Шьазина лҿы имхацәыргеит, лара лыбзиабара иахҟьаны иҟаиҵаз ацәгьара. Шьоудыд хьӡыда-цәада иԥҳәыс лнапала дҭахоит.
Ановеллаҿы иаарԥшуп ауаҩы ицәанырра аиааира анага, иакәым шинарҟаҵо, насгьы ацәаныррақәа зегьы раҵкьыс амчи ахьӡи змоу абзиабара акәзаргьы иужәланы иуиааиз, зегьы акоуп, иунарҟаҵаз ацәгьара аҭакԥхықәра ушзацәымцо. Иагьа маанала дныҟәазаргьы, иагьа иҵәахызаргьы, Шьоудыд ицәцәырҵит ацәгьара иҟаиҵаз, дзацәымцеит уи аҭакԥхықәра.
Ацәгьа знымзар-зны ицәырымҵыр ауам, ма абӷьыц иаҳәап, ма аԥша иаҳәап, ма аԥхыӡ...
Аԥсҭазаара лымкаала еиҳа иануҭаху, еиҳа ухы угәы ақәбзиан уаныҟоу, уи ауал(ахара умхәыцра иунарҟаҵаз ацәгьара) шәатәыс иааудгылоит. Убри азоуп аԥсуаа «цәгьа зуз цәгьа иԥылоит» зырҳәогьы.
Абзиабара аԥсуаа дара рмилаҭтә хәаԥшышьала иазнеиуеит. Ажәытәӡатәи абырзенцәа, нас аримлианаа, еиҳараӡак аԥҳәыс адәахьтәи лыԥшӡара акәын зыхә ҳаракны иршьоз. Абзиабара анцәақәа Афродитеи Венереи адәахьтәи рыԥшӡара акәын асахьаҭыхыҩцәеи аскульпторцәеи еиҳа изҵыршьуазгьы. Аԥсуаагьы иахьа уажәраанӡагьы ирҳәоит «Анцәахша», «Аԥааимбар ҭыԥҳа» ҳәа. Аха уеизгьы аԥсуаа абзиабараҿы хадара зырҭо ауаҩытәыҩса иҩнуҵҟалатәи иԥшӡара, иҟазшьа,игәаҭа зеиԥшроу ауп.
Ановелла «Абхәеи амаҳәи» аҟны зыԥшра иаҩцамыз, зықәрагьы хаҵацара инхыԥахьаз Абыџ иԥҳа Саида Данаҟеи дигеит. Абхәа Абыџ имаҳә иҿы сасра даннеи, имаҳә Данаҟеи инхашьа, иуаҩышьа, иҟазшьа уҳәа, мыцхәы дигәаԥхеит. Сыԥҳа лакәмызт ари иқәнагаз, Данаҟеи шаҟа дхаҵабзиоу ала, аамсҭа ҭыԥҳа бзиак димазар акәын, сыԥҳа рыцҳа лҿынӡа иахьа уажәраанӡагьы ихы наганы дахьыҟаз азын, иҭабуп, уажәшьҭа иқәнагоу аԥҳәыс дааигааит, сара сыԥҳа аҩныҟа дызгоиг ҳәа Абыџ имаҳә Данаҟеи ажәа иниҵеит.
Данаҟеи уи дазгәааит: «Сара ари еиԥш иҟоу агәынҷыхьажәа саҳап ҳәа сыҟамызт... Сыԥҳәыс длабуп, насгьы деиқәышлаҳәа дҭаҳмадоуп азы ианасыжьуеит урҭ ажәа бааԥсқәа. Адунеи аҿы аӡәы иҿы иааҭыхны «уԥҳәыс агра лымоуп» ҳәа са сҿы аҳәара дақәиҭыстәуам... Сара ԥҳәысс исымоу агәырҵҟәыли ахшыҩи рзын акы лыгны дыҟам, сгәы дахәоит, бзиагьы дызбоит...»
Аԥшра еижьагоуп, аԥшра наунагӡам, сасык иҩызоуп.
Аԥсабара аԥҟарақәа ус иҟоуп, ахаҿы ԥшӡа, ацәа ҟәымшәышә ажәуеит, иџьаџьахоит, ақәра иаркыҷуеит. Агәра ауп имажәуа, зыԥшӡара наунагӡоу!
Данаҟеи иԥҳәыс Саида уахьлыхәаԥшуа дыԥшӡаӡам, аха бзиа дибеит. Бзиа дибеит, избанзар, уи илымоуп бзанҵык имажәӡо аԥшӡара — ҩнуҵҟалатәи аԥшӡара.
Аԥсуаа, аԥҳәыс ахаҵа диваҟәыло, ахаҵа диарӷьажәҩаны, ианаҭахха, ахаҵа ицынхәрас игыло лакәны илыхәаԥшуеит наџьнатә аахыс. (Ишәгәалашәыршәа Саҭанеи-Гәашьа, Баалоу-ԥҳа Мадина, алитератураҿы Камаҷыҷ, Саида...)
Аԥҳәыс дарӷьажәҩоуп! Уарӷьажәҩа умыхәо, ихьааха ианухьынҳала, иулшараны иҟоузеи? Убри азоуп аԥсуа сахьаркыратә литература ашьаҭашьҭаҵаҩы Д. Гәлиа еизигаз аԥсуа жәаԥҟақәа рахьтә аԥҳәыс илызку «ацәаҳәа зрыҵишь»: «Аԥҳәыс бзиа думазар, ачарахь узцозеи, уҩны чарами!», «Аԥҳәыс бааԥсы думазар, аҵәыуарахь узцозеи, уҩны иумами аҵәыуара?» ҳәа.
Аԥсуаа лымкаала пату ақәырҵоит ахара хәыцра. «Раԥхьа иуӡбаз уара иутәыз, ашьҭахьтәи — сара исыҭ» рҳәоит ажәлар рҿы. Ари иаанагоит ауаҩытәыҩса иԥсҭазаараҿы наҟ-наҟ ишԥаҟалари ҳәа, ахара дымхәыцкәа раԥхьатәи ицәанырра иҽеиҭар шиашам. Ахара ихәыцуа уиқәгәыӷ, уи ауаҩы дыԥхасҭеитәуам, избанзар, ихаҭа дуаҩуп!
Ановелла «Хара инаскьаз» ала ишьақәырӷәӷәоуп ари агәаанагара. Араҟа Саида лхаҵа Адлеи Шьмаф аибашьрахьтә дымгьежьызт, аашықәса дизыԥшын. Аха нас лашьцәа хаҵа дымцар рымуа ианалага, ларгьы хаҵацара иақәылкит. Дзыццаша иалхразы лхаҵа Шьмаф «хара инаскьаз иоуп бзыццаша» ҳәа ииҳәахьаз дацныҟәеит.
Раԥхьа дызҳәарц иааиз Қаҩ Ааиса, ашьыжь аҩны ааҵра даавагьежьит ауп, уаҳа хара дымнаскьеит. Лашьцәа
уи иагьа ддырҽхәазаргьы, лара мап ицәылкит. Убас даҽа шықәсык цеит, аха лҳәара иааиқәаз хара уаҩы днаскьомызт. Аҵыхәтәан дааит даҽаӡәы — Наҟәаԥиа Алҵыкә ҳәа, уи ахара днаскьеит. Ларгьы иццара дақәшаҳаҭхеит. Аха Алҵыкә Саида лҟынтә еиликааит лхаҵа Шьмаф бзиа дшылбо, дыԥсу, дыҟоу еилыргаҵәҟьаны макьана ишылзымдыруа, иҵегьы дизыԥшыр шылҭаху, аха лашьцәа ишырымуа. Алҵыкә даҽа шықәсык уи лхаҵа дизыԥшрацы леираӡеит.
Ицеит уи ашықәсгьы. Убасҟан иақәыршәаны дааит Саида лыԥсы зыҿҳәараз, бзиа илбоз лхаҵа Шьмафгьы.
Араҟа еиҿырԥшуп Қаҩ Ааисеи Наҟәаԥиа Алҵыкәи. Нхарала, ԥшра-сахьала Ааиса деиӷьуп, аха Ааиса иццара дақәшаҳаҭхар, Алҵыкә иеиԥш, лхаҵа бзиа илбоз даҽа ԥыҭрак дааизыԥшырц диртәомызт. Уи ахара дшымнаскьаз еиԥш, ахарагьы дхәыцӡомызт.
Махәҭа рацәала еилоуп аԥсуа милаҭтә етика аҷыдарақәа, убарҭ амахәҭақәа зегьы рхаҭарнакыс автор араҟа ихы иаирхәоит махәҭа хәҷык — ахара анаскьара. Уи ала иҳаиҳәоит ауаҩытәыҩса ихымҩаԥгашьаҿы рацәак улаԥш иҵамшәошәа иҟоугьы аду шырхылҿиаауа, ауаҩытәыҩса ихымҩаԥгашьа ацклаԥшра мыцхәы дазҿлымҳазаарц шихәҭоу.
Ауаҩытәыҩса ахдырра имоуп, ихшыҩ аус ауеит, ахәыцшьа идыруеит, икәша-мыкәша иҟоу ауаатәыҩса рхымҩаԥгашьа, ретикатә ԥҟара идырраҿы иаԥшәымазароуп. Ауаҩытәыҩса имилаҭ рыԥсҭазаашьа зеиԥшраз иахылҵыз, рҟазшьа ишьақәнаргылаз аԥҟарақәеи азинқәеи изгәамҭозар, урҭ, дрыцныҟәаратәы ихы дзацкламԥшуазар, уи иазхаша агәынкылара имам ауп, иҟазшьа ԥсыҽуп ауп. Абас еиуеиԥшым ахәыцрақәа узаанартуеит ановелла «Хара инаскьаз». Араҟа рацәак зҵазымкуашәа иҟоу «ахара анаскьара» деталь хадас иҟамҵакәа, ауаҩы игра ду ҿаҿаӡа изныԥшуа детальк ала ановелла шьақәгылазар, усҟан ари ҳазлацәажәо ановелла иаҳәашаз уи адеталь иаанартуан, нас ановелла ахаҭа цәышҳабиӡа иҟало, ихьшәашәахон.
Ауаҩы изысхароузеи ҳәа адәы дықәымзароуп, сара схы шысҭаху имҩаԥызгап, егьырҭ рҿы сара ус сымаӡам ҳәа дыҟамзароуп. Ауаҩы дызлоу раҳаҭыр дацныҟәауазароуп.
Аҳаҭырбара ауаатәыҩса зегьы еицырзеиԥшу моральуп. Ауаҩы дызлоу рҿаԥхьа иахьатәи ихымҩаԥгашьа уаҵәы дамырԥхашьо иҟазароуп. Аҽхырцәажәара иламзароуп. Изыҟамҵаша, ма иҟаиҵарц игәы иҭам ҟаиҵарашәа даҽаӡәы дақәимыргәыӷроуп, дызқәургәыӷыз изыҟауҵароуп. Мамзар, ухы апатугьы ԥуҽуеит, иаргьы джьаны дурԥшуеит.
Ановелла «Ақәыргәыӷра» ибзианы иаанарԥшуеит ари атема. Араҟа автор иҳәоит адәыӷба дҭаланы дышцоз Урыстәылаҟа џьара, акупе аҿы шьоукы реицәажәараҿы иаҳаз. Зықәрахь инеихьаз ԥҳәыск ажәабжь хәыҷык ралҳәеит уаҟа. Убри ажәабжь хәыҷы ауп ановеллаҿы хадара злоугьы.
Анкьа зны лхаҵеи лареи Аҟәа рыԥсы ршьозаарын. Усҟан гастрольра Аҟәа иааны иҟан оператә театр бзиак. Аопера азыӡырҩразы абилеҭқәа рыԥшаара проблема дуун. «Схаҵа иидыруаз хаҵак ҳақәиргәыӷит» — лҳәеит уи. Аопера иазыӡырҩраны ианыҟаз ауха, хаҵеи ԥҳәыси атеатр ашҟа ацара ишақәнагахашаз рҽеиларҳәеит. Даара акыраамҭа иԥшын, абар хә-минуҭк роуп инхаз, аха аӡәгьы дыҟам. «Ҳаижьеит» рҳәан, инатәоны, аԥхӡы иҿашы дҩыхәнеит уи аԥсуа. Арысҟак иахьирԥшыз азын минауаҭра шьҭеиҵеит, абилеҭқәа риҭеит, аха иара атеатр ахь дрыцымцеит. Ашьҭахь, излеилыркааз ала, уи иан дыԥсызаап ақыҭан. Убас шакәызгьы, ашьха қыҭантә дахо дааит, «шьоук сырԥшит, сан дшыԥсыз иалырдыраауазеи, изжьар, ламысым» ҳәа.
Шаҟа дуаҩы иашоузеи ари ахаҵа! Ановелла ашәагаа зынӡа имаҷуп, аха иухамышҭуа (иӡбахә зҳәоз аԥҳәысгьы дылбеижьҭеи акырҵуан, аха дылхамышҭит), еснагь иҿырԥшыгоу хаҿсахьоуп уи ахаҵа.
Ановеллаҿы иҳәам уи ахаҵа иԥшра, иоура, иҭбаара, иныҟәашьа, итәашьа, игылашьа уҳәа убас иҵегьгьы, аха иаԥхьаз ила дхымгыларц залшом уи дзакә уаҩыз.
— абас дрыхцәажәоит аурыс критик Риурик Ивнев аԥсуа новеллақәа, хыхь ҳзыхцәажәахьоу астатиаҿы.
Абри агәаанагароуп имоу М. Лакрба иновеллақәа агазеҭтә рецензиа рзызыҩхьоу Р. Петрозашвилигьы. Уи иҳәоит: .
Амилаҭтә ԥсихологиа аҷыдара еиҳа иналкаа иахьаабара даҽа новеллак ҳахәаԥшып.
Иаагап ановелла «Ҩ-ҭынха дуқәак». Ҭырқәтәылан амҳаџьырра инанагаз ҭаҳмадак зда димамыз имоҭа дычмазаҩхеит. Аҳақьым дирбазар акы ихәарашәа игәы иабоит, аха уаҟа аҳақьым ииҭара акапеи имам. Иҟаиҵари, иабеиԥшаари? Уаҳа ԥсыхәа анимоу, иӡбеит инапы ауаа инрымҵакуа дрыҳәаны капеиқәак изрымхыр, уи ала имоҭа аҳақьым диирбарц.
Имоҭа араҟа угылаз, сара анаџьара снеины сааиуеит, ҳәа иара ауаа дышрыҳәо имоҭа иахьимбара џьара дааныжьны, аҭаҳмада ауаа ахьеилысуаз џьара днагылеит. Аха изымгәаӷьит уи инапы ииасуа инарымҵакуа рыҳәара.
Агәаҟрақәа амитә зхызгахьоу, зыԥсадгьыл хазына иацәхҟьаны ҩныда-гәарада, атәым дгьыл аҿы хкыдкыларҭа рымамкәа, амлашьра иннарҵәо цәгьала игәараз аԥсуа мҳаџьырқәа ируаӡәкыз аҭаҳмада неиҭамҳәа рыцҳа иоуп аригьы. Дгылоуп уи уаҟа, ауаа ивеибаҳәа иаҿуп ацара, аха иара игәаӷьны инапы изрымҵакуамызт. Изыгәаӷьуам, избанзар, уи дуаҩуп, иуаҩра аҳаҭыр днагәҭас, аҳәынҵәа инылажьны, дҳәаркьиуа шьоукы рымҟәыҵаԥшра ауаҩы иламыс иаҵанакуам.
Ауаҩратә ҳаҭыр аԥсра аҵкыс амч амоуп. Ауаҩы ихымҩаԥгашьеи илшареи зеиԥшроу ала иауеит ихатәы ҳаҭыр. Ауаҩы ихаҭа дыԥсуеит, аха уи иаҳаҭыр ашәышықәсақәа
ирзынхоит. Аҳаҭыр аԥсра аҵкьыс еиҳауп! Убри азоуп уи аԥсуа иламысгьы иахәҭакны изалоу. Убри ауп зда царҭа амам агәаҟра ианиаз аҭаҳмадагьы, инапы дҩаха, ииасуа рымҵакра илзмыршозгьы.
Дгылоуп уи уаҟа ус, ииасуа ауаа дрыхәаԥшуа, уажәы-уажәы игәаӷьырц иҽыназикуеит. Ус, аҵыхәтәан, акыр зку ҭуџьаруп уҳәаратәы иҟаз, аӡә дааивалт. Аҭаҳмада инапы дҩахан, уи инимҵеикит, агәаҟра дшақәшәаз ажәак иҳәарц акәхарын, иқьышәқәа ааихихит, аха ажәак изымҳәакәа, длеиқәаҳаит. Имоҭа иеиқәырхаразы иуаҩра аҳаҭыр лаимырҟәыр ада ԥсыхәа анимоу, игәы ԥжәаны дыԥсит.
Ари ановелла аԥсҭазаараҿы иҟалахьоу, аиаша иалху ҩымҭоуп. Ари ахҭыс ҟалеит Ҭырқәтәылан, азежәтәи ашәышықәса аҩбатәи азбжазы, аԥсуаа рыԥсадгьыл иахцаны амҳаџьырра ианыргоз аамҭазы.
Аҭаҳмада имилаҭтә ԥсихологиа илнамыршеит ауаҩратә ҳаҭыр-иламыс — днагәҭас, аҳәынҵәа инылажьны, ихьӡыда-цәадоу аԥсҭазаара аҽаныршәара. Ари уаҩра дууп, иагьхаҵароуп! Уи азоуп ажәабжьгьы ауаа изышьҭырхыз, ановелла хазынагьы залҵыз.
Ирацәоуп абас аԥсуаа рмилаҭтә ԥсихологиа аҷыдарақәа зныԥшуа ановеллақәа, иҵегьы ҳазлацәажәаратәы иҟоу.
Ауаҩытәыҩса ихатә ԥсадгьыл аҟара даҽа тәылак дахӡыӡаауа, уи алахьынҵа игәы иалакьакьо аҟалара ицәаҩам.
Дарбанзаалак иҩныҵҟатәи иҟазшьа: ипатриотизмра, ифырхаҵара, ма ишәаргәындара, ичарҳәара уҳәа иуаҩшьа иашаҵәҟьа цәырызгоны иҟоу аҭагылазаашьа хьанҭа ауп. Ари аабоит ҳара аԥсуа новеллақәа «Даури Сеиди», «Аҳазырҭрақәа», «Аҭырас», «Армахәыҭ», «Уажәхьеит, рҳәеит», «Оҭҳаратәи аԥҳәызба хәыҷы» рҿы.
Ановелла «Даури Сеиди» аҟны Даур ихаҿсахьала, аԥсадгьыл абзиабара — апатриотизмра хәныгоуп зда царҭа
амам акәаԥ аҿыҵәҟьа. Ановеллаҿы ахҭыс мҩаԥысуеит Аԥсны аменшевикцәа рнапаҿы ианыҟаз аамҭазы.
Зыԥсадгьылгьы зыжәларгьы неидкыланы изҭиуаз аменшевикцәа, амшыннырцәтәи аинтервентцәа рыла, рымчра аамҭала ишьақәырӷәӷәо, Аҟәа еиқәных ирызӡхгылан аҳәаанырцәтәи аибашьыга ӷбақәа «Гебен»-и «Бреслау»-и.
Арҭ аӷбақәа ирҭаз аҳәаанырцәтәи аматросцәа-еибашьцәа Аҟәа ианналааллак, ишырбалак рхы мҩаԥыргон. Абри иахҟьаны иҟалаз ахҭыс ауп ановеллаҿы Даури Сеиди рхаҿсахьақәа (рпатриотизмра) цәырызгазгьы.
Даур ҳәа қыҭа ҷкәынак ақалақь ҭацәы далаланы дышнеиуаз, урҭ аматросцәа ҩыџьа ԥҳәызбак ишакәым дкыдцаланы дышрымаз ибеит. Даур аԥҳәызба даурышьҭырц рыдиҵеит, аха абџьарла еиқәных иҟаз урҭ аибашьцәа уи рылаӡозма! Ианыцәгьараха, Даур аҟама ҩҭиԥаан, рҩыџьагьы ишьит. Уи иахырҟьаны аменшевикцәа рахь априказ ҟарҵеит, уаҵәы ашьыбжьон асааҭ ԥшьба рҿынӡа ҳматросцәа зшьыз дыԥшааны данҳмоу, шәықалақь еилаҟәыбаса, анышәи иареи еилаӡҩа ишьҭаҳҵоит ҳәа. Адырҩаҽны аӷбақәа рыҩбагьы рыбзарбзанқәа аарҳәны ақалақь илақәкны илагылт. Ақалақь аҟны аханҭаҩынҭара ду ҟалеит — иаланхоз зегьы рыҩнқәа кажьны, еиԥхаҟәҟәа, рыԥсқәа ахьеиқәдырхара аҭыԥқәа рахь идәықәлеит. Аусҳәарҭақәа рышәқәа акит. Ари ажәабжь Аԥсны ахьынӡанаӡааӡо ирылаҵәеит, аха иҟарҵарыз, бзарбзанла еибыҭоу аибашьыга ӷбақәа ирҿагыланы рықалақь еиқәдырхартәы амч рымамызт. Абар, асааҭ ԥшьба ҟаларц рацәак агым. Аматросцәа акоманда роут, абзарбзанқәа еиҵарҵеит, реиҳабы исааҭ дахәаԥшуа, инапы шьҭыхны икуп. Убасҟан Даур, ихатә ԥсҭазаара агәхьаа мкыкәа дкылсын, ихы риҭеит, дагьахьӡеит уи ақалақь амца ажәырҵаанӡа.
Ажәлар еизганы, зегьы ирбо-ираҳауа, Даур иԥсы шҭоу аӷба ауаџьаҟ хыхь алҩа ахьҭыҵуа дҭажьны дрыблырц изырыӡбеит. Аҭыԥантәи ауаа уи ала иҳаршәап ргәахәзар акәхап, аха аԥсадгьыл абзиабареи аԥсра ацәшәареи еинышәара змам цәаныррақәоуп.
Даур ауаџьаҟ иҭажьразы даныхәнырга, ановелла араҟа инҵәеит ҳәа аԥхьаҩгьы игәы иаанаго ишыҟаз, автор иалеигалт уамашәа иубаша, даарагьы уаазырхәыцша даҽа хҭыск:
ажәлар рахьтә аӡәы — Сеид захьӡыз — арҵәааҳәа дыҳәҳәеит, «шәиҟәаҵ, уи акгьы ихараӡам, сара соуп аматросцәа зшьыз» ҳәа. Сеидгьы инихан, «ҳматросцәа зшьыз уара уакәымзар ҟалап, аха урықәшәар уаргьы иушьуазар акәхарын...» рҳәан, Даур дыниваргыланы уигьы амца зҭаз ауаџьаҟ дҭарыжьт.
Аԥсадгьыл абзиабара — апатриотизм иаша иаздырӡом ахатәы ԥсҭазаара ахӡыӡаара, ахатәы ԥсҭазааразы ахеигӡара. Апатриот ихатә ԥсҭазаареи иԥсадгьыл алахьынҵеи еилихӡом, уимоу, иԥсадгьыл алахьынҵа еиҳа дахӡыӡаауеит, ихатәы ԥсҭазаара аҵкьыс, ианаҭаххагьы, иԥсадгьыл хьаҳәхьачарада ихы ақәиҵоит. Даургьы убас ауп иҟаиҵаз. Уаҳа ԥсыхәа анимоу, иԥсадгьыл аҳҭнықалақь Аҟәа хазына аиқәырхаразы ихатәы ԥсҭазаара деиҷаҳа иҽыԥхьеимкит. Уи иаӷацәа рахь данкылсуаз, иԥсы еиқәдырхап ҳәа, дыршьрым ҳәа дгәыӷуа ҟалашьа амамызт, аха иуаҩышьа, иҩнуҵҟатәи иҟазшьа зеиԥшраз ала, уашьҭан иламыс ҭаха инамҭо аԥсҭазаара аҵкьыс, хьӡы бзиала аԥсра еиҳа ишеиӷьыз дазхәыцит.
Даур ихаҿсахьа, аргама иубоит, аха Сеид ихаҿсахьа еиҳа аҽыҵәахны иҟоуп. Сеид усда-ҳәысда, башаӡа зхы ҭазырхаз, аҳәахәдеиԥш инбжьаӡыз диҩызахеит. Уи уаҩы дизымдырӡо дшыҟаз, даацәырҟьан, амца длалаԥалан длеимгәаццышә дцеит. Ари ихшыҩдоу гәыџьбарароуп ганкахьала. Ганкахьала акәым, зынӡак ихшыҩдароуп, илшап зигәахәуаз ҳәа иахәаԥшуагьы ҟалоит. Аха асҵәҟьа уназыгәҭасуа дреиуамзар ҟалап уи.
Сеид ҩныҵҟала згәы цқьоу, ажәлар рыԥсҭазаара зыԥсҭазаароу, урҭ ргәырӷьара згәырӷьароу, ргәыхь згәыхьу ауаатәыҩса дреиуоуп. Уи иааҭырҟьа револиуциатә цәырҟьарак иаҩызоуп, аха ареволиуциаҵәҟьа уи иҩызцәоу ирзыҟаҵаӡом. Ажәлар ргәаанагара, ажәлар рыгәҭыха, ажәлар рҿахәы зҳәо иаҳасабк алоуп ишыҵҟьо Сеид иеиԥш иҟоу ауаа, аха ажәлар иаразнак дара ирыцнеиратә заанаҵ азыҟаҵарак ахьымҩаԥырымгац иахҟьаны, ажәлар шамахамзар рыҽдырҵысӡом. Урҭ ргәыразра убасҟак иарлашәуеит, аиаша нҭырҳәцааны, егьырҭгьы еилыркааратәы ирызҳәар, дара рхаҭақәа реиԥш, егьырҭгьы хшаҭарак ҟамҵакәа, ажәыларахь агәырқьҳәа рҿынархарашәа, убри иазхианы иҟоуп ҳәа ргәы иабоит.
Убас ауп ишихьыз Сеидгьы. Араҟа ажәлар рыгәҭыха, ргәаанагара Даур иҟеиҵаз афырхаҵара иадгылон, цхыраашьак иҭаны иҿыхра ргәы аҳәон, аха ԥсыхәак амамызт иҿыхра. Сеид иара ихы Даур ицынхәрас иаирбар, дшоурмышьҭуаз агәра ганы дыҟазаргьы, иара иуаҩратә ҟазшьа зеиԥшраз ала ҿымҭкәа дзаангыломызт, дагьыҵҟьеит ажәлар рыгәҭыха зҳәо уаҩны. Аха араҟатәи аҭагылазаашьа зеиԥшраз иара зынӡакгьы, маҷӡакгьы ихәо иҟамызт аҟнытә, иаацәырҟьашьеиԥш, иҭахашьагьы ласхеит. Аԥсадгьыл абзиабареи афырхаҵареи аԥсҭазаараҿы иузеидымго, ихеибарҭәаауа ҟазшьа хазынақәоуп.
Ишаҳҳәахьоу еиԥш, аҭагылазаашьа ицәырнагоит ауаҩы ихаҿра. Ановелла «Аҳазырҭрақәа» аҟны даарԥшуп зыԥсадгьыл ахьчаразы аибашьраҿы, жәаф хы иқәшәаны дшыҟазгьы, гәыҭрысрак змыхьӡакәа, фырхаҵарыла зҩызцәа аиааира дзыргаз аҵеи хазына Барцыц Иажьгьы иԥа Сеид. Сеид иҩызцәагьы иаргьы ақәылацәа ирҿагыланы еибашьуан. Ашьа иҵкьаса ишцозгьы, акы змыхьӡаз иеиԥш, иҽырҭынчны икылкаа ахысра даҿын. Усҟан, ашьанҵа зҿаз аԥсуа шәақьқәа ракәын хысга абџьарс иҟаз. Урҭ ирласны реиҵаҵаразы, заанаҵ ахи ахәшәи заны аҳазырҭрақәа ирҭаԥсаны ирыман, уи иарманшәалон аццакраҿы. Аибашьраҿы ахаҵаҵәҟьа, ауадаҩра ӷәӷәаӡа данақәшәо акәымзар, аҳазырҭрақәа рахь диасӡомызт, хазы арҭмак иҭаԥсаны иман ахи ахәшәи. Уи ала еиҵеиҵон иабџьар. Иаҭахӡамкәа аҳазырҭрақәа ҭазырцәуа дхаҵоуп ҳәа дрыԥхьаӡомызт.
«— Уҳазырҭрақәа рахь уиас, уанаџьалбеит! Иумбои иҟоу? — дыҳәҳәеит Ҟарым.
— Умыццакын, Ҟарым! Уагьымшәан, аиааира ҳара иаагароуп. «Иццакыз иԥа длашәхеит» рҳәоит. Умыццакын, — иҳәеит Сеид. Сеид иҩызцәа Ҟарымгьы дналаҵа, Сеид дныжьны ихьаҵуа иалагеит:
— Анҭ иааиуа умбаӡои? Иааскьаӡеит абар! Ҳақәҵып шьҭа наҟ! Ҳцап.
— Иабыкәу ҳахьцо?! Ҳаӷацәа аҩныҟа иаагома? Уҳәашьоузеи?! Умшәааит, Ҟарым!? — иџьашьаны дҵааит Сеид.»
Ҟарым зыԥсадгьыл бзиа изымбо иакәӡам, аха иҟазшьа зеиԥшроу ала, уи аҭагылазаашьеи рымч заҟарази еиликаауа дзыҟамлеит. Зыԥсадгьыл алахьынҵаз зхы зымшаҭо рышҟа дмиаскәа, шьҭахьҟа деихеит. Аха Сеид, аԥсадгьыл аԥсахра аҳәааҿы иҟаз ашааргәындақәагьы, иара ифырхаҵарала афырхаҵарахь иргьежьит.
«— Аҳы, Ҟарым, шьҭа ани ауапаш зшәу уизыԥшла!»
Ауапаш зшәыз ақәылацәа реиҳабы иакәын, длаишьҭит. Нас Сеид аҳазырҭрақәа рахь диасит, еиқәырццак ахысра далагеит. Аӷацәа раԥхьагыла данҭаха, иханҭаҩынҭаха еилахеит, шьҭахьлагьы иҭрысит. Ҟарымгьы дгәырӷьаҵәа дыҳәҳәон: «Арахь! Арахь аԥсуаа! Ҳаӷацәа хьабылгьеит рышьҭахьҟа! Иҳашьҭрым, ҳрышьҭашәҵа!..»
Ҟарым, уаанӡа згәы ҭрысыз, уажәы зегьы ихьыԥшын, раӷацәа рҟәаҟәеит, аиааирагьы ргеит.
Дыҟоуп, иҟаиҵо лҵшәас иаиура агәхьаа мкӡакәа ауаа иахьырбо азын, ауаа рыблаҿы арҽхәаԥхьыӡ арҳаразын (еиҳараӡак, ихазын џьара қьарк алигаразы) иԥсадгьыл дапатриот иашаҵәҟьоушәа ихахачахо иқәу.
Убас иҟаз апровокаторцәа ирыхҟьаз рацәоуп, аԥсуаа азеижәтәи ашәышықәсазы рыԥсадгьыл Аԥсынтәыла хазына ныжьны, атәым дгьыл ашҟа амҳаџьырра иахыҵны ианцоз.
«Амҳаџьыррагьы иара убасҵәҟьа ицәырнагеит имаҷымкәа ауаа хәаԥсақәа, ацәгьахәыццәа, ахәымгақәа: ауаа жьаны, шәаала, шәаала ҳәа амҩа иқәырԥшны, нас рмал, рҷан ирҭынхо ала ибеиахаз.
...Ана, ара ирыман ажәлар ижьо, еихьырԥшуа... Изҭахымхазгьы – изакәызаалак уамак рызхәыцны, иқәҵны имцар ԥсыхәа рымамкәа иҟарҵон.» Арҭ ажәақәа, аԥсуа жәлар ртрагедиа ду иадҳәалоу аԥсадгьыл абзиабара, аԥсадгьыл азгәыбылра ду зныԥшуа ановелла «Аҭырас»1 аҟнытәи иаагоуп. Араҟа ганкахьала иаабоит, аҭагылазаашьа бааԥсы аныҟала, «амшцәгьа ицәырнагаз ахәацқәа», ажәлар ирыхәаша, амилаҭ еидызкылаша, аԥсадгьыл еиқәзырхаша аус амҩаԥгара ацынхәрас, урҭ ауаа аганахь ихьарԥшуа, ижьаны, еихьырԥшны амшын ишхырҵаз. Рыжәлар жәҩахыркны еидгыло иҟамҵакәа еицәхдырҟьеит, ирылахәҳахәҭит.
Егьи аганахьала ари аҭагылазаашьа бааԥсы ицәырнагеит апатриотцәа-афырхацәа иашақәаҵәҟьагьы:
«Шәымцан џьаргьы! Шәабацои, шәыԥсадгьыл кажьны?! Ҳақәԥап! — рҳәан, игылт ажәлар рԥацәа иашақәа аӡәырҩы. Дал аԥсҭаҿы убас ицәырҵыз афырхацәа драԥызан даагылт Аӡын Данаҟеи ҳәа арԥыс еиҵамхаӡак.»
Абри Аӡын Данаҟеи иеиԥш иҟоу афырхацәа роуп аԥсҭазаараҿы ажәлар рыламыс еиқәзырхо, аԥсадгьыл абзиабара ду шрылоу аус аҿгьы хеигӡара ҟамҵакәа иаазырԥшуа. Ановеллаҿы, ииашоуп, инарҭбааны иаабаӡом Аӡын Данаҟеи абџьар шьҭыхны ақәԥарақәа иҟаиҵаз, ифырхаҵарақәа зегьы, аха уеизгьы ановеллаҿы иҟоуп ҩ-моментк: Акы, Данаҟеи Чагьамаа хҵәаны ианцоз амшын ахықә аҿы дрыхьӡаны ианрылеиҳәо рыԥсадгьыл ныжьны иахьцо шиашам, игьежьырц шахәҭоу. Ихҵәаны идәықәлаз рыргьежьра уадаҩын, аха уеизгьы иҳәатәы хаҵаны иаанхаз маҷҩымхеит. Ҩба, урҭ Чагьамаа Ҭырқәтәылан ирзынаишьҭит ачықьмаџьа азна аԥҳәыс касқәа. Уи ала идеилиркааит, рыԥсадгьыл алахьынҵа агәхьаа мкыкәа, зхатәы ԥсҭазааразы зыԥсадгьыл кажьны, ишәаны иқәҵыз ирықәнаго аԥҳәыс касы рхарҵар шакәу.
«— Акасы зхазҵо аԥҳәыс лоуп. Арсҟак касы заҳзаарҭи, иҳалшаша гәарҭарц азоуп! — иҳәеит даҽаӡәгьы. — Иагьҳақәнагоит! Шәаала ҳахьынтәааз ҳаԥсадгьыл ахь! Аԥсныҟа! Зегьы акоуп — ара хаирс иаабо егьыҟам. Ҳцап иахьаҵәҟьагьы!»
Зыԥсадгьыли зыжәлари рыбзиабара злам уаҩы дыҟаӡам. Аха, рыцҳарас иҟалаз, ауаҩы ихатәы ҟазшьа зеиԥшроу ала, иуаҩышьала, доусы рхатә ԥсҭазаареи рыԥсадгьыл алахьынҵеи еилыхшьа амамкәа иахьырзымбо ауп. Амц рыҽхәаԥхьыӡ арҳара мап ацәызымкуа, ма амаҵура иашьҭалаз, аҭыԥ ԥха ду ихнахыз, амҵақьақьаҩ, ма аҟәрышь зыбла хнакыз аԥсықамқам, ма ашәаргәындара злоу уҳәа, абарҭ реиԥш аҟазшьа мыхьтә ҷыдарақәа, уаҩы ихатәы уаҩышьаҿы шаҟа амчра рымоу аҟара ихәаҽхоит иԥсадгьыли иуаажәлари рыбзиабара, иацәыхарахоит апатриотизмра. Новелла хәыҷык аҟны аарԥшышьагьы амам ас иҟоу аҟазшьа ҷыдақәа зегьы хаз-хазы хаҿсахьақәаны, аха
уеизгьы ановелла «Аҭырас» аҟны Чагьамаа аԥҳәыс касқәа ироуз хьымӡӷшьаны, рыламыс рыԥсадгьыл ахь ианрыха, иара уаҟагьы ицәырҵит ашәаргәындареи амцқьареи зланы Чагьамаа ргәеилгара зхәаҽуаз ауаа. «Уажәыла Аԥсныҟа ахынҳәра — хыдароуп!» — зҳәоз.
Абас, Чагьамаа азныказы ргәаҿы инеибакыз, рыԥсадгьыл абзиабара акәицқәа мцаха аибакыха иахьымгӡакәа, аӡы нахәлаҭәа арцәара иналагеит даҽа џьоукы. Иҟалон идырцәаӡаргьы, иаацәырымҵыр ачықьмаџьа аҵаҿы акасқәа ирыҵаз, рыԥсадгьыл гәакьа иқәиааз аҭырас.
«— Далтәи, Чагьамтәи аҭырас! Чагьамтәи аҭырас! — ҳәа иааилалеит зегьы. — Аԥснытәи аҭырас!»
Ари аҭырас еимдо, еиҟәырҷҷо иафыҩуан, иргәыӡуан, рыкәа иҭарҵон, иргәыддырӷәӷәалон.
Ари аҭырас иарҿыхеит ҳәаа змаӡамыз ауаҩытәыҩса илоу аԥсадгьыл абзиабара, иагьдәықәлеит Чагьамаа рыԥсадгьыл ахь, Аԥсныҟа.
Автор араҟа иссирӡаны илшеит аԥсадгьыл абзиабара мчы ду змоу, ауаҩы агәаӷьра ду илазҵо, дфырхаҵазтәуа цәаҩа хазынаны ишыҟоу.
Аԥсадгьыл абзиабара ду аарԥшуп ановелла «Енагь иццакуа ажьоуп» аҟынгьы.
Ҳанашә дытҟәаны дырган, ҩажәа шықәса нхыҵ Ҭажедин Гиреи ҳәа аӡәы иҿы дыҟан.
«—Сыҷкәын заҵә, гәыӷырҭас сызхәаԥшуаз аӡы дагон, дамухит. Суркьаҭеит! Ҳамҭас иусҭараны иуҭахузеи? Исымоу, исылшо сеигӡом.»
Ҳанашә ас еиԥш жәҩангәашәԥхьара анизаа, иҟамлози даҳәар амал, ахьы, аԥара, аха иара иԥсадгьыл ашҟа агьежьра ада даҽакы дақәшаҳаҭымхеит, дагьыхынҳәит иԥсадгьыл ахь Аԥсныҟа.
Ановелла «Армахәыҭ» аҟынгьы иалоу афырхацәа рҭагылазаашьақәа «Енагь иццакуа ажьоуп» даара еиԥшуп, амала,ахҭысқәа рымҩаԥысшьа ахьхазхазу иабзоураны, ановелла аҵакгьы хазуп.
Аҭлы Ҟасҭеи дытҟәаны данырга, Ҳанашә иеиԥш, Нхыҵ дыҟан. Ҳанашә иеиԥш уигьы издырӡомызт иара данырга
иԥҳәыс лцәа ахшара дшалаз, нас иара ишьҭахь иԥа дышиз, ишизҳауаз. Армахәыҭ ихьӡын Ҟасҭеи изымдыруаз иԥа.
Жәаҩа шықәса зхыҵуаз Армахәыҭ, иаб иԥшаареи уи дҿыхны иаагареи рзын афырхаҵарақәа маҷымкәа иҟаиҵеит: Ашьха амҩақәа, ахыҵырҭақәа иҵеит, аҭшәарақәеи ахыҵырҭақәеи рҿы ашәақьқәа хыла-хәшәыла еиқәыршәаны иҵәахит. Нас Нхыҵ дцан, иаб диԥшааит.
Уи иаб, Аҭлы Ҟасҭеи, ибзианы идыруан, амҩақәа убас ишкыз, зыҽӡаны идәықәлаз атҟәа аԥсра шизыԥшыз, аха Ҟасҭеи дақәшаҳаҭхеит иҷкәын Армахәыҭ идигалаз, аԥсадгьыл ахь агьежьразы абналара. Ари агәаӷьра ду Ҟасҭеи илазҵаз зегь раԥхьа игылоуп аԥсадгьыл азгәышьра, аԥсадгьыл абзиабара. Ииашоуп, ари ановеллаҿы тема хадас иҟоу, жәаҩа шықәса рыда зхымҵуаз Армахәыҭ хәыҷы илшаз афырхаҵара ауп, аха ишаҳҳәахьоу еиԥш, афырхаҵареи аԥсадгьыл абзиабареи еицрыгашьа змам, ихеибарҭәаауа уаҩытәыҩсатә цәаҩақәоуп. Аҭлы Ҟасҭеи иԥсадгьыл абзиабара аабоит дытҟәаны дыргаанӡа ақәылацәа рабашьра дахьалахәыз алагьы.
Ажәлар афашизм ианаҿагылаз, Аџьынџьтәылатә еибашьраан иҟаз аҭагылазаашьагьы ицәырнагеит апатриотизм дуӡӡеи ҵҩа змам афырхацәеи. Аԥсуа новеллақәагьы ари атема даара ирныԥшит. Ановелла «Уажәхьеит, рҳәеит» аҟны шәи ҩынҩажәа шықәса зхыҵуаз аԥсуа ҭаҳмада Смел ихаҿсахьала ицәыргоуп ҳәаа змам аԥсадгьыл абзиабара.
Аԥсны ашьхақәа рҿы аӷа дааины данхықәгылаз, аҭаҳмада Смел аибашьцәа ротриад даларҵарц, аштаб аҿы днеин аҳәара ҟаиҵеит, аха уажәхьеит ҳәа мап ицәыркит! Иара ашьха мҩақәа бзианы идыруан, кәараҵа-мҩала афашистцәа рыштабаҿы днеин,реиҳабы дишьит, иаргьы ихы нақәиҵеит.
Аԥсабараҿы идыру усуп, цәыкәбарк амацара амшын азыҟаҵом. Аха ацәыкәбарқәа зегьы анеицылалак, амшын дуӡӡагьы ҟарҵоит. Шәи ҩынҩажәа шықәса зхыҵуаз аҭаҳмада Смел иԥсадгьыл абзиабара, ипатриотизм иааирԥшыз даара краҵанакуеит.
Ари аҭаҳмада аибашьрахь инашьҭра мап зацәыркыз, уи дажәхьеит (иқәра пату ақәҵарагьы хымԥада, иҟоуп аха), илшара маҷуп ҳәа ауп еиҳараӡак. Згәышԥы аҭбаара маҷу аибашьра дрышьҭӡом ҳәа, иахыхәмаршәа иарҳәеит, аха иара аҭак ҟаиҵеит: «– Ҳым...егьа аҭбаара маҷзаргьы, макьана хык ааннакыларатәы иҟоуп.»
Ҵакыла ановелла «Уажәхьеит, рҳәеит» иазааигәоуп ановелла «Оҭҳаратәи аԥҳәызба хәыҷы».1 Амала, Смел шәи ҩынҩажәа шықәса ихыҵуазҭгьы, аратәи ахҭысқәа зыдҳәалоу аԥҳәызба хәыҷы Шьесиа жәеиза шықәса заҵәык роуп илхыҵуа. Шьесиагьы, лара лхәыҷ хшыҩ иахьынӡеилнакаауа, илҭахуп илылшо акала лыԥсадгьыл ахьчараҿы цхыраарак ҟалҵар. Аха Шьесиагьы, Смел иеиԥш, аштаб аҿы аотриад салашәҵарц сшәыҳәоит ҳәа дахьнеиз, дрыдрымкылеит. Нахьхьи Смел уқәра хыԥахьеит ҳәа иарҳәазар, араҟа Шьесиа бхәыҷцәоуп ҳәа дрышьҭит.
Аԥсҭазаара аԥышәа излагәанаҭахьоу ала, аԥсадгьыл абзиабара ахәҷы-аду ҳәа еилых дамамкәа зегьы ирылоуп. Амала, ахәыҷы иҟны, хымԥада, аус алоуп уи иааӡараҿы, иԥсихологиа ашьақәгылараҿы, икәша-мыкәша иҟоу рыҟнытәи анырра иауа зеиԥшроу. Шьесиа хәыҷы лыкәша-мыкәша иҟаз ауаа рҿынтә, хымԥада, илбон, илаҳауан анемец-фашистцәа шаӷацәаз, ишнырҵәаҩцәаз, ҭаацәацыԥхьаӡа аӡәаӡәа, ҩыџьа-ҩыџьа, мамзаргьы хҩы-хҩы аибашьрахь ишыҟаз, урҭ рымшала ишҭахоз. « —... аҩыза акомандир, ҳаҩны уаҩы дыҟам уаҳа, Ҳаԥсадгьыл ахьчаразы аибашьрахь ицаша. Хаҵа дыҟаӡам, сабду аҭаҳмада имадара.»
Еиҳараӡак абри лабду ақәылацәа рцәымӷра имази, иажәреи изаҵәреи ирыхҟьаны урҭ рахьырхәразы илшарак уаҩы ибо-иаҳауа иахьизцәырымго ахьгәнигои ракәхоит Шьесиа хәыҷы лпатриотизм зырҿыхазгьы.
Ановелла «Уажәхьеит, рҳәеит» аҟны Смел аотриад даларымҵеит, аха уеизгьы иԥсадгьыл ахьчаразы акы илиршеит, афырхаҵара ҟаиҵеит. Ановелла «Оҭҳаратәи аԥҳәызба хәыҷы» аҿгьы, Шьесиа аотриад ахь дрыдрымкылазаргьы, лара дзаҟараз ала лыԥсадгьыл цхыраарак алҭеит, афырхаҵара лылшеит — зҽырҩашьаны иҟаз алемса фицарцәа еилкааны идлыркит.
Арҭ аҩновеллак рҿы аҭаҳмада Смели аԥҳәызба хәыҷы Шьесиеи рхаҿсахьала автор иааирԥшуеит ауаҩы, сыхьӡ
ҳәаны исмыԥхьеит, асиагьы санӡам, усс исымоузеи ҳәа акәымкәа, дпатриот иашаҵәҟьазар, дахьыҟазаалак, дзаҟаразаалак иԥсадгьыл алахьынҵазы илша шыҟоу, илшара шырацәоу. Ҳзыхцәажәаз ановеллақәа рыла ҳара иаабоит ауаҩытәыҩса ихатәы ԥсадгьыл аҟара, даҽа тәылак дахӡыӡаауа, уи алахьынҵа аҟара игәы иалакьакьо, игәы иазааигәоу шыҟам.
Аԥсадгьыл абзиабара — апатриотизм иаша иаздырӡом ахатәы ԥсҭазаара ахӡыӡаара, ахатәы ԥсҭазааразы ахеигӡара. Апатриот ихатәы ԥсҭазаареи иԥсадгьыл алахьынҵеи еилихӡом, уимоу, иԥсадгьыл алахьынҵа еиҳа дахӡыӡаауеит ихатәы ԥсҭазаара аҵкыс, ианаҭаххагьы, иԥсадгьыл алахьынҵа хьаҳәхьачарада иԥсҭазаара ахҭниҵоит.
Иахьатәи ауаҩытәыҩсеи адунеи раԥхьа иқәнагалаз ауаҩытәыҩсеи злеиԥшым рацәаӡоуп. Шәазхәыци раԥхьатәи ауаҩытәыҩса иҟазшьа зеиԥшраз. Уи иҭаацәара иалаз зегьы еиҟараны ирымҵеиҵон рхәы. Иԥыхьашәоз ихәҷы-иду еиҟараны ирзишон, аӡәгьы лымкаак, ҷыдахәык идхаланы иҽахарӷәӷәа дахатәомызт. Иара убри азоуп усҟантәи аамҭа раԥхьаӡатәи акоммунизм ҳәа изашьҭоугьы.
Раԥхьатәи ауаҩытәыҩса, дызлаз ма дызланагалаз ауаа рылымкаа ҷыдак уеизгьы исоуам ҳәа дазхәыцны акәзаргьы, илша ԥхьеикырц иҽаԥшьигомызт. Иҽаԥшьганы дҟаларгьы, урҭ рморальтә кодекс иананажьуамызт. «Усҟан аҳәса ракәын аҩны аҳра зуаз, ирымаз зегьы рзеиԥшны, лхаҵа иоума, ма дтәым хаҵоума, иаашьаз, мамзаргьы еилҟьамхаз ԥеиԥшцәгьан имаз» — иҳәоит Ашер Раит. Аха ауаҩытәыҩса иԥсҭазаара ашьақәгылашьа аҭоурых ҭагылазаашьа хәыҷы-хәыҷла иарҿыхеит амал азын аԥсыцәгьара. Уи аԥсыцәгьара, иара изгәамҭаӡакәа днанагеит ауаҩытәыҩса ҩыџьараны
реиҟәшара — классла аиҟарамра аепохаҿы. Ауаҩы иуаҩратә ҟазшьа хазынақәа амал илахәлабга ицо иалагеит.
Амал ауаҩытәыҩса иҟазшьа ишаныруеи, насгьы уи амал аҿаԥхьа ауаа зегьы рхы шыладмырҟәуеи иҳәоит М. Лакрба иновелла «Гарсон прене» аҟны.
Шәышықәса уажәаԥхьа Монте-Карло ҳәа адунеи аҿы еицырдыруа аказино (амацасырҭа) аҩн ду аҟны (уи ыҟоуп Париж ааигәара) днеит Аԥснынтәи Париж инеины иҟаз Гьаргь Чачба. Ус, баша ибаразы, амаца иахьасуаз стол дук днахагылт, иҩызцәа дрыцны. Икәымжәы, икаба, иҟама, ихҭарԥа уҳәа, дахьынеибыҭаз зегьы шкәакәала деилаҳәан. Уахьынаихәаԥшуаз, даара угәы даахәаратәы деинаалан. Дызусҭадашь, дызмилаҭдашь ҳәа инеизҵаа-ааизҵаауа иалагеит. «Коказус» иҳәеит аӡәы. (Д-Кавказ уаҩуп аанагоит). Уи азал аҿы изысуаз «очко» акәын. Астол аҿы еиқәырчаҟәа иқәжьын ҩ-миллион франк ирзынаԥшуа руаӡәк иигахьаз аԥара. Гьаргь амаца асра анидыркыла, иҩызцәа ирҳәарызеишь ҳәа днарҿаԥшын, нас шәкы ицоз иџьыба иааҭыхны инықәиҵеит. Гьаргь уи инымаалеит, даҵахеит. Ииааиз уи ашәкаԥара ахьықәыз ахь иаларҵар имукәа, «Гарсон прене» иҳәан, иқьышә инықәҵашәа днагәҭасны амаҵуҩы инииҭоит. Гьаргь уи ус цасҳәа ишыҟаиҵаз изгәамҭакәа иҟамлеит, аха ақәҿимҭит. Аҩынтә раан ианааиуаз, Гьаргь хышә ықәиҵеит, аха усҟангьы иара инымаалеит, даҵахахт. Ицәызгаз, уаанӡа ишыҟаиҵахьаз еиԥш, уигьы иаҭәамшьакәа, днагәҭасны амаҵуҩы ииҭоит. Нас Гьаргь иахь дцәыҵыԥшны дыԥшуан, иҟаиҵо збоит ҳәа. Ашьҭахь Гьаргь аҵәы илхуа ус иҳәеит: «Уаареигӡа уԥара хәыҷқәа!»
Мацасрала сааҭқәак уажәаԥхьа имиллионерхаз, макьаназы иигаз аԥара иџьыба ишҭаимҵацгьы, иуаҩышьа, иҟазшьа иаразнак аҽеиҭанакуа иалагеит. Икәша-мыкәша иҟоу ратәамбара ааизцәырҵит. Ауаҩытәыҩса дарбанзаалак иуаҩра анаҩсгьы, ицәа иалоуп игыгшәыгтәу цәаҩакгьы. Ауаҩ шаҟа иуаҩра ҟазшьа пату ақәҵаны имҩаԥиго, шаҟа иуаҩара ҳараку аҟара, ицәаҩа бааԥс лаҟәхоит, ихәаҽхоит, аҽазцәыргом. Аха уи иуаҩра ԥсыҽхо ианалагалак, игыгшәыгратә цәаҩа аҽцәырнагоит. Ауаҩытәыҩса
иуаҩратә ҟазшьа аԥсыҽхара зыхҟьо рацәоуп (иааӡашьа, икәша-мыкәша зеиԥшроу, иҟоу аҭагылазаашьа, уҳәа убас иҵегьы). Аха аԥара адунеи иқәнагалеижьҭеи, амал арҳара аԥсихологиа зегь раҵкьыс иҿкуп.
Сааҭқәак раԥхьа уи амацасҩы иџьыба Гьаргь ишәмааҭк раҟарагьы ҭамызт. Усҟан, ҳәарада, Гьаргь иҿаԥхьа уажәы имҩаԥиго атәамбаратә политика амалахазгьы ихы иҭашәомызт. Уимоу, иара ихаҭа ихы урҭ ашәмааҭк рзын мыцхә илаирҟәыргьы ҟаларын. Уажәы амацасразы астол дахьынахатәаз, афортуна анасыԥ леигәыдҳалан, дбеиахеит, дмиллионерха дааҟалеит. Ари амал ду змоу аӡәы иакәны ихы аниба, иаразнак ауаҩра ихашҭуа далагеит. Иуаҩра ԥсыҽхо ианалага, игыгшәыгратә цәаҩа ахы ҩцәыҵнарҳәҳәеит, иаргьы ауаҩытәыҩса иаҳаҭыр днаӷрагыларгьы цәгьа имбо дааҟалеит.
Аԥсҭазаараҿы амал акәым хадара злоу — ауаҩытәыҩса иуаҩроуп. Џьоукы амал акәушәа ргәы иабоит, амхалдыз аихаҷамаҷа шадҷабло еиԥш, урҭ амал инадҷаблоит, ирызгәаҭаӡом урҭ амал ишаку, итҟәаны ишамоу. Рыуаҩра, рыпату, рыламыс рхы иақәиҭушәа рҽыҟаҵаны, зыуаҩра змырӡыз реиҳагьы рхы ҳаракны иркырц иалагоит.
Амал анимоугьы ианимамгьы инеибеиԥшны ауаҩра злоу иоуп афырхаҵаҵәҟьа! Ауаҩра адунеи аҿы зыхьӡ уҳәара иҟоу ԥсы зхоугьы, ԥсы зхамгьы зегьы раҵкьыс иҳараку ҟазшьоуп. Уи ԥарала, малла ахә узшьауам. Уи хәы амаӡам.
Монте-Карло амацасырҭаҿы ишаԥыз ала, еиқәырццакны жәантә амаца здылаз иԥарақәа ықәихыр ҟалоит. Аха араҟа иацхзаап даҽа ԥҟаракгьы — аҵыхәтәа еидызкыло ажәеизатәи ҳәа даҽа знык ахәмарра.
Амацашаҩы уи ихаиршҭырц даналага, зегьы еибарҳәҳәеит, ажәеизатәи, ажәеизатәи ҳәа.
Азныказ иааҭынчрахеит.
«—Ҳалгап нас, ажәеизатәи ахәмарра зҭаху дыҟамзар, — иҳәан, дҩеихеит амацашаҩгьы.
— Иауазеи дзыҟам!? Сара сыҟами! — ҿааиҭит Гьаргь... — Абанк зегьы!»
Амацашаҩ амаца риҭеит.
Ианыхәмар, Гьаргь деиҳахеит очкола.
Аха Гьаргь аԥара рацәа игәыдҳалаз дыхнамхит. Ихы иқәыжь игәыдҳалаз амал иманы ддәықәымлеит.
Ауаа рҿаԥхьа ибла аарты, ихы шьҭых дныҟәартә, изаҟаразаалак иаҳаҭыр зырхәанчара ԥықәсылак имамкәа, ҽԥныҳәак аӡәы ибла ихимбаало дыҟазаарц, дарбан уаҩызаалак иҭахуп.
Аиашазы, уи еиԥш ацәаҩа бааԥсрак ҳәа алаӡам. Ауаҩы ауаа гәык-ԥсыкала, гәыҩбарак аҵамкәа пату иқәырҵартә, иаҳаҭыр рбартә дыҟазар гәазырҳагоуп! Уи ус иагьыҟалоит, иара иаҳаҭыр иуаҩрала акәзар излашьҭих. Аха, зны-зынла иҟалалоит џьоукы ауаҩра инагәҭасны, амал, аԥара, ма даҽа мцқьарак ахҭынҵаны аҳаҭыр анырхәҳауа.
Амхырҭаҿы, астанок аҿы ихгьы ауаагьы ирыхәо аус аҿы аԥхӡы казҭәаз, ма амал агәхьаа мкы, ацәа игырха, ахшыҩ рҳаны ауаатәыҩса идзырхәаз—убри иоуп зыуаҩра аҳаҭыр шьҭызхыр зылшо. Ауаҩра шаҟа пату ақәуҵо, шаҟа ауаҩы уизҿлымҳаны бзиа дубо, ауаҩы изын аџьыка шаҟа ухы иқәухуа аҟара, уаҳаҭыр ҳаракхоит.
Аха аџьабаа зхы иазырбар зҭахым, ауаҩра днагәҭасны дашьҭалоит даҽа маанак ала, ма мариак ала аҳаҭыр ашьҭыхра, аҳаҭыр ахәҳара.
Ус акә, егьыс акә, зегьы акоуп, ауаҩытәыҩса ԥсыхәа зламоу ала иаҳаҭыр шьҭихыр бзиа ибоит.
Аԥсуа ҷкәын Гьаргь Чачба иаҳаҭыр амацасҩы даԥықәслеит. «Адәахьтәи уеиҿкаареи уеилаҳәашьа ҽхангылеи иалоухузеи, ухаҭа рыцҳак, ччиак уоуп», — ҳәа акәын иаанагоз уи Гьаргь иахь иҟаиҵоз аҵәылаҵара.
Гьаргь усҟан акгьы имҳәеит, избанзар аҭагылазаашьа иара идгылартә иҟамызт. Баша ус ажәа ҟәышк ҳәаны, уиала иаҳаҭыр шьҭихыр алшо ибомызт уаҟа.
Аԥсуа ламысла ирҳаз иаҳаҭыр уахыкәласыр аҵкьыс, душьыр еиҳа еиӷьаишьоит. Заҳаҭыр бжьысыз ауаҩы — ишыбзоу иԥсыз ҳәа дрыԥхьаӡоит аԥсуаа.
Абри ауп Гьаргь агәаӷьра изҭаз.
Гьаргь игәаӷьрала иаҳаҭыр иргьежьит. Аха Гьаргь саҳаҭыр сыргьежьит, шьҭа иазхоуп ҳәа уаҟа иибоз зегьы дырнышәа даанымгылеит.
Аԥаразы аԥсыцәгьара аԥсихологиа итҟәаны иамаз, уи амацасыҩгьы раԥхьа днаргыланы, зегьы ирдырыр иҭаххеит
ауаҩра малс иҟоу зегьы ишреиҳау, даҽа малк аҿаԥхьа ауаҩра шыларҟәтәым! Насгьы иара арсҟак ықәҵаны амаца дзасыз, амал сырҳап ҳәа шакәым, иуаҩра аҳаҭыр хәашьыр шимуа деилиркаарц азы шакәу. Убри инахырҳәҳәаны иақәикит ауаа зегьы аԥара аҿаԥхьа рхы шыладмырҟәуа деилиркаарц. Аха арҭ зегьы ажәала рхы иҭаигаларц даламгакәа, усла инеигӡеит: «Гарсон, прене!»— иҳәан Гьаргь,ашә илагылаз амаҵуҩы (уаанӡа егьи амацасҩы Гьаргь иԥарақәа атәамбакәа изиҭаз) дааиԥхьан, ҩ-миллионк франк ирзынаԥшуа иҟаз аԥара наииҭан, уаҳа уи амал пату змоу акашәа имԥхьаӡа, дындәылҵны дцеит.
М. Лакрба ари иновеллаҿы ибзианы илшеит зԥсихологиа еиԥшым ҩыџьа еиваргыланы ауаҩра аҳаҭыр ашьҭыхра!
Хыхь иаҳҳәаз амалахазгьы иаанагом, амал, абеиара, ауаҩытәыҩса имԥан иқәимыжьлароуп ҳәа, имԥахь иқәлар, уеизгьы-уеизгьы наҟ дагәҭасроуп ҳәа.
Ауаҩы економикала иеиқәыршәара — аԥсҭазаараҿы ада ԥсыхәа ыҟам, хадара злоу проблемоуп. Ауаҩы амла дамкразы иифашеи ахьҭа дамкразы ишәиҵашеи имазароуп. Дахьышьҭалаша, иԥсы ахьишьаша, дҭынчны дахьыцәаша аҭыԥ имазароуп. Арҭ зегьы раԥхьатәи ауаҩытәыҩса иԥсабаратәны акәын ишидыруаз, игәгьы иаанагомызт мышкы зны қьаад кәамҟьа хәҷык урҭ зегьы агәылатәаны иҟалоит ҳәа.
Ауаҩы ицәаҩоуп агәымҭәра. Ауаҩы игәымҭәра иахҟьан, аԥара агәыблра аԥсыцәгьара ашҟа ицәиасуа далагеит. Иара изхаша аҟара аҿгьы даанымгылакәа, изымфашазгьы дкылашьа зламоу ала идиҳәҳәало далагеит.
Аӡә имацара имч азхом амал рацәа аарыхра. Убри азоуп акапиталисттә тәылақәа рҿы ауаа идырҳауа маӡа, ма аргама изларцәыргаша изашьҭоу. Убас иӡбоу амаанақәа ируакуп ауаатәыҩса рыбжьара ажәла «бзиақәеи» ажәла «хархьқәеи» ҳәа аиҟәшара иҟалазгьы. Аӡәы даамсҭан, ма дҭауадын, уи амал рацәаны иман, имаӡамзаргьы уи ижәла «бзиа» азинқәа рацәаны инаҭон. Егьи дынхаҩын, изинқәа хырҟәыдаа-ҿырҟәыдаа иҟан, уи амал имамызт, имаӡаны дҟаларгьы, ижәла «хархь» аҽеиҵыхырҭа инаҭомызт. Нас
уи зыжәла «бзиоу» ани зыжәла «хархьу» датәеимбо далагеит. Егьырҭ ауаатәыҩса злаҟам жәҩантә ҷыдарак иара далаҟоушәа, ихаҭагьы агәра иго аҿынӡа днаӡеит.
Аԥснытәи аҳ иԥа ԥҳәыс дизааигон (ановелла «Маан Ҳасан — аҭацаагаҩы»), аҭацаагацәа еиҳабыс, Маан Ҳасан дынрыцҵаны идәықәиҵеит Жәыргьыҭҟа. Урҭ агырқәа раҳ Адиан Коҵиа иԥҳа лакәын ҭацас иааргараны иҟаз. Коҵиа иаҳҭынраҿгьы ачара ду хиан, сасгьы аԥшәымагьы, зегьы Аԥснытәи аҭацаагацәа рнеира иазԥшны итәан. Маан Ҳасан иҩызцәа ицны агәар дшынҭалазҵәҟьа, иаразнак игәеиҭеит аԥшәма Адиан Коҵиа итәашьақәа. «Абырсҟак еизаз исасцәа рыгәхьаа имкызаргьы, ҳара Аԥсны аҳ иааишьҭыз аҭацаагацәа ма ҳзатәеимбазеи?»— ааигәахәт Маан Ҳасан.
«— О-о, қәморҭио, ханга аԥхаза? — ҿааиҭит Адиан Коҵиа, уа дахьықәтәаз арахь албаара иҽазымкӡакәа, — шәхал арахь, шәхал!»
Ишыжәбо еиԥш, иара иаҟара иаԥсоу адунеи аӡәы дықәуп ҳәа игәы иаанагом уи.
Шаҟа дырԥагьаны дамази уи амал мыжда, шаҟагьы агәаҵәажәпара иланаҵазеи!
Ари «ҳфырхаҵа» Адиан Коҵиагьы, имал иахҟьаны ихы шыршьышьуаз, убасҟак ихы дубеиа ибо дҟалеит, иԥҳа дзаҭәеишьаз ауаагьы рхаҵгылара иаҭәеимшьо аҟара, нас лафк ааҳәаны, иара дышуаҩ дуу ззымдыруагьы ихы дирдыррацы, иара дахьтәаз инеины аԥсшәа иарҳәарц дрыԥхьоит аҭацаагацәа.
Аԥсуа наџьнатә аахыс милаҭтә ҟазшьаны имоуп инамцхәцәоума уҳәо аҿынӡа ауаҩы пату иқәҵареи аӡәы иҿаԥхьа ахыламырҟәреи реилагӡара.
Аԥсуа иара ихы еснагь иагижьуеит, ауаҩы дҭәы-дыԥха дибарц азын, аха душьыр еиҳа еиӷьаишьоит, иаҳаҭыр лаурҟәыр аҵкыс. Уи ахыларҟәра шицәымӷу еиԥш, ицәымӷуп аԥагьарагьы. Уи аӡәы иҿаԥхьа ихы лаирҟәыр иҭахым. Аха уи иаҳаҭыр аӡәы илаирҟәырц далагар, усҟан ус еиԥш згәаӷьыз агьангьаш ԥагьа убас дахьирхәуан, убас даҿаԥиҽуан, иԥагьара акәым, анышә дыҵазар иҭаххартә аҟара.
Убас ихьит Адиангьы, иԥҳа дызгарц инеиз Аԥснытәи аҭацаагацәа иаҭәашьаны асоф данымылбаа, Маан Ҳасан иаразнак иӡбеит Коҵиа дызлахьирхәышаз.
«— Аха ҳамам, ухаҵкы аҳ Коҵиа! Иҭабуп! Уахь ҳхалартә аамҭа ҳамам, — иҳәеит Маан Ҳасан даҵамхакәа. — Ҳара ара ҳамҩасуеит ауп. Убра шәаниасуа шәныдгылан аҳ Адиан Коҵиа, сыуа бзиа сысалам сызишәҭ ҳәа ҳнапы ианиҵеит аҳ. Салам узааиҭиит. Умшгьы аабзиахааит! — иҳәан, иҩызцәа рахь даахьаҳәит Маан Ҳасан. — Ҳҽыжәшәҵа! — Адруҳәа инҽыжәлан, ашҭа ду инҭыҵны ицеит. Аҳ Коҵиа дшанханы, ииҳәара иҿамшәо, дааихаԥсит уа дахьыҩагылаз...»
Уаанӡа ааҵыззараҵәҟьа шиаҭәаимшьоз, уажәы дагьыҵнарҟьеит! Ассирҵәҟьа шԥаизиуи, аиашазы!
Қарҭ, Қәҭешь, Баҭым ирзаарыгӡа зехьынџьарантә асасцәа ааигеит, сыԥҳа хаҵа зегьы ирбо, зегьы ираҳауа дсышьҭуеит ҳәа. Аха аҭацаагацәа агәар ианааҭала, аԥагьара леихаԥан, исасцәа идирбарц иҭаххеит: Аԥснытәи аҳ иҟынӡа ихы лаганы иԥҳа дииҭоит, аха ихаҭа ус уаҩ хархьк шиакәым, Аԥснытәи аҳ иааишьҭыз Маан Ҳасан ҳәа зыӡбахә хара инаҩхьоу аӡәы раԥхьа дышгылоугьы, урҭ рзын ишьамхы шеиқәимхуа.
Абас ауп амал ауаҩы дыгәнымыҩ-ԥагьаха дшыҟанаҵо.
Аҭауад жәла змам, аамсҭа жәла змам зегьыҵәҟьа ишырбалак ауаҩы иаҳаҭыр инагәҭасуа идәықәмызт. Ирацәаҩын урҭ рахьынтәгьы ауаҩра ду зланы, ауаа пату рықәызҵоз, иахьаҭаху ирывагылоз, ирыцхраауаз, аԥагьара иаҿагылоз. Уи аабеит Гьаргь Чачба ихаҿсахьаҿы. Маан Ҳасангьы убарҭ рахь иԥхьаӡатәу аӡә иоуп.
Уигьы иааирԥшит агәаӷьра захьӡыз.
Маан Ҳасан аҭацаагацәа иманы уа ааигәа иҟаз даҽа қыҭак аҿы днеин, Адиан Дауҭ ҳәа, иара уаанӡа иидыруаз даҽаӡәы иԥҳа диманы Аԥсныҟа дааит. Аԥснытәи аҳгьы, иҟалақәаз анеиликаа, Маан Ҳасан иҟаиҵаз иашоуп ҳәа иазыԥхьаӡаны дирҽхәеит.
Хыхь зыӡбахә ҳамоу ановеллақәа рҿы ҳалацәажәеит ауаҩы амал данарԥагьалак, иуаҩра шицәыӡуа, егьырҭ ауаа раҳаҭыр даӷраԥалар игәаԥхо дшыҟало. Аха иҟахуп, иара убри амал иахҟьаны, ауаҩы аԥагьара акәым, агыгшәыгҵәҟьа данаҩызахогьы.
Амал азы аԥсыцәгьара зда царҭа амам аҿынӡа иҳаракхеит иаҳхысыз ашәышықәса анҵәамҭазы. Иахьагьы акапитализм ахәура иҭоу аҳәынҭқаррақәа, амал азын аԥсыцәгьара, ауаҩраҿы ҷыдара мцхәык злам, қәыӡбаракгьы зҭахым ԥҟараны иахәаԥшуеит. Иаартыҵәҟьан уа ирылаҵәоуп ауаҩы иаҵкыс амал аҳаҭыр ашьҭыхра, амал аҿаԥхьа ауаҩы арҵук ашәагьы имԥхьаӡара. Даҽакала иуҳәозар, ауаҩы дтәуп, амал аҳауп, ауаҩы амал ахәура дҭоуп!
Ҳара ҳҿы Октиабртәи ареволиуциа иҟанаҵаз аиҭакра дуқәа рыла наӡаӡа иагәҭасуп амал фетишизм азура. Ауаҩы иаҳаҭыр адунеи аҿы иҟоу зегьы иреиҳауп, амал аҳра амхуп, ауаҩы иоуп амал азын аҳас иҟоу! Амал ауаҩы иԥсҭазаара аиӷьтәразы имаҵуҩуп! Ари ҳара ҳҭаацәара ду иалоу ауаа зегьы неилыхрада еицырзеиԥшу ԥҟароуп. Ауаҩы дзыԥсоу аилкааразы имал акәӡам изхәаԥшуа, иара ихаҭа ҵакыс имоу ауп. Аха ажәытәра иагахьоу абуржуазиатә ԥсихологиа цәынхақәак иахьа уажәраанӡагьы излаҽны иҟоу џьара-џьара иаҳԥылалоит. Убарҭ раҿаԥҽразоуп М. Лакрба амал азы аԥсыцәгьара аԥсихологиеи ауаҩра аҳаҭыри неиваргыланы амал дзагәҭасыз.
Ҳара иҳаҩсхьоу аамҭазтәи ахҭысқәа рнаҩсгьы, М. Лакрба иаҳирбоит, урҭ ацәынхақәа иахьагьы иззынханы иҟоу џьоукы ирыхҟьаны ишцәырҵыз аԥаразы аԥсыцәгьара форма ҿыцқәак.
Ачеиџьыка ианакәзаалак ауаҩы пату иқәҵаны имҩаԥгара акәын изызкыз. Аԥсуа, иара ихы ианаму иаҳа иагижьуеит, аха ауаҩы изын игәы ҭыӷьӷьаа илшо ҟаиҵоит. Уи амилаҭтә ҟазшьа ҷыда ҳара иҳамоу ачеиџьыкеи асасдкылареи иаҳагьы идырӷәӷәоит. Аԥсуа ианакәзаалак имоу иреиӷьу асас изын иҵәахуп: иҩны иреиӷьу ауада асас изын иалхуп; иара ихаҭа дызгәылаио аҵкьыс хараӡа еиӷьу ашьҭаларҭа асас изын ихианы игылоуп; аԥшәмацәа ҭаацәала ҟәыдки бысҭаки рымацара рыда анрызцәырымҵуагьы, аԥшәмаԥҳәыс бзиа ҳәа ззырҳәо, џьара кәтаӷьк иадамхаргьы, асас изы ихәыҵаҵәахны илымоуп.
Аԥсуа чеиџьыка ауаҩы дзыԥсоу ала пату иқәҵара иазкуп, уи азыҳәан аԥшәма џьара акы ихашәалап ҳәа амалахазгьы игәы иҭашәом. Уи ачеиџьыка ауаа алеибабоит, ауаҩи ауаҩи гәыла еизааигәанатәуеит. Аха абри аҵас хазына џьара-џьара иахьа џьоукы аӷрагыло иахьалагақәаз ыҟоуп. Гәыҩбарак зҵаӡамкәа, ауаҩы пату иқәҵара, ауаҩы дҭәы-дыԥха иныҟәгара азын мацара иаԥыз ачеиџьыка иахьа џьоукы абжьахәаахәҭрахь ииаргеит. М. Лакрба иновелла «Ачеиџьыка» аҟны иаабоит ари еиԥш хҭыск: аргылара ду аҿтәи анџьныр хада изын афара-ажәра дамеигӡакәа ирхианы аҩныҟа дааиԥхьан, ичеиџьыка дахаиртәеит уи аргылара ааигәара инхоз Нодар. Нодар акәасқьа замана иман, аха аԥсыцәгьара мыжда даҽа кәасқьакгьы иԥҳа лыхьӡала иргыларц иабжьнагазаап. Анџьныр хада чеиџьыкала дхыхны, уа аргылараҿы иаарго аргыларатә маҭәахәқәа амала, ма хәмариала изицәгозар ҳәа игәы иҭеикзаап. Анџьныр хада уи аниҵих, абригь-абригь аамҭазы аус ахьызуа унеи, цқьа ҳаицәажәап ҳәа иеиҳәеит. Нодар ишысҭахыз сеиқәшәеит ҳәа дгәырӷьаҵәа аҿҳәаразы анџьныр хада иҿы днеит. Анџьныр хада уи уаҟатәи аусуҩцәа ркрыфарҭахь днеиган, иара Нодар иҩны астол шхиаз аҵкьыс еицәамкәа ачеиџьыка дахаиртәеит. Акрыфа-акрыжә ианалга, анџьныр хада ус иҳәеит: «Уара ачеиџьыка ҳаҭыр ду уалахәҳахәҭырц, учеиџьыка сҿаҵаны, уи ала сырԥхашьаны, аҳәынҭқарра амал сцәугарц уаҿын. Уара ачеиџьыка исҿоуҵаз ацынхәра ачеиџьыка иахьа саргьы иузыҟасҵеит. Шьҭа ҳаиҭоуп, уал сыдым. Аринахыс учеиџьыкагьы уаргьы уаҳа шәсымбааит, аламыс зцәыӡыз уара!»
Араҟа анџьныр хада иахәҭаҵәҟьаны иҟаиҵеит, асасдкылареи ачеиџьыкеи рҵас хазына еилазгаз ишихәҭаз дымҩаԥигеит.
Аԥаразы аԥсыцәгьара аформа ҿыцқәа ахьцәырҵыз ыҟоуп иахьатәи ҳаԥсҭазаараҿгьы.
Убас ахьуа иалагеит ҳаԥсуа чарагьы.
Ҩыџьа ауаа рынасыԥ аилаҵара ауаатәыҩса рышьаҭа мырӡкәа азырҳара, ашьаҭа аихаҳара ауп иаанаго. Уи агәырӷьара ачара уны иазгәарҭоит милаҭс иҟоу зегьы, доусы дара рхатә қьабз ишаҵанакуа ала. Уи еиԥш аан аԥсуаагьы ируеит ачара ду. Ашәаҳәара, акәашара, аҽырхәмарра, ачеиџьыка уҳәа зегьы рыла агәырӷьара-гәышьҭыхра узҭара
мацарала иҭәны акәын ишымҩаԥасуаз аԥсуа чара. Ачараҿы инеиз, згәырӷьара уиала иаазырԥшырц зҭаху, иара илшо зеиԥшроу еиԥш, аҭаца аԥсшәа анлеиҳәо, амҳараҿы ачабра зхаршәны астол иқәгылаз аваза ҟәрышьқәак наниԥсалон — ахаршә ҳәа. Уигьы аҭаца дымбакәа изымцоз аҭынха ааигәа иакәын еиҳарак иҟазҵоз. Ус акгьы ҟазымҵазгьы ԥхашьарак ихәда иқәло иҟаӡамызт. Аӡәы уи ачара шаҟа деигәырӷьаз убри ахаршә ала иааирԥшуан, аӡәы икәашарала, ма ишәаҳәарала, ҽаӡәы иҽырхәмаррала, ма астол аҳаҭыр шаҟа ибзианы имҩаԥигоз ала, даҽаӡәгьы ачараҿгьы имҩаԥысуа агәырӷьарақәа зегьы шаҟа лакыҵа хаала иҽалаирхәуаз ала... Инеидкыланы зегь рзын ныҳәа дуун, гәырӷьара дуун, ачарахь анеираз иааԥхьахаз, ииашаҵәҟьаны, гәыҩбарак злам агәырӷьара роуан. Аха абни ахаршә анагара иахьа аԥсуа чараҿы форма хьанҭа мыхьтәк, форма ламысдарак шьҭнахуа иалагеит. Уи аформа ҿыц уаанӡа ныҳәа дук еиԥш аигәырӷьара иамаз, иахьатәи ачара иацәнарӡит. Ачара ашҟа иааԥхьахаз, рыбжаҩык уи аигәырӷьара ацынхәрас, хьанҭарак рҟәаҟәа илықәҳаны илеиҵанарӷәӷәоит, нас рҟәаҟәа иқәҳаз ахьмыӡӷ ақәхразы ицоит урҭ ачарахь, мамзар ҩнуҵҟала гәыҩбарак аламкәа агәырӷьара рымаҵәҟьан изыҟалом. Игәырӷьошәа адәахьтәи рҟазшьала рҽыҟарҵоит, аха урҭ ԥхашьаны ауаа ржьоит, рыхгьы ржьоит.
Нас изҭахыда ас еиԥш иҟоу ачара?!
Ари зҭаху аԥшәма ԥсыцәгьа заҵәык иоуп. Амал алаирҳарц иидыруа ауаа зегьы дрыԥхьоит.
Нас урҭ асасцәа, дзыԥхьаны аҩны инеигаз, злаԥхашьаша аҭагылазаашьа рзыҟаҵаны, аԥсуаа рқьабз аԥшра аҭаны, амал рцәигоит. Уаҵәых, ачараҿы амал исзаанагаз абырсҟак аԥара-шьара ҳәа, аҽхәаԥхьыӡ ақыҭа иҩрылаирҵәоит. Изаҳауагьы, ҳаи, шьыри, ҳара ҳаҩнгьы зашәа чарак ҟало ҳәа, иаҵашьыцуа иалагоит. Абас ирԥхашьаганы, нас иҿкны иҟоуп амал арҳара иазкны излагаз иахьатәи аԥсуа чарақәа. Ановелла «Ачеиџьыка» аҿы аԥсуа ламыс иамоу ачеиџьыка хазына, амал азын аԥсыцәгьара иахҭынҵаны, ачеиџьыка алахәаахәҭра иалагаз иеиԥш, араҟагьы ачара ишьҭнахуа аформа ҿыц, ачараҿы ауаа ирҿарҵо ачеиџьыка алахәаахәҭроуп иаанаго.
Аԥсуа чара иахьа ахы ахьархаз имышьҭыкәа, ианаақәырҵәиаамха, аформа маана змоу ачеиџьыкала абжьахәаахәҭырҭа ресторанк иаҩызахоит. Адунеи аҿы зыӡбахә хараӡа инаҩхьоу аԥсуа чеиџьыка ҳалал, абас џьара-џьара амал азын аԥсыцәгьара ибжьнахуа иалагеит. Уи бзианы игәеиҭеит ашәҟәыҩҩы М. Лакрба, избанзар, иара убри аԥсыцәгьара аԥсихологиа есааира иарӡуеит амилаҭ иамоу ақьабз хазынақәа.
Ановелла «Аччареи алаӷырӡи» аҟынгьы ауаҩи-ауаҩи ҳаҭырла реибабара, ауаҩы арыцҳара данақәшәалак, ицхыраара аҵас хазына иҵәыуатәу аччархәрахь џьоукы ишкылыргаз ааԥшуеит.
Аҟәа ақалақь Маҷара ҳәа иҟоу аҳаблаҿы ҭакәажәык дыԥсит. Уи зыҟны дыҟаз лымаҳә игәылацәа, нас иара аус ахьиуаз уҳәа «ипату» заҟараз ала ас арыцҳара дзықәшәаз арҽеиразы аԥара еизганы ирҭеит. Аха аҭакәажә уаҟа анышә лаҭара рамраӡакәа, лымаҳә аиҳабы даакылсын, даарымхны иара иҩныҟа Жәыргьыҭҟа дигеит. Уи Жәыргьыҭтәи амаҳә Маҷаратәи иаҵкьыс изхаҵгылоз аӡә иакәзаарын, уаҟа еизыргеит аԥара еиҳаны, урҭ аԥарақәа аԥшәма иџьыба инҭаҵаны ианаақәгьежь, даакылҟьеит аҭакәажә лԥа иашаҵәҟьа, Қәҭеишь инхоз: «Сара сан саб дахьжу дганы дызжыроуп», — аниҳәа, макышьас иамази, аԥсы Қәҭешьҟа дыргеит. Уи лԥа егьырҭ лымаҳәцәа раҵкьысгьы иӷәӷәаз аӡә иакәын, егьырҭ аҩыџьа ирзеизыргаз еиҳаны аԥара еизганы ирҭеит.
Абас аҭакәажә рыцҳа данԥсы, уаҩҵас пату лықәҵаны, аԥсыжра ишаҵасу еиԥш, лымҩаԥгара ацынхәрас, маҳәгьы ԥагьы еиҭанеиҭасуа, длага-ҩаго илылахәаахәҭит, аԥара ду лыладырҳаит.
Нас иабаҟоу араҟа ауаҩра?
Ауаҩра ахьыҟоу — аԥсра иақәшәаз данеихәлахалак, аԥсыжразы мацара аицхыраара ауп.
Ари ановеллаҿы автор дықәимыргылаӡеит Гьаргь Чачба, ма Маан Ҳасан реиԥш иаарту, ҳазҿыԥшыша фырхаҵак.
Автор ановелла шьақәиргылт афакттә детальқәа рыла, аха урҭ адетальқәа дара рхала рхы иақәыӡбауеит. Урҭ адетальқәа аԥхьаҩ игәаҿы еицрарҵоит ари еиԥш аламысдара цәымӷыс изыркыша ацәанырра.
Убас ала ановелла «Аччареи алаӷырӡи» аҟны иҿырԥшыгоу афырхаҵа аԥхьаҩ ихаҭа иакәны даақәгылоит. Аԥхьаҩ иоуп абри еиԥш азалымдара аҿаԥҽра зықәшәаз, иаргьы уи азалымдара цәымӷыс излеикыз ала, хымԥада, иԥшаауеит уи злаҿаԥиҽра ахшыҩџьбара.
Абас, амал ауаҩымрақәа шахылҵыз, ауаҩы дшыбжьнахыз еиуеиԥшым аганқәа акыр аабеит аԥсуа новеллақәа рҟны, насгьы амал азын аԥсыцәгьара ҳцәымӷызтәуа акәиц ҳгәы иҭадыршәуеит. Уи акәиц есааира еибаиркуеит ауаҩра, аҳаҭыр, амал аҵкыс акырӡа ишыҳараку ҳзырбо ахаҿсахьақәа раԥҵарала. Аха М. Лакрба — ашәҟәыҩҩы гуманист ду, амал азын аԥсыцәгьара ахылҵи, ауаҩра иаша ахылҵи реиҿырԥшра аҿгьы даанымгылакәа иааирԥшуеит ауаҩытәыҩса иаҳаҭыр ашьҭыхразын мацара шакәым уи амал апату зылаҟәу, уи амал иаасҭаххалак зегьы алаасхәоит ҳәа агәра ганы иҟоу ауаҩы, иара ихатәы ԥсҭазаара аҿыҵәҟьагьы акы ианаԥсам шырацәоу. Нас автор ҿырԥштәыс игоит ажәа ҟәышк. Убри ажәа ҟәыш бзиа заҵәыкгьы амал аҵкьыс ишеиӷьу ааирԥшуеит.
Ҳанашә хәышықәса аибашьра дыҟан (ановелла «Енагь иццакуа ажьоуп»), даҽа жәохә шықәса дытҟәаны асаӡқәа дрыман. Аҵыхәтәан зымаҵ иуаз асаӡ ҭауад Тажедин Гиреи, аԥсҭазаараҿы аԥышәа ду змаз, зықәрагьы акыр изфахьаз хаҵан. Уи имоҭа заҵә аӡы дшагоз Ҳанашә дамихит. Ас имоҭа данеиқәирха, Тажедин Гиреи ииҭоз аҳамҭақәа зегьы Ҳанашә иреиӷьеишьеит ахақәиҭра — иԥсадгьыл ахь агьежьра.
Ҳанашә ахақәиҭра данаҳәа, Тажедин Гиреи маӡала (асаӡқәа раҳ иаҳар, иуамызт) Аԥсны аҳәаа аҿынӡа дааскьаганы доуижьит. Ҩаха-ҩымш маӡала амҩа иқәын. Аԥсны аҳәааҿы дааганы аҩныҟа даноуижьуаз, абас иеиҳәеит:
«... Жәашықәса уџьабаа исыду, сыҷкәын аӡы дахьаумыргаз —ирацәоуп уара иуқәнаго... Аха аԥара сымам иусҭара. Ҟәыш ажәак уасҳәап, аԥареи амали рцынхәрас: зеиԥш ҟамлац
егьыҟам, зныкыр угәы ԥызжәара акы уақәшәаны, ацынхәра ацәгьара уурц ануӡбауа, — ичҳа иахьынӡаулшо, умццакын. «Акыр зычҳаз — акыр ибеит» ҳәагьы ажәа иалоуп, умыццаклан иахьабалак».
Ҳанашә ҩажәа шықәса атәымџьара аџьабаа баны аҩныҟа данаауаз, малс ирҳаны иааигаӡоз абарҭ ажәақәа ракәын. Ишылашьцарыз илашьцахьан, иҩны-игәара данаадгыла. Ҩажәа шықәса иԥҳәыс ԥшӡа Шьазина лхабарҵәҟьагьы имаҳацызт. Уажәы алақәаҵәҟьагьы дрымбакәа иҩны данаадгыла, аҭӡывара дынкылԥшит. Иаразнак дидырит иԥҳәыс Шьазина! Уи амца дахагыланы абысҭаура даҿын, арԥыс наӡа-ааӡакгьы уа дыҽҳәатәан. Лара убри арԥыс ԥшӡа, арԥыс ӷәӷәа ишҟа уажәы-уажәы дынхьаԥшны, дихәаччо акы иалҳәон.
«Аҳы, ари аӡә длымазаап, — игәахәт Ҳанашә. — Сара аҭаҳмада исылалхузеи, ас арԥыс ҟаимаҭ дылхатәазар!? Ных, сцап наҟ, сырԥырхагахарым.» Абас игәы иаанаган, ҩажәа шықәса хәыцырҭас имаз иԥҳәыси, иҩни, игәареи ныжьны ихы ахьынахаз дцарц иақәикит. Уи арԥыс дызусҭоу шеилкаатәызгьы дзазымхәыцит. Аха, абар, игәалашәеит амал ацынхәрас иауз ажәа ҟәыш — еснагь иццакуа
ажьоуп, умццаклан иахьабалак ҳәа Тажедин Гиреи иеиҳәаз. Ҳанашә дымцакәа иҽааникылт, аха уеизгьы ихы-иҿы хҭарԥала иҭеиҳәҳәеит, дырзымдырратә иҽыҟаҵа, сасҵас днеит иҩныҟа.
Аԥшәмацәа асас иааира еигәырӷьеит, пату иқәырҵар рҭаххеит, аха иара урҭ акгьы ибла иабаӡом. Иибо иԥҳәыс Шьазинеи арԥыси еизыгәдуны еиҿагәыбзыӷуа реицәажәара заҵәык ауп. Уи уаанӡа арԥыс Шьазина дылхалыртәеит ҳәа игәы иаанагаз ашҟа дшьақәнарӷәӷәоит. Ахыбаара ихы игәы илҭалеит. Агыгшәыгра цәаҩа ахы цәырнаго иалагеит, иӡбеит уи аҷкәын ишьра.
Уи арԥыс ԥшӡа иԥсы шҭоу араҟа иԥҳәыс длызныжьны, иара днықәҵыр иҭахымхеит. Абас ахыбаара лашә иуаҩра иаҳа-иаҳа иарԥсыҽуа мацара, игыгшәыгратә цәаҩа иазылнахт амҩа ҭбаа.
Акгьы игӡам, абар, аҳәызба леиӷырҳәа, дышьны дылкаижьырц, аха иаразнак иааигәалашәеит Тажедин Гиреи иажәақәа, урҭ маҷк иадамхаргьы дааиқәырҳәалт.
Иӡбеит даҽа ҳамҭакы даамццакырц. Уеизгьы урҭ хаҵеи ԥҳәыси роуп аха изысхароузеи, иҳәан, Ҳанашә хәыҷы дшәымаӡами ҳәа дрызҵааит.
Ари еиԥш ираҳаз иаршанхеит, ирҳәараз рҿамшәо иқәнархеит азнык азы, аха нас:
– Унан, хаас, исаҳауазеи, сыҟамындаз!
– Уҳәашьозеи, ҳасас бзиа? Ари сан лами! – инап дуқәа аалыкәиршан, даагәыдикылеит арԥыс иан.
Ҳанашә араҟоуп иахьеиликааз Тажедин Гиреи иҟәыш ажәа зыԥсаз.
Амилаҭ рлитература амилаҭ рыԥсҭазаара иасаркьоуп. Аԥсуа литература ианыԥшуеит аԥсуа милаҭ рыбзазаратә ҟазшьагьы. Ҳаԥсуа милаҭ литература ахьтәы фонд аҿы иҟоуп ароманқәа, аповестқәа, апоемақәа, ҵҩа змам ажәабжьқәеи ажәеинраалақәеи уҳәа абзиабара еиуеиԥшым аганқәа аазырԥшуа аҩымҭақәа. Аԥсуа милаҭ ҟазшьаҿы абзиабара ҭыԥс иамоу (аганқәа зегьы рыла инҭырҳәцааҵәҟьаны акәымзаргьы) иахьа иҳамоу ҳлитература хар амаӡамкәа ианыԥшуеит. Аха ҳара араҟа хықәкыла ҳалацәажәарц ҳгәы иҭоуп абзиабара атема аԥсуа новеллақәа рҿы ишаарԥшу.
Абзиабара адунеи иқәу ауаатәыҩса зегьы еицырзеиԥшу, ауаҩы ишьаҭа еихазҳауа цәанырра хазыноуп. Аха уи ауаҩы адунеи дышнықәлаз еиԥшҵәҟьа иаразнак иницқәымлаӡеит.
Раԥхьатәи ауаҩытәыҩса издыруамызт абзиабара закәыз. Ахаҵеи аԥҳәыси рыԥсҭазааратә цәалашәара арцәаразы реизааигәахарақәа зегьы абзиабара ахьӡаҳтәыр ауам. Хымԥада, уи аизааигәахара абзиабараҿ хадара злоу хәҭоуп, аха уеизгьы ауаҩытәыҩса ихдырраҿ иҟалаз аизҳара дуқәа роуп абзиабара иаша зхылҵыз.
Аԥҳәыси ахаҵеи рыбзиабаратә цәанырра ауаатәыҩса рыԥсҭазаараҿы аҭыԥ аманы иҟалаанӡа, акыр зқьышықәсақәа бжьысит. Ауаҩы иԥсихологиа маҷ-маҷ аҽаԥсахуан. Еиуеиԥшым аепохақәа раан, ауаатәыҩса рыбзиабаратә цәанырра азнеишьа еиуеиԥшымызт: Ажәларқәа рыԥсҭазааратә ҭагылазаашьа шеиԥшымыз еиԥш, культурала рызҳашьагьы еиԥшымызт. Уи иахҟьаны ауаатәыҩса ҟазшьалагьы еиҟәкьахон. Еиҳараӡак ауаатәыҩса классла реикәшара еиҟәнаҟьеит ауаа рҟазшьагьы. Ицәырҵит еиуеиԥшым ауаажәларқәа рҿы еиуеиԥшым аҵасқәа. Џьоук рҿы аҳәсарацәа раагара қәыӡбара зҭахым ҵасны ирԥхьаӡо иҟалеит. Ҽаџьарах — аԥҳәыс лыҭира, лыхәҳара ауан, тәык иаҳасаб ала илызныҟәон. Даҽаџьара аӡӷаб хаҵа дцаанӡа лхы шымҩаԥылгалак дақәиҭын.
Абас хаҵеи ԥҳәыси зинла реиҟарамра ҟазҵаз еиуеиԥшым аҵасқәа, абзиабара ма идырхәашьуан, ма аԥсҭазаараҿы ҭыԥк зынӡа иамаӡамкәа иҟарҵон.
Аԥсуа милаҭгьы рхатәы ҭоурыхтә мҩа ианысноуп, иахьатәи абзиабаратә цәанырраҿы ишааиз.
Аԥсуа шәҟәыҩҩцәа рновеллақәа ирныԥшуеит абзиабараҿгьы аԥсуа милаҭ рԥсихологиа аҷыдарақәа.
Иаагап ановелла «Анацәкьыс».
Џьгьарда инхоз Аӡын Ҭемыр дцеит нхыҵтәи иҩыза Арсҭаа Бамаҭ иҿы сасра. Уаҟа Бамаҭи иареи ҽыжәланы ишеицнаиааиуаз, џьара ҭаацәарак рҿы иибаз аԥҳәызба Назиа игәы дақәшәеит, длылаҵәаны бзиа дибеит. Ҭемыр ицралаз уи лыбзиабара амца дабылӡо ианалага, ихьыз Бамаҭ иҿы имырӡакәа дгьежьит иҩныҟа — Џьгьардаҟа.
Аӡәы гәырҩак иҩныҵҟа ианҭалалак, иагьа иҵәахыргьы, уи акы дшаргәаҟуа изааигәоу иҩыза имбарц залшом, амала, аҩыза иуаҩышьа зеиԥшроуи, игәеилгашьа шыҟоуи ирхҟьаны, ма имбазшәа иҽирдагәоит, ма иҩыза дзықәшәаз еилкааны иара илшо ала ацхыраара ииҭоит.
Арсҭаа Бамаҭ ановеллаҿы ихаҿсахьа шаабо ала, зыламыс ҳараку, аҩыза изҿлымҳау хаҵа еибагоуп. Уи ииулак, Ҭемыр иҩыза Сеид ила еиликааит иҩыза адәахьы иҵәахырц дызҿыз агәырҩа зыхҟьаз. Рацәак мҵыцкәа, уахык ааилашәшәымҭазы, Џьгьарда, Ҭемыр игәараҿы ҽцәақәак лҽыжәҵит. Ари Бамаҭ иҩызцәеи иареи ракәын. Ҭемыр бзиа иибоз аҭыԥҳа Назиагьы уа дрылан.
— Сара сҿы уаныҟаз ургәамҵуа узмаз Назиа лакәзаап, издырт Ҭемыр, — иҳәеит Бамаҭ, — дузаазгеит, ачара уы! — насгьы инациҵеит: — ҳара ҳзаанхом, ҳхынҳәыроуп ҳашьҭахьҟа, ҳаҭоумҵан...
Бамаҭ иҩызцәагьы иаргьы изнымкылакәа ицеит.
Ҭемыр дызқәымгәыӷуаз анасыԥ ас иаалырҟьаны ианизыҟала, ачара ду иуит, ауа-ҭынха, ақәла, адыр аӡәы дагимыжьт.
Ҭемыр, иара иҩыза Бамаҭ иеиԥш, иламыс ҳараку, ауаҩы изҿлымҳараҿы акы зцәагым хаҵа еибагоуп. Амҳараҿы даннеи, Назиа лҟазшьала иаразнак еиликааит уи гәҭыхак шлымаз. Илирҳәеит иара Бамаҭ бзиа дшылбоз, Бамаҭгьы лара бзиа дшибоз: «—Бамаҭ баала аниҳәа — ҳаҩны сдәылҵны сиццеит, иара ихазы сигоз џьышьа. Иара арахь сааигеит... уара уахь. Сразҟы уаҳа акы аламзар акәхап. Сахьаанагаз сыҟаз...»
Ҭемыри Назиеи араҟа амҳараҿы иахьынӡеицәажәоз, иаҳгәалаҳаршәап даҽа новеллак «Маршьан Лашә» захьӡу:
Маршьан Лашәи Маҳмаҭқьарии, Бамаҭи Ҭемыри реиԥш, даара еиҩызцәа бзиақәан. Урҭ Нхыҵҟа еибаго, Аахыҵҟа иааибаго, шықәсык ахь хәымз-фымз иааицрымҵӡакәа еицныҟәон.
Ажәакала, Бамаҭи Ҭемыри реиҳагьы еизааигәоу еиҩызцәоуп уҳәаратәы иҟан, адәахьала уахьрыхәаԥшуаз.
Маршьан Лашә дизҳәаны дтәан аԥҳәызба Қәеиза. Аха Лашә иҩыза Маҳмаҭқьари Қәеиза дхыхны маӡала дигеит. Маҳмаҭқьари араҟа аиҩызара изынамгӡеит.
Арҭ ҳазлацәажәо аҩновеллакгьы рҿы иҟоуп ҩыџьа-ҩыџьа аиҩызцәа. Аҩыџьарагьы аиҩызцәа бзиа деицырбоит ԥҳәызбак.
Раԥхьатәи аҿы Бамаҭ ибзиабара инасыԥ шьақәнаргылартәы ацаԥхақәа зегьы иара инапаҿы иҟоуп, аха уи ихатәы насыԥ, ихатәы ԥсҭазаара ашьақәыргылара аҵкьыс, иҩыза пату иқәҵара еиҳа иҳаракны иахәаԥшуа, ламыс ду змоу хаҵоуп.
Аҩбатәи аҿы Маҳмаҭқьари даҽаӡәы бзиа дызбахьаз, ажәагьы зҭихьаз, иҩыза бзиа Маршьан Лашә инасыԥ иазԥшыз аԥҳәызба длышьҭалт, аԥҳәызбеи иҩызеи шеизыҟаз шидыруаз. Ишыжәбо еиԥш, Маҳмаҭқьари араҟа зхы ада хы зымбо ламысдак иакәны даацәырҵит.
Бамаҭи Маҳмаҭқьарии адәахьала уанрыхәаԥшуа, доусы рҩызцәа рҿы даара иҩызцәа бзиақәоуп. Рҩыџьарагьы аӡәы еиҳа деиӷьны аҩызара ныҟәигоит, егьи еиҳа деицәоуп ҳәа амалахазгьы ухахьы иааираны иҟаӡам. Аха араҟа еиԥшу ҭагылазаашьақәа рҿы доус разнеишьа зеиԥшрахаз, доус ихы шымҩаԥигаз ала еиваргыланы ҳанрыхәаԥшуа, аргама иаацәырҵуеит аиҩызаратә ԥсихологиаҿы арҭ аҩыџьа амалахазгьы ишеизааигәам, агеи ашьхеи шрыбжьоу.
Бамаҭ адәахьтәи иҩызаратә хымҩаԥгашьа еиԥшҵәҟьа ҩныҵҟалагьы, аиҩызара иаҭаххар, иԥсы ахҭниҵоит ҳәа ззырҳәо иакәны даабоит. Маҳмаҭқьари, адәахьы уахьихәаԥшуа, дҩыза бзиоушәа дыҟоуп, аха ихы иазеиӷьу азын, иаҭаххар, иҩыза днеигәҭасны диҭиуеит.
Маҳмаҭқьари иеиԥш, аҩызара адәахьтәи аԥшра мацарала имҩаԥызго ауаа аԥсҭазаараҿы даара ишәарҭоуп. Ҩыза думаӡамкәа уҟазар еиҳа еиӷьуп, уаҵәы узыԥсахуа, узҭиуа иахьа уицзар аҵкьыс.
Абзиабара — аԥсҭазаараҿы зегь реиҳа иҳараку –цәанырроуп! Аха иҟалом ауаҩы абзиабара иҽавакны егьырҭ ауаа дышрызныҟәалакгьы. Зны-зынла ауаҩы иаҳалоит аҿцәажәарақәа: «Ее, дад, уақәшәар иудырп, уақәымшәацт азоуп изуҳәо», «Абзиабара уиааир, уаргьы убас ауп иунарҟаҵо», «Аԥҳәыс дзызхыхыз дитәуп, аҩыза иаҳаҭыр ҳәа узҿу арбан?», «Аԥҳәыс лхыхраҿы аиҩызара ыҟаӡам» уҳәа убас иҵегьгьы.
Аҩыза иԥсҭазаара арлашьцара, аҩыза днасыԥдаха иқәырхара зхароу ауаҩы, хара идӡамшәа, абзиабара зегь нахаратәны ихы ааҿихуеит. Ауаҩы уисыр, душьыр, иџьыба уҭаланы дурҳәыр, иҩны уҩналан уицәӷьычыр уҳәа, ас еиԥшқәа рзын ашьаустә кодексқәа ыҟоуп, ауаҩы инасыԥ аницәуӷьыч, иԥсҭазаара дамеигәырӷьо ианурлашьца, игәы уҭала иануфа, шьаустә кодекс ақәнагаӡами?
Аӡәы бзиа иибоз, изҳәаны итәаз даҽаӡәы дхихзар, аӡәы иԥҳәыс диҵхны даҽаӡәы дигазар, аӡәы иԥҳәыс даҽаӡәы лхы дылҭаланы ихы лгәаирԥхан, лхаҵа атәыҩақәа ихалыргыло дҟаиҵазар, аха арҭ реиԥшқәа рҿы димшьит, ма димпҟеит, мчыла дырҳәҳәо ма дымҵарсны димгеит, мчыла ахьымӡӷ лимыргеит, лара дзықәшаҳаҭыз акәын ҳәа, иара аҭакԥхықәра аҟнытәи ихы дақәиҭуп.
Ас еиԥшқәа раан зегьы аԥҳәыс илхаратәны, лара лоуп зегь зыдрыжьло, аха ганкахьала мацара ас азнеира иашам.
Аԥҳәыс лхымҩаԥгашьазы ахара ларгьы илыдымкәа, ҟалашьас иамоузеи, аха араҟа ахаҵа аҭакԥхықәра ӷәӷәалаҵәҟьагьы идзароуп. Ҳара ҳахьахәаԥшуа, ари аԥҳәыс мчыла ахьымӡӷ лзыргаз, ма дымҵазырсыз, ауаҩы дызшьыз иреиԥшу ацәгьарақәа ирываргыланы изхәаԥштәу мцқьароуп. Мамзар шәазхәыци: ауаҩытәыҩса ахаҳә хьшәашәа далхым, уи ацәанырра ҳаракы имоуп. Уи икәша-мыкәша иҟоу зегь изеиԥшны акәымкәа урҭ, доус зеиԥшроу еиԥш, ирҭоит еиуеиԥшым анырра. Уи иԥсы ҭоуп! Зегьы раԥхьагьы иргыланы, уи дуаҩытәыҩсоуп! Дуаҩуп! Ауаҩы имоуп ҽаӡә иҿаԥхьа ахыларҟәра дацәызхьчо, зыԥҽра, зыхәҳара уадаҩу ацәаҩа. Аха урҭ инрываргаланы ауаҩы имоуп аԥсыҽрақәагьы. Уи ихатәы ԥсихологиа зеиԥшроу еиԥш, убарҭ иԥсыҽрақәа ма еснагь ихәаҽуп, ма ахақәиҭрахь рымҩа аартуп.
Аԥҳәыс, илымоу аԥсабаратә ҭагылазаашьа зеиԥшроу иабзоураны, ахаҵа иаҟара илзыхәаҽуам лыԥсыҽрақәа.
Абри аԥсыҽроуп иааирԥшуа автор «Маршьан Лашә» аҿгьы.
Маҳмаҭқьари дыбжьамлар, Маршьан Лашә инасыԥ шьақәгылон, Қәеиза иара дизҳәаны дтәан, бзиа дылбон аҟнытә ажәа илҭахьан. Урҭ еибагон. Лара Қәеизагьы Маршьан Лашә дахьиццаз дахьхәуа иҟаломызт. Избанзар, ановеллаҿы ишаабо ала, Маршьан Лашә хаҵаралагьы, уаҩышьалагьы Маҳмаҭқьари иаҵкьыс деиӷьуп. Маҳмаҭқьари ԥшрала заҵәык ауп Маршьан Лашә иаҵкьыс дызлеиӷьыз. Иҩыза иаҳаҭыр дазымхәыцкәа, Қәеиза лхыхра иҽаназик, иԥшааит уи лыԥсыҽырҭагьы. Араҟа ихы иаирхәаз Маршьан Лашә аблаҿы дахьымааиуаз, уи иаҵкьыс иара дахьыԥшӡаз ауп, лгәы хырхарҭас уаанӡа ишьҭнаххьаз амҩаҟнытә имҩахызҟьарыз дыбжьамлар, Қәеиза Лашә инихырҳәҳәаны даҽаӡәы дихьҵәыуо дишьҭаломызт, лыбзиабара уаҟа аҽышьақәнарӷәӷәон.
Аԥсҭазаараҿы еиӷьу, еицәоу нҵәаӡом. Ауаҩытәыҩса игәымҭәрагьы ҵыхәаԥҵәара амаӡам. Еиӷьу иқәманшәалахошәа ангәеиҭалак, уаанӡатәи каижьуеит. (Ииашоуп,ус зегьы иҟарҵом, аха ауаа ԥсыҽқәа роуп ҳазҿу.) Абри ауп
Қәеизагьы илыхьыз, уаанӡа илҭихьаз ажәа зылыԥсахыз. Аха ас иҟоу ауаҩы аҵыхәтәан дзыхьхәраҿы днанамгар зыҟалом. Қәеиза лыблала илбартәы иҟалеит илԥсахыз ауаҩы, дзыццаз иеиҳа, ахаҵарагьы ауаҩрагьы шилаз.
Ановелла «Анацәкьыс» аҟны аԥҳәыс лыԥсыҽра ихы иаирхәарц уаҩ дашьҭамлаӡеит. Араҟа аиҩызцәа рҩыџьагьы рхы еиҳа рҩыза дҳаракны ихәаԥшуеит.
Бамаҭ бзиа иибоз аԥҳәызба Назиа, иҩыза Ҭемыргьы бзиа даниба, ихы агәхьаа мкыкәа, иҩыза инасыԥ ашьақәыргыларазы иҟаиҵаз хыхь ҳалацәажәахьеит. Назиеи Ҭемыри амҳараҿы еизынҳажьит усҟан.
Ҭемыр амҳара дындәылҵын, иҩыза Бамаҭ иахь ауаа дәықәиҵеит уеизгьы-уеизгьы дааргарцы: «Мчыбжьык саҟәыҵуам счара, ҩымчыбжьагьы, мызкгьы—уара уааиаанӡа, сыуацәа зегьы еизаны ишыҟоу, иашьас уҟасҵоит,— ҳәа изицҳаит.»
Ҭемыр дызҿынҵәаауаз аԥҳәызба иара Ҭемыр иҳәатәы анагӡара дақәшаҳаҭны инапаҿы даныҟала, исҭахыз сыла иабеит, шьҭа ҩызагьы дыҟам, лара илгәаԥхо-илгәамԥхо сара сусс иалоузеи, аламыс ҳәа зыӡбахә рҳәогьы башоуп ҳәа, шьоукы-шьоукы ишыҟарҵало еиԥш, игәыдҳалаз анасыԥ иҽылахажь дымтәаӡеит. Иаргьы, Бамаҭ иеиԥш, ахаҵара ду, аҳаҭырбара дуӡӡа мҩаԥигеит.
Ҭемыр изымдырӡакәа, машәырла ҩыџьа бзиа еибабоз рынасыԥ еиҟәызҭхауа салны дыбжьанагалеит. Иара ихҟьаны урҭ убасҟак еиҟәыҭхахеит, урҭ уажәшьҭа уаҳа хаҵеи ԥҳәыси ракәхартә еизааигәахашьа рымоуп ҳәа уаҩы игәы изаанагомызт. Назиа Ҭемыр иҩнаҭа дҭацахахьеит, Ҭемыр игәараҿы ачара еиужьны иахатәоуп. Ҭемыр ихаҭагьы амҳараҿы днеихьеит. Уажәшьҭа Назиеи Бамаҭи рыбзиабара дара ирынасыԥхап ҳәа уаҩы дызлақәгәыӷри?
Ауаҩ ҟәыш, ахаҵа бзиа ианакәзаалак иԥшаауеит аҭагылазаашьа бааԥс злаирҽеира ауснагӡатә.
Ҭемыр иԥшааит Бамаҭи Назиеи рыбзиабара амҩа ааиртырц иара ибзиабара злеихәаҽрыз алшара. Уи еиԥш алшара ирҭеит Ҭемыр ихшыҩи иламыси, насгьы уи илшеит зыргьежьра уаҩы дақәымгәыӷуа ихьшәахахьаз анасыԥ амҩа злааиртыз ауснагӡатә аԥшаара.
Ҭемыр, Бамаҭ данааи, иеиҳәеит, диҳәеит иара бзиа иибо, бзиа дызбо аԥҳәызба иара ԥҳәысс дигарц: «Назиа иахьа нахыс сара дсаҳәшьоуп, дыцқьоуп. — Абарҭ ажәақәа ҳәаны, инапы дҩахан, — абри снацәкьыс ала сылкьысит, абригьы ҳабжьамзааит!» — иҳәан (ад. 139), ашырҳәа иҟама ааҭиԥаан, уаанӡа Назиа дызлалкьысыз инацәкьыс нхиӷәыцәааит.
Ҳазлацәажәаз аҩновеллак рҿы абзиабара инаваргыланы иаарԥшуп аиҩызара атемагьы. Аиҩызареи абзиабареи аԥсҭазаараҿы еицымкәа ҟалашьа амаӡам. Урҭ дара аки-аки еибарԥшӡоит, ихеибарҭәаауеит, аҩновеллак рҿы ахацәа рхаҿсахьақәа ирыҵаӡӡама уҳәаратәы иҟоуп аҳәса рхаҿсахьақәа, избанзар аҵакы аарԥшраҿы ахацәа роуп хадара злоу. Аҳәса араҟа ахацәа рхаҿсахьақәа раарԥшраҿы цхырааганы иалоуп. Аха уеизгьы аҳәса рхаҿсахьагьы, инықәырԥшшәа акәзаргьы, уаҩы ибаратәы иҟоуп.
Назиа Бамаҭ бзиа дылбон, аха иара лыбзиабара дазымҵааӡакәа Ҭемыр дииҭеит. Ари еиԥш аҟаҵара, хымԥада, аԥҳәыс дланарҟәуеит, ас шԥаҟаиҵоз ҳәа, аҽԥныҳәа изҭо изҵаара ықәгылар ҟалоит.
Ари иазааигәоу ахҭыс аабоит ановелла «Қьаабахан» аҟынгьы.
Қьаабахан лашьа Маџьыҭ иҳәатәала илзымдыруаз арԥыс Басланӷәыр диҭан. Назиа, лара бзиа илбоз Бамаҭ иҳәатәала, уи иҩыза Ҭемыр диҭан.
Маџьыҭ ауаҩы агәаҟра дызҭагылаз аҟнытәгьы иҿыхраз, иаҳәшьазаҵә (лыда ԥсыхәа амамкәа ианиба) лыбзиабара ҿыханы, уи иалылхуа дызбаанӡа ҳәа дымԥшит.
Бамаҭ аиҩызара аҳаҭыр ицәылаҟәымхарц, иара бзиа иибоз аԥҳәызба иҩызагьы бзиа дшибоз анеиликаа, иара ибзиабара аӡбахә цәыримгеит.
Арҭ аҩхацәак рхы ахҭнырҵоит ауаҩытәыҩса иламыс иарҳаз аҵас шьахәқәа. Нас ахацәа ас еиԥш (аламыс рхы ахҭнырҵаратәы) аԥсихологиа анроу, аҳәсақәа ирылымшаӡои аламыс аҳаҭыр рхы ахҭнырҵар? Иара абри ахахҭынҵара акәӡами иаанаго Қьаабахангьы Назиагьы иҟарҵаз агәаӷьра?! Ҳәарада, усоуп!
Қьаабахангьы Назиагьы, ахаҵара ду мҩаԥызгаз Маџьыҭи Бамаҭи ирываҟәыло ирывагылоуп! Уимоу, иагьынареиҳазаргьы ҟалап. Акы, дара ирзааигәаз раҳаҭыр рбеит. Ҩба, аус ианаҭахха, уашьҭан ҳахьхәрыма, ҳнасыԥдаха ҳақәхарыма ҳәа ихьамҵит. Арҭ аҩҭыԥҳацәак агәаӷьра ду аадырԥшит. Урҭ агәаӷьра рыланаҵеит ирзааигәаӡаз ауаа рҿы агәрагара ду ирылаз.
Қьаабахан агәра ганы дыҟан лашьа лара лзын уашьҭан ибааԥсхаҵәҟьараны иҟоу шыҟаимҵо. Иаҳҳәап, бааԥсык лара лзын иахылҵны иҟалаӡаргьы, илдыруан, иаҳәшьа лзын ианаҭахха, иԥсы шиҭиуаз, ихы шақәиҵоз.
Маџьыҭи Бамаҭи аҭыԥҳацәа зырҭаз ахацәа рыгәра ргон. Аҭыԥҳацәа Маџьыҭи Бамаҭи рыгәра ргон, уи иабзоураны урҭ здыркылаз ахацәагьы рыгәра ргеит.
Араҟа иҟоуп ауаатәыҩса рыгәреибагара дуӡӡа. Иара абри ами аԥсҭазаара зырԥшӡо, абзиабара хазынагьы зхылҵуа!
Аԥсҭазаараҿы агәреибагара еиӷьу иҟоузеи, аха зажәа иаԥшәымам, зажәеи зуси еиқәиҭым ауаа ҭакԥхықәрадақәеи ауаа мцқьа гьангьашқәеи ирыхҟьаны, ауаатәыҩса рыбжьара аӡәи-аӡәи рыгәреибагара аныӡлои ыҟоуп акәымзар.
Ановелла «Маршьан Лашә» аҿы даабеит зажәа иаԥшәмамхаз аԥҳәызба Қәеиза.
Ановелла «Қьаабахан» аҟынгьы Хамжәажә, Қәеиза леиԥш, лажәа даԥшәмамхеит. Диццарц ажәа зылҭахьаз Басланӷәыр аҭацаагацәа иманы данааи, Хамжәажә дыҟаӡамызт, даҽаӡәы диццахьан.
Араҟа, Қәеиза леиԥш, Хамжәажәгьы имҩаԥылгеит амцқьара.
Аԥсҭазаараҿы еиӷьу, еицәоу нҵәаӡом. Нас ауаҩы иеиӷьу дибацыԥхьаӡа, иажәа ԥсахны, иеицәоу дигәҭасуа далагар, уи аҵыхәа анбаԥҵәо? Арҭ аҳәсақәа уаанӡа ирҳәаз ражәа изаԥшәмамхакәа, ажәа зырҭахьаз ирыгәҭасны, даҽаџьоукы еиӷьашьаны ирыццеит. Аха нас урҭ зыццаз ахаҵа иаҵкьыс еиӷьугьы дшылԥымлара здыруада?
Ус иагьа иҟазаргьы, аԥсҭазаараҿы аамҭала, машәырла зны дымҩахҟьар алшоит, иццакрак иахҟьа, ма даҽакы иахҟьа, ажәа ииҭаз дахьымхәыр ада ԥсыхәа ыҟамкәа иҟалеит. Усҟан аҵыхәтәа абааԥс аҿы икылымсыртә, зыԥшрак ҟамҵакәа аҭыԥ иқәҵатәуп.
Абри азы иҿырԥштәы хазынаны иҟоуп ановелла «Ҭадгәыгә аиҿамс». Ҭадгәыгә ҳәа ԥҳәызбак Чыкәбар Мсоусҭ ажәа илҭахьан, дизҳәаны дтәан. Ачара аҿҳәара ааиаанӡа, Ҭадгәыгә адырра ҟалҵеит, илҭихьаз ажәа дшахьхәыз, Мсоусҭ иццара мап шацәылкуаз ала. Мсоусҭ ари ихы иақәиҵеит, рыҽдырцәгьеит иашьцәагьы.
Иакәымыз шахылҵуаз анылба, Ҭадгәыгә дрыԥхьеит хар змамыз ауаа. Чыкәбараа рыҟнытә иаауа Мсоусҭгьы уеизгьы-уеизгьы дрыцны даарц лыцҳаит.
Иеизылгаз ауаа аԥҳәызба, ишлаҭәаз еиԥш, раҳаҭыр дацклаԥшуа, нас Мсоусҭ иахь ус лҳәеит: «Ииашоуп, Мсоусҭ... излеилыскааз ала сара саԥхьа ԥшьҩык аҳәсахәыҷқәа ажәа руҭахьазаап. Рыхьӡқәа сҳәом, иазхазааит уара иахьудыруа... Сара саԥхьа ауми урҭ аԥшьҩыкгьы ажәа анруҭа? Зны инагӡа уажәа убарҭ рҿы. Уареи сареи нас ҳаицәажәап».
Мсоусҭ уаҳа ииҳәараны иҟаз, ихы ликәаҽит. Ҭадгәыгә илҳәаз иашан, лажәа илҭаз дахьахьхәызгьы иахәҭаны иҟалҵеит. Насгьы, Хамжәажәи Қәеизеи реиԥш, имырҳәа-мырза даҽаџьара лхы мырхакәа, данахьхәгьы, ишахәҭаз аҭыԥ иқәылҵеит.
Гәыбӷан змоу араҟа Мсоусҭ иоуп, уи иоуп амцқьара мҩаԥызга. Илымшаша, иҟаимҵаша, иҟаиҵарц игәы иҭам ҟаиҵарашәа зегьы ргәы дҭала ижьаны днарԥырҵлон. Издыруада уи амц раҳәаны дызԥырҵыз аҭыԥҳацәа рахьтә аӡәы, ма ҩыџьа (иҟалоит хҩыкгьы, ԥшьҩыкгьы), ҽнак иадамхаргьы, иара иқәгәыӷны иахьааԥшыз иахҟьаны, рынасыԥ лрывыҩрны ицазар? Аԥсҭазаараҿы иуԥылоит шаҟа уҭаху аҿырԥштәқәа.
Аԥсҭазаараҿы уажәа аҭакԥхықәра уазымхәыцкәа ахы
иоуужьыр, уашьҭан рҽеишьа змам, ихәдахҽыгоу аҭагылазаашьа ухаҭагьы уҭанаргылоит.
«— Аламыс ламысуп, ианеилоугагьы рҽеишьа амаӡам, — иҳәеит Шаҷ, иашьцәа ицны иҟаз днарҿаԥшын, нас Ҭадгыгә лахь даахьаԥшын, ус иҳәеит: — бара бҿы уаҳа ус ҳамам, дад. Хаир бықәзааит! Шәаала, шәаала! — Уаҳа мҳәакәан, инҽыжәлан, ԥшьшьала иахьааз ицеит Чыкәбараа».
Ирҳәарангьы иҟазеи? Мсоусҭ иашьцәа, иҭынхацәа абри ихьӡала ҳанҭыҵрыз ҳаԥсындаз рҳәаратәы, рыхәда хҽит. Урҭ
анаауаз, уи аԥҳәызба илзымақаруазар акәхарын. Аха иахьааиз иаацәырҵит зажәеи зҿи еиқәиҭымкәа, зҿы нарҳәы-аарҳәуа ицәажәоз, даргьы жьаны иаазгаз, дара ртәы, дара рыҷкәын Мсоусҭ шиакәыз. Уи еиҵеиҟәаҟәаз ааҳәны, ихаҭа дарччархәит, иашьцәагьы иҭынхацәагьы рылахь ада ԥнаҵәеит.
Ҭадгәыгә араҟа афырԥҳәызбара лылшеит: лыццакра иахҟьаны илцәеилахәаз аус, аҵыхәтәа бааԥсымхартә, аҭыԥ иқәылҵеит, ҭакԥхықәра зхы иамҭаӡо амцқьара мҩаԥызгоз ауаҩы, ауаа ирбо-ираҳауа даҿаԥылҽит, дахьлырхәит.
Хамжәажәи Қәеизеи ус изымныҟәеит, избанзар урҭ Ҭадгәыгә леиԥш уаанӡа ажәа зырҭахьаз рҿы, рмап злашьақәдырӷәӷәара аобиективтә хыриашага рымамызт. Аобиективтә хыриашага рымамкәа, рмап цәырыргар, усҟан уи аҭакԥхықәра (Мсоусҭ имцқьара ааргамахан, иааҳәны ихы ишҭаԥаз еиԥш) иааҳәны дара рхы инҭаԥон. Уи рдыруан азоуп имырҳәа-мырза иныбжьыҵны, ажәа зырҭахьаз рҽрыцәӡаны даҽа џьоукы изрыццаз. Ус иҟоу ауаа ирзымариоуп аԥсҭазараҿы амцқьара амҩаԥгара, ражәа нарҳәы-аарҳәуа, рхы ныбжьыга-аабжьыго ахныҟәгара. Урҭ ацәалашәара ссақәа ирыхҭнырҵоит ауаҩы ламыс, рыбзиабара, рмилаҭ, рыԥсадгьыл зегьы.
Ус иҟоу аҳәсақәа роуп, нас ашьҭахь маншәаларак анаароулак, зхацәа атәыҩақәа рхаргыло, аганахьтәи ацәыбзацәа аахәаны ацәыҵарақәа ирывало.
Ҳахәаԥшып ановелла «Аисара» аҟны Чынчор иԥҳәыс лхаҵа иаармарианы дшылыԥсахыз: уи лхаҵеи лареи Каламаҭ иҿы сасра ишыҟаз, аԥшәмеи лареи еисеит. Аисараҿы диааирц, ауха ҵхыбжьон маӡала дҩагылан, Каламаҭ ихьча Қьрым дахьтәаз аҭыԥ аҿы дцеит (уи ахьыҟаз ааигәан). Ахьча дхыхны лҳәатәаҿы дылзаагар, аисараҿы лара уеизгьы-уеизгьы даиааиуеит ҳәа агәра ганы дыҟан. Қьрым дхылхырц азын уи ауха лара дилаҵәаны, бзиа дылбозшәа, дылзымычҳазт азын даазшәа лҽыҟаҵа, ахьча деилалгеит.
Иарбану уи зцәа-зжьы аҭирала акрырҳара иашьцылоу дызлареиԥшым? Акызаҵәыкоуп дызлареиԥшым: лхымҩаԥгашьа лхаҵа илалҵәахуеит. Лхаҵа длымамкәа ианыҟала, еиҳа даргамахоит. Лхаҵагьы длымамкәа, ахныҟәгаразгьы илкуа-илшьҭуа аҟны рацәак дманшәаламкәа, лекономикатә ҭагылазаашьа аакәадахар, усҟан хьахә-хьачрада, лцәа-лжьы аҭирала акрырҳара далагоит.
Ҳахәаԥшып ановелла «Аримсада лҭоуба» аҟны Аримсада лхымҩаԥгашьа: Аримсада лхаҵа Дадын Нхыҵҟа дцараны дыҟан, амҩа дықәлеит. Аримсада лхаҵа даныналԥырҳәҳәа, ауха лгәыла ахьча Қәабзач адырра наилҭан, лыҩыҟа даалгеит. Аҵх акыр инеихьаны, Аримсадеи Кәабзачи рҽырҭынчӡаны ишеицышьҭаз, ргәырҽанӡамкәа, Дадын дахьдәықәлаз дзымцакәа, дгьежьны дааит...
Аримсада хыхь зыӡбахә ҳҳәаз аҳәса зцәанырра зызнымкылакәа цәала-жьыла ахәаахәҭыҩцәа ркатегориа даланакуеит. Ииашоуп, уи лыбзиабаҩ Қәабзач иҟнытә ԥарак, малк лоурц дашьҭаӡам, аха уи лара дазыриашаӡом. Адәахьала уахьлыхәаԥшуа, хыхь зыӡбахә ҳҳәаз аҳәсақәа ркатегориа даланамкуашәа убоит, избанзар, уи лхаҵа иҩны дныҟәнагоит.
Аҩада ишаҳҳәахьоу еиԥш, Аримсада лҩызцәа аԥсҭазаараҿы рхада хәыцырҭа рымаӡам. Аримсада исфари, исшәысҵари, схы шԥаныҟәызгари хәа дымхәыцратәы данеиқәшәа, зегь рыла дҭәы-дыԥха даныҟала, лгәы цәыцәын, уажәшьҭа лцәа иадло ахаҵа ида уаҳа хәыцырҭа лымамызт. Лхаҵа лгәы дамбо далагоит, лгәы иқәҿыӷьуеит. Лхаҵа инаивырҳәҳәаны даҽа хаҵакгьы «бзиабаҩыс» маӡала дышьҭылхуеит.
Зыӡбахә ҳамоу аҳәсақәа ахацәа анрымоу, ркалҭҟьашьра маӡоуп еиҳа. Уи, рыламыс аиуа маҷӡак нханы иахьыҟоу иабзоураны, иҟарҵо аламысдара иацәыԥхашьоит азын мацара акәӡам рхымҩаԥгашьа зырҵәахуа, аҭакԥхықәра иацәшәаноуп ркалҭ ҟьашьра амцҳәарҭа иҭаҵәахны изрымоу. Урҭ рхацәа шаҟа ирыцәшәо аҟара, ркалҭ ҟьашьра ҵәахуп.
Ус акә, даҽакала акә, зегь акоуп, зхаҵа дзыԥсахуа аԥҳәыс лҭагылазаашьа шәарҭоуп. Уи лҟазшьа бааԥс знымзар-зны иҵымҵыр ада ԥсыхәа амаӡам. Уи аӷьыч диҩызоуп — лхаҵа ибзиабара ӷьычны даҽаӡәы илҭоит.
Ԥыҭрак анбжьыс ауп Дадын игәыла ахьча Қәабзач цәыбзас иԥҳәыс дышлымаз ихшыҩ азцо даналага, аха
Аримсада убасшәа лҽыҟалҵеит, «уи ахьча гәамажә» дахьлыдикылазгьы лҽахылшьаауама уҳәаратәы. Дадын, иакәым акы самхаҳәаҵәҟьазаап ҳәа, уи лыжьжьара далагеит. Уимоу, лҿаԥхьа ахара иара ихы иадҵаны, ианалыжьырц аҳәара ҟаиҵоит: «Абзиабареи ахыбаареи зынӡа сдырлашәӡеит, исҳәо закәу саргьы исыздыруам… саҭабымҵан, быгәра згоит...» ҳәа (ад. 166). Чынчор, «Аисара» ановеллаҿы иаҳԥылаз, иҩызаҵәҟьа иоуп Дадынгьы. Арҭ рыҳәсақәагьы категориак иаҵанакуеит, даргьы ҟазшьала еизааигәоу, зыҳәсақәа рҿаԥхьа ихәаҽу, зуаара аҳаҭыр иахьахәҭоу аҿы иззықәмыргыло, уаа рыцҳақәак роуп.
Урҭ рыҳәсақәа ирхацәаӡам, итәцәоуп, рыҳәсақәа рхәура иҭоуп, аха дара уи рызгәаҭаӡом. Игәарҭаӡаны иҟаларгьы, урҭ рыԥсҭазаашьа аиҭакразы рҿы ҩеихԥхьараны иҟаӡам, избанзар урҭ зхатәы ҟазшьа змам уаауп. Дара урҭ рыҳәсақәагьы дара рҿы рҽаанкыланы изыҟоу убри азоуп. Урҭ реиԥш иҟоу ахацәа-хәуцәа ахьрымоу аҟнытә, урҭ аҳәсақәа аҳак иҩызаны рхы рбоит, мамзар урҭ аҳәсақәа рхацәеи дареи кеибамыжьыр ада ԥсыхәа амамкәа иҟалон.
Асовет мчы шьақәгылаанӡа аԥсуаа рыҩнуҵҟа ажәлақәа «реиҟарамра» иахҟьаны абзиабара аԥықәсыла дуқәа аиуан, аха ауаа ҟәышқәа еснагь ирдыруан абзиабараҿы ажәала аиҟарамра ус шамамыз, аҷкәыни аӡӷаби, дара ангәаԥхеибашьа, ажәла дуи ажәла хәыҷи ҳәа еилыхра ҟамҵакәа еинасыԥхарц шахәҭоу.
Ановелла «Ҭинаҭи Синаҭи» аҟны иаарԥшуп абри ахшыҩҵакы. Маан Ҟамлаҭ, ԥшьынҩажәа шықәса анихыҵуаз, ԥҳа диоуит. Уи анлызҳа, даара дыԥшӡахеит. Ҟамлаҭ иԥсы ахьынӡаҭоу маҳәык диоур иҭахын. Аԥснытәи аҳ диацәажәеит ауаа реизара ду ҟаҵаны, еиуеиԥшым аицлабрақәа мҩаԥыргарц, убраҟа иреиӷьхауа, зегьы ириааиуа дииҭарц иԥҳа.
Ас еиԥш аҟаҵара, аҭыԥҳа лыбзиабара иазымҵааӡакәа хаҵа ддәықәызҵо ԥҟароуп, аха аԥсуаа рҿы анкьа иҟан асеиԥш аицлабрақәа рыла амаҳә иалԥшаара. Анаԥшцәагьы, дара аҭыԥҳацәагьы ари уамашәа ирбаӡомызт, насгьы амаҳә
ари еиԥш аизараҿы даналырԥшаауа, дара аҭыԥҳацәа иргәаԥхода, иргәамԥхода ҳәа ирмазҵаауаҵәҟьагьы иҟамызт. Аус злаз лара аҭыԥҳа илгәаԥханы иалылхуаз иакәын, аха лара инеиужьӡаны илҭаху иалԥшаараҿы ахақәиҭра лымамызт. Лыуа-лҭынха ирҳәо дазхәыцыр акәын.
Лыхнашҭа ду аҿы, ажәлар еизаны аисарақәа иахьырҿыз, иаҳа еиӷьу арԥызба ҳәа Ҭинаҭ илзалырхуа арԥызба лара Ҭинаҭгьы дылгәаԥхар акәын, урҭ, лынасыԥ ашацәа ирҳәо амчра анаиуаз.
Аԥснытәи аҳи аҭауадцәеи, Маан Ҟамлаҭ ихаҭагьы дналаҵаны, агәра ганы иҟан, араҟа аиааира зго, уеизгьы-уеизгьы ҭауад ҷкәыноуп ҳәа. Нхаҩ ҷкәынак араҟа игәаӷьны дкылсуеит ҳәа амалахазгьы урҭ ргәы иаанагомызт.
Аисарақәа ирылагаанӡа, Ҭинаҭ лылаԥш дааҵашәеит, лара дкылкааны илыхәаԥшуаз, арԥыс шьахәӡак. Уи илаԥши иԥшреи-исахьеи иаразнак лара убас дрытҟәеит, уинахыс уи арԥыс ида даҽаӡәы лылаԥш лызидкыломызт. Ашьҭахь уи арԥыс аисарақәа зегьы рҿы аиааира иго далагеит. Аха арԥыс дшынхаҩы ҷкәыназ, дыш-Шамбаз аҳ ианеиликаа, уаҳа аисарақәа рылахәра азин имоуит. Ҭинаҭ уи гәынганы, уаҳа аисарақәа дрыхәамԥшырц дгыланы дцеит. Лаб данаахьаԥш, иԥҳа димбеит. Длышьҭаланы ауадаҿ дахьнеиз, лара еимаҭәаны аҵәыуара даҿын.
Иҟалаз аб ианеиликаа, аҳ диҳәеит аҷкәын аҽырхәмаррагьы азин ииҭарц.
Синаҭ араҟагьы аиааира игеит. Аха Ҭинаҭ иара дирымҭарц аимак ҟалеит. Маан Ҟамлаҭ иԥҳа нхаҩы ҷкәынак диганы шԥаҟало, рҳәан, аҭауадцәа рыҽдырцәгьеит, еиҳараӡак Маанаа, Озбақь раԥхьа днаргыланы. Ҟамлаҭ иԥҳа илҳәаз дахыԥар иҭахӡам, насгьы Шамы Синаҭ егьырҭ арԥарцәа раҵкыс дшеиӷьу идыруеит. Еиҳараӡак уи аҷкәын иара иԥҳа дылгәаԥхеит, бзиа дылбеит. Абзиабара ишубалак уаԥышькласыр шиашам, ацәгьеи абзиеи акыр збахьоу аҭаҳмада ҟәыш идыруеит. Уи иӡбеит иашьцәа Маанаагьы егьырҭ аҭауадцәагьы рыгәхьаа мкыкәа, иԥҳа бзиа илбаз ауаҩ дииҭарц. Еиҿыхарахеит, еимакрахеит, ус илашьцеит. Арҭ реилаҩынтра рхы иархәаны, Ҭинаҭи Синаҭи ааицәажәан, ибналеит, алашьцара рҽаладырӡит.
Автор араҟа абзиабара аиааира аиргеит, аха иҟалоит иқәгылар азҵаара, ас иаалырҟьаны абзиабара арҭ аҩыџьа ишԥарызкылҟьеи, хәыҷык агәра ахаҵара уадаҩӡами, ари бзиабара иашаҵәҟьоума, мамзар аамҭалатәи цәалашәароума ҳәа?
Ҳара ҳахьахәаԥшуа, Ҭинаҭ ас иаалырҟьаны, ҽнакала Синаҭ бзиа дахьылбаз, бзиабара иашаҵәҟьоушәа аабоит, лыбзиабарагьы агәра аагоит. Авторгьы уи ауп иҳаиҳәо.
Ииашоуп, абзиабара иаша арԥызбеи аԥҳәызбеи рыбжьара иирц азыҳәан, урҭ наҟ-ааҟгьы цқьа еибадыруазароуп, урҭ реилибакааразы аамҭагьы маҷымкәа иақәдырӡхьазароуп. Аха иҟоуп убас еиԥш мышқәак аԥсҭазаараҿы, ҽнак шәымш ианраҩсуа. Иара убри амш аҽноуп Ҭинаҭ Синаҭ данылба, данеилылкаа.
Ҳахәаԥшып Ҭинаҭ Синаҭ ҽнакала шаҟа деилылкааз.
Раԥхьаӡа иргыланы уи иԥшра-исахьа лгәаԥхеит. Уигьы абзиабараҿы аҭыԥ ӷәӷәа амоуп. Уи ашьҭахь Аԥсны ахьынӡанаӡааӡоз арԥарцәа зегьы еизаны иахьеицлабуаз, зегь реиҳа еиӷьны дхысит. Аԥснытәи аҳ ауаа рҿаԥхьа дырҽхәаны, зегьы ишырбоз итапанча ааҭыхны уи ҳамҭас ииҭеит. Аригьы аԥҳәызба лыбзиабара арҿыхаразы даара акраҵанакуеит. Уи ашьҭахь Аԥсны ахьынӡанаӡааӡоз арԥарацәа-кәашацәас иҟаз зегь раҵкьыс еиӷьны дахьыкәашаз азын, Аԥсны аҳ уи ииҭеит ачабыр еимаа ссирқәа. Араҟагьы ауаа зегьы еизырӡырҩны дирҽхәеит. «—Усҭ абарҭ! Иушьоуҵар, зынӡаск аԥсаатә уеиԥшхап. Ибзиаӡаны укәашозаап, афырхаҵа!»
Аҵыхәтәантәи аицлабраҿгьы Аԥсны ахьынӡанаӡааӡоз аҽҟаза рԥарцәас иҟаз зегьы ахьеицлабуаз, Синаҭ зегь реиҳа дышҽыбӷаҟазаз лыблала илбеит.
Ишыжәбо еиԥш, Ҭинаҭ ҽнакала еилылкааит, абжьааԥны, акыр шықәса аҭыԥҳа илзеилымкаашаз.
Ус анакәха, Ҭинаҭ ҽнакала диҿынҵәаауа Синаҭ бзиа дахьылбаз, аамҭалатәи цәанырроуп ҳәа ҳахәаԥшыр иашахом. Ари бзиабара иашоуп, инагӡоу, иԥшьоу бзиабароуп! Иара Синаҭ иакәзар, уи уаанӡагьы дидыруазар акәхарын...
Ари еиԥш абзиабара цқьа амҩа ылнамхыкәа иаанхар, атрагедиа ашҟа икылсуан, уи еиликааит азоуп шәышықәса
зхыҵуаз, ацәгьа-абзиа акыр збахьаз аҭаҳмада Маан Ҟамлаҭ иԥҳаи Синаҭи иҟарҵаз иашоуп ҳәа изиԥхьаӡаз.
Абзиабара абас иҟоуҵар, абра ицәырҵуеит, абас ухьыр, абра иӡуеит ҳәа, ԥҟарак аманы иҟаӡам. Уи цәырҵыр ҟалоит уанымгәыӷӡо, угәы иахьаанамгаӡо.
Убас иҟалеит ановелла «Ҳауида» аҟынгьы. Ҳауида ҭауад арԥыск длышьҭалан, аха даницымца, мчыла ахьымӡӷ лсыргоит ҳәа, бнарак аҿы лымҩа икит. Ҳауида лымч мхошәа анылба, иара аҭауад ҷкәын иҟама уаҟа иҟәныз, имырбаӡакәа иааҭылхын, илилаҵаны дылшьит.
Ҳауида ауаҩшьра ахьыҟалҵаз дахырҟьаны лус рыӡбын, аашықәса аҭакреи хәышықәса Сибраҟа ахгареи лықәырҵеит.
Ҳауида лус анырӡбуаз, уаҟа аӡбырҭа азал аҟны иӡырҩуаз арԥыск, Ҷыҷын ҳәа, Ҳауида дҿихрацы иақәикит. Илҳәо аӡбаҩцәа ихарымҵартә агәра дирган, аԥҳәызба доуишьҭит, иара уи лцынхәрас дынҭаркит. Уаанӡа Ҳауидеи Ҷыҷыни еибадыруа ҳәа иҟамызт, аха уинахыс ашәҟәы рыбжьалт. Жәохә шықәса лара уаҩы дицымцеит, Ҷыҷын дизыԥшит, дгьежьны данаа, иаргьы лара длывымсит, дигеит. Абар, урҭ шәышықәса ирзынаԥшуа ирхыҵуеит, аха рыбзиабара уажәгьы хәанчарак аманы иҟаӡам, ҿыц иааиднагалаз реиԥш ауп ишеихәаԥшуа.
Ҷыҷын Ҳауида лахьтә насыԥк дақәгәыӷны акәымзаргьы, лцымхәрас ихы заирбаз, иара игәаԥхаз аԥҳәыс иара ибла ишабо абахҭахь дизышьҭуазма. Аԥсуаа аԥҳәыс лаҳаҭыр мыцхәы иҳаракны иахәаԥшуеит, уи пату лықәҵара аԥсуа ԥсихологиаҿы иҷыдара ӷәӷәаны иалоуп. Аԥҳәыс ԥааимбар хылҵшьҭраны, быбыц зкьысыр ҟамло маалықьны ауп ишлыхәаԥшуа. Еиҳараӡак уи лыламыс џьара акала ихәашьыр, ахацәа рызгьы ихьмыӡӷ дууп. Аԥҳәыс абахҭа данҭашәа нахыс, лыпату хҽуп ҳәа иԥхьаӡоуп. Ииашоуп, абахҭа аҭашәара зегьы рзын ипатудароуп, аха аԥҳәыс лтәы зынӡа ихазуп.
Ҷыҷын ибзиабара Ҳауида лҿы иҿыхеит, уи иҟалҵаз ахаҵамԥҳәысра иабзоураны, лыԥсҭазаара зегьы ккаӡа иаԥхьа ианаагыла.
Ҳауида лыбзиабара ҿыхеит, лара дызгараны иҟаз аҟнытәи дҿыхны, лцынхәрас ихы анеиҭа. Иҟалап, Ҳауида Ҷыҷын изҿлымҳара зназы ус уалны илыԥхьаӡозҭгьы, аха нас асалам шәыҟәқәа рыбжьысра ишаҿыз, хәыҷ-хәыҷы абзиабара цқьа цәырҵзар. Аха уеизгьы урҭ жәохә шықәса ианеизыԥшы, рыбзиабара еиҳагьы иӷәӷәахеит, анасыԥ хазынагьы аиуит.
Ауаҩытәыҩса иԥсҭазаара убасҟак икьаҿуп, ахаҵа жәохә шықәса ихганы дырҩагь аԥсҭазаарахь сеиҭакылсып, сҭаацәарахо, сынхо, сынҵуа сҟалартә аамҭа сыԥсҭазаараҿы исзынхоит ҳәа агәыӷра, аԥсуа иқәра ду иақәгәыӷуа аӡәы изын акәымзар, иуадаҩуп. Лара аԥҳәызбагьы, Ҳауида Ҷыҷын дшизыԥшыз еиԥш зылшо, зҟазшьа ӷәӷәаӡа ишьақәгылахьоу, зцәанырреи зыхшыҩи еимадоу, ицқьоу лоуп.
Арҭ рҩыџьагьы ҟазшьала еизааигәаз шракәыз гәыла еилибакааит, ҿаҟьаҿас еибамбаӡакәа рыбзиабара цәырҵын, еиднаҳәалеит. Агәаӷьреи ачҳара дуи рыбзиабара анасыԥ гәырӷьахә ашҟа икылнагеит.
Аизҿлымҳареи аицхыраареи ауаатәыҩса еицырзеиԥшу, аԥсҭазаара ашьапы иқәзыргыло ҵас хазыноуп. Аӡәы ицхыраареи, насгьы аӡәы иҟнытәи ацхыраара аиуреи ауаҩытәыҩса иԥсихологиа убасҟак иалашьцылоуп, ҳара иҳазгәаҭаӡом ҳаԥсҭазаараҿы иахьеи уахеи шаҟа цхыраара ҳауа, ҳаргьы шаҟаҩы ацхыраара раҳҭо.
Иаҳҳәап, уара аҭаҭын уахар уҭахын, аха амца умаӡам. Ақалақь аҿы еилысуаз ауаа рацәа рыҟнытә аӡәы унидгылт. Уи узусҭада ҳәа дҵааӡом, амца имазар, иуиҭоит. Ари уадаҩрак злоу ак акәым, аха уеизгьы уара узы уи цхыраароуп.
Мамзаргьы, уара иахьа ушымҩасуаз унидгылт (унлыдгылт) аӡиас иахакнаҳау ацҳа зымацара изықәымсуаз, зыблахаҵ гьежьуаз аӡәы. Дызусҭада ҳәагьы уҵааӡом. Унапы неиуркын, ацҳа днықәугеит.
Арҭ зегьы имариаӡоу, имаҷӡоу, дарбанзаалак уаҩы мап зцәимкуа усуп, аха уеизгьы аицхыраароуп иаанаго. Уаргьы, араҟа имаҷзаргьы, ухы алаурхәт ауаатәыҩса реицхыраара аҵас хазына.
Иаагап дырҩегь ҿырԥштәык: уара ушәарыцо ахрақәа ушырҿаз, аӡәы анаҟәоу аиҟәԥара дшыбжьажьыз убеит, уивсны уцаӡом. Иулшо зегь ҟауҵоит, дҭугоит. Ма уиҵагыланы, ма уҟәаҟәа дықәжьны дҭугоит иԥсҭазаара ахьеиқәурхарахь. Ари цхыраара дууп.
Еиуеиԥшым ахҭысқәа ирхылҵуа агәаҟрақәа рҿы ауаҩи ауаҩи реицхыраара аԥсҭазаараҿы ишыҟоу еиԥш, алитератураҿгьы зехьынџьара иаҳԥылоит.
Ашьха аԥшыхәцәа Светлови Нинбеи аӡәы абахә далҟьаны аӡыжь дышҭаҳаз анырба, дызусҭа ҳәа иазымхәыцӡакәа еибарыҩуа ицан, дахьҭаҳаз ԥшааны, ауаҩы аӡыжь дамырхит, нас дырган, дырхәышәтәит. Уи ахьча ҷкәын Шьаруан иакәын.
Кәыдры аӡиас аӡә даманы ишлеиуаз, Даур ибан, дызусҭоу шизымдыруазгьы, аӡы иҽалажьны дамихит. Ари Кәынта иакәын.
Араҟа ауаҩи ауаҩи реицхыраара аҵас хазына Шьаруани Кәынтеи аԥсҭазаарахь иаргьежьит.
Аха аԥсҭазаараҿы иҟалалоит илабҿабам агәаҟрақәагьы. Уи агәаҟра ауаҩы иҩныҵҟоуп иахьыҟоу, игәыҵәҟьа иаӷрала, ицрыхо иалагоит. Аӡы иаанахәаз дгәаҭаны дшамырхуа еиԥш, уи илабҿабам агәаҟра иақәшәазгьы дгәаҭаны ацхыраара ианаамҭоу имоур, уи иԥсҭазаара зынӡаск иааимнахӡаргьы ҟалоит. Аха араҟа иуадаҩуп уи агәаҟра агәаҭара. «Аӡәы игәаҟра ҽаӡәы издыруам» аҳәоит аԥсуаа ражәаԥҟагьы. Ауаҩы ҩнуҵҟала дзыргәаҟуа аацәырганы абӷьыжәҳәа ауаа инрылеиҵом. Иагьа ихьанҭазаргьы, ауаа раҳаҭыр амҩаԥгаразы, ауаа дахьырбо иҵәахуеит ихьаақәа. (Аӡә дубап, хьаа имаӡамзаргьы, еснагь ақьра иаҿугьы, аха урҭ рыла аԥсҭазаара шьақәгылам. Ҳара ҳазлацәажәо ауааҵәҟьа роуп.) Насгьы ауаҩы иҩнуҵҟатәи игәаҟра
адәахьы инубаало иахьыҟам аҟнытә, амц иҳәома ҳәа уаҩы игәы иаанагар ҳәагьы ацәшәара иԥсихологиа иалоуп. Ауаҩы ҩныҵҟала ихьаа, илабҿабам ихьаа аилкааразы ауаатәыҩса рыбжьара иҟоуп ҟазшьа хазынак. Уи ауаҩи ауаҩи реизҿлымҳара ауп.
Ирацәоуп аԥсуа литератураҿы аицхыраареи аизҿлымҳареи ртемала иҩу арҿиамҭақәа, еиҳараӡак урҭ уԥыхьашәоит М. Лакрба иновеллақәа рҿы.
Аизҿлымҳареи аицхыраареи роуп иаанарԥшуа М. Лакрба иновелла «Қьаабахан».
Шармаҭ Басланӷәыр Џьгьардантәи аҭацаагацәа иманы Аацы дахьааиз, изҳәаны итәаз Аргәынԥҳа Хамжәажә даҽаӡәы диццахьан. Аҩӡы Маџьыҭ ҳәа Ешыра ақыҭан инхоз хаҵа бзиак Басланӷәыр дзықәшәаз арыцҳареи, насгьы фара-жәра рымаӡамкәа харантәи иааны ишцоз анеиликаа, аҭацаагацәа аҩныҟа имҩахиган, рхәы ҟаҵаны иныҟәигеит. Аха Басланӷәыр икәша-мыкәша иҟазгьы, рыстол изхатәазгьы акы ибла иамбо, ихы икәаҽы дтәан.
Маџьыҭ ауаҩытәыҩса изҿлымҳау, заԥсуа чеиџьыка ҳараку, ламыс ду змоу уаҩы гәыбылҩуп. Уи аабоит аҭацаагацәа ирыхьыз гәынганы, насгьы рымлакра гәаҭаны иахьымҩахигаз амацара заҵәык ада ҿырԥштәы ҳамгаргьы.
Маџьыҭ игәеилгара иавымсит Басланӷәыр иҭагылазаашьа. Уи игәеиҭеит Басланӷәыр агәаҟра, ахьмыӡӷ дхәаҽны дшамоу, ацхыраара шиҭаху, аха цхыраашьас ииҭарыз?
Аӡы даанахәар, дамихырц иаргьы иҽалаижьрын. Еилкаауп уа иҟаҵатәу. Абахә даҿахар, иаргьы уахь даҿаларын. Уаҟагьы аргама иубоит иҟаҵатәу. Имариан. Ихы дамыхәо анаҟәоу аиқәԥара дшыбжьажьу дибар, ииулак дҭигарын, иҟәаҟә дықәыжь бахәи шьхеи дырҿигарын, иԥсы еиқәирхарын, аха ара?
Ауаҩы, изысхареи ҳәа акәымкәа, гәык-ԥсыкалаҵәҟьа аӡәы ацхыраара ииҭарц данашьҭала, акаҿы икылигоит. «Хәшәы змам ыҟаӡам» аҳәоит аԥсуаа ражәаԥҟак, уеизгьы-уеизгьы дзышьҭалаз хәшәык азиԥшаауеит.
Маџьыҭгьы иӡбеит Басланӷәыр дызлаицхраарыз, уи диман иаҳәшьа, Қьаабахан ҳәа, зырҽхәаԥхьыӡ ахара инаҩхьаз.
Маџьыҭ даалаган, убри иаҳәшьа хазына, дара ҭацас иааргараны иҟаз лаҵкьысгьы еиӷьыз, уажәада иимбацыз, аха ацхыраара иаргәаҟуаз Басланӷәыр дыниҭан, аҭацаагацәа еиқәыршәа идәықәиҵеит.
Шьоукы-шьоукы, ирацәаҩуп ауаҩы изҿлымҳара ацынхәрас, аҽырдагәара, рааигәа иҟоу аӡәы дара рыцхыраара ада ԥсыхәа шимам рбаргьы, ирымбазшәа ҟаҵаны зхы наҟ илазырҟәуа. Ус иҟоу абахҭа иҭоукыргьы, аҽыҵгақәа ԥшааны ахырқьиара иалагоит.
Маџьыҭ аҽыҵга аԥшаара иқәшәо уаҟәыҵ, уи ахьӡала ааҿимҭӡаргьы, аӡәы игәаҿы гәыбӷанк иара изын ицәырҵраны иҟамызт, аха иуаҩра гәы иазымчҳаит Басланӷәыр игәаҟра имбозшәа аҽырдагәара.
Маџьыҭ Басланӷәыр ихьымӡӷ ихихит, игәала ихазыршҭшаз ахәшә изиԥшааит.
Ииашоуп, уи ахәшә иара махәҿала аԥхӡы каҭәо, ма ихатә ԥсҭазаара аԥсреи абзареи ирыбжьаргыла, хацәнымырха дықәԥаны иааимгеит.
Уаҩы иҳәар ҟалоит, иара ицәагозеи, иаҳәшьа лыла абзиара ихы иаиргеит, длыгәҭасны илымбаӡацыз, илзымдыруаз аӡәы дииҭеит, иабаҟоу абзиабара, иабаҟоу ахатәы насыԥ азын уаҩы ихақәиҭра ҳәа? Аха «Сан, Шармаҭ Басланӷәыр дзыԥсоу дырны, ус сгәы дамыхәар, ари лыдызгаломызт Қьаабахан» — иҳәоит Маџьыҭ, иани иареи реицәажәараҿы(ад. 105).
Иара абри аицәажәара амацарагьы Қьаабахани Басланӷәыри раԥхьаҟатәи рыԥсҭазаара шымҩахымҟьо атәы акыр ҳанаҳәоит.
Аха урҭ ракәым араҟа уажәы қәкыс иҳамоу, аус злоу Басланӷәыр итрагедиатә ҭагылазаашьеи ацхыраара иаузи роуп.
Ари аныҟалоз ақьабзқәеи аҵасқәеи шаҟа иӷәӷәази, аԥсуа милаҭ рԥсихологиа зеиԥшрази рыла Басланӷәыр дзықәшәаз ахьымӡӷ аҵкьыс, ус дақәшәаанӡа, аԥсра идыркылар, хьаҳәхьачарада аԥсра акәын иалихуаз.
Ауаҩы ибла изхымтуа, ихы шьҭых иқәлацәа дызрыламԥшуа, ауаа ахьеизо ҽыԥныҳәак рыбла ихибаалар ҳәа дшәаны дзымнеиуа дыҟазар аҵкьыс аҟамзаара
еиҳа еиӷьуп. Басланӷәыр идунеихәаԥшышьа абас иҟоуп, нас уажәы иара иқыҭа дышԥаналалоз? Игәараҿы ачаразы еизаны иҟоу ауаа, аҭаца даабандаз ҳәа иԥшу шԥанеиҿаԥшрыз? Иаразнак иқыҭа аҵәы дахаҵо, деимхадо дрыма иаақәлон. Гәарабжьарак дныбжьалар, зыԥҳәыс дзыцәцаз дахьнеиуа ҳәа деибадырбаларын. «Изқәикра изымдыруа, дыԥхашьаны аӡәы дзиҿамԥшуа дрышьҭагәышьан амаҳәгьы. Дгәыӷуазма ас ахьмыӡӷ бааԥс изыӷьашкып ҳәа» иҳәоит автор (ад. 104). Ас еиԥшқәа раан, аԥсуаа шьакаҭәарада изеилгаӡомызт, аха Маџьыҭ ауаҩытәыҩса изҿлымҳара ду илан аҟнытә, атрагедиатә ҭагылазаашьа ықәырҵәиааны, анасыԥ гәырӷьахә ашҟа ахы ирхеит. «Агәырӷьара ззыхынҳәыз аҭацаагацәа акиҳәа аҭацаагарашәа ааҭдырҟьеит. Иблақәа ааихаччан, иԥсы ааивигеиг Басланӷәыргьы»(ад.108).
Ари ановеллаҿы Маџьыҭ ихаҿсахьа ауаҩытәыҩса ауаҩра иланаҵоит, иунаҭоит ауаатәыҩса рызҿлымҳара ду узҭо ацәанырра, ауаатәыҩса рыбзиабара. Ановелла аҵакы ауаҩи ауаҩи реицхыраараҿы иҿырԥштә дуӡӡоуп.
Басланӷәыр уаҩы иблала иимбо агәаҟра дҭагылан, аха уи ацхыраара иоуз илабҿабоу, иаргамоу цхыраароуп: аргама Қьаабахан Басланӷәыр диҭоуп, игәараҭаҿы ҩымш раахыс еизаны ачара иахатәаз, зегьы дырбо-драҳауа аҭаца дҩаргеит.
Аԥсҭазаараҿы иҟоуп, ауаҩ игәаҟра аргаманы, аха уи аргама илабҿабам цхыраарала данҿыхтәугьы.
М. Лакрба иновелла «Ҩыџьа аишьцәа» аҟны Шәарах абахә ҭакнаҳа бааԥсы даҿанагалан дшыҟаз, иқәыхәлан, уа даҿахеит. Аҵх ықәҳа ацара иаҿуп, иара ергьҳәа изшьапык аԥынҵа дықәгылоуп, изнапык аарла иамҟәыҵаӡаратәы, ацаҟьа иалыҳәҳәоз хаҳәык иҽаларԥс икуп, уаҳа днызкыло имамкәа, аԥсреи абзареи дрыбжьагылоуп.
Уи иашьа Қьаазым, Шәарахи иареи рыбжьы еиныҩратәы, дласкьаганы дыҟоуп, аха дҩеины цхыраашьак ииҭаратәы иҟам. Аҵх лашә аан абахә аҿы еиҭаҵшьа амаӡам, арахь ауаҩы аԥсра ахықә дықәгылоуп, ацхыраара имоур, дылҭахәаша дцоит.
«Сааԥсеит, Қьаазым... Уаҳа сылам, — ибжьы ҭааӡа иаауеит Шәарах» (ад. 49).
Дааԥсоит, ҳәарада! Ауаҩы имаха-шьаха аихеиларҭәа иаҩызам. Уахык шаанӡа ауаҩы ихәамц аанкылара шьап ԥынҵак иацәыхьанҭоуп. Ианазнымкылагьы — ҭахароуп, абахә длаҿаԥыххаа дцоит ауп уи.
Ауаҩытәыҩса иԥсҭазааратә ҭагылазаашьа иахҟьаны агәкаҳара анизааилак, адунеи аҿы зегьы изеиԥшшәа дҟалоит, игәитәшаз игәытәны ихьыз данышәоит, ҩаԥхьа иԥсҭазаара аргьежьразы ақәԥара даҟәыҵуеит.
Ауаҩ игәы бзиа, ихы бзиа, деибга-дызҩыда дшыҟоу, аҭагылазаашьа бааԥсы иоуз данымшәар ада ԥсыхәа имамкәа даныҟала, уи трагедиа дуӡӡоуп!
«—Сара стәы уажәшьҭа егьыҟам, — игон Шәарах ибжьы...» (ад. 49).
Шәарах ари еиԥш иҟоу аҭагылазаашьаҿы дышнеиз, Қьаазымгьы еиликааит, аха цхыраашьас ииҭарызеи, иашьа дызлеиқәирхари?..
Уи абахә дшаҿагылоу, дамхацәаны абахә дицәамгарц, уахантәарак ибжьы иқәиргон, ахацәа рашәақәа изцәыригон, игәы ирӷәӷәауан, аха шьҭа урҭ рыла уаҳа иауам, абар дицәҭахоит, иҟаиҵарызеи?
Аԥсуа жәлар жәытәнатә аахыс амаҟәмабарақәа амбатә зхызгахьоу, аԥсҭазаара аԥышәа ду змоу жәларуп. Аҭагылазаашьақәа, изеиԥшразаалак зегьы рҿы ауаҩы ажәаԥҟала мацарагьы дымҩақәырҵон. Убри азоуп иагьзырҳәо: «Ауаҩытәыҩса агәаҟра дақәшәар, имч илӡаауеит, агәыԥжәара дақәшәар — илымшашагьы илнаршоит ҳәа» (ад. 49). Қьаазым ари ажәаԥҟа ихы иаирхәеит, Шәарах дзыргәаарыз, игәы ԥызжәарыз ажәақәа ԥшааны игәыдиҵо далагеит. Қьаазым игәаанагара, ихшыҩ дамжьеит, Шәарах имаха-шьаха ииашаҵәҟьаны амч рылалеит, шаанӡа абахә дшаҿагылоу ичҳаратәы, дыӷәӷәахеит, уи алагьы аԥсра дахыԥеит.
Қьаазым ихаҿсахьала араҟа иаарԥшуп ауаҩытәыҩса дызҿыԥшра ахаҿсахьа хазына: уи Шәарах иеиԥш дҭаҟьаҭасым, аԥсҭазаараҿы илшашеи илымшашеи идыруеит. Шәарах илшашаз изымдыркәа, ақәасаб абахә иаҿацаланы, напыла искуеит ҳәа далагеит.
Аԥсҭазаараҿы ауаҩы илымшаша ҟаиҵарашәа иҽазикыр, дзырԥхашьара аҭагылазаашьаҿы мацара акәымкәа, Шәарах ихьыз еиԥш атрагедиатә ҭагылазаашьаҿгьы днанагар алшоит.
Шәарах, Қьаазым дааизкамшәар, ауха абахә дагон.
Қьаазым илабҿабоу ацхыраара Шәарах исҭоит ҳәа уи ауха абахә дҩаҿалар, Шәарахгьы дизаҿыгомызт, ихаҭагьы дҭахон.
Иаҳҳәап, Шәарах иакәымкәа, Қьаазым иакәызҭгьы абахә иаҿахаз, усҟан Шәарахгьы ацхыраара дашьҭамлакәа иурымызт, аха уи иҟазшьа зеиԥшроу ала, Қьаазым иеиԥш хшыҩла дзымныҟәар ҟаларын.
Аԥсҭазаараҿы ауаҩы аҭагылазаашьа шицныҟәауа гәаҭаны илша аизшашьа данзақәымшәа, рыцҳароуп.
Қьаазым илшеит аҭагылазаашьа иацныҟәаша ԥшааны, аԥсра ахықә иқәгылаз ауаҩы ацхыраара иҭаны иеиқәырхара.
М. Лакрба иновелла «Ҩыџьа аишьцәа» аҟны ибзианы иаарԥшуп илабҿабам ацхыраара ауаҩытәыҩса иԥсҭазаара ианаԥшәмахаз моментк, аха уи ала иԥимҵәеит ановелла: ари еиԥш иҟоу ацхыраара аргама убла иахьаахымгыло аҟнытә, ауаҩы уи изгәамҭакәа данавсуа рацәоуп. Уимоу, уи ацхыраара ҟазҵаз деилкааны, ҭабуп ҳәа иаҳәара ацынхәрас, агьангьашцәеи агәаҵәажәпақәеи дрыншьала, данигәҭасуагьы ҟалалоит.
Шәарах абахә даҿаԥсраны дшыҟаз, даҿызгаз Қьаазым шиакәыз изеилымкааӡакәа, абахә аҿы игәы ԥызжәарыз ажәақәа ахьиеиҳәаз дахырҟьаны дишьит.
Ахшыҩ кьаҿра, ахара амԥшра, даҽакала иаҳҳәозар, ауаҩы ихшыҩ аҵкьыс ицәанырра аԥасыр, абасоуп иахьақәнагам дышнанаго, иҟаимҵаша шинарҟаҵо.
Аҵыхәтәан иеиликааит акаамеҭ шыҟаиҵаз, иԥсы еиқәзырхаз иашьа акгьы ихараӡамкәа ахара идҵаны дшишьыз, аха шьҭа аԥсы дизыргыломызт.
Раԥхьатәи итрагедиатә ҭагылазаашьаҿы диман ацхыраара изҭар зылшаратәы иҟаз, аха уи бзамыҟәрала иԥсҭазаара далиххьеит, уажәшьҭа ицхраауа адунеи аҿы иҟаӡам.
Илабҿабам, адоуҳатә цхыраара аԥсҭазаараҿы агәцаракра ду зҭаху цхыраароуп. Ус шакәу, ановелла «Ҩыџьа аишьцәа» аҟны Шәарахи Қьаазыми рхаҿсахьақәеи рыхҭысқәеи рыла, уаҩы игәы аҵанӡа инеиратәы, бзанҵык ихамшҭратәы иаарԥшуп.
Дызусҭазаалак гәаҟрак иҭагылоу ауаҩы, иахьынӡаҭаху ихы дахәаратәы иазхаша алшара имаӡам азоуп уи агәаҟра дызҭагылоу. Иахьа уи дызҭагылоу агәаҟра аҟнытәи ацхыраара иҭаны дҭыгазар, уаҵәы ихгьы дахәауа, егьырҭ ауаагьы аӡәырҩы дрыхәо дҟалоит. Мамзар ацхыраара имоур, иԥсҭазаара зегьы уи агәаҟра илҭаӡ ицаӡар алшоит.
Доусы ргәаҟрақәа зеиԥшроу еиԥш, аӡәы цхырааҩы димоургьы, игәаҟра ихала ииулакгьы дҭыҵратәы иҟоуп, аха аԥсҭазаараҿы зхатә гәаҟра зхала изызмырҽеиуа рацәоуп. Зхы иззамыхәакәа, ацхырааҩ данимоу, зыԥсҭазаара аҵыхәа ԥҵәараны иҟоу раԥхьа дгылоуп асаби.
Ан ахшара рааӡареи рыхьчареи рзыҳәан ааԥсареи хшаҭареи лзымдыруа дҟазҵаз, адунеи аҿы ԥсы зхоу зегьы еицырзеиԥшу ԥсабаратә инстинктуп, аха зегь акоуп уигьы цхыраароуп.
Аԥсабараҿы иҟаӡам ан ахшара изын иҟалҵо ацхыраара иаваҟәыло даҽа цхыраарак.
Аԥсҭазаараҿы аӡәы ацхыраара иҭахуп, аха иҭагылазаашьа убас иҟоуп, цхыраашьа ҳәа имданы иҟаӡам, мамзаргьы уи ацхыраара иҭаразы даҽаӡәы иԥсҭазаара зегьы нақәирӡуама уҳәаратәы, аџьа адимбалакәа ԥсыхәа амаӡам. Иҟалалоит иԥсҭазаара зегьы анақәирӡуагьы.
Иҟахуп, ацхыраара зҭаху игәаҟра иагьа ихьанҭазаргьы, ацхыраара ҟазҵо изын ацхыраара аҟаҵара уадаҩрак, хьанҭарак аналам.
Қьаазым ахшыҩ ҟәыбҷа имамзар, Шәарах абахә данаҿаха, дизаҿгомызт.
Аӡсара ззымдыруа ауаҩ аӡ ду иҽалажьны, уи иаанахәаз дизамхуам. Игәы иазымчҳакәа, дамсхуеит ҳәа иҽалаижьыр, аӡы иаанахәаз дазымхозшәа, иаргьы бзамыҟәрыла уахь ихы аиҭеит ауп.
Уаанӡа ишаҳҳәахьоу еиԥш, дыҟоуп, ҽаӡә игәаҟра изгәамҭаӡазшәа, еснагь зҽырдагәа, аӡәы изын знапы имҩахо
агәаҵәажәпагьы, аха ирацәаҩуп згәы былуа, ауаҩы еснагь изҿлымҳаны, цхыраарак ахьрылшара зхы зымшаҭо ауаа хазынақәа. Урҭ иреиуоу уаанӡа ихы ӡырымга, ганкахьы дтәазаргьы, ацхыраара уанаргәаҟуа аамҭазы, уԥсы даԥшәмаха дааувагылоит.
Агазеҭ «Аԥсны Ҟаԥшь» адаҟьак аҟны ҳаԥхьоит очеркк ахы: «ԥшь-нызқьи жәафҩык аԥсра иахзырԥаз ауаҩы» ҳәа. Амшын ианҭалалак ма аӡсара рзымдыруазу, ма даҽакы иахҟьоу здырхуада, аха аҟәара ашҟа изымаакәа аҵааҟәрылара иалагоз гәаҭаны, Мамед Бедиа иԥсы ахьынӡаҭаз ԥшь-нызқьи жәафҩык ауаа аӡы иамихит.
Араҟа Мамед, иара илшоз аҟны иҽырдагәа, ихы ныԥхьак днагылар, шаҟаҩы рыԥсҭазаара иалҵуаз?! Ԥшь-нызқьи жәафҩык ауаа Мамед ицхыраарала ҿыц аԥсҭазаарахь игьежьит!
Даҽаӡәы изын иагьшәарҭан, иагьуадаҩын амшын иагоз ауаа рамхра, аха Мамед, амшын ахықә аҿы ииз, иагьзызҳаз аԥсуа хаҵа аӡсареи ахәӡааҵәиреи дрызҟазан. Иара изын уадаҩра дуӡӡак аланы иҟамызт аӡы иаго ауаҩы иамхра.
Аԥсҭазаараҿы аӡәы акы далаҟоуп, даҽаӡәы даҽакы. Уара сара акала уара иулшо аҿы усыцхраа, саргьы исылшо џьара ак ҟалап. Аԥсҭазаара абас еибаркуп. Иаҳҳәап, абзиара сзыҟоуҵан, усыцхраан џьара, аха сара иахьа сахьӡаны аҭак сзузыҟамҵеит, аха уи ыӡӡом, ма сара схаҭа уаҵәы сахьӡап, ма сыхшара ухьӡап, сыуа, сҩыза, сҭынха аӡә дахьӡап, ацхыраара џьаракыр знымзар-зны иуҭахымхар зыҟалашам, усҟан иаауԥылап. «Абзиара ҟаҵаны аӡы иоуҭаргьы, мышкы зны џьара иуԥылоит»аҳәоит аԥсуаа ражәаԥҟа.
Ашәҟәыҩҩы И. Папасқьыр иновелла «Агәыблра» аҟны ицәыргоуп уара иулшо ала ауаа урыцхраауазар, уи иабзоураны уажәшьҭан уара ухылҵшьҭра гәыбылра-ҷыдала азҿлымҳара рызҭо ауаа шыҟало.
Аҳақьым Иаков Андреи-иԥа Полованов дыԥсит. Уи иҭынхацәеи иԥҳәыси ирзымдырӡо аӡәы игәы былны, ҭынха гәакьак иеиԥш диҵәыуон. Ашьҭахьгьы Иаков Андреи-иԥа иҭынхаз ихәыҷқәа иршәырҵашаз амаҭәа ҿыцқәа рзаахәо,
ацхыраара џьаракыр ирҭахызар ҳәа дрызҿлымҳаха даақәгылт уи.
Иаков Андреи-иԥа иԥҳәыс Лида Иван-иԥҳа илыздыруамызт атәым хаҵа лхәыҷқәа ас дрызҿлымҳаха дзыҟалаз.
Аԥсҭазаараҿы аӡәы ацхыраара ҟаиҵоит гәык-ԥсыкала, гәыҩбарак аламкәа, маанак аҵамкәа, аха дыҟахуп ҽаӡәы, «Акаруал шәақь» аҿтәи Ҳабыџь иеиԥш (ад. 130), амцқьара игәы иҭаны, уашьҭан иара ихазын акралигарц, ҭынха гәакьаҵас иҽыҟаҵа, ауаҩы иҽанизааигәеитәуагьы. «...Манча сыхьӡуп, сыжәла Кәпалбоуп. Бара бзықәшәаз агәамҵра саргьы хьаа дус исымагәышьоуп,исылшауазеи акәымзар...» — иҳәеит уи (ад. 47), аха Манча дзакәу ззымдыруа аԥҳәысеиба иҽлырдыруа, лхәыҷқәеи лареи илшо аҿы цхыраарак рыгимыжьуа дахьаақәгылаз, маанак аҵаны иҟазаргьы ҟамлои?
Иагьаџьара ус ҟалахьеит!
Аӡәык-ҩыџьак амцқьақәа ирыхҟьаны аԥсҭазаара ахазынара џьара-џьара ашәытарақәа аанахәалоит, иҟьашьлоит, ауаҩи ауаҩи рыгәра еибамго иҟанаҵалоит. Манча уи агәрамгара аԥҳәысеиба Лида Иван-иԥҳа ллакыҵа иҵеибаазар акәхап, иҟаиҵо ацхыраара гәык-ԥсыкала агәыблра ишинарҟаҵаз, агәра лиргарц ицәажәараҿы изациҵо «Исылшаз аҳамҭа ҭаацәашәала аҩны иҳаӡбеит, ахәыҷқәа ӷьаҵәыӷьаҵәуа исарҳәеит, заб дыԥсыз ҳҩызцәа амаҭәа ҿыцқәа рзаахә ҳәа» (ад. 47).
Ус анакәха, Манча имацара иакәымзаап Лида Иван-иԥҳа лхәыҷқәеи лареи ацхыраара рзыҟаҵара зыӡбыз — иҭаацәагьы алахәзаап.
Аԥсҭазаараҿы акы даҽакы иахылымҵыкәа ҟалашьа ҳәа амаӡам. Ус анакәха, Манча ицхыраара зхылҵи? Мамзар гәаҟрак иаақәшәалак зегьы ацхыраара Манча иауриҭахуа? Нас иҟаиҵаз ацхыраара дадызцалеи? Изыҟаиҵеи?
Хымԥада, уи аминуҭазы абас еиԥш агәаанагарақәа деимдырххон аԥҳәысеиба Лида Иван-иԥҳа. «Суҳәоит исоуҳәарацы, бзиарас иузиухьаз уара, Иаков Андреи-иԥа? — дҵааит Лида Иван-иԥҳа» (ад. 47).
Ауаҩытәыҩса иара ихатә ԥсҭазаароуп раԥхьаӡа дызцхыраауа, нас уи имч егьырҭ ауаагьы идирхәоит.
Манчагьы иара ихатәы ԥсҭазаара иадимҵоны акәым, иара зынӡа дыззымдыруаз аԥҳәысеиба ацхыраара злыдиҵа. Уи араҟа инагӡаҵәҟьаны акәымзаргьы, иԥсҭазааратә уал ишәеит.
Аҳақьым гәцаракра иднаҵаз акәзаап Манча иахьа «уалс» иишәо, ицхыраара зызку: «—Бзиарас исзиухьоу уи ауп, — лаҭеикит Манча, — сара аимҳәа ду сыхьуан, аха Иаков Андреи-иԥа дсыцхраан, сеиқәирхеит, исиҭоз ахәшәқәаҵәҟьа рыхә игомызт, уиаҟара сизаԥсамкәа» (ад. 47).
Дыҟоуп даҽаӡәы, ишьапы даннықәгылалак, абзиара изызухьоу зегьы ишьҭахь реирха игылогьы.
Манча ихаҿсахьала автор ари ановеллаҿы дырҿагылоит аегоизмра зиааины зхы мацара ада гәыбылра змам, егьырҭ ауаа акы рцәимгозар, џьара акы нрыдзымҵаӡо иреиуоу агәаҵәажәпа-гәнымҩқәа.
Ус иҟоу иҿаԥхьа ҿырԥштәыс иқәиргылоит Манча Кәпалба ихаҿсахьа.
Манча иԥсы еиқәзырхаз Иаков Андреи-иԥа иҟаиҵаз ацхыраара ацынхәрас, бзиарак Манчагьы уи изын иҟаиҵаанӡа, Иаков Андреи-иԥа дыԥсит.
Ииашоуп, уи дҳақьымын, изанааҭ аҟнытә уалԥшьас идын Манча ацхыраара ииҭарц, ус иагьаҩ ацхыраара риҭахьан, иагьаҩы рыԥсҭазаара еиқәирхахьан. Манча уи зынӡак ихашҭӡаргьы ауан. Насгьы уи згәалашәозгьы уаҩы дыҟамызт. Аха Манча зыламыс ҳараку, згәаҵәа еилгоу, ауаҩра ду злоу уаҩуп.
Ус иҟоу ауаа ҳакәша-мыкәша шаҟа ирацәоу аҟара, аԥсҭазаарагьы ҳазынахоит. «Изакәытә жәлары хазыноузеи сызлоу, рхаҵкы сцааит, заҟа агәбылра рымоузеи!» ҳәа дхәыцуеит аԥҳәысеиба Лида Иван-иԥҳагьы(ад. 48).
Ауаҩ икәша-мыкәша иҟоу ауаа рнапоуп изну иԥсҭазаареи иуаҩреи хырхарҭас ишьҭнахраны иҟоу. Ауаа ҟьашьқәа ирыланагалаз ауаҩы гәырӷьара иашак изԥшны дзыҟалом. Манча иеиԥш иҟоу ауаа хазынақәа роуп ауаҩытәыҩса иԥсҭазаара еихазҳауа, изырԥшӡо.
Гәыҩбарак аҵамкәа ацхыраара аԥсуаа жәытәнатә аахыс ирылаҵәан, аха иахьатәи ацхыраара амҽхак аҽакала
аҽырҭбааны иҟоуп. Асовет мчы шьақәгылаанӡагьы аԥсуаа жьрацәаралеи уала-ҭынхалеи аизҿлымҳара, аидгылара, аицхыраара хшыҩзышьҭра азыруан, иацклаԥшуан.
Ажьрацәареи ауара-ҭынхареи иахылҵуаз аизҿлымҳара инаваҟәылома уҳәо, агәылеи агәылеигьы аизҿлымҳара рыбжьан, ацәгьеи абзиеи рҿы еицхыраауан, еиҿибакаауан. Еиҳараӡакгьы аԥсраҿы.
Аԥсраҿы аҳабла махәҿала иҟарҵо ацхыраара анаҩсгьы, аӡәы аԥара неигоит, аӡәы — арыжәтә, аӡәы – афатә, убас акреилаҵа аԥсыжра дырҽеиуеит, аԥшәма деихәламхартә деиқәдыршәоит. Аԥсреи абзареи рҿы аҳабла зегьы шеизҿлымҳау еиԥш, урҭ еицхыраауан анхараҿгьы.
Аколлективтә нхарақәа еиҿкаахаанӡагьы, наџьнатә аахыс аԥсуаа ирдыруан рыжәҩахыр еибыҭа, еивагыланы, иеицхыраауа анхара. Ииашоуп, уи аицхыраараҿы азеиԥш економика еиҿызкааша, ауаажәлар рыхдырра ҳаракы шьақәзыргылашаз аҭагылазаашьа ыҟамызт, аха уеизгьы, аусураҿы, иахьатәи аколнхара бригадак иаваҟәыло аҟара, ауаажәпа аивагылара рдыруан. Аӡәы аҩны иргылозар амаҭәахә аԥҟаразы, албаагаразы аԥсҭаҟа ицон аҳабла зегьы. Аӡәы ица шьҭыхтәзар, агәылацәа ааизыҩны аҭыԥ инықәыргыланы ирҭон.
Еицхыраауан ажьҭаараҿы, арашәараҿы. Д. Гәлиа иетнографиатә нҵамҭак аҿы иҳәоит: «Ажәытә арашәарақәа раан ауаа рҽеибаркны агәырқьҳәа ашәа ҳәо амхқәа драшәон, иахьа — аӡәы итәы, уаҵәы — даҽаӡәы итәы.
Иара убраҟа, Д. Гәлиа излеиҳәо ала, уи аицхыраара «Кириелеиса» ҳәа иашьҭан абжьыуаа рахь. Абзыԥқәа рахь – «Кьараз».
«Кьараз» ҳәа аҵыхәтәан «Бзыԥтәи ареволиуциатә партизантә хеидкылара» иахьӡын, иахьа уи ахьӡ («Кьараз») аҵакы, ареволиуциатә хеидкылара алоуп ауаа иаҳа излардыруа.
Аԥсуа литератураҿы иахьа уажәраанӡагьы иҳамаӡам «уааҳәура» («Кьараз») ҳәа анхараҿы анхацәа реицхыраара атәы неиҵыхны, бзиарас иамаз зегьы нҭырҳәыцаа иахьаабауа арҿиамҭақәа. Ус, уарлашәарла уи аӡбахә рҿиамҭақәак рҿы иахьыргәаладыршәо акәымзар.
В. Агрба иповест «Аколнхара «Ԥхьаҟа» аишьа» аҟны афырхацәа аӡәы (Маҳаир) иҳәоит: «Акомхоз ҳәа изышьҭоу аицынхара, аицхыраара ауп. Анкьа «Кьараз» ҳасабла аицхыраара иҳамаз акыр еиԥшуп.»
Симон Петра-иԥа Басариа иажәабжь «Ацхыраара» аҟны аԥҳәысеиба Ҳанифа лымхы ауааҳәцәа ирашәаны илырҭоит.
Иҟан ари аицхыраара аҵакы хьанҭақәа шьҭыхны иахьамазгьы.
(ад. 108).
Ари аган, аицхыраара аҵакы хьанҭақәа ахьышьҭнахыз аган, аԥсуа литератураҿы иаҳа аныԥшра аиуит. Уи аабоит 3. Дарсалиа иҩымҭа «Ажәытәра иагаз» аҟны, Зосҳани Мизани реимак ахыҵҵырҭаҿы, нас И. Папасқьыр иновелла «Ақабла» аҟынгьы.
Аҭауад ауааҳәцәа данрыԥхьа, уахь дымнеикәа, ҽаџьара цашьа имамызт, иара ихатәы мхыҵәҟьагьы дызҭаломызт. Уи иахҟьаны, аицхыраара аҵас хазына, зыбӷа кәадоу хьанҭара дуны рҟәаҟәа ианықәыӷәӷәоз рацәан.
Ауаатәыҩса реицхыраара аҵас хазына, асеиԥш аԥықәсылақәа рацәаны иаиуан асоциалтә еиҟарамра аныҟаз аамҭаз.
Аизҿлымҳареи аицхыраареи ауаатәыҩса еицырзеиԥшу, аԥсҭазаара ашьапы иқәзыргыло ҵас хазыноуп.
Ҳсоцалисттә ҳәынҭқарра иаҵанакуа ауаатәыҩса реицхыраашьеи рыжәҩахыр еибыҭа реивагылашьеи рҿаԥхьа иахьа ихырхәоит адунеи зегьы. Аха аҭаацәа бзиаӡа ззырҳәо рҿгьы ҿаасҭак даналашәо ҟалалоит. Уи аҿаасҭа иеиԥшу ауаа, рхы амацара акәым, урҭ идырхәашьуеит ауаатәыҩса рҵас хазынақәа, хәаахәҭыгас иҟарҵоит ауаҩы иламыс.
Шь. Аџьынџьал иновелла «Бырдыӷә» аҟны иаабоит убас иҟоу бжьахәаахәҭҩы мцқьак ихаҿсахьа.
Араионтә қалақь аҿы дынхоит Бырдыӷә ҳәа аӡәы. Уи уаанӡа ақыҭа магазин аҟны хәаахәҭҩыс дыҟан, уахьынтә ақалақь ахь даан, зны ачаӡырҭаҿы аус иуан, нас, иара иажәақәа рыла иаҳҳәозар, амагазин аҟны чаԥҟаҩыс дрыдыркылоит. Уажәы, уи амшын аҿы иқәшәаз аҭаҳмада хачач хәыҷы дыш-Аҟәатәиуи аинститут аҿы дшибахьази анигәалашәа, хшыҩзышьҭра еиҳа изуа, гызмалрыла иҽизааигәатәуа, иҽиирдыруеит.
«— Саҭамзааит (абри ажәа ихы-иҿы иаанамгаӡо), аха уара улекторӡами? — Бырдыӷә илацәақәа еиқәыжьуа, иакәхарушь, анаџьалбеит, ҳәа дизԥшуан.
— Ааи, слекторуп, — дшидырҵәҟьаз анидыр, дгәырӷьаҵәа аҭак ҟаиҵан, ихы дааҩахеит.»
Уаанӡа гоу-гоу дышиацәажәоз, уажәы, аус ҟаиҵар ахьиҭаху аҟны акырзылшо иакәны данеиликаа, зынӡа даԥсышәахеит. Асасдкылараҿы, аԥсуа чеиџьыка амҩаԥгараҿы ак назаҩзмыжьӡо гәаартӡак иакәушәа, алектор дилаҵәо далагеит. Нас иҩныҟа дааиԥхьеит. Аха Бырдыӷә иламыс, Бырдыӷә иқьиара иԥҳәыси иареи реицәажәараҿы иаацәырҵуеит:
— ...Ишԥа, алектор уҳәама? — арҵәаа ааҭлыргеит Лена.
— Аиеи, алектор ихаҭа, Аҟәатәуп, уаха ахәылбыҽха даауеит, ҳкьаҭеит, бара мыжда! Қарҭ, Қәҭешь, Аҟәа ҳхәыҷы дҟьо дҳаман ҳашдәықәыз ҳидхәашалахьан. Дҳаргәыбзыӷп, ҳаҭыр иқәаҳҵап зҳәаз иеиԥш, ҳнапаҿы дааҳгап...
Шаҟа ишьцылара мыхьтәузеи абри, ауаҩы дзыԥсоу ала акәымкәа, уала-ҭынхала ҳәа еидгыланы џьоукы рыҵгәара, рышьҭыхра! Ари афеодализм иацырҟьоу ҟазшьоуп, иахьагьы Бырдыӷә иҩызцәақәаки, урҭ ирцәыԥхашьаны ирхаҵгылақәои ирыхҟьаны, џьара-џьара иахьагьы ахы цәырнагалоит.
Бырдыӷә иҷкәын аҵара дҭеиҵарц ҩышықәса раахыс дҟьо дима дықәуп. Уи иҷкәын идырреи имдырреи ртәы дазхәыцӡом, ҭынхара изызуша алекторцәа ахьимам иахҟьаны аинститут дызҭалом ҳәоуп уи игәы ишаанаго. Асеиԥш ада изымхәыцуа ауаа, нас аинститут иҭоу астудентцәа зегьы рыуацәа, ма даҽа џьоук рыцхыраарала иҭалазшәа, насгьы ус шакәу дара рхаҭақәа ирбаҵәҟьазшәа, ажәабжь гәымхақәа гәарарҵоит.
Иара абитуриентгьы, аконкурс данзахымслак, имдырра алеиҵәахырц, егьырҭ аинститут иаанахәаз зегьы уала-ҭахыла, ма аҵарҭыша ҭины иҭалазшәа, иара идгылоз уаҩы дҟамлазшәа, тәымуаҩыс зегьы иара игәҭасуазшәа, хырқьиага-мыцқьарас иҟоу зегьы еиҿаиртәо далагоит.
Ус акә, егьыс акә, Бырдыӷә агәра ганы дыҟоуп иҷкәын аинститут иҭалараз ицхрааша ҭынхак дрымԥшаар ада ԥсыхәа шыҟам. Уажәы машәыршәа иааиҿаҳаз алектор уас дизыҟаҵар, нас уи рыҷкәын дицхрааны аинститут дҭеиҵарын. Иҟами нас абитуриент идырра рацәак иазкылымԥшыкәа, шьоукы раҳаҭыр азыҳәан ахәшьара бзиақәа ықәыргыла, зыдкылара рацәак иаԥсам аинститут даанахәартә иҟазҵо. Иҟами амц-ԥхашьара иахҟьаны амцқьа цхыраара ауаҩы ианиамхаҟаҵо!
Бырдыӷә дызхагылоу аус аҿы ӷьычрала ирҳаз аԥара дамеигӡакәа, ачеиџьыка ихы иархәаны, иҷкәын аинститут иҭаҵаразы ауа ирҳара дашьҭоуп. Уи иҷкәын дыррас иоура, ҵарас ииҵара агәхьаа имаӡам. Ишакәхалак аинститут даанахәаны, цәгьам-бзиам дипломк иџьыба инҭеиҵартә иҟалароуп ииҭаху. Нас уи даԥсоуп, даԥсам ҳәа акәымкәа,
џьара ҭыԥ бзиак иԥшаауан (ус иҟоу аҭыԥ ԥха аԥшаарагьы иазҟазоуп). Усҟан уи иаб Бырдыӷә иеиԥш иаргьы ауаа дрыцәӷьычларын. Ма имаҵураҿы џьоукы рлахьынҵа даӷрагыланы икызаарын. Мамзаргьы урҭ рыҩбагьы заманала еилазыгӡо «универсалха» даақәгыларын.
Абри аҿоуп иахьнеиуа алектор ҳаҭырбарала иҟеиҵо ацхыраара!
Ари цхыраарам, аха аламыс ԥшра зманы ажәлар ирԥышьклаҳәуа мыхьтәуп. Аб, ауа дирҳа, аҵарҭыша иҭии, иҷкәын аинститут дҭеиҵоит, нас уи иҷкәынгьы иаб иеиԥш даақәгылашт. Алектор игәыразрала, иаҳаҭырқәҵарала урҭ реиԥш иҟоу шьаҟас дынрыҵагылоит.
«Сыҷкәын аинститут данҭеиҵалак, еиҭа даасԥхьап, сгәылацәа ргәы ԥжәаны иашьып уи. Уажәы избо џьысшьоит урҭ сымҵагьежьны иансыҳәо аус рзыҟасҵарц, рыхшара аинститут иаднакыларазы. Аха уаҳа умԥсит, аԥара еиҩырҿан сџьыба инҭарымҵакәа схьаԥшынгьы срыхәаԥшуазар, сыжәла сшьапы аалсхааит! Иагьа ԥара быжьсырҟьап, анцәа агәабзиара сиҭааитишь!» — абас дхәыцуеит Бырдыӷә, алектор диԥыларц дахьцо.
Аинститут аҟны алектор-дыр дҟеиҵар, уи ала ахәаахәҭра далагарцгьы игәы иҭоуп!
Зыламыс зцәыӡым ауаҩы, деибга-дызҩыда, дыԥхамшьаӡакәа, шәсыцхраа ҳәа инапы ауаа инрымҵакуа ддәықәлаӡом. Ус идәықәло, зыламыс зцәыӡхьоу ауаа роуп...
Ауаҩытәыҩса иуаҩра, иаҳаҭыр (аԥсуа милаҭтә ҟазшьаҿы еиҳагьы иацклаԥшуеит уи) иаҵанакуам, ламыс змаӡам амацарԥаҩи, нас, аччиеи реиԥш, ҳәара-чарала ахыларҟәра. Нас аинститут аҭалараҿы ацхыраара иаҳәо ихыларҟәра, ани амацарԥаҩи аччиеи иҟарҵо аҳәара аҵкьыс ипатууп ҳәа игәы излаанагои?
Бырдыӷә ихаҿсахьала заманалаҵәҟьа иаабоит ацхырааразы алекторцәа ирышьҭало дзакә уаҩу! Бырдыӷә алектор дхихрацы аҩны дааиган, агәылацәа еизганы идиртәалан, ачара изиуит. Хатәы иашьас уҟасҵароуп, иҳәан, дицәнымхо, ихьтәы сааҭ инапы иаахихын, алектор инапы инахеиҵеит. Уажәшьҭа зегь рыла сара снапаҿы даазгеит анигәахә, Бырдыӷә алектор иеиҳәеит, иҷкәын дицхрааны аинститут дҭеиҵарц.
Араҟа ицәырҵит аибазымдырра иҟалаз, уи аинститут аҿы акәӡам лекторс дахьыҟоу, зынӡаск даҽаџьара акәзаап.
Калистрат иҟалаз зегьы анеиликаа, ибжьы ҭыганы аҟырҟырҳәа дааччоит.
Абри аҭаҳмада хачач хәыҷы иччабжь, Бырдыӷә дуӡӡа, ахыкәалаа иӡывасызшәа даарқәаџқәаџит. «Иԥсы мцо-имаауа, имҩаныфа иҿы иҭахазшәа ицлымҳәа кылырчааны, ихьтәы сааҭ ӷьамӷьамуа алектор инапы иахаз дазԥшуан, алажә еиԥш дыԥаны дышнамҵасра...»
Бырдыӷә имцқьа-ламысдареи иуаҩышьа-ччиареи ччархәха иаацәырҵит! Иҟақәоуп абас, ауаатәыҩса реицхыраареи гәыҩбарак зҵам урҭ пату рықәибаҵареи иазку аҵас хазынақәа, абас мцқьарала иазнеирц иақәызкуа ауаа гьангьашқәа.
Убарҭ, ауаатәыҩса рыҩнуҵҟа шаҟа имаҷхо аҟара, гәыҩбара злам аизҿлымҳареи маана зҵам аицхыраареи рымҽхак еиҳа иҭбаахоит. Аԥсҭазаара ду ашҟа инагоу амҩаҿы аԥынгылақәа маҷхоит. Ауаҩы иԥсҭазаараҿы аӡәи-аӡәи рыгәреибамгара аҭыԥ амамкәа иҟалоит.
Аԥсҭазаара гәырӷьахәха иҟазҵауа раԥхьа иургылаша, хшыҩзышьҭра ду ззутәны иҟоу аҿар роуп. Урҭ ламысла амҩа иаша рықәҵара, рааӡара зегьы ирыцкуп.
Аԥсуаа жәытәнатә аахыс ирымоуп, иахьагьы, имырӡкәа иааргоит ани аби рахь ԥсабаратә ԥҟараны ахшара ирымоу абзиабара, урҭ раҳаҭырбареи рныҟәгареи ахшара идызҵо ақьабз шьахәқәа. Раԥхьаӡагьы иазгәаҭатәуп аԥсуаа рԥсихологиаҿы аиҳабы иаҳаҭырбара, аиҳабы ихаҵгылара мыцхәы ишыӷәӷәоу, ҟалашьа змам қьабзны ишыҟоу. Абри ашьақәырӷәӷәаразы иаҳгәалаҳаршәап жәытәнатә аахыс уаҩы ихамшҭуа хҭыск: аҭаҳмада, жәлар реизараҿы ажәа анирҭа, даагылан, аԥса ҵар зхаз илабашьа иварахь инарс, иҽынанҵашәа днагылан, ацәажәара далагеит. Аҭаҳмада илабашьа анаирсуаз, изгәамҭаӡакәа ивагылаз
арԥыс ишьапы иалирҟьеит. Арԥызба ихьыз иагьа ахьаа инаҭазаргьы, аҭаҳмада иаҳаҭыр аҟнытә, иажәа далгаанӡа диԥырхагамхарц, ишьапы аԥса ҵар шаларсыз, ичҳаны, ҿымҭӡакәа дгылан. Абас иҳаракын ианакәзаалак еиҳаби еиҵби рыпату еиқәҵашьа. Хымԥада, уи аҭаацәараҿгьы ирныԥшуан. Ани аби рҿаԥхьа ианакәзаалак ахшара иуалԥшьа дуун. Ани аби ԥазаҵәык дрымазар, урҭ ныжьны днарҿыҵны хазынхара дцар ҟалаӡом. Уи иԥҳәыс ланхәеи лабхәеи дырмаабкәа, иара хазы дылгарц иагьа лҽазылкыргьы, ианаму, иара иԥҳәыс длылҵуан акәымзар, иани иаби рымацара иаанижьуамызт. Леуарса Кәыҵниа ипоема «Шьаризан» аҟны Иасони иԥҳәыси реимак аан Иасон дышныҟәаз еиԥш дныҟәон дарбанзаалак аԥсуа хаҵа.
Зани заби рныҟәгара ишахәҭоу иацкламԥшыз, ажәлар реизарақәа рҿы, иара ус ҩыџьа ахьааиқәшәо акәзаргьы, аҽԥныҳәақәеи ахьӡыртәрақәеи рыцҳашьарада ижәырҵон. Абри алагьы ажәлар идырӷәӷәон, идырӷәӷәоит ани аби пату рықәҵара иазку ауаҩратә ԥсихологиа.
Ани, аби, урҭ рыхшаареи аԥсҭазаараҿы бзиабарала реидҳәалареи пату рықәибаҵареи иагьа иӷәӷәазаргьы, аҭацеи анхәеи реизыҟазаашьа уамак ианҽеим рацәоуп. Ҩнык еицыҩнам анхәеи аҭацеи рыбжьара ари аинымаалара шамахамзар аҽцәырнагаӡом, ҩнык еицыҩноу рҿоуп еиҳарак ахы ахьазымҵәахуа. Анхәеи аҭацеи мааибуа, изынеихәамԥшуа, еснагь ацҭәа рыманы иахьыҟоу аҭаацәара рацәоуп. Ари еиԥш арыцҳара аԥсҭазаараҿы лассы-лассы ицәырҵуеит. Анхәеи аҭацеи ахьеицыҩноу аҩнаҭаҿы зыӡбара даара иуадаҩу проблемоуп ари.
Абри атемала зҵаарақәак реилыргаразы ҳрылацәажәап ановеллақәа «Акәыцҳа», «Гәыраз», «Ан лысалам шәҟәы».
Ановелла «Акәыцҳа» аҟны аҭаца леишәацәгьа ланхәа лыԥсҭазаара даӷрагыла, дхәаҽны длыман. Уи лхаҵагьы, иԥҳәыс лҳәатәы хаҵаны, иан лныҟәгара шиуалыз, пату шлықәҵатәыз ихахьы иааиуамызт. Уимоу, иԥҳәыс лҳәатәы хаҵаны, иан лаџьал ааиаанӡа дырԥырыргарц акәыцҳа
ҟаиҵеит, уи дҭартәаны дганы рҵыхәан илеиуаз аӡиас далаижьырц.
Ауаҩы дызусҭазаалак анык дылхылҵит, уи ан лылоуп иара аԥсҭазаара иоуны адәы дызлақәлаз, иара дыӡҟны, адунеи аҿы акы изымдырӡо даныҟаз, иԥсы злаҭаз. Лыцәа иагыжь, лыфа иагыжь, агәыԥҳәы неиҿакуа, агара рҵысуа, дкәабо-дышьшьуа ихагьежьуаз, зхы иамеигӡаӡакәа иара ишьапы дықәзыргылаз, аԥсҭазаарахь дкылсратәы дҟазҵаз ан лоуп.
Ахшара имч есааира иацло, изҳауеит, дыҭәуеит, дыԥшӡахоит. Ан усҟан лыԥшӡара иагхоит, есааира лымч иацӡаауеит, заанаҵа дажәуеит, деилаҳауеит, избанзар, уи лыԥшӡара, лҿара, лыԥсҭазаара иахыхны лыхшара илалҵоит.
Ахшара игәыбылра иԥҳәыс лахь иагьа ицаны иҟазаргьы, ан лҿаԥхьа ауал ду шиду, аҭакԥхықәра шимоу идыруазароуп.
Аҭаца ҟәыш ланхәа ажәа лымалкӡом. Уи ланхәа иагьа дылцәымӷызаргьы, илынлырԥшӡом, лхаҵа дахьиану азын. Лхаҵа иаҳаҭыр иабзоураны пату лықәҵо, хәыҷ-хәыҷы, лара анхәагьы лгәыбылра аҭаца лахь иҿыхаратәы дҟалҵоит. Араҟа ахаҵа ибзоуроу рацәоуп: ахаҵа иан акы лыгхар, лгәы иасра акы ҟалар ҳәа дшәо-дӡыӡо длызҿлымҳаха дышлышьҭоу, уи иԥҳәыс еилылкаауа иҟазароуп. Мамзар, иԥҳәыс ҿа лышҟа игәыбылра зегьы ниасны, иан хшыҩзышьҭра лзимуа даналага, иан иара ихаҭагьы пату лықәиҵом ауп. Иан иара ихаҭа пату лықәимҵахуазар, нас уи иԥҳәыс иҟалҵараны иҟоузеи?
Абасоуп ишихьыз ҳәа ҳгәы иаанаго, ановелла «Акәыцҳа» аҟны зан аӡиас дазҭарц, уахь дызлеигашаз акәыцҳа ҟазҵаз.
иҳәон ажәытәӡатәи абырзен хәыцҩы Питтак.
Ҳазлацәажәо ановелла аҟынгьы автор илшеит, аԥа иан лааԥсарақәа ихаршҭны, уажәы диԥыригарц игәы изызҭоу леиԥш иаргьы зны ихы дамыхәауа дҟалар шалшо игәалазыршәаша, иаақәырҵәиааны дзырхәыцшаз ахҭыс абжьагалара: аб акәыцҳа ҟаҵо дахьтәаз, иԥа хәыҷы дидгылан. «Акәыцҳа ашшра даналга, ахәыҷы иаб ус иеиҳәеит:
— Баба, нану аӡы даналаужьлак, абри акәыцҳа уа иаанмыжькәа аҩныҟа иаага, — ҳәа.
— Изуҭахузеи, соуԥшәыл хәыҷы, ари акәыцҳа? — дҵааит аб.
— Уара уанажәлак, абри акәыцҳа уҭартәаны, уганы убри аӡы уаласыжьуеит, убриазы исҭахуп, — иҳәеит ахәыҷы»(ад. 270).
Аб уаанӡа иԥҳәыс лгәымбылра дырҩышьны дшамаз, ахәыҷы иажәақәа аҭҳарцәҳәа ддырҿыхеит. Араҟа, хымԥада, ибла иаахгылеит иаргьы зны абри ахәыҷы иеиԥш данысабизтәи иԥсҭазаара, абри рԥа хәыҷы, иахьа иареи иԥҳәыси нап идкыла дшырааӡо еиԥш, зны иара ихаҭа, абни иан :аҭакәажәи иаби дшырааӡоз. Иан аҭакәажә аӡиас далаижьырц иӡбаны дызҿызгьы даҟәыҵит аԥа. Уинахыс иан хшыҩзышьҭра лыгмыжькәа, пату лықәиҵо, лгәы дамыргакәа дныҟәиго далагоит. Иԥҳәыс лҳәатәы хаҵаны иан лыгәҭасра даҟәыҵит, иара иԥҳәысгьы ланхәа ишакәым ала длызныҟәо далагахыр шланеимыжьуа леилиркааит.
Анхәеи аҭацеи реизыҟазаашьа инаваргыланы, ан лыхшара иҿаԥхьа илымоу абзиабара рныԥшуеит ановеллақәа «Гәыраз»-и, «Ан лысалам шәҟәы»и.
Еиҳараӡак «Гәыраз».
Ановелла «Гәыраз» егьырҭ ҳазлацәажәахьоу, насгьы ҳазлацәажәараны иҟоугьы излареиԥшым ыҟоуп. Уи хатә форма ҷыдараны иамоуп алегенда-аллегориатә детальқәа ахьалоу. Урҭ идырҵаулоит ановелла аҵакы.
Ан лыхшара иҟны илымоу абзиабара аҵкьыс еиҳау, уи аҟара дзыхӡыӡаауа адунеи аҿы даҽак шлымам, лхатәы ԥсҭазаараҵәҟьагьы уиаҟара ишҳаралымкуа, лгәы-лыԥсы зегьы лыхшара изын ишыҟоу ҟаимаҭлаҵәҟьа иаанарԥшуеит ари ановелла.
Ан лхатәы ԥсҭазаара дазхьамԥшӡакәа, лыҷкәын иааӡара иахҭнылҵоит, лҿара зегьы иара идлырӡылеит, аха иара уи пату шақәҵатәыз изымдыркәа данлыгәҭасгьы, ан лыҷкәын изын лгәы мыхьшәашәаӡеит. Уимоу, лԥа бзамыҟә иԥҳәыс гьангьаш лҳәатәы хаҵаны, иан дишьырц аҟама ҭыхны аргама данаацәырҵгьы, убасҟангьы ан лгәы мхьшәашәаӡеит. Иара иԥсҭазаара гәырҩак аиуа иҟамларц азын, ан лгәы ахала лыҷкәын инапы инанылоит.
Автор араҟа ииашаны иҟеиҵеит, Ҭапагә иҟама иан илӷырҳәа, дышьны, инапала лгәы ааҭыхны иахьиимыргаз, лгәы иара ахала инеины, сахьуҭаху сыҟоуп ҳәа, лыҷкәын инапы иахьанылаз.
Ари алитературатә деталь легендатә детальушәа иҟоуп, аха аҵакы аԥсҭазаараҿы иреалтәу, ани аԥеи реизыҟазаашьа аазырԥшуа сахьаркыратә хархәагоуп.
Ан лыхшара иҿы лыбзиабара, зда царҭа амам ала, ссиршәа иаарԥшуп. Аҷкәын иан лгәы ада ԥсыхәа имамкәа даныҟала, лара уи агәы зтәыз ан лхаҭа, ацхыраара даргәаҟуа аиарҭа дшаӷразгьы, дааныжьны, сахьуҭаху уара узы сыҟоуп ҳәа аԥа иццоит.
Уамашәаҵәҟьа иссируп аҵыхәтәа аԥҵәашьагьы: Цәгьарамзар бзиарак зан лзын иҟазымҵаӡацыз, аҟама лылаҵаны лышьра иазхианы инеиз ауаҩы, иԥсҭазаара ашәарҭара ианаахҭықәгыла, ан лгәы неиԥынххылан, «Аа, нан, срыцҳауп, амаҭ урфоит», — аҳәан, дамышьҭыкәа, иԥсҭазаара еиқәнархеит.
Ановелла «Гәыраз» аҟны ан лгәы, зыԥсы ҭоу аӡәы иеиԥш, хаз хаҿсахьаны, хаз персонажны ицәыргоуп. Уи, аԥхьаҩ аргама ишибо еиԥш, ажәабжь ахшыҩҵак еиҳа иарҵаулеит, аарԥшышьагьы арманшәалеит.
Ари ановелла аҟны иҟоуп дырҩегь даҽа легендатә детальк: Ҭапагә иан дишьырц аҟама ҭыхны дангылаз, ажәҩан мацәысуа, дгьыли жәҩани еилабгома уҳәаратәы, аԥсабарагьы изыкаамеҭхеит, иҟамагьы инапы ишакыз абз наҿаӡҭ ицеит.
Ауаҩы иагьа дыбзамыҟәзаргьы, иагьа дӷьатамахжәазаргьы, иԥҳәыс гьангьаш иагьа лхы дҭалырԥазаргьы, иара аԥсҭазаара изҭаз, акәтаӷьцәа дагәылкәкәаа дзааӡаз, зҿара, зыԥшӡара зегьы идзырӡылаз, лхы-лҿы еимакҷы дахьыҟоу, дахьажәызи рыда хара зыдӡам иан, зыда димам иан инапала дышԥеишьри? Ари еиԥш аҟаҵара еиҳау маҳагьарас иарбан адунеи аҿы иҟоу?
Зан дызшьыз, заб, ма зашьа дызшьыз ауаҩгьы аԥсуаа рҿы, заҳәшьа, ма зан илыхнаҳәааз иеиԥш, амаҳагьа ҳәа ишьҭоуп.
Аԥсуа милаҭ рԥсихологиаҿы амаҳагьа иаҟара ипатудоу ԥстәыкгьы ыҟам. ».
Амаҳагьа, ауаа еицҿакны изҿажьцәо, зыԥсы шҭаз ажәлар ирылӡааз уаҩуп.
Ҭапагә иԥҳәыс лҳәатәы хаҵаны, иан аҟама лызҭихзаргьы, даныналҿаԥш, абри еиԥш амаҳагьа иара ихаҭаҵәҟьа шиакәхо цәалашәарак ааиҿагылон. Уи иагьа дыбзамыҟәзаргьы, иагьа дӷьатамахжәазаргьы иҩнуҵҟатәи аԥсихологиа, анра-ҷкәынра амчра ду иарԥсыҽуан игыгшәыгратә цәаҩа, иарҿыхон иуаҩра. Абри аԥсабаратә мчы дуны, аҟама иан инлықәкны, аҟьара дақәиҭымтәуа инапы ааннакылон.
Абри ауп символтә ҵакыс иамоу, Ҭапагә иан дишьырц ианақәик, аԥсабара зегьы иара иҿагыланы, иҟамагьы абз ӡыҭны илҿҵәаауа иҟазҵаз.
Ари адеталь иаҳнарбоит ани ҷкәыни реизыҟазаара амчра дуӡӡа. Ан гәыраз лыхьчаразы аԥсабарагьы бунтны аԥа иҿагылеит.
Ауаатәыҩса рыбжьара аегоизмреи ацәгьаршреи ыҟамзар, аԥсҭазаара зынӡа ихазынахон.
Ҳазлацәажәо ановеллаҿы Ҭапагә иԥҳәыс легоизмра иарҵысит ацәгьаршрагьы. Лхаҵа иан лышҟа уаҳа дхьамԥшуа дҟаларц, ланхәа гәыраз ддәылцаны, лхаҵа лара дахьылгаӡаз азмырхакәа, ланхәа гьангьашрала дҭалырхарц иақәылкит.
Ауаҩы гьангьаш ицәгьаршра, иус ҵымҳәҳәарақәа знымзар-зны ицәырымҵыр ҟалаӡом. Усҟан иара иеилеиҟәаҟәаз ихаҭа изын ишҳамха, имаҭаԥшьха икәҵәашан дакуеит.
Ановелла «Гәыраз» аҿгьы ацәгьара зырҵысыз ауаҩы гьангьаш «...Уаӷеимшхара, азхаз агәҭаны дышьҭоуп аҭаца дыҵәи-ҵәиуа, уи амаҭ ӷра дуқәа лыкәҵәаша дырфон».
Ари аллегориатә деталь, ацәгьаршра ашьаустә хәҭа иашахь акылгара, ацәгьара еиҵазҟәаҟәаз лықәнага дахьақәыршәоу анаҩсгьы, ишьҭнахуеиг ауаатәыҩса рыбжьара асамарҭали агәыразреи.
Ановелла «Гәыраз» аԥсҭазаара иагәылгоу, иреалтәу, ауаҩы ҵаулхәыцра изҭо, рҿиамҭа ҟаимаҭуп.
Ановелла «Ан лысалам шәҟәы» ҵакыла даара иазааигәоуп хыхь ҳазлацәажәоз ановелла «Гәыраз».
Араҟагьы иаабоит аҭацеи анхәеи рымааибра анхәа лзын итрагедиаха ишыҟалаз.
Нанба Виктор, Аҟәа дукатс аус зуаз, иусура ашьҭахь аҩны дахьааиз, ибеит ихьӡала иҟаз асаламшәҟәы, «Изышәшьҭ санԥслак ашьҭахь» ҳәа ацәаҿы изныз. Ари Виктор иԥҳәыс ллеишәацәгьара иахҟьаны, зыҩны идәылҵны Тҟәарчалҟа ицаз, уаҟа деибакәеибаха дыштәаз, зыԥсҭазаара нымҩасыз Виктор иан лакәын изҩымҭаз.
Мыцхәы игәырԥшаагоуп, аԥсҭазаара иагәылхуп уи асаламшәҟәы.
Уи иунарбоит, Виктор иан рыцҳа лԥа иааӡараҿы лхы аџьыка шаҟа иқәылххьаз, шаҟа дихӡыӡаауа бзиа дылбоз. Лыԥсҭазаара аҵыхәтәанӡатәи аминуҭқәа рҿынӡа, лгәеисра ааиқәтәаанӡа, ан лыҷкәын иакәын хәыцырҭас илымаз. Уи џьара акала диԥырхагахар ҳәа дшәаны, лара лгәы ахьазымбылуаз дцаны дтәан.
Лара атәымџьара дшыҟазгьы, лԥа иҩны дааины ибара дшақәиҭымызгьы, ан лгәы еснагь лыҷкәын иҿы иҟан. Виктор ари изгәамҭаӡеит. Игәеиҭаӡаны дыҟазаргьы, имамызт уи еиԥш ахаԥшәмара, иан иара ишиҭаху дибо-диаҳауа дҟалартә илзыршарыз ахаԥшәмара.
Ан лыҷкәын дшихгәаҟуаз иара деибга-дызҩыда, дзаманаха аҩны дшыҟаз, иблабарҭак лмоуӡакәа лыԥсҭазаара ниаӡаа ицеит. Иара амаҵура далоуп, ажәлар русқәа еилиргоит, арахь иан агәаҟ рыцҳа лыхәҭа дақәиршәаратәы изыҟамҵеит.
Ановелла анҵәамҭаҿы иаабоит, Виктор иан лҿаԥхьа ахара ду ахьидхалаз игәы иасны, дышҵәыуаз: «Ашыӡ зыхьыз иеиԥш, иоуразоуроу дҵысуан. Иҟырҟы акы иакны дахәыруазшәа ибон. Ԥыҭрак дшанханы дтәан, нас
деиҵақьы дҵәыуо адиуан днықәҳаит». Аха шьҭа иикузеи, иан дыҟаӡам, дыԥсхьеит!
Ҭапагәи Виктори рхаҿсахьақәа злеиԥшу рацәоуп: урҭ рыҳәсақәеи ранацәеи анырзеинымраала, ранацәа ирылҵны, рыҳәсақәа рахь ииасит. Рҩыџьагьы, зыԥҳәыс лҿаԥхьа итәу ахаҵа иҩызаха, зхаԥшәмара зцәыӡыз хьыԥшцәаноуп ишыҟоу.
Аха иҟоуп излеиԥшымгьы: Ҭапагә ихаҿсахьа, ишаабахьоу еиԥш, абзамыҟәра еиҳа иззааигәоу хаҵа ӷьатамахжәак иакәны ауп дшаарԥшу. Уи изеилкааӡом ан пату лықәиҵарц аԥа ишиуалԥшьоу. Уи иԥҳәыс лыԥшӡара мыцхәӡа дыхнахын, изгәаҭаӡом, иан лҿаԥхьа иԥҳәыс илыду ахара. Изгәаҭаӡом, иан лҿаԥхьа иаргьы ахара дуӡӡа шимоу.
Ҭапагә ибзамыҟәра ас дамырлашәкәа, иан лакәу, иԥҳәыс лакәу еиҳа ииашоу изеилырго дыҟазар, уи иӷьатамахжәашьа зеиԥшроу ала, иԥҳәыс ихы дықәтәо дҟаиҵомызт.
Ҭапагә иԥҳәыс лхы иалырхәаз лхаҵа идырра ахькьаҿыз ауп.
Виктор даҽакала дыҟоуп: уи абзамыҟәра ззааигәоу аӡәы иоуп узҳәаӡом. Уи аҵарагьы имоуп, ахшыҩ бзиа зҭаху амаҵурагьы далоуп. Насгьы уи иеиликаауеит иԥҳәыс ланхәа илхараӡамкәа дшылцәымӷу.
Ҽнак зны, ан, лмоҭа хәыҷы дыгәхьааганы дылбарц дахьааиз, дзықәшәаз ахьылгәалалыршәо, ан илҳәоит: «...адиуан сшықәтәаз анылба (лҭаца лоуп дызҿу), бгыл, исрыцқьоит ҳәа дынсықәҵәҟьеит, уаргьы ишуаҳауаз. Нас агылаха сымҭакәа днасыгәҭасит. Уара иуцәымыӷхан, уҟаԥшьӡа уанааицрашәа, сара инахызга-аахызгеит, сеимаақәа ықәҵәраан, скаҳахьан» сҳәеит (ад. 61).
Араҟа «уара иуцәымыӷхан, уҟаԥшьӡа уанааицрашәа» иаанарԥшуеит Виктор иани иԥҳәыси реинымаалара иԥҳәыс ишылхароу шеиликаауа, аха иԥҳәыс лҿагылара шилымшо.
Ҳара иҳаздыруам Виктор ас иԥҳәыс длыцәшәартә дҟазҵаз, лара иԥҳәысгьы лхаҵа иҿы абас абӷа лызҭаз. Иҟалап, Виктор, Ал. Гогәуа ифырхаҵа Аду иеиԥш, иԥҳәыс лышьҭрахьтә аӡәы инапы дакызар, уи акәзар иԥҳәыс
лҿаԥхьа тәык диҩызаха дҟазҵаз, лара иԥҳәысгьы лҿы зырӷәӷәаз. Иҟалап, иара ус, аԥсыҽра мыцхәы иуаҩышьазар.
Аԥсҭазаараҿы иҟоуп ауаа рыцҳақәа, иаҩцацәоу рыԥсыҽра иахҟьаны зхаԥшәмара ззышьҭымхуа, еснагь ихьԥшу.
Уи, иҟалоит ҵара змаӡам, баша хархь уаҩык иакәзар, иҟалоит дпрофессорзаргьы, аха зегьы акоуп, уи идырра иара иԥсҭазаараҿы ихаԥшәмара ааннакылартә иазыҟаҵом. Уи еснагь џьоукы рҳәатәы дацныҟәоит.
Уи иеиԥш иҟоу, зхаԥшәмара ззаанымкыло ауаа лахьынҵацәгьақәа, ауаатәыҩса ираӷоу ауаҩы инапаҿы рнеира мариахоит.
Уи иеиԥш иҟоу ауаҩы, ус шыҟаҵатәым шидыруагьы, иан диԥсахуеит, иҩыза диӷрагылоит, иҭагылазаашьа иднаҵар, иԥсадгьылгьы дачарҳәаҩны дҟалоит, днагәҭас иҭиуеит.
Викторгьы иан лтрагедиа зыхҟьаз, зхаԥшәмара ззаанымкылаз, зыԥҳәыс гьангьаш илымҟәыҵаԥшу уаҩ рыцҳаны дахьыҟоу ауп.
Ҭапагә ацәгьара ҟаиҵеит, иҟаиҵаз шиашамыз иара ихаҭа изымдырӡакәа. Араҟа Ҭапагә ианаужьра рацәоуп. Аха Виктор иҟаиҵаз ацәгьара, иара ихаҭа ишиашамыз шидыруаз иҟаиҵеит. Ари ианажьшьак аманы иҟаӡам!
Анхәеи аҭацеи рыцәгьеи рыбзиеи еилыхшьа амамкәа реиднагалара ԥсабаратә ԥҟароуп.
Ахаҵа иан длааӡеит, лыҩны дыҟоуп, иан лыҩны иара иҩноуп, иара иҩны иан лыҩноуп, еилых рымам.
Ари ԥсабаратә ҭагылазаашьоуп!
Ахаҵа ԥҳәыс дааигоит иҩныҟа. Уи лхаҵа иҩны дыҟазароуп. Лхаҵа иҩны лара лыҩноуп.
Аригьы ԥсабаратә ҭагылазаашьоуп, аԥсабаратә ԥҟароуп зегьы зхылҵуа.
Абас ала, аԥсабаратә ԥҟара ҩнык аҿы еиднагалоит ҩыџьа аҳәсақәа. Урҭ рыԥсабаратә ҭагылазаашьа аимак рнаҭоит. Реимакгьы аԥсабаратә ԥҟарақәа роуп изхылҵуа.
Анхәеи аҭацеи рымааибратә ԥсабаратә мчгьы, хшыҩла азнеира анаиу, аибацәымӷра — апату еиқәибаҵарахь, абзиеибабарахь ииасыр алшоит.
Араҟа анхәагьы, аҭацагьы, ахаҵагьы доусы реилкаареи
рҟазшьақәеи зеиԥшроу, хымԥада, аус алоуп, аха еиҳараӡак аус злоу ахаҵа иоуп. Уи иуаҩышьа, ихшыҩ ҵашьа, уи иламыс, уи ихаҵашьа ишьақәдыргылоит анхәеи аҭацеи реизыҟазаашьа.
Уи анаҩс, аҭаца анхәа лаҵкьыс деиҵбуп. Аԥсуаа рмилаҭтә қьабзқәа ирбзоураны, аиҵбы аиҳабы иҿаԥхьа дҟәыбҷаӡа дыҟазароуп, дивамсуазароуп, иажәа аанкыла-аанкыло диацәажәозароуп, ихымҩаԥгашьатә такт еснагь ианыԥшуазароуп аиҳабы иаҳаҭырбара ҳаракӡа. Аҭаца лхаҵа бзиа дылбозар, уи зжьы дахылҵыз ауаҩы, лара лан дшылҩызоу , еилкааны лаҳаҭыр бо, лгәы дамырга дахьылхылаԥшра дазҿлымҳазароуп. Усҟан анхәа, леишәацәгьак лакәзаргьы, лгәы хьаԥссаны, лҭаца, лыԥҳак леиԥш длыхәаԥшуа далагоит.
Абас ала анхәеи аҭацеи рымааибратә ԥсабаратә ҭагылазаашьа атрагедиахь имшьҭыкәа, ауаҩ ихшыҩҟәыбҷара ацырхраа иаақәырҵәиааны, апатуеиқәибаҵареи агәеизыбылреи рахь амҩа азыԥшаара шыҟало, уи ауп араҟа ҳазлацәажәоз ановеллақәа рҵакы хырхарҭасгьы иамоу.
Аԥсны аӡиасқәа рхыԥхьаӡара даара ирацәоуп, сыздыруам шаҟа ҟалара, аха сымҩашьо издыруеит урҭ зегьы Аԥснытәи ашьха ҳаракӡақәа ирықәу, адунеи иақәлоу анаҟәоу ҵааршәқәа ишрылачауа, нас урҭ уахьынтәи илбааҽҽаны, амшын ишалало, амхурсҭақәа рыԥсы лархаҵаны амшын ишалало.
Арҭ аӡиасқәа убриаҟара иласуеит, убриаҟара ицқьоуп — изхылҵыз атәыла аԥацәа ирҿнаҵаазшәа ауп ишыҟоу.
Аӡиасқәа, икәеикәеиуа рыцқьашьалеи, аҽыҩџьбареиԥш, иҭҟьа рлеишьалеи, дара-дара даара еиԥшуп.
Абас аӡиасқәа ахьеиԥшқәоу шырацәоугьы, хаз-хазы ирымахуп доусы ирхатәу аҟазшьа ҷыдақәагьы, шьоукы еиҳа мыцхәы икәеикәеиуеит, ицқьоуп егьырҭ реиҳа, насгьы абахә дуқәа еиҩҩырффа, иргәылҵәраа иццакӡаны илеиуеит. Убарҭ абахәқәа ирыҵаҵәаху адгьыл амаӡа, заҩаӡара уадаҩу абеиарақәа ажәлар ирызцәырыргоит. Даҽа шьоукы уиаҟара адгьыл иагәылалаӡом, аха хыхь-хыхьлагьы иныҟәаӡом. Шьоукых, уахьрыхәаԥшуа, иҭынчушәа, рԥан мариоушәа рхы удырбоит, аха уржьоит. Арҭ зегьы, аиҳараӡак, рхы ыҵырхуеит ашьхақәа рҿы, иҵааршәыроу анаҟәоуқәа ирылхәраа, иӡыхь цқьа кәеикәеины. Аха уеизгьы иҟахуп архақәа рҿы рҽеизыркәкәаны зҽеизызгогьы. Аԥснытәи аӡиасқәа еиԥшым доусы. Доусы ԥанк-ԥанк рымоуп, кәалкгьы иҭагылоуп, ирымоуп аиԥшымрақәа. Иара убасҵәҟьоуп ҳаԥсуа шәҟәыҩҩцәагьы, иааидкыланы урыхәаԥшуазар,ишыҟоу.
Ҳаԥсуа литература, макьана ишқәыԥшӡоугьы, иахьа уи еихазҳауа, изырҿиауа ашәҟәҟәыҩҩцәа рсиаҿы ишьардаҩӡоуп ахарагьы зыӡбахә рдыруа, рҩымҭақәа еиҭаганы ирыԥхьогьы. Ал. Гогәуа убарҭ рахьтә зегь реиҳа иқәыԥшу дреиуоуп. Раԥхьатәи ирҿиамҭақәа ируакуп ишәҟәы «Аӡиас ццакуеит амшын ахь». Иҭыҵит 1958 шықәсазы. Абри ашәҟәы ауп араҟа зыӡбахә цәырзгарц исҭахугьы.
Ал. Гогәуа, Аԥснытәи аӡиасқәа реиԥш, егьырҭ аԥсуа шәҟәыҩҩцәа дызлареиԥшқәоу рацәоуп, аха дызларылукааша аҷыдарақәагьы жәпак имоуп.
Егьырҭ ашәҟәыҩҩцәа зегь реиԥш, Ал. Гогәуагьы икәша-мыкәша иҟоу аԥсҭазаара дазҿлымҳауп. Зегь реиҳа иара хықәкыла изааигәоуп аԥсуа қыҭа аԥсҭазаара. Ирҿиамҭақәагьы зызку иара убри ауп.
Ирацәаҩуп авторцәа, зырҿиамҭақәа ақыҭа ԥсҭазаара иазку. Урҭ рҿы ирацәоуп ашаблонрақәа, аиԥшрақәа, интереск рыҵаӡамкәа иҟоу агәырҿыӷьгақәа. Ал. Гогәуа, ақыҭа ԥсҭазаара аколнхара атема анышьҭих, иповестгьы убарҭ иреиԥшхар алшон, аха уи ҿыцла дазнеины, даҽакала иааирԥшуеит ақыҭа ԥсҭазаара. Гогәуа иаԥхьаҟа хара дыԥшуеит, аԥсҭазаара ҿыц ахь иааиԥхьоит ауаатәыҩса. Ииашоуп, уи аповест, абри ҟауҵароуп, абас уҳәароуп ҳәа, алабжьара ҟанаҵаӡом, аха аҩнуҵҟатәи аҵакы хшыҩрҵагоуп.
Ал. Гогәуа араҟа ишьҭихӡом жәлары зегьы еицырзеиԥшу дунеитә проблема дуӡӡак. Уи игоит даара ибзианы иидыруа атема. Иара убри дагьарманшәалоит, аԥсҭазаара ииашаны аарԥшра илнаршоит.
Ажәабжь «Аӡ нырцә» аҟны даарԥшуп арԥыск, уаанӡа еилҟьа-еилӷәыцәӡа, згәы еицҳауа иҟаз, азалымдарақәа, аиашамрақәа рҿагылараҿы агәаӷьра змаз, аха аҭыԥ ԥха данақәшәа, «згәаҵәа жәпахаз», зхатәы гәаанагара аҳәара иаҟәыҵыз, зегь ззеиԥшны иҟалаз Шьыма. Шьыма, ус адәахьала уахьихәаԥшуа, еиқәҷаб иҟаз, зусқәа еимырцҳакәа иназыгӡоз аӡәы иакәын, иқьаадқәа зегьы рҭыԥ иқәиҵон ишахәҭаз. Жәохә шықәса Шьыма раикомаа рҿы аус иуазижьҭеи аахыс, уаҟа иамырххьаз рацәаҩын, аха иара уаҩ дилакьысуамызт. Избанзар, уи уаҩы игәы нирхомызт, ажәа уаҩы имеикуамызт, уаҩы диԥырхагамызт, аха иара убасҵәҟьа — уаҩгьы дицхраауамызт.
Шьыма дахьааӡаз ақыҭа иара ицхыраара иаргәаҟуеит. Аӡиас, уа иалсуаз, ацҳа хҵатәын. Уи аӡиас алеишәа бааԥсреи ацҳа ахьхыми ирыхҟьаны, амашәырқәа ҟанаҵахьан. Иара Шьыма ихаҭа дзааӡазгьы уаҟа дҭахахьан.
Раинагӡкомаа рҿы днеины, уи ацҳа ахҵаразы ақәыршаҳаҭга шрымихуала ажәа риҭеит иқыҭауаа, аха уи уаҟа ажәа баша ириҭеит ауп. Иара усҟан, ажәа аниҭиуазгьы, уи идыруан иажәа шизынамыгӡоз. Иара усҟангьы гәаныла дхәыцуан, уи ахьӡала сахьнеиуа аӡәы игәы самханырхар алшоит, нас уи азын сусураҿы ахҭынҟьа саур ҟалоит ҳәа.
Шьыма агага даҩызоуп, уи дуаҩым, ԥхьаҟа ицо ауаа дрылам.
Ари аизгаҿы иану аповест «Ааԥын мшқәа» аинтерес зҵоу акоуп, аха ҳалацәажәап, тематикала уи зынӡа иазааигәоу, ақыҭа ԥсҭазаара еиҳа иҭырҭәааны иаазырԥшуа егьи аповест «Аӡиас ццакуеит амшын ахь» зыхьӡу.
Аповест афырхацәа Иасони Назиеи реизыҟазаашьа иахылҵуеит арҿиамҭа аконфликт хада. Иара убри алагьы иаарԥшуп иахьатәи аԥсуа қыҭа аԥсҭазаара.
Иасон иқәыԥшу арԥысуп, аколнхара «Арашра» даколнхаҩуп. Иасон иаб дырӡуп Махьали Сандрои рыбзоурала.
Сандро, аамҭала зны раикомаа рҿы ҭыԥ бзиак ааникылон, аха ари ахҭыс анымҩаԥысуа аамҭазы аколнхара
«Арашра» аҟны хантәаҩыс дыҟоуп, иҩыза бзиа Махьал ихаҭыԥан днарышьҭит.
Ал. Гогәуа дазыманшәалоуп иԥсабаратәу аиҿагыларақәа кылԥшааны, аконфликтқәа рырҵарра. Иасон нхаҩ ӷарк диԥан, аха уи бзиа дибеит иԥагьаны иааӡаз, Махьал иԥҳазаҵә Назиа. Махьал иакәзар, уи иԥҳазаҵә, иара иҩыза, иара иқәлоу Сандро дииҭарц дашьҭоуп. Махьали Сандрои, ианыхәыҷқәаз аахысгьы, еиҩызцәан, аколнхара аҟынгьы аус еилаҟәаҟәақәа еицымҩаԥыргалон. Иара уиалоуп Махьалгьы дышбеиахаз. Иасон иаб, ишаҳҳәахьоу еиԥш, харада-барада дзырӡызгьы дара роуп.
Махьал дацәымҩашьо идыруеит Сандро ихымҩаԥгашьақәа. Уи идыруеит, иара Махьал иԥҳәыс (иԥҳазаҵә Назиа лан) Ҭамара маӡала дшылҿцаауа уажәы иԥҳа дзиҭарц даҿу, иара «иҩыза бзиа» Сандро. Назиа иҟақәаз лыздыруамызт азын, Сандро лыхшыҩ хәыҷык изцон. Уимоу, Назиа Сандро дигоит ҳәа, уҳәан-сҳәанны ақыҭа иаарылаҩит. Иасон урҭ уҳәан-сҳәанқәа рыла акгьы изеилкаауамызт еилырганы, уи зны лыгәра игон, даҽазных гәрамгарҭас дҟаиҵон, дылхыбаауан, дылхӡыӡаауан, дҭынчымызт.
Лара Назиа аҵыхәтәан лхала зегьы еилылкааит. Сандрои лара лан Ҭамареи маӡала реицәажәара машәырны даниеит. Ажәакала иаҳҳәозар, Назиеи, Иасони, Сандрои роуп арҿиамҭа аконфликт хада зхылҵуа. Нас урҭ ирхылҵуа аиҿыхарақәа иаадырԥшуеит ақыҭа ԥсҭазаара инарҵауланы. Ииашоуп, автор џьара-џьара иахьациҵақәо ыҟоуп. Иаҳҳәап, Махьал иԥҳәыс Ҭамара лҿы Сандро дшыцқьам шидыруагьы, иԥҳазаҵә Назиа уи дииҭарц дашьҭоуп. Аԥсуа ҵасқәа зеиԥшроу ала, ари еиԥш ҟалашьа амаӡам. Аха ари аконфликт еилкка иаанарԥшует ихьԥшу ауаҩы иламысдара. Махьал амал сырҳауеит ҳәа дшашьҭаз, Сандро хәымга димпыҵаԥшыҩны дҟалеит. Сандро уажәы аколнхара дахантәаҩуп, аха бааԥсрамзар, бзиарак ҟазҵо уаҩым. Ақыҭа Арашра ачаи культура анаалозар агәаҭаразы иҟарҵаз ачаи-ԥышәаратә участка иҭахым. Иара убас араҟа идыргылараны иҟаз ҩажәаҩык зкуа ахәшәтәырҭа мап ацәикит. Аха аҿар узаанкылом. Ақыҭа ԥхьаҟа иргон, ақыҭа
аԥсҭазаара ду ахь иццакуан, убри азоуп аповест изахьӡу «Аӡиас ццакуеит амшын ахь» ҳәа.
Азалымдарақәа зегьы рсабрада рҿҳәаны иаҿаԥҽуп. Акгьы зхараӡамкәа иӡны иҟаз Иасон иаб дхынҳәит. Ақыҭа зегьы гәырӷьоит.
Гь. Гәлиа иповест «Сакьан ааԥынра» иаԥхьахьоу, Ал. Гогәуа ари иҩымҭа данаԥхьалак, игәаламшәарц залшаӡом аԥсуа қыҭа Сакьан аԥшӡара, уа инхо ауаа рҟазшьақәа, рԥсихологиатә ҷыдара. Уи ала сара исҳәарц сҭахым урҭ еиԥшуп ҳәа. Сара исҳәарц сҭахуп, амилаҭтә ԥсихологиа, амилаҭтә цәанырра, амилаҭтә колорит аповест аҟны ибзианы ишубо. Уи убоит афырхацәа рҟазшьақәа рҿы, аԥсабара асахьақәа рҿы, ажәаԥҟақәа (урҭ аповест аҟны ирацәоуп) ринтонациаҿы. Ал. Гогәуа ибзианы ихы иаирхәауеит ажәлар рҿаԥыцтә ҳәамҭақәа, уи еиҳагьы ажәлар дырзааигәанатәуеит. Ал. Гогәуа иповест аҿы аинтерес зҵоу даҽа ҷыдарак ыҟоуп: хадара злоу аҽаанартуеит рацәак зҵазымкуашәа иҟоу детальла. Даара игәыҭшьаагаха иҟоуп абри еиԥш асахьа: Ҭархана аколнхара рырахә дрыцуп. Ақәа кыдхаҽа илеиуеит. Ҵәыршы-лашьца илашьцоуп. Ақьалаҿы Ҭархана дзыцәом. Амшцәгьа бааԥси аҵх лашьцеи ирылаҩны иаагеит ирыцҳахәха кьаабжьык. Арахә агыгшәыгқәа рықәлазар ҟалап, ааигәахәт. Зегь ҿыхеит. Ҭархана алашара има аӡиас ахықәан дахьнеиз, зыбжьы гоз аџьма кьаасуа иара иааидххылт, аха еиҭанидҟьан, иҩны арҩаш ахь ицеит, аҽаланажьыр аҭахны. Аӡиас хышхыҵәаны илеиуан. Шьаҿацыԥхьаӡа аҩарқәа ацлон. Ҭархана аџьма дамҵас икит. Уи еиликааит рыцҳарас иҟалаз: аџьма аӡиас ахықәан иҟаз аҳаԥаҿы ихьазаарын, аха амшцәгьа аныҟала, аҩар ыҵалан, уи иарииз аӡыс аӡы иагеит. Аџьма аԥа ацәыӡит азын иуазыруеит, аҽашьуеит, Ҭархана уи агәшәымшә ҳәо, ижьжьон, аха иара имҟәыҵҵәрааны аӡиас иазыҩуан. Ҭархана аџьма аӡиас ахь имшьҭыкәа, иманы ақьалаҟны дааиуеит, аха аџьма аҟаара ианалага, ақьал аҿы ианизеиқәымк, ауха шаанӡа ақәа илеиуаз зегьы ааихганы, аџьма дшадтәалаз, иааиршеит. Ашарԥазы илацәа нҭааит. Ауха уи ихигаз зегьы ашьыжьымҭан ахьшьцәа данырба, еилыркааит. Ари ахҭыс Ҭархана ихигахьаз агәырҩа
атәы ргәаланаршәеит, еибырҳәоит ахшара ицәыӡра шаҟа ихьанҭоу атәы. Ҭарханагьы иԥа дицәыӡхьеит. Аԥстәы убриаҟара изрыцҳаишьо, ауха шаанӡа дмыцәаӡакәа дадтәаланы изиргәыбзыӷуаз, иара ихы иахьанаишьалоз азоуп.
Абас иҟоу аиҿырԥшрақәа рылоуп еиҳараӡак аповест злашьақәгылоу. Ари еиԥш ассоциативтә еиҿырԥшрақәа иҳараркуеит арҿиамҭа асахьаркыратә еиҿартәышьа, аԥхьаҩ инаҭоит иҵаулоу ахәыцрақәа. Уи лагаламҭа бзиоуп, аха зны-зынла Ал. Гогәуа иҟаиҵо арҭ ассоциативтә еиҿырԥшрақәа иузеидымкыло, реилкаара уадаҩны иҟалалоит.
Ари ақыҭа иаланхо ауаа, аҿар арашра иаҿарԥшуа иҩуп алирикатә даҟьа ссирқәа, аха арашра шыҟоу иаанхоит акәымзар, урҭ ауаа, аҿар ирҿаирԥшыртә ассоциативтә хәыцра аԥхьаҩ ирҭаӡом.
Ал. Гогәуа, ишаҳҳәахьоу еиԥш, ажәлар рҿаԥыцтә ҳәамҭақәа, ажәаԥҟақәа ибзианы ихы иаирхәауеит: («Зҿара узымдыруа иажәра уахымччан», «Ихәашьу аӡиас ҵа амаӡам» уб. иҵ.), уи ала ажәлар еиҳа дырзааигәахоит, аха иазгәаҭатәуп, автор ибызшәа хәҷык ишыхьанҭоу. Зны-зынла иажәа имхарацәахалоит.
Иара убас, азхәыцра аҭахуп, афырхацәа хаҭа-хаҭалатәи ирнаалаша абызшәала рцәажәаразы. Иасон, Назиа, Сандро, Махьал уҳәа реиԥш иҟоу арҿиамҭа афырхацәа хадақәагьы рбызшәа еиҩудыраауа иҟаӡам, рызегьы автор ибызшәалоуп излацәажәо.
Ал. Гогәуа ишәҟәы «Аӡиас ццакуеит амшын ахь» аԥсуа литературазы акрызҵазкуа, иаԥсоу лагаламҭа бзиоуп. Аԥхьаҩцәа аинтерес ду рызҭо, акры деилзыркаауа рҿиамҭа шьахәуп.
Ажәҩан агәы кеикеиуа ианеилгоу, аеҵәақәа еилџьџьаауа ианыҟоу, ишашаӡа ашьхара иаавшәо, амза ҭынч утәаны уазԥшуазар, иузгәамҭаӡакәа, угәы хыҭхыҭуа игәзырҳагоу
цәанырра хааӡак наулалоит. Угәы уҵԥраауа, аԥсҭазаара уеигәырӷьо, хәыцрашәк ургәыларгалоит. Ажәҩан ахь уԥшуеит, уԥшуеит. Аеҵәақәа уаҟа икыдӷӷаа икыду шьоукы, акәаҷаб агаз зҭанҵәаз еиԥш, рылақәа ҭааӡа ишыцәара иҟоуп, шьоукы (аиҳараӡак), илашоит ус, иҭакәиӡа акәымкәа, аха егьырҭ аеҵәақәа рыжәпарагьы иузалымкаауа. Шьоукых улаԥш еиҳа иааҵашәоит. Урҭ аеҵәа рыжәпара иаразнак ишаша-шашаӡа иналубаауеит. Абарҭ зегьы аҵанарӡуеит амза. Уи анҭәу, узхара иузымбо уахәаԥшуеит, уахәаԥшуеит, уахада иумбацшәа, игәоуҭоит, џьара ашәытарақәагьы шану, аха урҭ ашәытарақәа ирзмырхәашьыкәа илашоит иара.
Абри ажәҩан агәыцқьараҿ иҭҭәааӡа икыду амза иадукылар алшоит Алықьса Гогәуа иповест «Аси амацәыси», уи уажәраанӡатәи ирҿиамҭақәеи, нас уажәы ааигәаӡа иҭыҵыз ишәҟәы «Аси амацәыси» захьӡу иану ажәабжьқәагьы ирыдукылар.
Аповест азкуп Асовет мчы ашьақәыргыларазы Аԥснытәи аџьажәлар рықәԥара аҟнытәи хәҭак. Еиҿаргылоуп еинышәара зқәым ҩ-мчык: ганкахьала аҭоурых акәырқәа ирхьынҳаланы измышьҭырц иаҿу ҭауади-аамсҭеи ақырҭуа меншевикцәеи, егьи аганахь — аҭоурых иацнеиуа, зычҳара хыжжыз аԥсуа џьанхацәа.
Асоциалтә зҵаарақәа, аповест аҿаԥхьа иқәгылоу, рҭакқәа еилыкка иубаратәы иҟаҵоуп.
Аповест акомпозициа иаабахьоу рҿиамҭакаҿы еиԥш, ауаа зегьы рыжәпара аҟнытә фырхаҵак ҳнеихьырԥшны ҳима иҿынеихоит автор. Нас,уи афырхаҵа хада ҳалаԥш дныҵмыршәаӡакәа ҳашишьҭоу, асоциалтә еиҿагыларатә мчрақәа еинышәара рымамкәа, реибарххара агәҭа ҳналагылоит, иккаӡа ҳаԥхьа иаацәырҵуеит урҭ амчрақәа рҭагылазаашьеи рҵаки. Ақырҭуа меншевикцәа ханаԥақәа Аԥсны аамҭала ирымҟәыҵархалаз амчра рыцәгаразы, аԥсуа револиуциатә хеидкылара, аԥсуа џьанхацәа рхы азин агаразы рықәгылара, имырҳауҳауцәакәа, аха еилыкка ҳналаԥшуеит. Ареволиуциатә тема аҟәаҟәа ацәа шахырххьоугьы, ари аповест иаразнак ушьҭнахуеит.
Ари атема зеиԥшроу ала, иаман ҩ-шәарҭак: акы, ареволиуциа ирацәаӡаны иахьахцәажәахьоу иахҟьаны 1917
шықәса раахыс иаԥҵоу арҿиамҭақәа дрымхахҩаалар ҟалон. Аха автор илшеит ашаблонра аҽацәыхьчара. Аповест «Аси амацәыси», даҽа ҩымҭак иаламҩашьо, автор ихатә бжьы ахоуп. Ҩба, ареволиуциатә тема, убри еиԥш темоуп, иузгәамҭаӡакәа азеиԥш ажәақәа рахь, алозунгқәа рахь, ариторикахь уаванагалар ҟалоит, аха автор илшеит убригьы аҽацәыхьчара. Аповест «Аси амацәыси» зсахьаркыра ҳараку рҿиамҭоуп. Уи уажәраанӡатәи ирҿиамҭақәагьы хараӡа иҩрылҳәҳәоит.
Асахьаркыра-ҟазаратә ҭышәынтәалара аныԥшуеит аповест «Аси амацәыси». Уи «Аӡиас ццакуеит амшын ахь» аҵкьыс шьардаӡа иҳараку, аҟазара ду зныԥшуа рҿиамҭоуп. Автор изҳауеит ҳаблаҿы. Ажәабжь «Абаллада» еиԥш, аповест «Аси амацәыси»-гьы ахы инаркны аҵыхәанӡа амжәаҵла агәаԥшь иаҩызаха, еиқәҟаца, ацәама-жьыма еиларҭәоушәа иҟоуп. Аҳәоуқәа, шамахамзар, ираӡоуп. Абри ҭацәуп, ма аҭыԥ аҿы игылаӡам, имцхәуп, ара ианаалаӡом ҳәа угәы иззаанагара ажәак ахьуԥыло даара имаҷуп.
«Аси амацәыси» асиужет змоу рҿиамҭоуп. Ҳгәы иаанагоит, алитератураҿы асиужет еилга змоу арҿиамҭа иацназго зыҟалом ҳәа. Уи ашәҟәыҩҩгьы дарманшәалоит, аԥхьаҩгьы даднахалоит. «Асиужет итипу аҟазшьақәа раарԥшраҿы ауаа иреизыҟазаашьоу цәырзго акоуп», — иҳәон М. Горкигьы.
Згәы цқьоу асаркьа иамҵагылоу амаҭәарқәа шанубаало еиԥш, асиужет ианубаалоит афырхацәа рҟазшьақәа, урҭ реиҿагыларақәа, иара арҿиамҭа аҩнуҵҟатәи аиҿыхарақәагьы.
Аповест аҿиашьа, акомпозициа, хыхь ишаҳҳәахьоу еиԥш, иҿыцу, маана ҷыдак ала иҟаҵам, аха атема иазыманшәалоуп. Еиқәнагоит, еинаалоит аповест аформеи иара аҵаки. Асахьаркыратә детальқәа зегьы рҭыԥ аҿы иҟоуп, зегьы шәоуп, изоуп. Урҭ адетальқәа аԥхьаҩы игәаҿы иаразнак инеины, анырра ирҭоит, ахҭысқәа, иара ихаҭа дрылахәызар еиԥш, аповест дагәыларгалоит.
Сара сгәы иҭҵәом аповест апролог. Ари поезиоуп ишынеибакәу! Ажәеинраалеиԥш, ҿырҳәала иуҵап! Нас ишԥассиру апоезиа аҷыдарақәа ируаку, апролог аҿы иҟоу арефрен:
«Шәнеибац, шәнеибац, аԥсуаа рыҷкәынцәа, Аԥсны азыҳәа ашьа казҭәо аԥсуаа рыҷкәынцәа!» Фырхаҵаратә симфониаҵас угәы иқәыҩуеит ари, аԥсуа жәлар рҿаԥыцтә ҳәамҭа иарииз, ажәлар рпоезиа ацәаҳәа хазынақәа рҟынтәи иаагоу ари арефрен. Уи рҳәоит Аԥсны зехьынџьара, «Уи аԥсы ҭоуп Аԥсны зехьынџьара, аԥшжәла, ацәаӷәара иларԥсаз еиԥш, илаҵаӡамкәа, зхала иааз ашьац еиԥш, ауаҩы инапала, иԥсҭазаара абжа аҭан ииааӡаз абаҳча еиԥш», — иҳәоит автор (ад. 100).
Аԥсны ҿыхеит. Аџьажәлар гылт. Ирзымчҳаит, ирхырҳәароуп изхәаҽуа.
Фырхаҵаратә симфониаҵас угәы иқәҩуеит иара апролог зегьы. Уцәа-ужьы иалала, угәы аҟҿыҳәа еицҳауа, уҩышьҭԥаа, ареволиуциа аламҭалазтәи Аԥсны аҭагылазаашьа уналанаргылоит унаганы.
Апролог аҟны иҳауз азыҟаҵара, агәаҽанызаара шҳамоу, исубиективтәу ҳхәыцра ахьтә ҳаиасуеит илабҿабоу асахьақәа рахь. Зҵакы ҵаулоу асахьақәа, ак аҵкьыс егьи еиӷьны, еишьҭанеиуеит ахҭыстә детальқәа. Нас бжьаҿарак шамахамзар ирымаӡамкәа, ахҭысқәа аки-аки еихылҿиаауа, урҭ асахьақәа ирчаԥоит хашҭра зқәым ахаҿсахьа ссирӡақәа.
«Шәысҭ! Шәысҭ! Шәысҭ!» — аҳәон зегьы инарылкьшәа иалагаз ахысбжьы.
«Ига-а-а! Ига-а-а! Ига-а-а!» — акым, ҩбам, хԥам, уи иақәырԥсон егьырҭгьы, рыцҳашьарада ирӷӷо иагәылсуан аӡын ҵхы.
«Џьара шьоук еиҿаҳаит, аӡәы иаџьал дартәом, дарбану сыздыруам аха...» — агәашь иҽадырӷәӷәала дгылан Иаса. Аҩаршьҭраҿ икаҭәоз ацәыкәбар абжьы еиҳахеит. «Ҟәыл, ҟәыл, ҟәыл» ҳәа џьарак иҭаҭәон уи иааҟәымҵӡакәа» (ад.107).
Асахьақәа, амаҭәар адәахьтәи аҟазшьа иаадырԥшуа анаҩсгьы, ахҭыс аҩнуҵҟатәи аҭагылазаашьеи афырхацәа ргәалаҟазаашьеи аныԥшуеит.
Зегь раԥхьаӡагьы, игәаҳамҭар залшом, ишхысуа еибатәым ҩ-гәыԥк, насгьы урҭ мышгашақә аицлабрақәа рҿы, ма ҭацаагаратә гәырӷьарак аҿы шакәым иахьхысуа. Урҭ аҩгәыԥк аибарԥсразы ишеиҿахысуа ҳанаҳәоит ахысбыжьқәа рсахьа ҭыхшьа. «Шәысҭ!», «Шәысҭ!» ҳәа, зыбжьы го абџьар зку агәыԥ шьҭахьҟа ишеихаз ҳаилнаркаауеит абџьар абжьы агашьа. Урҭ, ма уи дааҳәны «шәысҭ!» «шәысҭ!» ҳәа ишьҭоу дынрылахысны аԥсгара даҿуп. «Ига-а-а! Ига-а-а уахь уахьцо — уи ишьҭоу игәыдырҵоит ахқәа.» Абас иҟоуп адәахьтәи асахьақәа рыҩныҵҟатәи рҵакқәагьы.
Аповест «Аси амацәыси» ҳахьналаго ҳнаидгылоит афырхаҵа хада. Уинахыс автор даҳхашҭуеит. Аповест афырхацәа роуп иаабо, урҭ роуп ҳазцу. Афырхацәа рцәажәашьала, рнықәгылашьа-раақәгылашьа,урҭ рхаҿсахьақәа рыла, иаҳзаатуеит автор игәҭаки иидеиеи ргәашә. Автор илшеит иаақәырҵәиааны алҿахжәара ҟазшьас измоу аревлиуциеи аԥсуа милаҭтә ԥсихологиеи реилагӡара. Аԥсуаа рқьабз аҷыдарақәа ирхылҵыз рмилаҭтә ԥсихологиа ибзианы, ирҵауланы иаарԥшуп. Уи аабоит еиҳараӡак афырхаҵа хада Иаса ихаҿсахьала. Ари аԥхьаҩ игәы иҭымҵәо аԥсуа хаҵоуп. Зегь раԥхьаӡа, уи дуаҩуп. Зыламыс ашьха-ӡыхь еиԥш ицқьоу уаҩуп. Игәы разуп, игәы ҭбаауп. Ахаҵараҿы, дарбанзаалак, иара иеиԥш, ԥҳәыс илхылҵыз ишьҭахь даангылом. Ари аԥсуа рицаруп. Аповест аналагамҭаҿы даацәырҵуеит уи амзаҿеиԥш. Аха нас, хәыҷы-хәыҷы изҳауа мацара, уи ихаҿсахьа ҭҭәаауеит, ажәҩан кеикеираҿы аеҵәақәа зҵазырӡыз амзеиԥш. Уи амзаҭҭәаа, ишашаӡа, есааира ажәҩан агәахьы ихалоит. Раԥхьатәи ибжьажьара, иҩнуҵҟатәи игәыҩбара хәыҷы-хәыҷы инаскьоит. Ҩныҵҟатәи цәаныррак ихоит Аԥснытәи аџьанхацәа ақырҭуа меншевикцәа рхырҳәарц рықәԥара аганахь. Аҽышьҭнахуеит исоциалтә хдырра. Иԥсҭазаара еиҳа ианшәарҭаз аминуҭ азын, Иаса игәыҩбара уаҳа хәашьра амоуа иааилккеит. Гәыла-ԥсыла, дшынеибакәу диасит ақырҭуа меншевикцәеи урҭ рымҵақьаранџьыҩцәа ҭауади-аамсҭеи ирҿагылаз аџьажәлар ирыдгыланы рақәԥарахь. Иԥсҭазаара еиҳа ианшәарҭаз, уи ишьҭахьҟа шьаҿак ҟаимҵеит. Дҭахеит, ареволиуционер фырхацәа шҭахоз еиԥш.
Иаса диваргыланы ихаҿсахьа ҭыхуп Ардашьыл.
Ардашьыл, Иаса иеиԥшҵәҟьа хаҵа џьбароуп, хаҵа ӷьеҩуп. Уигьы иара икласс азын дрицаруп. Ишәап, иԥхашьанп ҳәа
згәы иҭоу уаҩым. Ила шааԥшуа имҟәыҵԥшша ицо амчра аанкыларазы, аԥсуара, аламысгьы игәалашәом, абзиабарагьы дыннакылом. Иԥсы ҭаны изакәызаалак шьҭахьҟа акы дазыԥхьацом, нышәара зураны иҟоу иакәӡам.
Арҭ аҩхацәак агәамчи ахаҵареи рҿы акәу, агәыџьбарареи агәырҵҟәыли рҿы акәу, иарбанзаалак адәахьтәи рсахьақәа еибакапануа еиваиргылт автор. Аха рыҩнуҵҟатәи рыҟазшьақәа рыла зынӡа еицәыхароуп, ишеицәыхароу еиԥш, доусы рсоциалтә хылҵшьҭрақәагьы. Арҭ еинышәара зқәым, еиӷацәоу ҩ-класск ирхылҵшьҭроуп.
«Ажьа иагьа каамеҭ азуургьы, ибжьаӡом» шырҳәо ауп дшыҟоу Ардашьыл. Уи икласс даԥа иашаҵәҟьоуп. Ауаҩра, аламыс уи икласс иамаӡам. Уи икласс иамоу аԥагьареи атәамбареи роуп.
Ардашьыл ақыҭа рыҩнқәа амца иарго, ир иманы дшықәыз, ареволиуциатә партизан хәҭак икәшан, ир зегьы ндырҵәеит. Иаргьы ӷәӷәала дырхәын, аха дрыцәцеит усҟан азын. Ихәра ӷәӷәан, ирласны дакит. Асы дылаԥсраны, ма апартизанцәа дырԥыхьашәараны дшыҟаз, Иаса диқәшәеит. Ишԥаҟаиҵо Иаса, иара иеиԥшу анхацәа хзырҵәоз ауаҩы иаргьы диаӷоуп. Аха зхы иамыхәо ауаҩы асы дшылажьу, цхыраарак имҭаӡакәа днеихыҵны дцарыма? Мап! Аԥсуа иламыс ус иаҵанакуам. Уи уаҩрам! Иаса дуаҩуп. Ауаҩы иҟаиҵарыз ҟаиҵеит Иаса. Ахәы аҩныҟа дганы дихәшәтәит. Аха пату шԥақәиҵеи ари Ардашьыл?
Ардашьыл идыруан Иаса иара дышидымгылоз, аха чарҳәара иирҟаҵарц иақәикит. Иаса наԥхара ируны ақыҭантәи аревком аштаб дақәланы, ачленцәа нирҵәарц далагеит.
Иаса ичеиџьыка, иаҳәшьа лыбзиабара зегьы дрықәыжьцәаны, абрагьцәа реиԥш, иаур хаала, иамур мчыла ҳәа ашарԥаз Иаса иҩны дақәлеит. Нас, баша даҽаказы џьара дицнеир иҭахушәа, Иаса дима иҿынеихан, аконтрреволиуционерцәа, аменшевикцәа рыжәпара дналаиргылт.
Аԥхьаҩ игәы иаанагар ҟалоит, дызцазеи Иаса уи дицны ҳәа. Аха Иаса дшәаргәындоушәа аҩны ашәхымс ишьапы изаҿамыршәит. Абрагьцәак аҩны иақәлаз реиԥш даарылагьежьыргьы илшон, аха иаҳәшьа лыбзиабара дыннакылт. Иаса игәеиҭахьан иаҳәшьа Ардашьыл мыцхәы бзиа дшылбоз. Ииашоуп, Иаса, нас амҩа ианықәлагьы, дахьыргои дыззыргои ҳәа акы аилкаарак иҽазымкӡакәа, агәдыҳәа дрыцны ицашьа угәы ааихьнашьуама уҳәаратәы иҟоуп аха… Ишакәхалак, Ардашьыл зны иԥсы иаԥшәмахаз Иаса уажәы убас еиԥш аҭагылазаашьа дазнеигоит, Иаса ма ареволиуциазы дчарҳәаҩхароуп, мамзар ихаҭа дыԥсыроуп. Уаҳа мҩа ҳәа ыҟаӡам. Иаса иалихт аҵыхәтәантәи. Дагьҭахеит, зны ашьаӡа зыхьшы аҩны иааганы ичеиџьыка иҿаҵо, аҳақьым дидгало иихәышәтәыз, зыԥсы еиқәирхаз Ардашьыл ибзоурала.
Арҭ аҩхацәак реиваргылара еиҳа иҭырҭәааны иаанарԥшуеит урҭ аҩыџьагьы рҟазшьақәа, рхаҿсахьақәа.
Ардашьыл ихаҿсахьагьы, уаанӡа зыӡбахә ҳҳәаз амзеиԥш, иҭҭәааӡа иҟоуп, аха ихаҭа амза аҭәымҭа акәымкәа, анҵәамҭа даҩызаха дниаӡааит. Амза дырҩегь ажәҩан еиҭакыдлоит, аҭәра иалагахуеит, аха Ардашьыл зынӡак дниасӡоит. Избанзар адунеи аҿы зегьы рҽырԥсахуеит, акы аҭыԥ даҽакы иагоит, аиқәԥараҿы ииааиуеит еиҳа иҿыцу, еиҳа иҿио, ԥхьаҟа иԥшуа. Ипрогрессивтәу еиҳа иӷәӷәоуп ианакәзаалак. Ус анакәха, уи аиааирагьы агоит. Ардашьыл икласс аамҭа цеит. Иажәыз, иҩаз аҵла ыҵаԥумҟакәа, уи аҭыԥ аҿы аҿа узеиҭаҳауам. Уи наҟ ианықәумга, ибажәханы, инкатта ицаанӡа, уаҟа аҭыԥ аанкыланы иамазаауеит.
Ардашьыл ихаҭа дуаҩуп, ауаа зегьы реиԥш, ацәанырра илоуп, ауаа зегьы реиԥш, ахәыцра илшоит, илшоит ауаҩрагьы ҟаиҵар, аха икласс иауам. Ардашьыл икласс ауп дҟазҵаз дламысданы, уаҩра иламкәа.
«Изакә аамҭа цәгьоузеи ҳазҭаха акәымзар, Маршьанаа зегьы насылҵуазаргьы, дызгон...» — дхәыцуан Аишьа лзын Ардашьыл, иуаҩра агәы анааилыкка зны(ад. 140).
Автор уи акласс аҭаацәарак аҿгьы ҳнаганы иаҳирбоит. Маршьанаа рыҩны руадақәагьы ҭбаауп, аихатәы каруаҭқәагьы рзыҩнагылоуп, аха дара рхаҭақәа еилахәаԥсахьеит. «Аџьма анынҵәаша тәыҩала еибакуеит» ҳәа, ҷан-ҷаны еибакны, дара-дара рхала ишеибарԥсра иҟалахьеит.
«Шәыԥсыр, шәынҵәар акәын ишәзеиӷьыз сашьцәа Маршьанаа!..» ҳәа дырзаӷьуеит Ардашьыл иаб иаҳәшьа Макрина. Ардашьыл иашьа Алоу иакәзар, аҽԥныҳәақәа ааргәыдҵо мацароуп дышцәажәо. Ардашьыл уи дизычҳаӡом:
– Уҽынкыл уара аилага! — ашырҳәа дҩаҵҟьан, дгыргыруа иашьа днеиҿагылт Ардашьыл. Алоу макьана деиқәымтәацкәа иџьымшь хәбабақәа дрыҵԥшны уи днаихәаԥшит.
— Усԥырҵ наҟ! — иҳәеит, уи иблақәа узырхымԥшыло»(ад. 158).
Заҳра змышьҭырц, зхы ахькыдызҟьара ззымдыруа ақәыџьма млашьқәа реиԥш, еихәлаӷыӷуа еилахаз аҭауад ҭаацәара дырхаҭарнакуп Ардашьыл. Уи иахьынтә бзиарак аӡәы изыԥшым. Рыцҳароуп ирызнеиго зашҭа дҭанагало. Рыцҳароуп ирзыԥшу ицнагало. Аҵыхәтәантәи иҩыза — ицнагалаз илаҵәҟьагьы имҟәыҵаԥсит.
Ибзианы иаарԥшуп Ардашьыли Иаса иаҳәшьа Аишьеи рыбзиабара. Автор иҽаламырхацәакәа, урҭ рыбзиабаратә цәанырра агәра угартә иааирԥшит.
Даара ибзиоуп араҟа аԥсуа ԥҳәызба Аишьа лхаҿсахьа. Уи лажәақәа аанкыла-аанкыло, адәахьы уахьлыхәаԥшуа дҭынчӡа дыҟоуп, аха лыҩныҵҟатәи лыԥсҭазаара еилашуеит. Ауаатәыҩса зегьы ирзеиԥшу абзиабара мцаха илыӷроуп. Бзиа дылбеит социалла илаӷоу, аха аҩны иҵәахны ирхәышәтәуаз Ардашьыл. Уи лыбзиабарагьы машәырны иҟалаз ак акәым. Хырԥашьа змамыз ԥсабаратә ԥҟаран. Аӡӷаб еинҭәыла, тәым хаҵак ахаан идымтәалаӡац, уажәы уахгьы ҽынгьы дидтәалан. Иагьа хәыцра лызцәырҵуеит аҭыԥҳа асеиԥшқәа раан! Насгьы уи ауаҩ дыԥшӡазар, дфырхаҵазар. Аиеи, дфырхаҵазар! (Ардашьыл дфырхаҵан, ҳәарада. Уи иидеиоуп иҳазҳадымкыло, мамзар, уи ифырхаҵара аҿаԥхьа ухырхәап.)
Аишьа лыбзиабаратә цәанырра лҽаҭаны, лыхдырра лырӡуам. Ус лыхьратәы иҟан лҭагылазаашьа, аха уи дыӡӷаб цқьоуп, лхы лнапаҿы иаалгон. «Ԥыҭраамҭак абас аԥхыӡ хаа далоушәа дҩашьаны дыҟан, ибыл-былуа Ардашьыли лареи рқьышәқәа ахьеидыз. Аха лыхшыҩ ааихккеит. Уи ҟалеит иаразнак. Ашьшьыҳәа лҽааимхны, ашырҳәа дҩаҵҟьеит» (ад. 139).
Иҟалоит аԥхьаҩ иҳәаргьы, аԥсуа ӡӷаб лқьышә иҽаларԥс арԥызба дагәӡыхуа, нас уи аӡӷаб дмаалықьуп ҳәа злоуҳәарызеи ҳәа. Аха шәазхәыци, Аишьа лхы зынӡак илызнымкылаӡар, лҽылзымхьчаӡар алшо иҟаӡамыз лҭагылазаашьа? Ауаатәыҩса зегьы еицырзеиԥшу ари ацәанырра еилых дамоума. Уи Аишьа секундқәак датҟәазаргьы, лҽацәылгеит, лара даиааит. Лаԥсуаратә қьабзқәа илылаҽхьаз илылдыршеит араҟа ахыҟажара.
Аишьа лыбзиабаратә цәанырра аҵкьысгьы аиааира лылшеит, ус ианаҭаххагьы. Ардашьыл адунеи аҿы зегьы имҟәыҵабеит.
Аҵысхә згәылоу цәарҭамзар акы иагәыламиаӡоз, уажәы анышә аӡа дықәианы дыцәоит. Бжьышықәса раахыс дабрагьны абна дылоуп, деимассы. Аҵыхәтәантәи иҩыза илагьы инапала ианишь, ддәықәлеит Аишьа лахь. Уи идыруан Аишьа бзиа дшылбоз иара. Уажәы, уи иаргьы бзиа иибоз аҭыԥҳа, зашьа иара ихарала дшьыз, лышҟа днеиуан. Днеиуан аҵыхәтәанӡатәи агәыӷра иманы.
Аишьа, ҳәарада, уажәгьы бзиа дылбон уи, аха ԥыхьа дыхәны данышьҭаз еиԥш дылмыхьчеит уажәы.
Аповест «Аси амацәыси» аҿы иаалукааша аҭыԥ рымоуп аревком анапхгаҩцәа Рақмеи Ражьдени. Арҭ аҩыџьа еидыргыланы уанрыхәаԥшлак, иааугәалашәоит «Ишьҭыху адәаӡа» аҟнытә Михаил Шолохов ифырхацәа Давыдови Нагульнови.
Рақма ахара иԥшуа, ауаҩы цқьа деилызкаарц иашьҭоу, дагьеилызкаауа, ауаҩы дыԥхасҭазымтәуа аԥсыуа хаҵоуп. Уи ареволиуциа ҟаҳҵоит хәа зегьы еилагәаны еиқәшьыхаа дахысуам. Доусы ишихәҭоу дизнеиуеит. Рақма ихаҿсахьала даарԥшуп уаҩы дызҿыԥшыша, ауаа рҿы доусы дзакәу еилкааны, ишихәҭоу дымҩаԥызго иакәны.
Рақма зынӡа диеиԥшым Ражьден. Уи ауаҩы ӷьатама хжәак иоуп. Ареволиуциа даԥырхагамзар, дызлазеиӷьу егьыҟацәам. Уи ихаралоуп дышҭаха Ҟасҭеигьы. Ареволиуциа анапхгараҿы дахьалоу, револиуционерцәа дахьырҩызоу, уамашәа уаҩы ибаратәы иҟоуп. Ари заԥхьаҟа Асовет мчы иаӷахараны иҟоу, 1937 шықәса рзын ауаа еилагәаны иқәызхраны иҟаз дреиуазар ҟалап, аха уеизгьы уи ихаҿсахьа нагӡаны иаарԥшым, исхемахеит.
Даара исахьаркыратә хархәага бзианы аповест иалагылоуп аԥсыжра. Урҭ аҭоурыхи асамарҭали ирсимволны иҟаҵоуп, аԥхьаҩ изаадыртуеит аԥсуа жәлари абри Аԥсны-дгьыли ирхҭыргақәахьоу ирызкны ирацәаны ахәыцрақәа. Аҳаҭгәынқәа рахьынтә иҵыҩҩны акәушәа абжьқәа иаҳауеит Иаса ихәыцраҿы:
«— Аа, ари уара уоума, Иаса!? Уара уабду иаб, Абаџы дыздыруан сара, — зегь реиҳа инасҭханы иҟоу, зегь реиҳа зхыҵуаз нышәынҭрак аҟнытәи игошәа иаҳауеит уи... — Абаџы ихы идыруа даныҟала аҽны, абџьар идыркит... Абри уара узқәу, ҳшеибакәу ҳабаҩқәа зҵәахыз адгьыл ақәылацәа ирымгарцаз дагьызмаха... Уи, бысҭаԥха имфаӡакәа, амца дшалагылаз, ахы игәышԥы шазхаз дкаҳаит... Уи ихьчон иԥсадгьыл Аԥсны...» (ад. 105).
Абасала еилаҳкаауеит Иаса дызхылҵшьҭроу рҭоурых. Уи Аԥсны-дгьыл машәырны иқәнагалаз уаҩым. Уи иабацәа, рабацәа, ашьа зызкарҭәоз рыбаҩқәа иахьагьы изгәылоу дгьылуп. Уи ауп Иасагьы дызхылҵыз, уи ауп дзааӡаз, уи ауп иахьагьы дызқәу. Аԥсыжрақәа, ишаҳҳәахьоу еиԥш, аҭоурых иасимволуп араҟа.
Аԥсадгьыл абзиабара аповест ахы инаркны аҵыхәанӡа ҩнуҵҟатәи цәанырраны иагәылгоуп, уи арҿиамҭа арԥхоит.
Иаса зыԥсадгьыл иаԥа цқьоу, аԥсыуа нхаҩ хаҵоуп. Раԥхьаӡа зны иҟақәаз зегьы изеилымкаазаргьы, гәыла-ԥсыла енагь аџьажәлар дрылан. Убри азоуп Иаса инышәынҭра фырхаҵала ахақәиҭразы дышҭахаз зҳәо абаҟа захагылоу.
Ибзиоуп, иҵаулоуп уи анышәынҭраҿы Ардашьыл иҩнуҵҟатәи имонолог: «Уара уҭахеит... Абаҟа ухарсуп, иԥсуам, ихом... Уажәы адгьыл иану ананыӡаалакгьы, урҭ ирхылҵыз ааины акыраамҭа игыланы иахәаԥшлап... Сара маалажәеиԥш инсгәыдҵаны сыршьыр, мамзаргьы лашарак зымбаӡо абна сахьцәыҵоу саџьал ааны сыԥсыр, иҟалоит, зынӡа уаҩы симбаӡакәа, сыбаҩ алеи-аҳәеи рзы адәыхты иқәхар, мамзаргьы џьара нышәк аажны сынцәыҵарыжьыргьы, сызбода, сзаҳауада...» (ад. 121).
Ардашьыл иҟаиҵоз зегьы ихьӡыдан, ицәадан ишыҟаз шьҭа иаргьы ибоит, аха иааг... Ауаҩы иҟаиҵо, уашьҭан дахьхәратәы иҟоу, иҟаму иҟаиҵаанӡа дазхәыцроуп! Мамзар
абыржәы абри Ардашьыл иҭагылазаашьаҵәҟьа акәымзаргьы, убас еиԥшшәа акаҿы знымзар-зны дкылнагоит.
Сахьаркыратә хархәага ҷыда бзианы аповест форма иамоуп зынӡа ҟазшьала еиԥшым ҩ-хәҭак антитезаны реиваргылара. Антитезара ҟарҵоит Иасеи — Ардашьыли, Рақмеи — Ражьдени... Иаса ауаҩра илоуп, Ардашьыл — илам. Рақма ауаа досу дзеиԥшроу гәаҭо дрызнеиуеит, Ражьден дыхжәоуп. Иаса иҩнаҭа ажәа хаала, ҳаҭыр еиқәҵарала еицәажәоит, Ардашьыл иҩнаҭа, алыцәҳар реиԥш еихәлаӷыӷует...
Асахьаркыратә детальқәа, ахаҿсахьақәа реиваргылара, реиҿарԥшра аки-аки еицхыраауеит, ихеибарҭәаауеит, еиҳа еилкка иаадырԥшуеит арҿиамҭа аҵакы.
Сахьаркыратә ҷыда ҟазшьаны аповест иалоуп маҭәарк налкаа алаԥшықәҵарагьы. Ардашьыл илахь иану ашьана Аишьа лыбла ишыхгылоу ихгылаӡоуп. Уи Аишьа лыбзиабара иасимволуп. Ҳаргьы уи ашьанала еиҳа еилаҳкаауеит Аишьа лцәанырра.
Аповест «Аси амацәыси» азын ирҩызшәаҵәҟьа ианаалоит, иахәҭаны иалагылоуп Аԥснытәи Аревком аџьажәлар рахь ааԥхьара иҟарҵаз. Иара убас Аԥсны Асовет мчы шышьақәгылаз ала В. И. Ленин иахь ишьҭыз ателеграммагьы.
Аповест аҟны иҟоуп угәы еихьызшьуа гха ссақәакгьы. Аԥсыжрақәа аҭоурых иасимволны рыҟаҵашьа хазыноуп, аха Иаса уаҟа дҭаианы ицәашьа ахьынӡахәҭоу ириашам. Ахаҵа еибага замана, иагьа дааԥса дыҟазаргьы, иқыҭа даналала, иԥсы зыхҭниҵо иаҳәшьа лымацара дшыҟоу идыруа, аҩнынӡа дымнаӡакәа изычҳарымызт. Иаса аԥсыжраҿы имҩахыҵра амшцәгьа бааԥсы иахараҳтәырц автор ҳақәирԥшуеит, аха Иаса ихаҿсахьа ианаалом. Уи хаҵа еилҟьа-еиламгылоуп, аҽы замана иҵагылоуп, амшцәгьа дацәызыхьчо ауапа ишәуп, арахь иҩны амҵан дааины, драҳаҭӡа дыцәоуп. Хәыҷык иманшәалам. Иара убас Иаса данԥсуа, ихәыцрагьы иахьынӡахәҭоу ириашаӡам. Аповест «Аси амацәыси» раԥхьатәи авариант, ажурнал «Алашара» актәии аҩбатәии аномерқәа 1961 шықәсазы ирнылаз, агхақәа иамаз, уажәы ҳзыхцәажәо аҭыжьраҿы ириашеит аиҳараӡак, аха усҟантәи авариант аиҭакрақәа иазиуз иахҟьаз гха ссақәакгьы
ыҟоуп. Убарҭ ируакуп Иаса данԥсуазтәи асахьаркыратә деталь: «Ҩынтә игеит ахысбжьы: Иаса иҟәашкакараӡа асы зқәыжьушәа иибоз адгьыл еишьылӡа иааҟалеит, ашьапыргыларҭа умоуа ашьхашәҭ был-былуа, еилыбзаауа иқәиаазшәа... «Уԥсымҭаз, унлыхәаԥш уи аҵкы иаҵәа зшәыз, иугәаԥхоз, иузымдыруаз аԥҳәызба...» – аҳәеит егьи изгәык. Лыҵкы иаҵәаӡа абри ашәҭра дылагылазшәа ибеит уи, лхы-лҿы еилиргартә иҟамызт. Хынтә игеит ахысбжьы уаҳа акгьы имбеит». Раԥхьатәи авариант аҿы Иаса дызшьыз Ардашьыл иакәын, уи хрыжь-хрыжь хынтә дышиеихсыз ҳнарбон, аха ари авариант аҿы Иаса даныршьуа агәгәаҳәа зегьы игәыдырҵоит («Агәгәаҳәа иааиларҵеит»), Ардашьыл лымкаала Иаса диеихсуа ҳбаӡом, аҭагылазаашьагьы ус иҟаҵам.
Уи адагьы, ишаҳҳәаз еиԥш, иԥсымҭазтәи ихәыцрақәа риашам. Иаса иԥсҭазаара аҵыхәтәанӡатәи асекундқәа рзын «аҵкы иаҵәа зшәыз» дигәалашәаратәы, уи лахь абзиабара ду иманы аповест аҿы иаабаӡом. Машәыршәа зны аӡымҩас аҿы ӡӷабк лыҽшылкәабоз даниба, цәаныррак изцәырҵын, аха уи шыбзиабара нагӡаз аабаратәы аповест аҟны еизҳара аимоуӡеит. Ҳара ҳгәанала, Иаса иԥсымҭазы иаҳәшьазаҵә, иԥсы зыхҭниҵоз иаҳәшьа, Аишьа дигәалашәар алшон. Усоуп аповест аԥхьаҩ дшазнархиахьаз.
Анаҩс, раԥхьатәи авариант аҟны Иаса ажәлар рлахьынҵазы фырхаҵарыла дышҭахаз ажәлар ирдыруа иҟан. Уажәтәи авариант аҟны уи дчарҳәаҩуп ҳәа ишырԥхьаӡоз даанхазшәа иҟоуп. Ииашоуп, «...амармалташь иалхны аӷәыцәмаҟьа ҟьаҟьаӡа ихарсын. «1921 шықәса. Февраль 26» — аҳәон уа ианыз аҩыра». Аха ари абаҟа иаҳәшьа изыҟалҵоу, ихы зқәиҵаз еилкааны, дышчарҳәаҩымыз еилкааны ажәлар изыҟарҵоу, аповест иаҳәаӡом. Ардашьыл уи аԥсыжырҭаҿы иҩнуҵҟатәи имонолог ажәлар ргәаанагара иахылҵны иҟаӡам.
Аповест абызшәа хәыҷык ихьанҭоуп, аха аҳәоуқәа рҵакы ҵаулоуп, ажәаԥшӡала ихыркуп. Ажәлар ражәаԥҟақәа ибзианы ихы иаирхәауеит автор.
Иҟоуп ажәақәа, аԥсуаа зегьы рхы еицадмырхәауа, еицырзымдыруа ажәақәа «аҳандақь», «алакьаб» уҳәа иреиԥшқәоу ахьуԥыло. Ҳгәы иаанагоит, урҭ алитература
иахьалагалоу бзиоуп ҳәа, амала, ас зегьы еицырзымдыруа ажәақәа злоу аҳәоу ала рҵакы еилукааратәы иҟаҵатәуп, иара амацара ақәыӷәӷәара аҭахым. Урҭ злоу аҳәоуқәа рыла еилукааратәы иҟаҵамзар, аԥхьаҩ дыгәнаҳауп. Џьара-џьара ажәа зызку аҵак иашаҵәҟьа азаамырԥшуа, иахьаҭыԥым игыланы ианҳԥылогьы ыҟоуп. «Лҿы ӡык наҿаҭәаны...» — иҳәоит автор џьара, Аишьа лҿы анылыӡәӡәо азын (ад. 137), лҿы ӡык нақәҭәаны ацынхәрас. Лҿы ӡык наҿаҭәаны ануҳәа, лҿы лара илтәым, илҟәыган иҟоу маҭәарушәа иҟалоит. «Аӡӷьыраҿы зҽанызкәабоз» (ад. 171) иҳәоит аӡӷаб, аӡиас ӷьны иахьиасуа иҭаланы зҽызкәабо лзын, аха алагьан, аванна уҳәа уҽырнукәабалар ҟалоит акәымзар, аӡӷьыра ҽаныкәабалашьа амаӡам. Иҟоуп џьара-џьара амаҭәарқәа, ма аԥстәқәа, ма аԥсаатәқәа дара иртәым аҟазшьақәа анырҿаԥшьхало. «Ажәҩан иаалалт» — иҳәоит ардәына азын. Ажәҩан алалара рҟазшьоуп аҳәыҳә, ахьшь, ажәҵыс, ауарбажә уҳәа убас иҵегьгьы, аха ардәына аҽыҳарамкцәакәа (ма ԥыҭк аҽыҳаранакыргьы, ажәҩан ахь акәым), даҽаџьара иахьықәтәаша, (ма иахьтәаша) ауп иахьыԥыруа. «Қьарамаҭеигьы рҳан, ахашьа иаԥхьо...» — иҳәоит аҽазы. Аҽы ашақә иасуеит, ма икьыркьыруеит акәымзар, ахашьа иаԥхьаӡом. Алоуп «ахашьа иаԥхьоит» ззырҳәо.
Абас сса-мыссақәак гханы иамазаргьы, аповест «Аси амацәыси» зырхәашьуа гхам урҭ. Аԥсны Асовет мчы ашьақәыргылара аҭоурыхтә епоха ду аазырԥшуа рҿиамҭа ҟаимаҭуп аповест «Аси амацәыси».
Ҳаԥхьа иқәуп ашәҟәы — Шьалуа Ҵәыџьба аҵыхәтәантәи ашықәсқәа рзын ииҩыз иажәеинраалақәа реизга «Маҿа-маҿа».
Ашәҟәы ахцәажәара напы аҳаркаанӡа, исҭахуп иара абри ашәҟәы аҟнытәи ажәеинраалак ҳаԥхьар:
Дфырхаҵоуп, аибашьраҿы ашьа каҭәаны,
Зыԥсадгьыл зыхьчаз.
Дфырхаҵоуп, акосмостә аӷба дҭатәаны,
Адгьыл иахыкәшан, иааз.
Дфырхаҵоуп ҳәа сҳәоит, сгәы аҵа инҭкааны
Абри еиԥшгьы зылшаз:
Ахжәеи абарбари раамҭақәа зыхганы,
Дышуаҩыз инхаз!
Иара, ажәеинраала автор Шьалуа Ҵәыџьба ихаҭа, абри ахжәеи абарбарҩи раамҭа хьанҭа зыхганы, ишуаҩыз инхаз афырхацәа дыруаӡәкуп! Ҩажәа шықәса аҭакра, ауӷә уаҵаҳәаны удырцәаӷәазар иаҩызоу аусура хьанҭа, амлакра, Калыматәи аҵаа гәымбыл каамеҭқәа рыҿтәи ахьҭакра уҳәа, иарбанзаалак акы иазԥымҽит Шьалуа Ҵәыџьба иуаҩра, дагьхынҳәит уи уаанӡеиԥш дышпоетыз. Ҳара иаҳҳәеит, уаанӡа еиԥш, избанзар Шьалуа Ҵәыџьба аҩажәижәабатәи ашықәсқәа рзын иааиҵагылаз аԥсуа поетцәа ҿарацәа реҵәаџьаа аҟны, хадара зланы иаарылџьџьаауаз дыруаӡәкын.
Аԥсуа литература аҭоурых аҟны аҩажәижәабатәи ашықәсқәа ҳлитература аганқәа зегьы амҽхакны, еилашуа аизҳара ианалагаз аамҭа акәын. Аԥсуа литература ашьаҭашьҭаҵаҩы Д. И. Гәлиеи асахьаҟаза дуӡӡа С.И. Ҷанбеи инарывагылеит 3. Дарсалиа, В. Агрба,
Л. Лабахәуа, Шь. Ҵәыџьба, Л. Кәыҵниа, И. Папасқьыр, М. Ақаҩба уҳәа убас егьырҭгьы. Иахьатәи аԥсуа ԥхьаҩы даргәырӷьеит Шьалуа Ҵәыџьба аҩажәижәабатәи ашықәсқәа рзынтәи иажәеинраалақәеи ипоемақәеи реизга ашәҟәы еиҭаҭыжьны (1957 ш.) аԥхьаҩ инапаҿы ианиоу.
Шьалуа Ҵәыџьба деиҭаналагылеит изгәакьоу апоезиа. Ҩажәа шықәса аԥсышәак ахьимаҳауази, аԥсышәала ицәажәо газеҭк, журналк, шәҟәык ахьимоуази, абахҭатә зиндара хьанҭаӡа иахьиқәыӷәӷәази уҳәа иарбанзаалак акы иазмырхәашьит уи ипоезиа азгәыкра. Ахақәиҭра иоуны Аԥсныҟа дшаагьежьыз еиԥшҵәҟьа, иҩит ахәыҷқәа ирызку ажәеинраалақәа реизга ашәҟәы «Аԥшәма хәыҷы». Ари аԥсуа хәыҷтәы литератураҿы иахьа уажәраанӡагьы иреиӷьу шәҟәуп.
Шьалуа Ҵәыџьба егьырҭ ирҿиамҭақәа рыҿгьы, апоема «Анасыԥ ду» нарыдкыланы, узхцәажәара шьарда ирацәоуп, аха ҳгьежьып аҵыхәтәантәи иажәеинраалақәа реизга «Маҿа-маҿа» ашҟа.
«Маҿа-маҿа» иара ахьӡ ахаҭа иаҳәоит ажәеинраалақәа уи ашәҟәы иану рформа зеиԥшроу: ажәеинраалақәа зегьы кьаҿ-кьаҿны, неиҩымсрада ааба-ааба цәаҳәа ыҟоуп. Ари Шь. Ҵәыџьба иара ихатә форманы ишьҭихит. Ашәҟәы «Маҿа-маҿа» еиқәыршәоуп, убас ааба-ааба цәаҳәаны иҟоу ажәеинраала кьаҿқәа шәкы рыла, аха иара ашәҟәы зегьы неидкыланы уахәаԥшуазар, ҩнуҵҟатәи сиужетк зҵакы еиднакыло рҿиамҭа еибгак акәны ауп ишыҟоу. Х-хык змоу, мамзаргьы, иара ашәҟәы «Маҿа-маҿа» аҟны ишыҟоу еиԥш, х-ҟәшакны («Аԥсуа мотивқәа», «Ицон аӷба», «Агоризонтали авертикали») ишоу рҿиамҭоуп. Ашәҟәы зегьы ишаҳҳәаз еиԥш, рахәыц ҟаԥшьны иагәылс ицоит, ашәҟәы ахҟәшакгьы рҿиамҭакны еидызкыло, исубиективтәу асиужеттә цәаҳәа.
Ажәеинраалақәа жәпакы рҿы ҳара иаабоит автор агәаҟра цәгьа ихигаз, аха ашәҟәы неидкыланы, ари Шьалуа Ҵәыџьба иавтобиографиоуп ҳәа ҳәашьа аманы иҟаӡам. Ари ашәҟәазы иаҳҳәар алшоит, ԥсҭазаарак иаепопеиоуп, мамзаргьы уи аепопеиа ду иатеизисқәоуп ҳәа.
Раԥхьатәи аҟәша («Аԥсуа-мотивқәа») — ауаҩы ихәыҷра, ишьапы данықәгыло аамҭа, ауаҩы ицқьара-гәаартра анымхәашьыц аамҭа, адыррахь, акреилкаарахь даныццакуа, аԥсҭазаара аилашырахь, ақәԥарахь игәы анеихо аамҭоуп иаҵанакуа.
Аҩбатәи аҟәша («Ицон аӷба») — ауаҩ иҷкәынра дҭысны ихалатәи аԥсҭазаара даналагылалак, ауадаҩрақәа данрынҟьа-рынԥо, имҩа иаԥырагыло иаӷацәеи иареи аргама еилибакаауа, урҭ рҿагылара, рақәԥара ҵыхәаԥҵәарак имбаӡо ианыҟоу аамҭоуп.
Ахԥатәи аҟәша («Агоризонтали авертикали») — ауаҩы иқәра аҽинардыруа ианалаго, ихигахьоу, дызхысхьоу еиҭаигәаларшәо, ианеихишьаало, иԥсҭазаара аԥышәа инаҭаз аҟәышра анарха анаиуа аамҭоуп.
Абас иҟоуп ашәҟәы. «Маҿа-маҿа» аҩнуҵҟатәи асиужеттә цәаҳәа, аҟәшақәа реидҳәалашьа, инеизакны, ашәҟәы аҵакы.
Ажәеинраалақәа иара ус хазы-хазы урыхәаԥшуазар, аки-аки еиламҩаашьо, еиԥшым, зхатәы философиатә ҵакы ҷыдақәа нҭырҭәааны измоу, зҿахәы нагӡаны изҳәо рҿиамҭақәоуп. Иаагап ажәеинраала «Амра аҵаҟа»:
Ицәырҵит аԥарԥалыкь, аԥырра иаҿуп,
Иԥхаҵәаҵәарамхеи аамҭа.
Инҭыҩрын аҭра, аҽынеиҵҳәа ишьҭоуп
Маҭыкгьы, амырхәага аҽнаҭа.
О, адунеи, адунеи зегь злаӡауа,
Шаҟа бзиа уеиҿкаамзеи:
Аԥарԥалыкь ахьықәу иԥырԥыруа,
Аҳәазажә уа иазнауазеи!
Автор араҟа зынӡа дазыманшәаланы иааирԥшуеит иреалтәу аԥсабаратә дунеи. Аха уигьы маҷуп. Араҟа аԥсабарала апоет ифолософиатә хәыцрақәа рцаԥха ааиртуеит — аԥхьаҩ ихшыҩ азишьҭеит ауаатәыҩса рыбжьарагьы абзиарақәа, ахазынарақәа рывараҿы абас амаҭ иаҩызоу ацәгьара аҽырқьақьа ишышьҭоу. Автор игәы иалоуп ус иахьыҟоу. Ажәеинраала уаҩы иԥхьоит аԥсҭазаара ԥшӡа иаԥырхагоу, урҭ ацәгьахәымгақәа гәаҭаны, рхы рзышьҭымхуа аҟаҵарахь, ауаатәыҩса рыхазынарақәа шҳам рыламло ахьчарахь.
Иахьатәи адунеитә ԥсҭазаараҿы атомтә бџьарла еибашьра мцак хшыҩдарала иҩхәыҵҟьар ҳәа, ашәарҭара иҟоу азын апоет иҩуеит ажәеинраала «Сабацари»:
Амшын еиҵҳәа санху са сыӡсауа,
Мамзаргьы аҳауа саналоу сԥыруа,
Сгәы зҭынчхаӡом, сгәы зҭынчхаӡом, са сшәоит,
О, Адгьыл, сузнеиндаз ҳәа сгәы иаҳәоит.
Сшьапы ӷәӷәаӡа иануқәсыргыл уара,
Иаразнак инасыхҟьа ицоит сшәара.
Ишԥазури, сабацари уажәшьҭа,
Уаншәарҭаха уара ухаҭа?
Ауаҩыжәлар ирҭахым ирызгәакьоу Адгьыл иахакнаҳазарц, Хиросима еиԥш, ашәарҭара иҭазыргыло «Дамокл иаҳәа», Хиросима арадиациа, ауааи ҿыц ииуа
асабицәеи рыԥсҭазаара иахьа уажәраанӡагьы иахьаныруа.
Ари атема убас еиԥш иҟоу темоуп, угәы иаанагарын араҟа ариторика ҟамлар ада ԥсыхәа амам ҳәа, аха автор иҟаҟаны, дыхәцәырххо иҿыхны акәымкәа, ҭынч цәажәарала, алирика аҵаҵаны атомтә бџьари аибашьреи рыхьӡҵәҟьа зҳәоз ажәакгьы аламҵаӡакәа, илшеит аԥхьаҩ инарҵауланы дхәыцратәы иҟаҵара. Аԥхьаҩ ари ажәеинраала данаԥхьалак, уаҟа иаанымҵәаӡакәа, ажәеинраала аҵакы ҿиауа аҿынанахоит, иаԥхьа ицәырҵуеит, ишаҳҳәахьоу еиԥш, аибашьра иахьатәи аамҭазы шаҟа ишәарҭоу, адгьыл зегьы азын хнырҳәышьа змам трагедианы иҟалар шалшо. Адгьыл зегьы ԥсҭазаара ыҟамкәа изблыр зылшо атомтәии аӡриитәии абџьарқәа аԥхьаҩ иаақәырҵәиааны апротест рзыҟаҵара дазнархиауеит ари ажәеинраала.
Апублицистикатә, адунеи-уаажәлартә проблемақәа рҿынӡа амҽхак змақәоу ажәеинраалақәа инадыркны, иара ус абзазаратә лирика аҿынӡа абарҭ ацәаҳәа жәеинраалақәа зегьы рыҩнуҵҟатәи рҵак ҷыдақәа рҵауларала аԥхьаҩ дхырхуеит.
Ажәеинраала «Дгәааит Нар» аҟны ҳаԥхьоит:
Нар дизгәааит сахьаҭыхҩык,
Дгәааратә еиԥшгьы иҟалеит:
Дырччархәха, дырмишәанха
Иҭимхи иара ипатреҭ.
Ииашоуп, агра иман дыҟоуп —
Ихәда еицаҟьагәышьоуп Нар,
Аха ақьаадаҿ иҟамлоз нас
Уи нариашан иаирбар?
Дарбанзаалак ауаатәыҩса рыбжьара дыҟаӡам изеиԥшразаалак грак змам. Аӡәы играқәа еиҳа ирацәоуп, ма еиҳа идууп, егьи играқәа еиҳа имаҷуп, ма ихәыҷуп. Зыграқәа рацәоу, идуу, ихәарҭам иганқәа еиҳа иахьалкьыкьуа иахҟьаны, ибзиарақәа урҭ урхыԥшны ргәаҭара уадаҩхоит, уахьынаихәаԥшуа, бзиарак злаӡам уаҩ гәымханы ауп дшубо. Иара убасҵәҟьа ауаҩы ибзиарақәа рацәазар, игра хәыҷызар, ибзиарақәа ихырҩоит игра хәыҷы. Аха ауаҩы иԥсҭазаараҿы еиҳа хадара злоу иҷыдара гәыгәҭажьны,
уи азгәамҭаӡакәа, ма иузгәамҭазшәа ҟаҵаны, хадарак злаӡам цәыҵԥшааны еиҵыхуа, аҳаҭа ԥсыԥла иандырчуа еиԥш, ари ажәеинраалаҿы асахьаҭыхҩы ишыҟаиҵаз еиԥш, аԥсҭазаараҿы ҵак дук змам агра, аҿаасҭа ду аҿынӡа анагара, ҳара ҳгәаныла, ауаҩы игха иеилыркааны ириашара, иааӡара акәым иаанаго (ҳара асахьаркыра-ҟазаратә гипербола акәым араҟа ҳазҿаԥо — аԥсҭазааратә хҭысқәа роуп ҳазҿу), иаразнак ишьапы дықәҟьартә игәҭасра, иҭархара ауп изызку уи.
Дарбанзаалак, дыҟаӡам џьара бзиарак, уаҩрак ҿырԥштәыс иҟаҵаны, дызлаурҽхәаша акы злам, мамзаргьы дызлаурџьаша бааԥсрак злам. Сара сгәанала, ауаҩы бзиарас илоу ԥшааны, уи ахьеихеиҳара амҩа дықәларатәы, ибзиара имарҽхәалатәуп.
Ажәеинраала «Дгәааит Нар» аҟазареи алитературеи (еиҳараӡак акритикатә жанр аҿы) рҿы иҟалало абри еиԥш ацәырҵрақәа ирҿагылоит.
Шьалуа Ҵәыџьба ибзианы идыруеит ижәлар, ахархәашьа дақәшәоит урҭ рҿаԥыцтә ҳәамҭа аматериалқәа, урҭ рҟәышра, рафоризмқәа, рметафорақәа.
«Шарԥыеҵәак еиԥш уҩаҵхахан уара, хәылԥы еҵәак еиԥш ункабеит» — ҳәа, абас ажәлар рҿаԥыцтә ҳәамҭа аметафорала инирҵәоит Алықьса Лашәриа игәалашәара иазку ажәеинраала. Арҭ ацәаҳәа цаҳәцаҳәқәа, ауаҩы гәлымҵәах, изаамҭаӡамкәа, ишыҷкәыназ зыԥсҭазаара иалҵыз, аталант ду змаз апоет Алықьса Лашәриа иԥсҭазаара убас шьала-дала иадҳәалоуп, угәы иаанагап, ажәлар иара изын мацароуп изаԥырҵаз ҳәа.
Сара сгәаныла, асахьаркыра ҟазараҿы аталант иадырганы иҟоу рахьтә хадара злақәоу ируакуп, еилыргамкәа хыла-гәыла еилажьу, ҵҩа змам ажәлар рҿаԥыцтә аԥҵамҭа ҟәышқәа рахьтә арҿиамҭазы зегь реиҳа иманшәалоу, цәала-жьыла ианаалаша, иалаӡҩаша рылԥшааны, изаамҭану ақәҿнаҭыртә аиқәыршәара. Ҳзыхцәажәо ашәҟәаҿы ас иҟоу аҿырԥштәқәа («Ҳаџьы», «Нарҭ Сасрыҟәа», «Каамеҭ» уҳәа уб. егь.) маҷым.
Ашәҟәы аҩбатәи аҟәша «Ицон аӷба» актәи аҟәша
аҵкьысгьы аԥхьаҩы анырра ҵаулаӡа изҭоны, дызтҟәара шакәугьы, саланагалацәеит сара актәи аҟәша. Апоет иҟазара, апоет ихы-иԥсы, игәеисра аҩбатәи аҟәша убасҟак ианыруеит, ажәеинраалақәа урыԥхьо акәым, угәы иаанагап, агәы ахаҭа уазыӡырҩуашәа, агәы — агәы ҭбаа ду, оптимизмла иҭәу, ауаатәыҩса рыбзиабарала еисуа агәы хазына!
Ҳара агәаларшәара ҳцәымӷуп, лассы-лассы аӡбахә ҳҳәаӡом, аха дарбанзаалак аӡәы изын имаӡам, аҩажәижәабатәи ашықәсқәа рынҵәамҭазы, иреиӷьӡақәаз ауаа аибарфаҩ – интригантцәеи аԥсадгьыл ачарҳәаҩ-ԥсахыҩцәеи рнапала ишҭаркыз, ишықәырхыз. Ауаа, еиуеиԥшымыз азанааҭ змаз, қәрала еиҟарамыз, рыцҳашьарада, гәымбылџьбарала изҵацалаз, ирзышьҭымхуаз аус хьанҭа илаҵаԥс ицеит. Убри аамҭа ԥанда ахьааирԥшуа, апоет иҳәоит:
Инеиуан ауаа, арельс хьанҭа иаҵа,
Имлашьуа, рымч рылӡаан, иааԥсаха.
Аԥхьа рыбӷақәа ԥнаҵәҵәеит аихаӡа
Иаҳа иауз, изқәыӷәӷәоз иаҳа.
Егьырҭ? Ирылшахуаз, рҩызцәа анрыгха, —
Икаҳаит, арельс иаҵахеит дара.
Џьоук ҭахеит убра, џьоук еилаԥыххаа
Иаанхеит, еиуамкәа аԥсра-абзара.
Автор ари ажәеинраалаҿы иааирԥшит иҳаҩсхьоу уи аамҭа еиқәаҵәа шаҟа ихлымӡаахны ауаа зегьы ирықәыӷәӷәоз, ауаа шықәнахуаз. Арельс хьанҭа, арельс хьшәашәа, арельс жьакца ажәеинраалаҿы ҳәара ақәым, уи аамҭа ԥанда, аамҭа еиқәаҵәа ишасимволу. Уи аамҭа еиқәаҵәа ахьанҭара раԥхьа ирықәыӷәӷәон, иарҟәуан еиҳа аҭакԥхықәра ҭыԥқәа рҿы иҟаз ауаа «ҳаракқәа». Нас уи «арельс» урҭ ирышьҭанеиуаз илрықәыӷәӷәон... Убас, убас мацара, уи «арельс» иннарҵәеит зегьы.
Ажәеинраала злаҟаимаҭу акоуп, уи атекст аҿы афизикатәи, афизиологиатәи азакәанқәа рыԥсабаратәра еиламгакәа, уаҟагьы рхатәы шырҳәо, ажәеинраала унагәылалар, иаацәырҵуеит адәахьы уахьнадыԥшыло иумбо, аҩнуҵҟатәи афилософиатә ҵак дугьы.
Ауаҩы иразҟы, усҟан, уаҩра зламыз ауаа рнапы иакын. Ажәеинраала «Апрофессоргьы длахьынҵацәгьан» аҟны ҳаԥхьоит:
Апрофессор длахьынҵацәгьан. Анышә дшасуаз,
Импыҵҟьеит иҵыркант, дкаҳаит, имч мцахьаз.
Ибеит абригадир, абрагь,ауаа иреихсуаз,
Уажә мчреи-напхгареи абраҟа изырҭахьаз.
Абрагь диқәхәааит апрофессор. Усгьы дынижьӡом —
Иҭаҷкәым раҵәа, апҟеҩ неиҿыҵиргеит убра:
«Ахәымга, ҵыркантла аусушьа уздырӡом,
Арахь упрофессорхуп уара!..»
Абас иҭахон ауаа, аха агәра ргон урҭ, залымдарак шыҟалаз, ари шшиԥкоу, аамҭала шакәу. Агәра ргон урҭ, Ленин ипартиа ари ашиԥка амԥшаакәа ишыҟамло, иамыриашар шамуа. Урҭ ргәы карыжьуамызт — фырхаҵа иашақәаҵәҟьан, рыԥсадгьыл ду Асовет еидгыла иапатриотцәа дуқәан. Урҭ араҟагьы, ирзышьҭымхуаз рыԥсҭазааратә ҭагылазаашьа хьанҭыџь аҿгьы, ирыхьчон р-Совет ԥсадгьыл аҳаҭыр. Абар, уи азын автор, ишәҟәы аҩбатәи аҟәша аԥхьажәаҿы ииҳәо. Уи, зны аӷба амшын аҿы аиапонеццәа иааныркылан (аиапонеццәа, рҳәааҿы аӷбақәа аниасуаз, ус ҟарҵалозаарын), хҩык аиапонеццәа аӷбахь ихалан, акаԥдан иахь инеит. Убасҟан абаандаҩцәа рхымҩаԥгашьа, рпатриотизм ҳнарбоит абри аԥхьажәа: «Абаандаҩцәа гәыԥ-гәыԥла рыхқәа еидкыланы, еиҿахәыҭхәыҭуан. Акы иалацәажәон, иршәон-ирзон. Атәымуаа акаԥдан иахьтә ихынҳәны, шьҭахьҟа рааира иазԥшуан. Иудыруазеи, шәызусҭа ҳәа ирызҵаар. Убасҟан азы, аӡәк иеиԥш, зегьы иӡбаны ишьҭырхт ирҳәарц, Ҩадаҟа усура ицо ҳауп ҳәа, аха дарбанзаалакгьы дышбаандаҩу иҿеимыршәырц. Урҭ ирҭахымызт Аԥсадгьыл аҳаҭыр акы иԥхасҭанатәырц. Дара залымдарала иҭаркыз, зыгәра рымгоз ракәзаргьы, иара ахьӡ ҳаракны иҟаларц акәын ирҭахыз.»
Абас акәын ишыҟаз арҭ ауаа! Сара, хаҭала ари ашәҟәы аҩбатәи ахәҭа мыцхәы иснырит. Издыруада, сара сабгьы, убарҭ зыӡбахә араҟа иҳамоу реиԥш, аамҭа ԥанда даманы Амрагыларахьтәи анаӡараӡатәи ҳадгьыл ҿацә ахь дахьагаз, уахьынтә уаҳа дахьзымгьежьыз акәзар? Издыруада, убасҟан
аиапонеццәа иааныркылаз аӷба сабгьы дақәтәазҭгьы? Шаҟаҩы саб иеиԥш инкылахәашазеи!
Машәыршәа, уамашәа иубаратәы, лахьынҵак деиқәнархеит иара автор, акәымзар аӡәыр рышьҭахьҟа рыҩныҟа изхынҳәыма?
Уи, иара Шьалуа Ҵәыџьба ажәеинраала «Ицон аӷба» аҟынгьы ибзианы иааирԥшуеит:
Аӷба ықәҳа Магаданҟа ицон.
Арымӡааҩ аҩызцәа сыцны сҭан.
Амызгәыҭқәа аҿҿа-ҿҿа рыхгон.
Океан Ду цәқәырԥон, еисуан.
Аӷба Магадантәи шьҭахьҟа ицон.
Иабаҟоу сҩызцәа? Са сзаҵәны сҭан...
Амызгәыҭқәа аҿҿа-ҿҿа рыхгон.
Ишыҟоу адгьылгьы џьара.
Сара избоит аӷба аокеан ихыхәхәала аҩадаҟа ахы рханы иахьҩеиуа, нас аиапонцәа иахьааныркыло. Уи аӷбаҿы ҵҩа змам ауаа хатәрақәа, ауаа ҟәышқәа, ауаа хазынақәа, зхатәы ԥсҭазаара аҵкьыс з-Совет Ԥсадгьыл аҳаҭыри алахьынҵеи ирыхӡыӡаауа ауаа. Урҭ рыгәҭаны дызбоит сабгьы. Ааи, дызбоит! Сара исыздыруам, убри аӷба, аиапонцәа усҟан иааныркылаз аҟны, саб, ииашацәҟьаны дрылазу, аха дызбоит. Дызбон, уи аӷба аҩада ианцоз, уи иагоз абаандаҩцәа рыгәҭаҿы, аха нас? Нас аӷба гьежьны иаауан иҭыкка, иҭацәны, сабгьы уажәшьҭа дақәтәамызт, ани апрофессор иеиԥш насыԥцәгьарак лахьынҵас иаузар акәхап.
Ашәҟәы ари аҩбатәи аҟәша иаԥхьаз миллионҩыла ауаа сара сеиԥш ргәы амырԥшаар залшаӡом. Урҭ иргәаланаршәоит рабацәа, ранацәа, рашьцәа, рыҷкәынцәа уҳәа саб иеиԥш аҩныҟа изымгьежьқәаз. Ҳара иаҳцәымӷуп, ҳара ҳаҿагылоит ари агәалашәара, аха ари хашҭра зқәу акәӡам. Уи ҳгәалаҳаршәалароуп, ҳақәыӡбалароуп, алаба иҵхлатәуп, уи еиԥш уаҳа иҟамларц, ахы азцәырымгарц азын. ‘
Ашәҟәы ахԥатәи аҟәша «Агоризонтали авертикали» аоптимизм ду алоуп, агәышьҭыхра-гәрагара аҵоуп, ауаажәлар рыбзиабареи агуманизм аҟәышра ҳараки рыла еиқәыршәоуп.
Ажәеинраала «Амшынуаа» аҟны ҳаԥхьоит:
Урҭ амшын ихуп, ифырхацәоуп,
Рыӷба аанҿасрак ҟанаҵом.
Рыкәша-мыкәша мшынуп, жәҩануп
Уаҳа акгьы узбаӡом.
Аха ицоит урҭ, шәарҭа рымам:
Ирдыруеит, хымԥада, дара,
Адунеи зегь мшынха ишыҟам,
Ишыҟоу адгьылгьы џьара.
Аоптимизм — ари ауаҩ игәкаҳара, иԥсыҽра аҵкьыс ихшыҩ аиааира азырго, ауаатәыҩса рыгәрагара изҭо (раԥхьаӡа иргыланы, ихаҭа ихы агәра иго дҟазҵо), ауадаҩрақәа рҿаԥхьа дымхырхәакәа, дыриааиратәы амч-алшара илазҵо акоуп.
Аоптимизми агуманизми анеивагыла, усҟан ауаҩы амч-алшара имоуп мацара акәымкәа, ҳәашьа змам ала дагьыԥшӡоуп уи иԥсҭазаараҿы. Шалуа Ҵәыџьба игуманизмра лымкаала иааԥшуеит иажәеинраала «Аԥслаҳә» аҟны, афилософиатә ҵакгьы амоуп:
Снеиуеит амҩахәасҭа-па санны,
Сҽавак абахә аҿабгара.
Икакәкәа инҭалт аԥслаҳә рҳаны,
Ишабазҵәҟьа сара сцәаара.
Ииашоуп, бџьарла сеибыҭоуп сара,
Схызаҵә ахарагьы инеиуеит...
Умшәан, абааԥс, исҭахӡам ушьра:
Зыжәла маҷӡахаз уреиуоуп...
Аизга «Маҿа-маҿа» иану ажәеинраалақәа аки-аки рыбжьы еиқәдыргоит, зегьы неидкыланы ирылҵуеит, ишаҳҳәахьоу еиԥш, иаку рҿиамҭа еибгак. Аизга атематика махәҭа рацәала еибыҭоуп, иҭбаауп. Араҟа иҟоуп ажәеинраалақәа, иахьатәи ҳнаука аизҳарақәа ирызку, аиҩызареи аиашьареи шьақәзырӷәӷәо, апоезиеи ауаҩытәыҩса иестетикатә, ибзиабаратә хымҩаԥгашьақәеи ирызку уҳәа убас иҵегьгьы.
Ажәеинраалақәа «Аишьцәа еиқәшәеит», «Аусура ашьҭахь», «Ҽыҭк ача», «Ҭагалантәи таига», «Каҳарада аԥсра»
уҳәа убас егьырҭгьы, урыԥхьаны, ашәҟәы неиҵаԥсаны аполкаҿы ианықәуҵалак ашьҭахьгьы даара акраамҭаӡа аԥхьаҩ ицзаауеит, имҩанызаҩуп, рҵакы аҵаулара иацхраауеит, иҵагылоит, дымҩақәырҵоит.
Аԥсуа жәлар рдоуҳатә еизҳараҿы Иван Ҭарба ихьӡ узалымхуа иҿаҿаӡа иаласоуп. Ҩынҩажәатәи ашықәсқәа инадыркны уи ауаажәларратәии апартиатәии усҳәарҭақәа рҿы Аԥсны алахьынҵа зыӡбуа, иаԥхьагыланы иназго аинтеллигенциа дыруаӡәкуп. Ҩынҩажәатәи ашықәсқәа инадыркны аахыс уи иажәеинраалақәеи ипоемақәеи аԥсуа ԥхьаҩцәа ирылаҵәаны иҟоуп. Иван Ҭарба ипоезиатә рҿиамҭақәа рнаҩсгьы, уи имҭаны ҳара иҳамоуп ароманқәа: «Идыру ахьӡ», «Амра ҳара ҳҿы игылоит», раԥхьатәи аԥсышәала ицәажәо акиносахьа «Аҽы зкәадыруада?». Еиуеиԥшым ажанрқәа рҿы имҽхак абас ишыҭбааугьы, ҳара ҳгәаныла, Иван Ҭарба ирҿиаратә ԥсҭазаараҿы хадара злоу ипоезиатә рҿиамҭақәа роуп.
Сара бзанҵык исхашҭуам Асовет еидгыла афырхаҵа Зоиа Космодемианскаиа илыхьӡынҩылоу Иван Ҭарба иажәеинраала абарҭ ацәаҳәақәа:
Аԥсҭазаара иамоу шәагас
Ашықәс акәым, аҽакуп.
Хаҵа усла зымҩа назгаз
Ишәышықәса агәашә артуп!
Иван Ҭарба ипоезиатә рҿиамҭа инеиҵыхны алацәажәаразы иаҭахуп акымкәа, ҩбамкәа амонографиақәа. Сара уи хықәкыс исымам араҟа. Сара исҭахуп, ус иааркьаҿны, рецензиак аҳасабала сахцәажәарц, ипоезиатә рҿиамҭаҿы аҵыхәтәантәи ашықәсқәа рзын ииҩыз ахәҭак зну, ашәҟәы «Аҳамҭа» (ашәҟәҭыжьырҭа «Алашара», 1964 ш.)
Ашәҟәы еиднакылоит еиуеиԥшым ажәеинраалақәа, иара убас алирикатә поема «Ажәа саҳәоит».
Ашәҟәы иану ажәеинраалақәеи апоемақәеи ишьақәдырӷәӷәоит, автор абаҩхатәра культура дула еихазҳаз, аҟазара знапаҿы иаазгаз поет хатәрак шиакәу. Аизга еиднакыло ажәеинраалақәа ртематика ҭбаауп даара, уи аганқәа зегьы араҟа ҳазрыхцәажәашам, зыӡбахә цәырымгакәа ҳазвысуа рацәахашт, аха уи иаанагом зыӡбахә ҳамҳәаз ажәеинраала еиҳа ихьысҳауп, иқәнаргыло азҵаара актуалра азыҟаҵом ҳәа. Ашәҟәы ублақәа хҩаны иаахуртыргьы, ублақәа анаахутлак, раԥхьа уназхәаԥшуа ажәеинраала, ҟазарала агәылырҭәаашьеи, арифма лыԥшаахқәеи, аритмика ссири рымацара ракәымкәа, ауаҩытәыҩса иԥсҭазаараҿы кәакьҭа бзиак уаԥхьа иаатуеит.
Абар, саргьы сылақәа хҩаны, иаасԥыхьашәаз даҟьак аасыртит. «Аҽыҩ» (ад. 83) ҳаԥхьоит:
Аҽыҩ ҭактәым,
Аҽыҩ ршәатәым,
Аӷәрагь ирктәым .
Атәым! Атәым!..
Ари ажәеинраала аформа (иласӡоу аритмикеи арифмақәеи рыхазынареи) амацара акәым ухызхуа, аҩнуҵҟатәи афилософиатә ҵакы ахәыцра ҵаула унаҭоит. Ауаҩытәыҩса иҟыбаҩ (имч, имахәҿа, иҟазара, ихшыҩ) иадаҳкылар уи аҽыҩ, асимволтә ҵакы ауаатәыҩса рыԥсҭазаараҿы иреалтәу ахшыҩҵак узаанарԥшуеит. Ауаҩы, дарбанзаалак, ихшыҩ, иҟазара ахақәиҭра амазароуп «иҭактәым», насгьы аӡәы иԥсҭазаара, уи иҟыбаҩ аӷәра даҽаӡәы ианик, усҟан уи ихатәы мҩа дықәҟьоуп, илшара бжьаӡуеит. Доусы ихатә ҟыбаҩ, уи ихшыҩ, иҟазара, имч, илша ишиҭаху еизишаратәы, иԥсҭазаара аӷәра иара ихаҭа икызароуп!
Иара убас амилаҭ рлахьынҵагьы уазнархәыцуеит уи аҽыҩ.
Ленинтә милаҭтә политика абзоурала ҳаиашьаратә ԥсадгьыл ду иқәынхо ажәларқәа, доусы рмилаҭтә лахьынҵа аӷәра дара иркызаарц ирымоуп азин. Амилаҭ рдоуҳатә еизҳара, ркультура, рекономика уҳәа иарбанзаалак аҽыҩ
иаҩызоуп, ианҭакха, ишьханԥсылоит, аӷәра акәзар, атәым ианиуркы, иара иахьихәара агәарабжьарахь имҩахиҟьоит. Доусы иҽыҩ аӷәра иара икызароуп, иахьаҭаху аӷәра иара иааҿаирӷәӷәо, иахьаҭахугьы аӷәра ааркәадо, егьырҭ аҽыҩқәа ирацлабны, ирывагыла, аԥҟара-ԥҟараҳәа афиниш ахь инеилап!
Изеиԥшроу рбап,
Иахәҭоу агап!
Аԥсадгьыл абзиабара атема аизга «Аҳамҭа» аҟны аҭыԥ бзиа ааннакылоит. Ажәеинраала «Аԥсны азы ашәа» аҟны ҳара ҳаԥхьоит:
Са сыԥсадгьыл сыԥсахуазар,
Алашара сумырбан!
Уан узааӡаз духашҭуазар,
Иузылуазеи даҽаӡә иан?!
Ари ус баша ахшыҩ хьшәашәа иарииз афоризмӡам. Ари, агәараҳәа еилашны агәы цаҳәцаҳәа адақәа рахь иашьҭуа, ауаҩытәыҩса ишьа иахәҭакуп. Сара иахьа уажәраанӡатәи ҳаԥсуа поезиаҿы, абриаҟара ипоезиатәны, иманшәаланы, абриаҟара исахьаркны, абриаҟара афилософиатә ҵакы аманы, абриаҟара ацәанырра хаа аҵаны аԥсадгьыл абзиабара атәы зҳәахьоу, даҽа поетк истрофак сыздыруам. Ари дарбан уаҩытәыҩсазаалак, доусы иԥсадгьыл аҿаԥхьа ҭоубаны, присиаганы ишьҭихша жәеинраалоуп!
«Доусы имоуп ихатәы дгьыл, ижәҩан. Саргьы исымоуп ажәҩан, исхаԥхо», — иҳәоит ажәеинраала «Абри ажәҩан» аҟны. Доусы ижәҩан аҵаҟа дҭынчӡа дынхо, ажәлар акы еимарымкуа, аҵәы еиларымҵо иҟазаарц, аԥсҭазаараз иеидгыланы иқәԥозарц ажәлар дрыԥхьоит Иван Ҭарба. Адунеи ауаатәыҩса ирхыргахьоу агәаҟрақәа, ажәлар ашьа икарҭәахьоу уажәшьҭа иазхазарц иҭахуп уи.
«Шьоума адгьыл иамоу рыжәтәыс, адгьыл аума ма икәыжәкәыжәтәу!?» — иҳәоит ажәеинраала «Ажәлар, ажәлар» аҟны. Иахьатәи аибашьыгатә бџьар амчра, адгьыл иқәынхо ауаатәыҩса рзын мацара акәымкәа, иара адгьыл
ахаҭазгьы шаҟа ишәарҭоу, мдырк илаҳадгьыл кәымпыл дуӡӡагьы, аимҵакьачаҿы излахәмаруа ампыл еиԥш, икәыжәкәыжә ицар шалшо ҳгәаларшәо, агәаҽанызаара ҳаиҭоит.
Адгьыл ауаатәыҩса ирԥсадгьылуп — ирануп, ирабуп. Ауаҩы ихшара рыбжьара еилых димаӡам, ианбзиаха, зегьы еиԥшны ибоит. Адгьылгьы ауаатәыҩса рзын еилых дамаӡам, зегь рзын иразуп, зхы аџьа азырбаз, имаашьаз иџьабааԥса ашәоит иамеигӡакәа. Адгьыл ауаҩы изын иагәыҵаҳәҳәа, иҵәахны иамоуп: ахьы, аиха, арацәа уҳәа ҵҩа змам амал, ихы аџьа аирбар, урҭ зегьы инаҭоит. Адгьыл ауаҩы дахылҵит, дааӡоит, дарбеиауеит. Арахә, дырцәымаашьар, ааӡагас иауеит, кәаци хышхырҵәи игхом, дцәаӷәар, длаҵар аарыхра барақьаҭ инаҭоит, «Адгьыл ҵәыӷьарц, иаҭахуп аԥхӡы». Аха иҟоуп амучацәа, зхы ныбжьыга-аабжьыго ажәлар ирылоу, даҽаӡәы, ма даҽа џьоукы рџьабаала ичо, даҽа џьоукы иаадрыхуа ача зфо. Иван Ҭарба ус иҟоу амучацәа рсахьа бзианы иааирԥшуеит ажәеинраала «Ача»аҟны. Автор араҟа дынрыхәаԥшны дынхом, зџьабаахә алаӡамкәа, аԥхӡы казҭәаз иҽрыларҩашьаны, зџьабаала изыхәҭоу иаарҿыҵыкәкәаны изго:
Ауаҩы дуаҩны, ауаҩ ишьа илазар,
Ача иифо алҵроуп иара иџьа.
Аус зымуа рзы, азин сымазар,
Иҟасҵон сара џьаргьы ирмоуа ача!..
Аԥсҭазаараҿы ауаа, ус адәахьынтә уанрыхәаԥшуа, иуадаҩуп аилкаара, дарбану ииашаҵәҟьаны уи ача зыхәҭаны изымҵаҵатәу, нас доусы рзын абри абрысҟак, абригьы абрысҟак ҳәа аӡәаӡәала зегьы ирыхәҭаҵәҟьоу ашәара-азара, мамзаргьы уи аишәачара дахартәатәым, наҟ дахцаны ддәықәҵатәуп ҳәа, аӡәы дналкаа игәҭасра.
Ауаҩы иҩнуҵҟатәи иҵакы, иуаҩра иашаҵәҟьа адәахьынтә агәаҭара ахьуадаҩу иахҟьаноуп зџьабаа алам ача зфо аԥсҭазараҿы аҭыԥ роуа изыҟалаз, зны-зынлагьы изыхәҭаҵәҟьаны иҟоу рымгәа ҭыӷьӷьаа аганахь изаанхало. Иван Ҭарба иажәеинраалақәа рҿы дырҿагылоит абас еиԥш аилымкаарақәа иҟалало, ираргамоит, иаҿаԥиҽуеит
џьоукы адәахьтәи рформа иаҵарҵәахло рыгьангьашратә мцқьара.
Аԥсҭазаараҿы иҟалалоит аҩызцәа, аҩызара анымҩаԥырго акаҿы рхы уадырхәаразы. Ари ауаатәыҩса реизыҟазаашьа зырхәашьуа, ауаҩи ауаҩи агәреибамгара рыбжьазгало цәырҵроуп. Ауаҩы иҩнуҵҟатәи иҟазшьа, иуаҩра иашаҵәҟьа зеиԥшроу еилкааноуп имҩаԥиго аҩызара ахәшьара шаҭатәу. Абри ахшыҩҵакы ҿырԥштәы иашала ишьақәырӷәӷәо иҩуп Иван Ҭарба иажәеинраала «Ҩызак дсыман...»
Автор диман ҩызак:
Аиҩызара уи иныҟәигон дақәшәаны,
Сҿаԥшылара ианыз гәеиҭон даԥхьаны...
Аха уи аҩызара усҟан изымҩаԥигоз, «ԥхьа дыԥшуан уи, иаатыз шәык уа дылаԥшуа». Нас уи ашә хәыҷык ианаат, ауаҩра, аламыс, аԥсуаа лымкаала ирҵасу «унеи-снеи» ҳәа ашә аҿы ҳаҭыр еибабарала еибарԥшны, анеирагьы игәаламшәо уаанӡа иԥсҭазаара зыхҭниҵашашәа иҽыззыҟаиҵоз аҩызагьы дигәаламшәо, ламысгьы ыҟам, уаҩрагьы ыҟам, иҟоу ҷынуп, иҟоу ԥароуп ҳәа, деиханы ашә дынкылыҩрны, уаҟа астол ҳарак ахьгылоу аҿы днеины иҽынахаижьуеит:
Дама ицеит уи, мыч дук иҵас даркалан,
Изҳаит сҩыза, дышьҭыҵт сҩыза мардуанкала,
Уинахысгьы уаҳа дсымбо, дныҵабеит,
Са сзықәгәыӷуаз, ҳаиҩызарагь ныҵабгеит…
Ииашаҵәҟьаны, аԥсҭазаараҿы «аҩыза иалхрагьы иаҭахуп ахаҵара».
Ҳазлацәажәо аизгаҿы аҭыԥ бзиаӡа ааныркылоит абзиабаратә лирика, автор Кореиаҟа иныҟәара иахылҵыз ацикл, абзазаратә жәеинраалақәа уҳәа убас иҵегьгьы. Арҭ зегьы рыхцәажәара статиак аҿы лшашьа амам. Уимоу, абзиабаратә жәеинраалақәа рымацара иугозаргьы, ацәанырра хазынақәа ргәылжжуа, ихааҷкәакәараӡа угәы иҭало, ҟазара дула рҩышьа ахцәажәара амацарагьы хазы статиак азхаӡом. Убри аҟнытә ажәеинраалақәа
рыхцәажәара араҟа иаанкыланы, ҳаиасып аизгаҿы иалоу алирикатә поема «Ажәа саҳәоит» ахь. Апоема «Ажәа саҳәоит» ихьӡынҩылоуп аԥсуа сахьаркыратә литература ашьаҭаркҩы, аԥсуаа рдоуҳатә культура аизҳараҿы амбатәӡа зылшаз, Аԥсны жәлар рпоет Д. И. Гәлиа.
Ари алирикатә поема аԥхьаҩ изцәырнагоит гәаҟрас иҟоу зегьы зхызгахьоу Аԥсынтәыла азеижәтәи ашәышықәса аҩбатәи азбжа инаркны, иахьа уажәраанӡатәи аҭоурых. Д. Гәлиа диит Аԥсны агәаҟра бааԥсӡа ианҭагылаз аамҭазы. Уи ихәыҷра шықәсқәа рзын ихаҭагьы далаԥшит аԥсуа жәлар ртрагедиа ду — амҳаџьырра. Уи амҳаџьырра Д. Гәлиа хәыҷгьы иԥсадгьыл дықәца «амшынцәқәырԥа даман, дыршәуа».
Аԥсуа жәлар ҳәашьа змам ала иаԥсаҟьеит, иннарҵәеит уи амҳаџьырра, аха Аԥсны аԥсуа хәышҭаара зынӡак уеизгьы имыӡит, имыцәеит. «Уарча ақыҭан иҩаҵхахаз, — аԥсра ахықәан дхықәгылан», аха:
Аԥсны аушәақә уанхыԥшыла,
Уҭаацәа аныгьежь ҽышәала,
Уеиҭанықәгылт шьапы мшыла,
Удгьыл цәажәарц ԥсышәала.
Д. И. Гәлиа илшарақәа, имилаҭ дрырккаҩны иҟалара Аԥсны амҩа ҿыц анылараҿы дымҩақәҵаганы, аԥсуа жәлар дрышьаҭамырӡгаҩны дшыҟоу, апоемаҿы даара ҟазарыла иаарԥшуп.
Аԥсуа жәлар амбатәӡа зхызгахьоу жәытә милаҭуп, аха рҭоурых ду еилырффаҷа, урҭ рыхҭысқәа анымҩаԥысуаз, рхатәы бызшәала акы иахьанымлоз иахҟьаны, ақәра ду иахашҭуан ирхыргахьаз жәпакы:
Ацәмаа зкызгьы, ирашәозгьы
Адгьыл рышьҭа анхаломызт,
Хатә бызшәала ак зыҿшәозгьы
Иажәа бӷьыц ианшәаломызт.
Акыр зқьышықәсақәа, аԥсуа бызшәа шәҟәы ианымҵаӡакәа, ҿаԥыцла мацара имырӡкәа иааргон, аха амилаҭ ирыхҭысхьоу еиламырцҳа, ашәышқәсақәеи азқьышқәсақәеи
реимадараҿы аҿаԥыцажәа анарха маҷуп. Зышәҟәҩыра змангьы, литературала аҽеибыҭара злымшаз абызшәа маџьанахоит, анарҳа аиуӡом. Д. Гәлиа аԥсуа милаҭ культураҿы ироль ду абраҟоуп иахьааԥшуа:
Анбан аҟнытә анбан иацло,
Ажәа еихшьала игәылуршәаз,
Иара уи ами сзырӷәӷәаз дацла...
иҳәоит Иван Ҭарба, Д. Гәлиа аԥсуа жәлар рзын илшарақәа ахәшьара ҳаракӡа рыҭо.
Сшьымхнышгылан игәыдыскылоит
Адгьыл, убла зырлашаз,
Амца ԥшаара иадыскылоит
Аԥсуаа рзыҳәа иулуршаз.
Аԥсуа жәлар рзын Д. Гәлиа илиршаз амилаҭ рдоуҳатә еизҳараҿы аҵак дуӡӡа шамоу, иаақәырҵәиааны акультура ҳаракӡа ашҟа ишкылнагаз ҳанаҳәоит абри акуплет амацарагьы.
Апоема ахы инаркны аҵыхәанӡа ианаабаалоит Иван Ҭарба имилаҭ рзын, иаԥсуа бызшәа азын апатриотизм ду шилоу. Уи «аӡәы ибызшәа идицалар», мамзаргьы «ибызшәа аӡәы икыдицалар» нышәарак уи иҿы иҟаиҵарц игәы иҭам. Иҭахуп Д. Гәлиа имилаҭ ркультура ашьҭыхразы илшаз аҟара иаргьы илиршар.
Д. Гәлиа ишьҭа дхыланы, игәеиҭоит апоет Иван Ҭарба, аха уи иҟаиҵаз, ижәбома, абриоуп ҳәа, ауаа ирзеиҭеиҳәарц акәым ус зыҟаиҵо, Д. Гәлиа илшақәаз зегьы цқьа еилкааны, уи аестафета имдара иара иаҭәаны, даԥсаны дҟаларц азоуп. «Апоет, ушьҭра саԥсахарцаз саҳәоит ажәа», — иҳәоит иара.
Ҳара агәра аагоит Д. Гәлиа уи ажәа шииҭо. Иван Ҭарба ибаҩхатәреи иҟазареи зеиԥшроу рыла, уи апоет иажәа-естафета ашьҭыхра зылшо, насгьы изаҭәа-иашаҵәҟьаны иҟоу шиакәу агәра аагоит ҳара.
Апоема ҩуп бызшәа лыԥшаахла. Аритмика акәзар еиласрак амаӡамкәа, амузыка агәынкылара злаӡамгьы аӡәы
игәаҿы амузикатә ритмика арҿыхаратәы ауп ишыҟаҵоу. Еиҳараӡак араҟа, иара ашәҟәы зегьы аҿгьы лымкаала иазгәаҭатәуп автор ирифма хазынақәа реиҿкаашьа, реиқәыршәашьа.
Ҳаԥсуа поезиа уамашәаҵәҟьа ианаалоит адактильтә рифма. Адактильтә рифма, ишдыру еиԥш, егьырҭ арифмақәа (аԥҳәыстәи ахаҵатәи) реиҳа знапаҿы аагара уадаҩу рифмоуп. Избанзар, уи ацәаҳәақәа рынҵәамҭаҿы абжьықәӷәӷәара ажәа ашьҭахь ала ахԥатәи ацыраҿоуп иахьгыло. Убри аҟнытә иара уи абжьықәӷәӷәарагьы надкыланы хԥа-хԥа цыра шьҭыбжьыла еиқәыршәатәуп.
Ҳаԥсуа поезиаҿы џьоукы-џьоукы адактильтә рифма аҟаҵараҿы (ма иацәаашьоит, ма ирылшом) иаздырхоит ахԥатәи ацыраҿы абжьықәыӷәӷәара амацара. Егьырҭ ахԥа-хԥа шьҭыбжьыла реиқәыршәара ацынхәрас, ахаҵатә рифма еиԥш, аҵыхәтәантәи ацырақәа шьҭыбжьыла иааиқәыршәаны уи ала иалгоит. Усҟан уи арифмара азыҟаҵаӡом, ажәеинраала рифмада, иажәеинраала шкәакәахоит.
Иван Ҭарба ишәҟәы «Аҳамҭа» иану ажәеинраалақәа аӷьырак, апоема «Ажәа саҳәоит» еиԥш, адактильтә рифмақәа рыла еиқәыршәоуп. Ашәҟәы зегьы аҟны, апоемагьы налаҵаны, шамахамзар иубаӡом шьҭыбжьыла еицәыхҟьо арифма хьысҳақәа. Иаахҳартып даҟьак. Рифмара ҟазҵо ажәақәа алҳҩаап. Адаҟьа 384 «амала — змамала», «савалан — салалан», «иҭалаҳан — салаҳан», «быгага — ҭыгагаа», «бдыруазааит — азыруазааит» уҳәа, убас иҵегьгьы. Абас еиԥш, бжьықәыӷәӷәаралагьы шьҭыбжьылагьы иеиқәшәоу арифма лыԥшаахкәа рыла ихыркуп аизга иану ацәаҳәақәа зегьы.
Ари аганахьалагьы Иван Ҭарба ипоезиа ҳаԥсуа жәеинраала еиҿартәышьаҿы иҿырԥшыгоуп.
Уажәааигәаӡа Аԥснытәи аџьажәлар иазгәарҭон аԥсуа шәҟәыҩыра шәышықәса ахыҵра. Уи иаҳәоит ҳаԥсуа литература СССР иқәынхо ажәларқәа рыбжьара зегь реиҳа
иқәыԥшу алитературақәа ишыруаку. Раԥхьатәи ҳаԥсуа шәҟәыҩҩцәа рабиԥара Самсон Ҷанба, Иуа Коӷониа, Миха Лакрба уҳәа убас егьырҭгьы, ҳаԥсуа литература ашьаҭаркҩы Дырмит Гәлиа раԥхьа днаргыланы, иаҳзылырхит иахьатәи ҳаԥсуа литература амҩа.
Алықьса Џьонуа даҵанакуеит ҳаԥсуа шәҟәыҩҩцәа аҩбатәи рабиԥара. Уи иахьатәи ҳпоезиатә еҵәаџьаа — ҳаԥсуа поетцәа хадақәа Б. Шьынқәба, И. Ҭарба, Шь. Ҵәыџьба уҳәа убас егьырҭгьы рыбжьара аҭыԥ хатәра бзиаҵәҟьа ааникылоит.
Сара лымкаала иҟаимаҭушәа збоит Алықьса Џьонуа 1964 шықәсазы иҭижьыз аизга «Ажәеинраалеи анасыԥи» иану ажәеинраала «Сышьхақәа ргәеисра».
Ари ажәеинраалаҿы апоет Аԥснытәи аԥсабара, уи иахчынгылоу ашьхақәа рсахьа ҟаимаҭшәа иахьҭихуа, рыԥсы ҭаны ицәажәошәа ауп ишеиҿартәу:
Шәгылоуп, сышьхақәа,
шәӷьазӷьазуа, шәҟәиҭӡа.
Шәгәы еисуеит шәиижьҭеи,
еицамкуа шәлакҭа.
Шәгылоуп, са сышьхақәа,
атәара шәақәиҭӡам,
Хаҵгылара азыжәуашәа
шәыԥсадгьыл ахаҭа.
Шаҟа ибзианы иҳәоузеи! Ашьхақәа раҳаракыра ажәҩан аҿынӡа иҩеиуа, ажәҩан иаҵакьысуа иҟоуп, аха аԥсадгьыл аҳаҭыр ианакәзаалак еиҳа иҳаракуп, урҭ ашьха ԥагьақәа ахыларҟәра рцәаҩамзаргьы, автор иԥсадгьыл Аԥсны аҿаԥхьа рхы ладырҟәуеит — ҳаҭырбарала Аԥсны иахаҵгылоуп.
Сышьхақәа, ишәыгәҭылсоу
ахаҳә ԥҽхақәа рыла,
Ҳа ҳабдуцәа рнышәынҭрақәа
мыӡӡауа икәыршоуп.
Са сышьхақәа шәҩыҵала
ахаҳә жәпа еихаргыла,
Егри Гагреи еимадоушәа,
абаашхәҵа рбыжьгоуп,
Сара игәасҭоит сацәымҩашьо
абахә ацаҟьара,
Раԥхьаӡатәи аԥсуа
ишьҭақәа анпыҟҟа.
Аԥсуа жәлар ажәытәӡатәи рҭоурых Аԥсны дгьыл ашьхақәеи акаршәрақәеи ишрыласоу аабоит абас иманшәаланы иҩу ацәаҳәақәа рыла. Дара ашьхақәа рхаҭақәагьы аԥсуаа рыԥхьарцеи рҿырпыни ирнаало аԥсуа бызшәала ицәажәоит.
Шәара шәҩыҵаҿ ашҭақәа
ирҭыҩуан, ирҭыҩуеит
Аԥсуа гәыҭлыхқәа
рфырхаҵара аҭыӡшәа.
Шәара шәгәеисра ҵаулаҿ
ианыҩуан, ианыҩуеит
Сыԥхьарцеи сҿырпыни
ирнаало сбызшәа.
Ашьхақәа рымацара ракәым автор иԥсадгьыл ианаало, ԥсуа бызшәала ицәажәо:
Сара сышьха рҩашқәагьы
са сбызшәала ицәажәоит,
Сара сбызшәа рнаалоит
сбаҳчақәа рхы-рҿы.
Аԥсадгьыл абзиабара ҳарак ду хьтәы гәыцәны ажәеинраала аҩнуҵҟатәи аҵакы иаӷроуп. Ажәеинраала асахьа ссирқәеи ахаҿсахьа ҟаимаҭқәеи рыла еиҿыртәуп. Асахьақәа зегьы еилкка, аргама иубошәа убла иаахгылоит, убла дыргәырӷьоит, утҟәан уртәыртәуеит.
Ари ашәҟәаҿы иану, еицырдыруа «Ауардынхьча иашәа» иазааргӡа, ҳазлацәажәара ажәеинраалақәа рацәоуп, аха Алықьса Џонуа 1958 шықәсазы иҭижьыз ипоезиатә рҿиамҭақәа реизга «Арҩаш» иану апоема «Аҭоуба», ирҿиамҭақәа зегьы иҩрылҳәҳәо, аԥсадгьыл абзиабара ҟаимаҭлаҵәҟьа иаазырԥшуа акоуп. Иааҳамҩатәны
ҳалацәажәап аизга «Арҩаш» иану ажәеинраала «Аԥхьатәи абзиабара».
Араҟа аԥсадгьыл абзиабареи аԥҳәызба лахь абзиабареи реилыршьра ажәеинраала ҟаимаҭла игәылнарҭәааит. Аԥхьаҩ иҿаԥхьа иаагылоит абзиабара асахьа ссирқәа. Акинофильм бзиаҿы еиԥш, асахьақәа еихышәшәо, еишьҭагыла аԥхьаҩ иҿаԥхьа иниасуеит. Урҭ асахьақәа ртакти реишьҭагылашьеи ҟәыбҷара дулаҵәҟьа иаҵагылоуп амилаҭтә (амилаҭтә мацарагьы акәым) ҟазшьа змоу аԥхашьаԥхаҵаратә бзиабара. Аԥхьаҩ иныруеит иҟәандаӡоу ацәанырра, дигәанарԥхоит уа ажәеинраалаҿы зыӡбахә аҳәо афырԥҳәызба. Уи афырԥҳәызбеи иара апоети раԥхьа ианеибаба, рыблақәа иаразнак еицәажәеит, аха игәы иҭоу аартны излаҳәом, «Игәы иҭоу ус иҭан», еиԥылар, еиҩысуан, ибзиабара акәзар, «есааира иазҳауан»...
Ачаи плантациаҿгьы дибеит уи аԥҳәызба, дазыласӡа, лгәацԥыҳәаны лусушьа дыхнахуеит иара, аха араҟагьы блала еицәажәеит ауп, уаҳа абзиабара аӡбахә рызцәырымгеит, арахь ибзиабара «есааира иазҳауан».
Уи ашьҭахьгьы:
Аҳәа ахьеилыршьуаз,
Аибашьцәа рдәаҿы,
Ихәны ишьҭаз уа иҿалҳәон,
Ашьаԥха ахькәеицеиуаз.
Уа ихәыҵҟьоз амцала
Избон ла лхы-лҿы.
Дынхьаԥшын, уа сгәалҭеит,
Сылдырит лакҭала.
Ҳаблақәа еицәажәеит,
Аха сгәы иҭаз ус иҭан.
Ашьҭахь, аибашьра анеилга, зыԥсы еиқәхақәаз зегьы аҩныҟақәа иангьежьы, аҭынч нхара аамҭазы еиҭеиқәшәахт иареи лареи. Убасҟан ауп:
Уи иласҳәеит имӡакәа
сгәы иҭаз зегь хтны.
Аҭак уа исмаҳазаргь,
Избон уи ллакҭала,
Уаҟа ҳаиԥырҵит,
Ашәҭқәа еимданы.
Даарак идуцәам абас ажәеинраалак аҟны аԥхьаҩ иҿаԥхьа абзиабаратә цәанырра ҟаимаҭла иахьцәырҵуа анаҩсгьы, араҟа иаарԥшуп ауаатәыҩса рыԥсҭазааратә аамҭа дуӡӡак. Ас еиԥш ажәеинраалак аҿы, арысҟатәи ахҭысқәа зҵазкуа аамҭа ду анамҽханак, ажәеинраала иазышьҭымхуа аидара аиуеит, ахҭыс рацәа ажәеинраалак иазышьҭыхуам ҳәа агәаанагарақәа зҳәалоз «атеоретикцәа» ирҿагылоит ари ажәеинраала. Аргама иааԥшуеит ажәеинраала аԥсыҽреи уи асхематизмреи зыхҟьо, аамҭа дуи ахҭыс рацәа реимҽхакреи шакәым, аус злоу апоет италанти иҟазареи зеиԥшроу шакәу. Ажәеинраала «Раԥхьатәи абзиабара» уи азын шаҳаҭра ҟанаҵоит.
Аԥсадгьыл абзиабара дарбанзаалак (уи дуаҩыҵәҟьазар) изын адунеи аҿы зегь реиҳа иԥшьоу цәанырроуп.
Аԥсадгьыл абзиабара, апатриотизм иашаҵәҟьа закәу лымкаала иԥыршәахьеит, уи хәшьарас иамоу заҟароу ҟаимаҭла ирдыруеит, аԥсадгьыл аиқәырхаразы амцабз иалагылахьоу, ишырҳәо еиԥш, «ахәшәбылфҩы иафыҩхьоу»ауаа.
Алықьса Џьонуа ибиографиаҿы ҳара иаадыруеит, уи Аџьынџьтәылатә еибашьраан ҳаԥсадгьыл ду иақәлаз афашистцәа дырҿагыланы дшеибашьуаз, иара дызлаз архәҭа ирыкәшаны ишыҟаз, нас дытҟәаны дшыргаз, аха дшырцәыбналаз, ашьҭахь Украина партизантә хәҭак ԥшааны, урҭ дрылагыла, дырҩегь аӷа-хәымга диҿагыланы, 1944 шықәса рҿынӡа аибашьра дшаҿыз... Ари еиԥш абиографиа ашьҭахь, дарбанзаалак аԥхьаҩ изын еилкаауп, ажәлар рҳәамҭа аҟны иҟоу, аԥсадгьыл зыԥсахыз аԥеи уи иаби ирызку алегенда ирҿиамҭаз шьаҭас иахьышьҭихыз зыбзоуроу.
Алықьса Џьонуа ари алегенда иалихт апоема хазына «Аҭоуба». Ҳаԥсуа литератураҿы апатриотизми аԥсадгьыл аԥсахреи рҵакы еиҿарԥшуа, иаргамоу ахҭыстә сахьақәа рыла аԥсадгьыл абзиабара аҵак дуӡӡа «Аҭоуба» аҟара аԥхьаҩ игәы аҟынӡа иназго, даҽа поемак ахьӡ аҳәара уадаҩуп.
Араҟа еиваргылоуп ҩыџьа абацәа, ҩыџьа аԥацәа, еиуеиԥшым аамҭақәа рзын иҟалаз, аха еиԥшу аҭагылазаашьақәа рҿы имҩаԥысуа ҩ-хҭыск: Баџы ашьха дшыҟаз, афашистцәа иқәлан, ирахә еимырҵәеит, иаргьы дытҟәаны дыргеит, аха уи иԥа Кадыр хацәынмырха иаб дзытҟәаз дрыхьӡан, еилеиҟәаҟәеит, иабгьы дҿихит.
Пахәала иԥа ус ҟаимҵеит. Уи иара ихала Аԥсны иақәлаз драԥгыланы, ашьтәа бзиақәа анышәҭахха, саб имами ҳәа, иаб арахә иманы ашьха дахьыҟаз, иԥсадгьыл аӷацәа иманы дынкылсит. Араҟа Пахәала иԥа ачарҳәара ҟаиҵеит, иԥсадгьыл зымпыҵазхалаз ауаа дрымҵахырхәауеит, иара ихы иазеиӷьхап ҳәа ижәлар иҭиит, иабгьы диҭиит.
Пахәала, апоемаҿы ишаабо еиԥш, даара иқәрахь днеихьаны ауп ахшара дышиаҭәашьахаз. Уи хшара димоукәа, иқәрахь днеиуа даналага:
Хшара диоурц «анцәа» диҳәауа,
Иқәиҵеит «кәырбан»,
Адәы изықәу иреиӷьишьауа
Шишьра «Ҭоуба» иҳәан.
Абри «аҭоуба» уны «кәырбан» аниқәиҵа ашьҭахь ауп Пахәала ахшара ила дангәырӷьа, аха игәырӷьара иаарласны агәырҩа цәгьа дҭанаргылеит — икәырбан нагӡатәыс иауит:
Уахык, ус иштәаз рхала,
Иааҩыхт аҿҭыбжьы:
«Аб, аб, уԥа хәыҷы иоуми
Иреиӷьоушьо зегьы!
Ишԥауугәышьари,ҭоубоуми,
Инагӡатәуп уеизгьы!»
Ишԥаиугәышьарыз аб ахәаша, иахькылнагарыз дзазымхәыцӡакәа, (гьангьашрала даҽа ҵакык аҭаны абас илеигәыдрыжьлоит ҳәа дауҟахыз) ажәа анышьҭеиҵа, уажәшьҭа мчы имамызт, «иҭоуба» неигӡар акәын:
Аб игәылацәа даарыԥхьан,
Рдәыԥшӡаҿ еиҭа,
Иҟаз реиҳәан, дныҳәа-ныԥхьан,
Днеихагылт иԥа.
……………………………………
Абар, уи иҟама аҿыцыцрыруа,
Инықәишьт инапы,
Нас? Нас иаҿирхеит, ажьы ианыруа,
Ахәыҷы иҟырҟы.
Ан ԥеиԥшыцәгьа дӷызыӷызуа,
Уаҟа днеизҟәыҿит,
Лыхцәы шлеит иқызықызуа,
Уа лхы-лҿы аакаҷит.
Ари асахьа хлымӡаах аԥхьаҩ, игәы митәшәа ианыруеит, аха уиала аԥхьаҩ дсыхәҳандаз ҳәа, авторцәа шьоукы-шьоукы ишыҟарҵало еиԥш, аеффект азын акәым ас изыҟаҵоу. Ари аиҿыхара иамоуп ауаатәыҩса рыԥсҭазаараҿы еицырзеиԥшу аҵак ду. Ҿыц ииз асаби, аԥсҭазаараҿы гәнаҳак ҟазымҵаӡац, ан лкыкахш еиԥш ицқьоу ауаҩ хәыҷы ихәда аб иҟама аҵакуп, иаҿирхеит, аха: «иццышәха иҟаз аб иҟама иԥнамҟаӡеит ажьы».
Араҟа аб Пахәала иҟама гәнаҳа змамыз ахәыҷы ижьы иаламлеит, аха иара уи ахәыҷы анизҳа, дандуха, Аԥсны зымпыҵазхалоз, Аԥсны зҽагәылазхалаз усҟантәи аӷацәа драԥгыланы, ишаҳҳәахьоу еиԥш, ашьтәа бзиақәа ракәзар ишәҭаху, саб имами ҳәа, ашьха, иаб арахә иманы дахьыҟаз иҩеигеит.
Аб рыцҳа, зда димамыз иԥа заҵәы иагьа бзиа дибозаргьы, уи иԥсадгьыл ахьиԥсахыз изианамыжьит. Насгьы араҟа еиҳа хшыҩзышьҭра ззыҟаҵатәу, уаанӡа уи ахәыҷы гәнаҳа имамкәа даныҟаз, аб иҟама уи ижьы иаламлаӡеит — «иццышәха иҟаз аб иҟама иԥнамҟаӡеит ажьы», аха уажәы, аԥа иԥсадгьыл аԥсахрала, иуаажәлар рлахьынҵа агәхьаа мкыкәа дрыгәҭас иҭины, ихы аиқәырхарала иламыс ацқьара анирӡ, уиала агәнаҳара ду идланы дыҟан, аб иҟамагьы уаанӡа еиԥш, аԥа ижьы иаҿаҳәазо иаанымхеит, ижьы иалалеит, «аб иԥа дишьит».
Ахшара ибзиабара амчра аҿаԥхьа ҩ-ҿык змоу аҟама ҵыргьы мчыдоуп, уи ахшара гәнаҳа имамкәа дыцқьазар. Уи заманала иаабоит Пахәала иԥа хәыҷы ихәда аҟама ианԥнамҟаз ахҭыс аҿы. Аха аԥсадгьыл абзиабара, апатриотизм аус аҿаԥхьа абра-ҷкәынра абзиабарагьы мчыдоуп.
Аԥсадгьыл абзиабара адунеи аҿы зегь реиҳа амч змоу, иԥшьоу уалуп дарбанзаалак изын. Абри идеиа хадас иамоуп апоема «Аҭоуба».
Апрозаҿы хәба-фба даҟьа ирҳәо ажәеинраалаҿы цәаҳәак иаҳәозароуп ажәеинраала анжәеинраалоу. Ажәеинраала бзиа куплетк, ажәабжьк, повестк аҟара аҵакы аныҭбаахо рацәоуп. Аха апрозаҿы зегьы ҭырффаҷа, иаргаманы уаԥхьа ишаагыло еиԥш, ажәеинраалаҿы изыҟалом. Ажәеинраалаҿы ахаҿсахьақәа аԥхьаҩ ихәыцраҿоуп рҽахьцәырырго.
Ажәеинраала ауаҩы акала дарҿыхоит, инаҭоит ихаҭагьы зны-зынла изгәамҭо, ажәала иузымҳәо аҩнуҵҟатәи цәаныррак.  — иҳәоит Б. Сарнов,  1964 ш. март 19 рзы ианиҵаз истатиа аҟны.
Гәнымыҩрала, хшыҩкьаҿрала, ма даҽа залымдарак иахҟьаны, иҟалоит аӡәы игәы-иԥсы злоу, еиҳа дзыхӡыӡаауа иахьнырҳалахар уи иаҭәам ажәа. Усҟан уи ауаҩ игәаҿы игәырӷьахәха еибакыз ауаҩра амца аихәларбгара акәхоит уи дыззеилымкааз ицәажәара зызкхо. Ихәыжжаӡа иааибакыз амҿы-мца аӡы ақәызҭәо диҩызахоит уи «амҩақәҵаҩы». Ажәеинраала аилыргара аиҷаҳара ҷыда шаҭаху, иаақәшәалак уи шрылымшо, рыҽшазырымкша азгәаҭо, В. Белински, А. Пушкин ипоема «Полтава» анеилиргоз, иҳәон: «Арҭ реиԥш иҟоу ажәеинраалақәа зыԥсоу зҳәо критикхарц азы уара ухаҭагьы упоетзароуп, насгьы узакәытә поетзарц ахәҭоузеи!» ҳәа.
Ииашоуп, ажәеинраалақәа зегьы ажәеинраалам, аха ус иагьа иҟазаргьы, сара срыцәшәоит, исзеилымкаакәа имцхәу акы сҳәар ҟалоит.
Апоет Кьыршьал Чачхалиа иҩышьа форма хаҭала сара сгәы иацәыхароуп, адгылара рацәак исылшом, аха уеизгьы исзеилымкаауа, узҿыԥшыша акы аҵазар ҳәа изныкымкәа еиҭахыртуа акыр сҽанысшәеит. Маана ҷыдак араҟа иаҵаны исымбеит. Уимоу, иаартцәаны, ажәеизадала иаармарианы иааилыршьуп ҳәа раԥхьа исоуз агәаанагара еиҳагьы аҽышьақәнарӷәӷәоит.
Кь. Чачхалиа 1963 шықәса рзы «Ашәҭи ақәыци» хәа иҭижьыз ишәҟәы иану ажәеинраалақәа «Ауаҩытәыҩса илымшо егьыҟаӡам», «Еимаркуазеи?», «Аԥа», «Аҩыжәроуп имоу ҭыӡшәас», ажәлар рҳәамҭа иалхны иҩу апоема хәыҷы «Ауаҩра» уҳәа убас иҵегьгьы, ухшыҩ ззушьҭша ажәеинраала бзиақәа акрыҟоуп, ирацәоуп ақәҿиарақәа рганахьалагьы, агхақәа рганахьалагьы узлацәажәаша, аха ҳара ҳазааҭгыларц ҳҭахуп апоет иажәамаанақәак реиҿкаашьа. Ажәамаана ажанр алацәажәара ҳаԥсуа критикаҿы иахьа уажәраанӡагьы игәыгәҭажьуп.
Кь. Чачхалиа, ишдыру еиԥш, аԥсуа ԥхьаҩцәа дызлардыруа, бзиагьы дызларбо исатиратә ҩымҭақәа рылоуп. Убарҭ ирыхәҭакуп иажәамаанақәагьы. Аха ишԥеиҿкаау урҭ ажәамаанақәа? Ҳрыхәаԥшып, еиҿҳарԥшып ҩ-ажәамаанак «Ацгәи аҳәынаԥқәеи», «Аҳәынаԥи ацгәи».
Ажәамаана «Ацгәи аҳәынаԥқәеи» (аизга «Ашәҭи ақәыци») уахьналаго, ҩ-куплетк ҟаҵоуп аԥстәқәа дара рхатә ԥсихологиа, рхатә ҟазшьа рыманы:
Уажә ҳаазқәылаз, аҳәынаԥқәа
Аца ишҭоу иҭаӡоуп.
Аха ацгәы, ҽымҭӡакәа
Ахәшҭаара иҽҳәатәоуп.
Иԥсылацәахан, итәаамаауа,
Ашьи-ашьи еиқәҵо,
Ауарҳал аҿы инеи-ҩеиуа,
Иныҟәоит икәырбзо.
Араҟа ацгәы ахаҭа уаԥхьа игыланы ублақәа рыла иубошәаҵәҟьоуп асахьа шҭыху. Аҳәынаԥқәа ракәзар, рхы иоунажьӡан, урҭ «аца ишҭоу иҭаӡоуп». Аҩкуплетк рымацарагьы ахәыцра ду урҭоит. Иара ажәеинраала неизакны уахәаԥшыргьы, иҵакыданы иҟаӡам. Апоет Кь. Чачхалиа дааирԥшуеит аҭакԥхықәра ду змоу аӡәы. Убри ацгәы даҿырԥшны дҳазцәыригоит. Избанзар, ацгәы аҳәынаԥқәа ркра ишазку еиԥш, уигьы абра ҳаԥсҭазаараҿы ацәгьа-мыцәгьа ҟазҵо, ауаа рмал аҳәынаԥқкәа реиԥш изфо ԥшааны икырц ауп дҵас имоу. Аха иара урҭ акгьы рзиуӡом (иҟалап, урҭ рцымхәрас, лаԥшхырԥагас, акгьы зхараӡам харак рыдҵаны иклозаргьы, мамзар акгьы ҟаимҵаӡеит ҳәа гәыбӷан имоурц), урҭ рхы иаужьны имоуп, избанзар, иара дыштәоу дныҟәыргоит, аҵарҭыша ирҭоит.
Аҵыхәтәан апоет иҳәоит:
Иауауеи, ацгәы, узҿқәоу ҽеила
Аԥшәма еилимыргац.
Иаауҵихыр, уԥаҵақәа рыла
Дыҟоуп уирҳәазарц!
Автор, хымԥада, игәы иааҵаххит ҳаԥсҭазаараҿы жьымдырс иалагылаз аӡәы иҟазшьа ламысда, иагьақәикит уи иахьырхәра, аха автор игәы иааҵаххыз аԥхьаҩ игәаҿынӡа инеины, урҭ амучацәа рцәымӷхара иоуратәы, аԥхьаҩ дарҿыхартә изыҟамлеит.
Арҿиамҭаҿы аус злоу ишакәхалак ҵакык ацәыргара акәым, уи аҵакы аԥхьаҩ игәаҿынӡа инаӡаны, игәы-иԥсы иалаланы изцәырнагозароуп ацәымӷра, ма абзиабара дҟанаҵозароуп игәы еицҳауа, игәы еибафо. Иҟалоит, аԥхьаҩ изымдыруаз ҿыц автор ицәыримгазаргьы, аха уи убасшәа иҳәазароуп, аԥхьаҩ уаанӡа аԥсҭазаараҿы иԥылалоз, аха цәанырра ҷыдак изымҭаӡоз уажәы дарҿыхароуп. Автор абасшәа аԥхьаҩ диацәажәозароуп, абри зҩыз сгәы дҭатәазшәаҵәҟьа, сгәы иҭаз шԥеидыри иҳәаратәа, аха уи амацарагьы азхом, имаҷуп. Аԥхьаҩ, арҿиамҭа аԥхьара данаҿу, дихашҭуазароуп уи автор ҳәа аӡәы дшамоу, ихашҭуазароуп акы дшаԥхьо. Аԥхьаҩ, абас дхызхраны хәшәыс иамоу арҿиамҭа асахьаркыратә детальқәа рышьақәыргылашьа, ахаҿсахьақәа ииашаны рцәыргашьа роуп. Ҳзыхцәажәо ажәеинраала ауаҩы игәаҿынӡа инаӡо изыҟамлаз, изыхҟьаз аформа аиҿкаашьаауп.
Ҳара иаҳҳәон, ажәеинраала уахьналаго ҩ-куплетк ҟаҵоуп зынӡа иԥсабаратәны. Аха уи анахыс аҳәынаԥқәа
аргама ауаҩԥс ҟазшьа рыманы иаақәгылоит. Автор аҳәынаԥқәеи ацгәи рыӡбахә ауп ииҳәо, арахь урҭ иҟарҵақәо зегьы рыла ауаа рҟазшьақәа роуп ирымоу, дара рхатәы ҟазшьақәа бжьаӡны иҟоуп. Иаҳҳәап, аҳәынаԥқәа, нас ацгәы ҳәа иахьанқәоу иааҵәаӷәаны даҽа ԥстәқәак ма уааԥсырак рыхьӡқәа нануҵар: аҳәынаԥқәа рцымхәрас: аџьмақәа, алақәа, ацәқәа, ауасҭацәа, ахьыбҿар уб. иҵ. Ацгәы ацымхәрас: ала, аҳәа, абга, алым ануҵар ҟалоит.
Аҳәынаԥқәа рзын «иԥхьарҵәоуп рмыӷра» ануҳәа, аџьмақәа, алақәа, аҽқәа уҳәа рызгьы изумҳәарызеи?!
Иаҳҳәап, ауаа рзын:
Иқәгьежьаауеит аҷкәынцәа,
Иԥхьарҵәоуп рмыӷра.
Иаҿуп тәамҩахә рымамкәа
Раншьа имаҵура.
Ауаатәыҩса рыла ианаҳаԥсах, еиҳагьы ианаалт. Ухаҵоуп, Крылов иԥстәқәа ас унрыдххыланы, ишубалак иузыԥсахуазар! Џьаракыр иуԥсахӡаны иҟаларгьы, зыхьӡ ҳҳәаз ауаҩы иҟазшьала, ма идыррала зынӡа дазааигәоуп зыхьӡ ҳаԥсахыз аԥстәы. Уи дқәыџьмоуп, дҽадоуп, дыбгахәҷуп уб. иҵ. Аԥстәы ахьӡ умҳәаӡаргьы, исахьа ацәыргашьа зеиԥшроу иаанарԥшуеит иара уи дшаҩызоу. Араҟа еилҳарго ажәеинраалаҿы «аҷкәынцәа» ҳәа иахьаҳаԥсахыз, ацәаҳәақәа џьара ирԥырхагаӡам, аха аҳәынаԥқәеи урҭ аҷкәынцәеи злеизааигәоу, излеиԥшу акгьы ыҟаӡам. Уи егьаурымызт, ма дара аҳәынаԥқәа ҳәынаԥык еиԥшны изыҟалар. Аха уигьы зыҟамлеит. Ацыгәгьы цгәы изеиԥшымхеит.
Кәымжә кьаҿк ӡахны, уцәа ианаало
Иузаазгеит абра.
Абас аҳәоит аҳәынаԥқәа руакы. Ацгәы аԥсабара шыҟоу ала, афатә ауп бзиа иабо, насгьы азхара анафалак, атәарҭа бзиа, иаҳҳәап, ацәарҭеиқәҵараҿы агәылатәара бзиа иабоит. Акәымжәы ацгәы иззаҭаху ҳәа акгьы ыҟаӡам. Иара иақәу ахәы ԥшқа аҵкьыс еиӷьу кәымжәык иаразы изыҟалашам, убас:
«Егьи хәыдхаҵакгьы ухьӡ ала»
«Анаҩстәи — напхаҵакгьы»
«Акакала еиқәнаҵеит
«Аҳамҭақәа» еиқәырчаҟәа».
Аха арҭ зегьы рҟнытәи ацгәы иадугалаша акзаҵәыкгьы ыҟаӡам! Автор ари ажәеинраала аниҩуаз ацгәи аҳәынаԥқәеи рыхьӡ иҳәон, аха ихы иҭаз ауаатәыҩса роуп. Ҳәарада, усоуп иагьшахәҭоу, аха араҟа ауаа рызхәыцрахь даниас, зыхьӡ иҳәоз аҳәынаԥқәеи ацыгәқәеи рыԥсабаратә ҟазшьа аҷыдарақәа зынӡак ихаиршҭит.
Ашәҟәыҩҩы зыӡбахә иҳәо, иԥстәыз, иԥсаатәыз маҭәарк акәыз, иара егьырҭ излареиԥшым ҟазшьа ҷыдара хадас иамоуи уи иадикыло ауаҩи рхаҿсахьақәа узеиҟәымго еилаҵәароуп.
Сара сгәы излаанаго ала, арҿиамҭаҿы аԥстәқәа, агыгшәыгқәа аналала, урҭ рҷыдаратә ҟазшьақәа рыла дара рхаҭақәагьы убозароуп. Урҭ аԥстәқәа рхатәы ҟазшьақәа ирхылҵуа аԥхьаҩ дархәыцуеит ихаҿы ичаԥоит урҭ аԥстәқәа зыхҳәаау ауаа рсахьақәа. Ақәыџьма асахьа акәзар дзыԥхьаз аҿы иибаз, уи иаҩызоу ауаҩы дигәалашәоит, аҳәынаԥ акәзаргьы – убас. Аха ақәыџьма асахьа аҭаны асыс ҭухыр, мамзаргьы амҵ ашьхеиԥш ацха аурҟаҵо уалагар, арҿиамҭаҿы иреалтәу ахаҿсахьақәа зыҟалом.
Езоп, Лафонтен, Крылов ражәеинраалақәа рҿы адунеи иқәу ԥстәыс ма ԥсаатәс зыӡбахә рымҳәаз ыҟамзар ҟалап, аха урҭ доусы дара рхатәы ҟазшьақәа рыман. Урҭ зегьы дара рхатә ҟазшьа аҷыдарақәа ирхылҵыз ахҭысқәа рылоуп ауаа гьангьашқәеи амучацәеи асатиратә мцақьоуқьад зларыжәырҵоз.
Апоет Кь. Чачхалиа ишәҟәы, 1958 шықәсазы иҭыҵыз, «Амахәҭа шәҭит» иануп иажәамаана «Аҳәынаԥи ацгәи». Уи ажәеинраала иалоу аԥстәқәа зегьы иԥсабаратәу дара рхатә ҭыԥқәа рҿы игылоуп. Алым мчы ду амоуп, аҳәынаԥ — шәаԥырҳаԥуп, уб. иҵ.
Аҳәынаԥқәа ацгәы цәгьаԥсышьа рзааганы иаман. (Усоуп аԥсабараҿгьы ишыҟоу). Аҳәынаԥқәа алым аҟны ицаны ацгәы иазашшит. (Араҟагьы ибзиоуп: зымч кәадоу мчы змоу иҟны ацхыраара даҳәоит.) Алым уи аус абгахәыҷы анапы ианнаҵеит — еилыргатәыс ианаҭеит (араҟагьы акы узахҳәаауам). Аҭакԥхықәра дуқәа рҿы иҟоу шьоукы-шьоукы русқәагьы убас ирацәоуп, урҭ ацхырааҩцәагьы рымоуп. Аусқәа аиҳарак урҭ ацхырааҩцәа еилдыргалароуп. Аха урҭ зыцхырааҩцәоу аиҳабацәа зны-зынла ирызгәамҭаӡакәа амҵақьақьаҩцәа цхырааҩцәас ишьҭырхлоит. Араҟагьы абгахәыҷы ҵыхәаршәшәа мыжда аусқәа зегьы ишахәҭоу еилнаргарашәа, алым аҿаԥхьа иаакәырбзан, нас илалаган, ашшыԥхьыӡ ацгәы ахаҭа ашҟа иашьҭит, «ирласны абри аус аҭыԥ иқәҵа» ҳәа. Усҟан ацгәы:
Иаразнак иасит аҵәҵәа,
Аԥхыӡбаа ахьыҵәҵәа.
Аҳәынаԥ иаԥхьан иаанагеит,
Ахаԥыц аҿҿа аахгеит:
– Усзашшит акәу, афырхаҵа,
Сара укылсхып агәыр аҵа...
Даабап иаҳа зылшо,
Уаҵәтәи ашара ҳауа изызшо.
Ацгәы аҳәынаԥ уаҟа еиланарҟәыҷызар акәхап, нас инатәан, ашәҟәы аҩит абгахәыҷы ашҟа:
– Иҭабуп, абгахәыҷы, исзыҟоуҵаз ус дуӡӡоуп,
Ашшыԥхьыӡ еилкааны аҭыԥ иқәҵоуп!
Уи аҭыԥ ишықәнаҵаз ашәа ҳаӷоу иусқәа рҭыԥ иқәлааит.
Ишаҳҳәахьоу еиԥш, араҟа аԥстәқәа зегьы дара рхатәы хаҿсахьақәа рымоуп, иԥсабаратәу рҭыԥқәа рҿы игылоуп. Ҳәарада, арҿиамҭа асеиԥш ала ианеиҿкаахалак, аԥхьаҩ хьаҳәхьачарак изцәырымҵӡакәа дагәыланахалоит, иара датәнатәуеит, ихаҿы иарҿыхоит уи арҿиамҭа аҵакы зырҵауло ахәыцрақәа, арҿиамҭа хазырҭәаауа ахатә гәаанагарақәа. Урҭ аԥстәқәа иреиԥшу, иреиуоу, атипра ҟазҵо асубиекттә хаҿсахьақәа еиҳа еилыкка аԥхьаҩ ибла иаахгылоит.
Аԥсҭазаараҿы иаҳԥылоит иара иахьагьы: ауаҩы акы даргәаҟуеит, днеит аиҳабы иҟны. Аиҳабы уи аус еилкаатәыс
ицхырааҩ, ихаҭыԥуаҩ уҳәа аӡәы инапы ианиҵеит. Уи ари абгахәыҷы еиԥш дқьақьо, аусқәа зегьы еимырцҳаӡакәа, ишахәҭоу инеигӡошәа иеиҳабы иирбоит, нас арыцҳара иҭагылоу, ацхыраара зҭаху игәхьаа ҳәа икӡам. Избанзар, арыцҳара иақәшәаз ихатә зин аԥшаара данашьҭала, дицрасыр акәхоит, аџьабаак зыдӡам атәым кәтыжь иазкылԥшуа идәықәу, амариа абар имҵазырсуа иара абгахәыҷы ахаҭеи фатәы хаак збаны изавымсуа уи ацгәи ирҩызоу ауаҩы гьангьаш.
Араҟа ашшыԥхьыӡ аилыргара знапы ианҵоуи, уи ашшыԥхьыӡ аҟны иззашшызи хныҟәгашьала еизааигәоуп. Дара хаҭала еибабахьаны еибазымдыруазаргьы, ҟазшьала ишеибатәу харантәгьы еилибакаауеит, иагьеидгылоит. Дара иахьатәи машәырла ирымоу рҭыԥқәа иахьынӡархагылоу аӡәи-аӡәи еибахьчоит. Аиаша мҩаԥызгарц иашьҭоу ибӷа ԥырҵәоит, амцқьара ахәымгара злоу уи ихаҭа иакәушәа, реиҳабы иҿы аусқәаеиқәдырҽаҽоит.
Абри еиԥш арыцҳарақәа аԥсҭазаараҿы зны-зынла аҭыԥ рымагәышьоуп. Апоет Кь. Чачхалиа дырҿагылоит урҭ азалымдарақәа абри ажәеинраала аҟны, ҳаргьы хьаҳәхьачрада ҳахнахуеит ари ажәеинраала, ҳгәы еицҳауа, автор иидеиа ҳадгыланы ақәԥара ҳазыҟанаҵоит аформа ашьақәргылашьа —асахьақәа рыԥсабаратәра, риашара.
Абри ауп ажәамаана захьӡугьы.
Апоема «Амра аԥҳа» Кә. Ломиа ишәҟәы «Ажәеинраалақәеи апоемақәеи» (Аҟәа, 1963 ш.) иану ирҿиамҭақәа иаарылукааша акоуп.
Адунеи алитература аҭоурых аҿы иузыԥшаауам, ажәлар рҿаԥыцтә ҳәамҭа иацәхҟьаны, зхала мацара зҽеибызҭаз милаҭтә литературак.
Ақәра дуӡӡа змоу аԥсуа жәлар, рыԥсҭазаара аԥышәа ду ирнаҭаз, рҿаԥыцтә ҳәамҭа ҳаԥсуа литература иашьаҭаны иҟалеит. Ҳлитература ашьаҭашьҭаҵаҩы, Аԥсуа жәлар рпоет Д. И. Гәлиа инаиркны, Иуа Коӷониа, Миха Лакрба, Мҭы Ақаҩба уҳәа убас егьырҭгьы рырҿиамҭақәа рҿы, ажәлар
рҿаԥыцтә ҳәамҭақәа афоризмқәа, ажәаԥҟақәа уҳәа, иара ус рхы иахьадырхәоз амацараҿы иаанымгылакәа, жәлар рҳәамҭа асиужетқәа шеибгоу иааганы рырҿиамҭақәа рылырхуан, ма шьаҭас иарҭон.
Ҳаԥсуа литература иахьа уажәраанӡагьы ажәлар рҟәышра зҭоу аҷеиӡ ду иҭнатоит арҿиамҭа иамаҭәахәхаша алитературатә детальқәа, асиужетқәа, ахшыҩҵак хазынақәа. Ари ус шакәу ашьақәырӷәӷәаразы, аԥсуа жәлар рпоет Баграт Шьынқәба ирҿиамҭақәа рымацара ааҳгәалаҳаршәаргьы азхоит.
Кәымф Ломиа иҩымҭақәа рыҿгьы ҳара имаҷымкәа иаабоит, ажәлар рҳәамҭа анырра ду ширҭо. Апоема «Амра аԥҳа» акәзар, ажәлар рҳәамҭа иаҿырԥшны еиҿкаауп. Алакәтә сиужет апоема гәыцәс иаҭаны, иааирԥшит иахьатәи ҳаԥсҭазаараҿы акрызҵазкуа ахшыҩҵакы.
Аҳ асоф аҿы дшышьҭаз, амра ангыла, ацыԥхьқәа инеиҿаԥсаз ддырҿыхеит. Уи ицәа иаԥырхагаханы ирҿыхара згәаӷьыз уаҩытәыҩса данимба (имаҵуцәа илеишәа рымдыруази, ишәаны рҽырҵәахит), дахьҿыхаз азын игәаӷ зхигара уаҩ даниԥыхьамшәа, амра ахаҭа итапанча нақәикын, деихсит. Уинахыс амра ацәырҵра иаҟәыҵит. Адгьыл амра анеиму, алашьцара ахатәеит, ахьҭа бааԥс ҟалеит, аҵааршә ахаԥеит.
Иҟами џьоукы иахьагьы убра аҳ иеиԥш, зхада хәыцырҭа змаӡамкәа, рыгәнымыҩ-хамаԥагьаратә егоизмрала ауаатәыҩса рыԥсҭазаара иаԥырхагоу, ауаатәыҩса лашарбагас иаарызцәырҵуа иаӷрагыло! Урҭ иреиԥшу, иаҳҳәап, ажәлар рмаҵурак дахагылоуп машәырны. Ажәлар рмаҵура иахагылоу уалс идуп, уи дызхагылоу ирыгу-ирыбзоу ҳәа, ихатәы ԥсҭазаара ихашҭуа аҿынӡа урҭ дрызҿлымҳазарц. Аха иара ихашҭуа урҭ дызхагылоу ажәлар роуп. Ихатәы ԥсҭазаара иҭәы-иԥха аҟаҵара дшашьҭоу, ажәлар ма зынӡа ихаиршҭуеит, мамзаргьы, высшьак азакәан изаҭоны ианиба, урҭ рыхәда ишьапы хишьуеит. Дызхагылоу ажәлар ирҭаз амчра ихы иархәаны, урҭ рымчрала дара рхаҭа дрықәыӷәӷәоит. Аҳратәра аныҟаз еиԥш, зегьы иара имҵахырхәо иҟаиҵарц далагоит. Уи ауаҩ имҵахырхәогьы ҟалоит. Урҭ амҵақьақьаҩцәа роуп. Амҵақьақьаҩцәа уи аиҳабы иҟазшьа рҽақәыршәаны рҽизааигәартәуеит,
иҟаиҵалакгьы имарҽхәо, уи ихаҭагьы, акы салаҟаҵәҟьоуп ҳәа, дызлаҟамгьы далаҟоушәа, ииашаны ҷыдара ҟаимаҭк илоушәа ихы ибо дҟарҵоит. Ихаҭаратә культ уи ауаҩ издырҿыхоит урҭ амҵақьақьаҩцәа. Нас уи ихаҭаратә культ убысҟак дарлашәуеит, икәша-мыкәша иҟоу аԥсҭазаара аиашаҵәҟьа имбо, ԥсҭазаарас иара дызхагылоу ирымоу иара ихаҭа иакәушәа иҽыҟаиҵо, ибо далагоит. — Уара уҳамамзар, ҳлеиқәынҵәа ҳамцози! — ҳәа, иаԥхьа инеины иашьапкра зхы иззаҭәамшьо, амҵақьақьара зцәаҩам ауаа иашақәа блаҵырхәла дрыхәаԥшуа, ԥсеивгарҭа римҭо далагоит. Уи иара ихаҭагьы алашара игәаҳәо дыҟаӡам, алашьцароуп дзеилаҳауа, избанзар, ажәлар ирыԥсҭазаароу лашарак аакыллҷҷар, иара дзакәу аиашаҵәҟьа шцәырнаго идыруеит. Алашара имцқьарақәа ирықәыҷҷар, инаԥшуа ирбо иахьыҟало иахҟьаны, уи даргәамҵуеит, насгьы имчра агәыдиҵо далагоит уи ахәаҽразы.
Уи еиԥш иҟақәоу роуп аԥсҭазаара иҭәы-иԥха аҟалара иаԥырхагоу, аԥсҭазаара зырхәашьуа, «амра» иеихсны иԥхазҵо.
Кәымф Ломиа ипоема «Амра аԥҳа» аҟны аҳ исахьеи уи аԥсҭазаара ширлашьцази аарԥшра амацараҿы даанымгылеит. Аԥсҭазаараҿ еснагь иҟан, иахьа акәзар, еиҳагьы ирацәаӡоуп азҿлымҳара ду зманы, зхы мшаҭа ауаа ирыхәара иашьҭоу, амра ԥшааны ирзаазго, рхаҭақәа мраны ажәлар ирзыԥхо ауаа хазынақәа. Апоемаҿы ус иҟоу дреиуаны дгылеит Ахра ҳәа арԥыс шьахәк.
Ахра ддәықәлеит, уи аҳ гьангьаш ихҟьаны, ажәлар ирцәыӡыз амра ԥшааны ажәлар ирызиргьежьырц.
Алакә аҿы ишыҟалало еиԥш, Ахра ауадаҩра дуқәа зегьы дыриааины (араҟа аҭыԥ бзиа ааннакылоит ажәлар рыцхыраҩ, ажәлар рзын абзиа иашьҭоу идгыло, ацхыраара изҭо амчрақәа аԥсабараҿы рырацәара), днаӡеит уи Амра аҟны. Амра ацыԥхьқәа ажәлар ирзааигеит мацара акәымкәа, Амра аԥҳа блахкыга бзиахәӡагьы дааигеит аҩныҟа, иԥсадгьыл ахь — Аԥсныҟа. Ахра ибзоурала ажәлар аԥсҭазаарахь еиҭакылсит, ҭынч инхо-инҵуа иҟалеит. Аԥсны акәзар «Амра тәыла» ҳәа азырҳәо иҟоуп, избанзар Ахра Аԥсныҟа дааигеит Амра аԥҳа.
Ари лакә формала иҩуп, аха аҩнуҵҟатәи аҵакы иреалтәу, ииашаны аԥсҭазаара аазырԥшуа рҿиамҭоуп. Аԥсны амра иатәылоуп! Ус анакәха, Амра аԥҳа ииашаҵәҟьаны араҟа дыҟоуп, амрахәага илхылҵуа Аԥснытәи аԥсабара аԥсы аханаҵоит. Амра аԥҳа Аԥсны хатәы ҩныс илымоуп, ӡынгьы-ԥхынгьы ара даԥшәымоуп, илыршәҭуеит, илыркакаҷуеит Аԥсынтәыла.
Апоема алакәтә форма иаҵоу аҵакы иҵегьы ҳагәылаԥшуа ҳҿынаҳхар, иаабоит, иара ус аԥсҭазааратә хаҿсахьа иашақәа автор иахьааирԥшуа анаҩсгьы, ҭоурыхтә епохак:
Ахьҭа аҿаанахеит,
иҵааит еиҟәжәаны.
Аӡиас ннакылт,
изымҵысуа ихәжәаны.
Амшын шыгәрымуаз
иԥахны иҿанаҳәеит,
Асы канажьӡеит,
адгьыл ҭанаҳәҳәеит,
Аурҭ аҭра иҭыҵит,
мбатә ҟанаҵеит.
Ашәаԥыџьаԥ
раан ишьҭанаҵеит...
Ԥсы зхаз гәаҟуан,
иаҿымзи анҵәара,
Ажәлар аргама
ирыдгылт ахҵәара.
Аҩнқәа рышә акит,
иҭацәит аҩнаҭа,
Уахьыԥшлакгьы,
ақьаԥҭа, ақьаԥҭа.
Автор иԥсадгьыли ижәлари рыбзиабара шаҟа иҳараку, апоема «Амра аԥҳа» ибзианы ианыԥшуеит.
Ианыӡаан ицарцу
узтәу ажәлар,
Рдац гәакьақәа
рнышәнап инамжәан?
Изҳәо дҟамларцу
рбызшәа иԥагьоу,
Уаҩы имаҳарцу
са сзынгьы игәакьоу?
Ан дымшәаҳәарцу,
дадтәала нагара,
Стәыла, унхарцу
ишушәу аџьангара?
Арҭ ажәақәа апоема афырхаҵа хада Ахра, Амра аԥшаара идәықәламҭаз иҩнуҵҟатәи монологны ииҳәоз, автор игәеисра иахылҵыз, апатриотизм ду зҵоу цәаҳәақәоуп.
Апоема еибыҭоуп еихышәшәа ицо, иласу ритмика бзиала. Арифма аганахьгьы угәы иаахәаратәы арифма лыԥшаахқәа рацәоуп. (Аӡаӡа — наӡаӡа, агара — аџьангара уб. иҵ.)
Аиҿырԥшрақәа, ажәа сахьарк ссирқәа уҳәа рыла апоема даара ибеиоуп:
Ачуан ҷышә
иҵахазшәа адунеи,
Алашьцара рхатәан
геи-шьхеи.
Ачуан азганк
даахазшәа аӡә днеи,
Мрагылара
ҵлашааит, икеикеит.
Абас асахьа ҭихуеит ашьыжь амра ангыло, ԥсабаратә ԥҟарала уахи-ҽни рҽанеилдырго аамҭа. Сара сгәаныла ари даара ибзианы иҳәоуп.
Автор ифантазиала аԥсабара-реалтә сахьақәа ирзиӡбауеит ирықәнагахаша алегенда ҟаимаҭқәа. Иаагап ҿырԥштәык: Ахра Ҭоуӷан дақәтәаны амра ажәлар ирзааигарц ажәҩан даҿаланы данҩеиуаз:
Иҭӷәыхаа усҟан
ианиҵаз ацәаҳәа,
Асар рымҩа ҳәа
иашьҭоуп иахьа!
Апоема «Амра аԥҳа» Кәымф Ломиа ирҿиамҭақәа иаарылукааша лагала ҟаимаҭуп ҳаԥсуа литератураҿы.
Апоет Гьарь Гублиа цәала-жьыла иныруеит, ибзиангьы идыруеит иԥсадгьыл, уи аҭоурых, уи аԥсабара... Ихатәы бызшәала иҭижьхьоу ишәҟәқәа рнаҩсгьы, уи қырҭ бызшәалеи урыс бызшәалеи иажәеинраалақәа иреиӷьқәоу еиҭаганы хазы-хазы шәҟәны иҭижьхьеит Қарҭи Москвеи.
Ихатәы бызшәа ацаҳәцаҳәара, ажәлар рԥышәа аҟәышра, аҵак ҵаулара уҳәа ирҿиамҭақәа абжьы рханаҵоит, иарҵаруеит.
Гьаргь Гублиа иажәеинраалақәа ҳрыԥхьо, абӷьыцқәа еихыршәшәо ҳҿынаҳхар, ҳаԥхьа иаацәырҵуеит Аԥснытәи ашьха шлақәа, зыфҩы лаҳа-лаҳауа, шәыр рацәала ихырхәо абаҳчақәа, ҳара иаабоит амшын, уи ацәқәырԥақәа реисбжьы ҳгәы иқәыҩуит, иҳаҳауеит аӡыхьқәа ахьхьаҳәа иахьыҵыҵуа рашәаҳәабжьы, иаҳныруеит Аԥсны зегьы агәеисбжьы. Ҳара иҳауит аестетикатә гәахәара, аха уи маҷӡоуп. Ҳара ҳаԥхьеит ажәеинраала, иаҳаркит адаҟьа, аха ҳахшыҩ ажәеинраала иаҵоу аҵакҷыда (аподтекст) аԥхьара иаҿуп.
Иаагап ажәеинраала «Абаллада аԥҳәасазы» (аизга «Ааԥынтәи ахәыцрақәа». 1963 ш. ад. 75). Аԥҳәаса заанаҵа ааԥынра анырын, аҿҳәара ааиаанӡа иҿыхеит, «апытҟәыр хәыҷқәа ылнагеит», ишәҭит. Аха иаақәырҵәиааны амра ахьшәашәара иаԥсахит, ахҵаарақәа ҟалеит. Аԥҳәаса ибыбшӡа икылнагахьаз ашәҭқәа канӡеит. Ашьҭахь аԥҭа еиқәарақәа ажәҩан иахыҵит, ааԥынра иашаҵәҟьа аҽышьақәнарӷәӷәеит, абаҳчақәа рыҿҳәара ааин, еинчыла ашәҭра иалагеит зехьынџьара, аха аԥҳәаса уаҳа изымшәҭит:
... Уи шьҭа иахәаӡом,
Агәы ихьшәашәаз узырԥхом,
Уажәгьы игылоуп ихахаӡа,
Ччаԥшьк аныԥшны иубаӡом.
Имаҷым ари ажәеинраала ухшыҩ аҿы иарҿыхо ахәыцрақәа: ма ҳҿаԥхьа иҩагылоит иаадыруа, ахаҭаратә культ аамҭа хьанҭа иҭысыз арԥыс еилҟьа-еилӷәыцәк иҿара. Ахгара, агәаҟра дуқәа зыԥсы рцәынхаз, аха зымч-зылша
зегьы злыӡааны игыр-гыруа аарлаҳәа зыԥсы ҭоу, зҿарахь уаҳа дунеихаан изыхнымҳәуа, зааԥынра ашәҭыцқәа уаҳа изызкылымго ауаҩы. Мамзаргьы ҳаԥхьа иаацәырҵуеит, дышқәыԥшыз ихыхны, ижьаны зыӡӷабра хәаҽу, зыԥсҭазаараҿы ауаҩытәыҩса игәрагара зцәыӡыз аԥҳәызба лхаҿсахьа.
Ирацәоуп абас ахәыцрақәа уззырҿыхо ажәеинраалақәа. Иаагап ажәеинраала «Жәытә аахыс ахра ҳаракӡа» ҳәа иалаго (аизга «Ааԥынтәи ахәыцрақәа», ад. 37).
Наџьнатә аахыс ажәҩан иаҵакьысуа игылан ашьхақәа. Акаршәра агәы нханы иҟазаарын (ашьыцра мыжда иахҟьазар акәхап) урҭ ашьхақәа рышәшьыра ҳаҵахан, уаҩы ҳимбо ҳҵәахны ҳрымоуп ҳәа. Ашьҭахь убас еиԥш ҟалеит, ашьхақәа авулкан иарбгеит. Усҟан акаршәрақәа гәырӷьон, аха:
Ашьҭахь ирзыҟалеит амыхьтә,
Иааикәагылт рцәа иҭаӡыӡын!
Уа ирыдшәылан иакит аҷыхь...
Ма иаагап ажәеинраала хәыҷы «Мап, иџьасшьом, Кәыдры, уԥагьара» («Ааԥынтәи ахәыцрақәа», ад. 36). Араҟа аӡиас Кәыдры «ацәқәырԥ еимхәыцла иқәца», аҽырԥагьаны илеиуеит, аха автор ибжьы ақәиргоит, аҽырԥагьаны иахьыҟоу, уи еиԥш алашара ахала ишазмырҳаз аилиркаарц:
... Агәамч ду узҭаз ариаҟара,
Мтҟьалоуп ихаҵа.
Аԥсны ԥааимбар ҭыԥуп ҳәа ззырҳәо тәыла ҟаимаҭуп, аха ари атәыла ҟаимаҭ иқәынхо аборигенцәа аамҭа цәгьақәа изрылӡаауамызт жәытәӡанатә аахыс. Атәымтәылантәи ақәылаҩцәа абџьармцала иӡхыҵуан ҵыхәаԥҵәарада. Зны антика апериод иатәыз абырзенцәа, нас аурымцәа (аримлианаа), зны арабцәа, зны аҭырқәцәа... Имааицда араҟа!? Ари аабоит ажәеинраала «Ашыцра» аҟны. («Ааԥынтәи ахәыцрақәа», ад. 24).
Аԥсны зегьы рыхәлабгар
Моу рымаӡам,
Амшын иаанагаз
Аԥсымҭәқәа, арҳәцәа.
Ашыц ҵҟәашаа
Гәаӷла иаҩаӡан
Ираа ишьҭарҵон,
Иахысуан еихыҵәҵәа.
Урҭ ахьыҵырҟааз,
Иеиԥшхон
Зӡамҩа ҭыржәаз ауаҩы.
Урҭ ақәылацәа-цәырҳәцәа, ақәылацәа-ахшьаацәа шаҟа гәаҟра хьанҭа, шаҟа хьаа бааԥсы атәыла иазааргоз арҭ ацәаҳәақәа рымацарагьы ирҳәоит.
Ажәеинраала злахазыноу акоуп, иара ашыц асахьала аԥсуа шыц абиографиеи, уи асахьаҵәҟьеи ииашаны иахьаарԥшу анаҩсгьы, ажәеинраала аподтекст аҿы иаҳзаатуеит Аԥсни аԥсуаа рҭоурыхи. Атәымдгьыл ахьынтә иааз ауаа, рыцҳашьарак ҟамҵаӡакәа, ақәра дуӡӡа зхыҵуа уи ашыцра шхыршьаауазгьы, «зӡамҩа ҭыржәаз ауаҩы» иеиԥш, атәыла агәы шҭырҳаҳаауазгьы, еиқәхеит уи ашыцра, шьаҭанкыла ақәхӡара рылымшеит:
Аԥашәқәа рҽырҵәахит,
Адгьыл иалалеит,
Ашьеи алаӷырӡи
Ақәырҭәон ауаа.
Уи ажәла арҵәыӷьан,
Еиҭагылеит
Агеи ашьхеи
Ҭырҭәаауа.
Гьаргь Гублиа иажәеинраалақәа рҿы аҭыԥ бзиа ааннакылоит ажәларқәа реиҩызара, риешьара атема. Ажәеинраала «Аҟәатәи абаа» («Схәышҭаара ацыԥхьқәа», ад. 14) аҟны ҳаԥхьоит:
Мап, ахаҳәтә баа акәым
Уа узыхьчо.
Ажәлар реиҩызара
Акгьы иазмырхәашьуа,
Ибаашны
Иузгылоуп иухаҷҷо.
Ари ииашаны иазгәаҭоуп. Ҳтәыла ду иқәынхо ажәларқәа реидгылара, риешьара ҳара ҳсоциалисттә ҳәынҭқарра ҟанаҵеит адунеи аҿы зегьы реиҳа амчхара змоу ҳәынҭқарраны. Уи аиашьаратә аидгылараҿы ажәлар маҷқәагьы ажәлар дуқәа ираҟараны ирывагылоуп.
Гьаргь Гублиа иажәеинраалақәа ртематика ҭбааҭыцә аҟны давымсит аибашьра атема. Ажәеинраала «Акапитан исааҭ» («Сыԥхьарца», ад. 10) аибашьра атемала иҩу Гьаргь Гублиа иажәеинраалақәа иаарылукааша ажәеинраалоуп. Ари ажәеинраала ҳанаԥхьо, ҳҿаԥхьа иҩагылоит аибашьра аамҭазтәи асахьа гәыҭшьаагақәа. Ажәеинраала нҵәоит абас еиԥш иҟоу ацәаҳәақәа рыла:
Исааҭгьы аҭӡамцаҿ ишьҭхысаа
Аусура ишаҿыц иаҿуп.
... Деибашьуан, аҽԥыхәшә дацгылан,
Уи асааҭ знапы иахаз.
Уажәы аҷҷаҳәа иаԥхьаӡоит
Аҭынчра амшқәа иаҳзынхаз.
Ажәеинраала хҭҳәаам, иҟалахьоу хҭысуп излыху. Аха араҟа ажәеинраала аӡәы ихҭыс зҳәо ҭоурыхтә нҵамҭаны, очеркны иаанымхеит. Ажәеинраала аԥсҭазаараҿы сахьаркыра ӷәӷәала еиқәыршәоу, аԥсҭазаара иазку, аԥсҭазаара шҵыхәаԥҵәарадоу аазырԥшуа рҿиамҭоуп.
Гьаргь Гублиа ирҿиамҭақәа рҿы иаагәоуҭартә аҭыԥ ааннакылоит илиро-епикатә рҿиамҭа — ибаллада «Ҩ-ӡахәак рлахьынҵа». Араҟа асимволтә формала иааиртуеит амҳаџьыраа рҭоурых адаҟьақәак. Азеижәтәи ашәышықәсазы аҭырқәа ӷбақәа идырқьаԥҭажәит Аԥсны. Аԥсуаа ргеит урҭ рыԥсадгьыл инықәганы.
Аԥсадгьыл абзиабареи Аԥсныдгьыл иахьатәи аизҳа-зыӷьареи бзиаҵәҟьаны иаарԥшуп абалладаҿы. Аӡахәашьап (аӡахәа араҟа аԥсуа жәлар, аԥсуа милаҭ символра рзыҟанаҵоит) арҳәцәа ирзымгакәа, араҟа аԥсадгьыл аҿы Аԥсны иаанхаз:
Абаҳча иамкызт,
Иакәшоит аҩны,
Ацәаакыра амоуп,
Амрагьы азԥхоит илбааны.
Наҟ-ааҟ аҽоужьны
Идәықәлеит, иабаҟаху иубар,
Ирацәаххыроуп ажьымжәақәа
Ирықәкнаҳау ашьаҟьар.
Аԥашә ӷәӷәоуп
Аҽеибыҭа иалоуп адгьыл — ан...
Егьи, арҳәцәа-ақәылацәа зыԥсадгьыл иналкәыкәаа иргаз, ӷьацара азыҟамҵакәа, атәымтәылаҿы иканӡан, аҩара иаҿуп, алаӷырӡ аҿыкьаса, иҵәыуо иаҳәоит:
Сыблақәа хыгагааит.
…Сдацқәа ирылӡааит
Сыдгьыл исуҭаз ацәаакы.
Нас уаҳа абри ԥсыхәа амамкәа ишԥаҟалеи? Зыԥсадгьыл аҿы иаанхаз аҩыза еиԥш, аҽеибыҭа итәӷәырԥсаны азҳарц азы уи аԥсадгьыл ахь, Аԥсныҟа аргьежьра уаҩы дзашьҭамлазеи? Мшәан, ари аӡахәа ҳәа автор дызҿу, шә-нызқьҩык инреиҳаны зыԥсадгьыл ахь агьежьра злымшацкәа, Ҭырқәтәыла иахьа инханы иҟоу аԥсуа-мҳаџьырқәа роуми! Урҭ рыргьежьра зылшарыз, уи ала зыхьӡ хазынахәха аҭоурых ианхаларыз, зашәахә камшәо ирҳәашаз хаҵак уаҳа дышԥаҟамлеи? Абас ахәыцрақәа изнамырҿыхар алшом аԥхьаҩ, ари абаллада данаԥхьалак.
Ахыркәшараҿы автор иҳәоит:
…Игәырҩауеит,
Аха иӡым агәыӷырҭа,
Убри иареиқәазар
Ажь иҿаҳаз алакҭа?
Ари, иласӡа аҩышьала абалладаҿ иҟоу атрагедиа рацәак ианымаалозар ҟалап, аха ҳӡахәа иҿало ажь рацәаххырашәа еиқәаҵәаноуп ишыҟоу аԥсабараҿы.
Шамил Ԥлиа ипоезиаҿы мацара акәымкәа, ҳаԥсуа литература зегьы аҿгьы иоригиналтәу жәеинраалақәоуп ацикл «Гәыбаа адәы».
Аԥсуа жәлар зышьаҭа ҭбааз, ақәра дуӡӡа змоу жәытә милаҭуп. Аҭоурых ибзианы иадыруеит иахьатәи Аԥсынтәыла аҳәаақәа амраҭашәарахьгьы амрагыларахьгьы хараӡа инархыганы ишыҟаз. Аха ҳаԥсуа сахьаркыратә литератураҿы уи аӡбахә зҳәо ҩымҭак аламала иуԥыхьашәомызт.
Апоет Шамил Ԥлиа ари аганахьала згәы еицҳауа иакәны, поезиатә рҿиамҭак аҽеиҵыхырҭа ахьынӡеинаҭо зеиԥшроу ала, анкьатәи «Даду иашҭа» иаҵанакуаз «Гәбаа адәы» «археологиатә ҵхрақәа» азыҟеиҵеит, аетнографиатә ԥшаарақәа азымҩаԥигеит, аҭоурых ҳазцәыригеит.
Гәыбаа адәы ари иахьа Краснаиа полиана ҳәа изышьҭоу ауп, Адлер уаннеилак, аӡиас Мзымҭа ахыҵхырҭахь иҩаскьаганы, ашьхақәа ирыбжьоуп.
Шамил Ԥлиа иажәеинраалақәа рцикл «Гәыбаа адәы» аатуеит ажәеинраала «Амҩа Гәыбааҟа» ала. (Аж. «Алашара», № 1, 1966, ад. 32.)
Ахәыҷқәа рзыҳәа
Гәыбаа адәеиԥш ԥсшьарҭа
Ыҟам ҳәа зегьы ирҳәоит.
Ҳхәыҷкәа ҳаман
ҳамцар ҳхәарҭам,
Шьха ҳауак цқьаӡа ирфоит!
Абас апоет «иҩны иҟоу» данхҭалк, иҭаацәа има дцеит анкьа аԥсуаа рыла иҭырҭәааз, иахьа Аԥсынтәыла аҳәаа инхыганы иҟоу аҭыԥ хазына Гәыбаа адәы ашҟа ԥсшьара. Уи игәеиҭеит уаҟа адгьыл, ашәаԥыџьаԥ, ашьхақәа, ахаҳәқәа, аӡымҩас Мзымҭа уҳәа зегьы, Аԥснытәи иара аԥсуа уаҟа инеира «ишарлахҿыхыз», рыбла ихибаалт «маӡак шрымоу».
Убри амаӡа иԥшаарц дашьҭалт апоет:
О, шәызхаану
шаҟа ыҟоузеи,
Уи зегь цәырган иаҳшәырба!
Ари адгьыл аԥсуа цәа ахәыҷыҵәҟьагьы иахикааит. Даур хәыҷы лабак, ҽушәа дақәтәаны «д-Сасрыҟәаха» иаб дынидххылан, дизҵаауеит:
Гарԥ излеиԥшми?..
Гарԥ ҳамцакәа,
Нанду, даду, ҳрывсны ҳзааи?!
Ари ахәыҷы изҵаара ашьҭахь апоет ихәыцрақәа еиҳагьы рыҽдыртлеит:
— Даду иашҭаҿоуп ҳахьыҟоу,
Уи ирамҵоуп ҳазҵатәоу.
Аԥсабара далызбаауеит,
Аԥсабара —
шьамшәа ицқьоу.
Сара дызбоит
сҿаԥхьа ахра,
Иԥсуа-шәақь кны дахьаҿоу.
Избоит ицәшьхәа ахьарсу архан,
Ишәыр баҳчаҿы дахьҭоу.
Абан нахьхьи —
ирахә роуми,
Иавоу Мзымҭа аԥшаҳәа!
Ани игылоу—
иуахьадҭроуми,
Ишьхагәароуп ҳазхәаԥшуа.
Илҩаҵә ауми — ҩада ихалан,
Иқақаӡа жәҩан иху.
Иарбан ара ихьӡ зыдҳәалам,
Адгьыл
иԥхӡы афҩоуп иаху!..
Ахәыҷы ишҟа аҭак аҟаҵара мацара акәым араҟа иҟоу. Автор игәы хьоухьоууа ашәышықәсқәа дрылԥшны, «археологиатә ҟәырҷахақәа» цәыҵыԥшаауа, инапы нрықәк-нрықәкуа иаҳирбоит. Арҭ ацәаҳәақәа ацикл «Гәыбаа адәы» зегьы идеиа хадас иагәылгоуп.
Шамил Ԥлиа Гәыбаа адәы акәша-мыкәша дахьынеиҭаҵлак илаԥш иааҵашәоит аԥсуа ицәа зхикаара ашьам ҭыԥқәа. Дара Гәыбаатәи аҭыԥқәа рыхьӡқәагьы (Гәыбаа адәы, Аибӷа, Мзымҭа, Асхьыс уҳәа убас егьырҭгьы) инеилҟьаҵәҟьаны аԥсышәала ицәажәо хьыӡқәоуп. Урҭ ахьӡқәагьы, етнографиатә еилкаарак аҳасабалагьы ихәарҭаны, имыӡратәы еиқәырханы, апоезиаҿгьы ианаалартәы ажәеинраалақәа ирылагылоуп.
Гәыбаа адәы иахагылоу ашьха, Аибӷагьы нарылаҵаны, аҭыԥқәа зегьы «зышьҭа ҳну дабацеи ҳныжьны» ҳәа азҵаарақәа иҭо, иӷьаҵәыӷьаҵәуа, «ашьа ахала аҽадыруеит» ҳәа, иара уаҟа инеира еигәырӷьаны иаԥылоит:
Аԥсабара зегьы ҿыхан,
Игылт ишанхазшәа.
Сгәыдыркылт рнапқәа иаарыхан,
Ан лԥа дылбазшәа.
(Ажәеинраала «Ашьа ахала аҽадыруеит»)
Гәыбаатәи аԥсабара арцәажәареи, уи аԥсабареи иара апоети реицәажәареи рыла иҟаимаҭны иааԥшуеит Шамил Ԥлиа идунеи — иԥсадгьыл азгәыбылра ду имоу.
Ажәеинраалақәа рыҟны, аԥсабара ус баша акәымкәа, зыԥсы ҭаны еиҭаҵыргьы, ицәажәаргьы зылшо, ауаҩыбызшәагьы заҳауа ракәноуп дышрыхәаԥшуа. Ахаҳәқәа дырдырын, «аӡы иҭыԥоит атрым-трымҳәа», игәырӷьаны иацәажәоит «уабаҟаз» ҳәа.
Ажәеинраалақәа рҟны Шамил Ԥлиеи аԥсабареи жәытә ҭоурыхла реидҳәалара, цәанырра ҳаракыла иахьааирԥшуеи уи аԥсабара асахьақәа аргама урыхәаԥшуашәа иубаратәы иахьҭихуеи рнаҩсгьы, урҭ асахьақәа рыҩнуҵҟатәи афилософиатә ҵак ҷыдақәа рнубаалоит.
Ажәеинраала «Гәыбаа арҩаш» аҟны, арҩаш хәыҷы убырсҟак абжьы дууп, ахаҭа умбоны уазыӡырҩуазар, абжьыцәгьа уаршәап. Аха уи абжьы асҟак издуу, иумбозар, Волга иаҟаразар ҟалап угәахәратәы изыҟоу:
... ихәыҷупаз —
ибжьаӡыр ҳәа
Ишәозар ҟалап!
Аԥсаҵлақәа ракәзар (Ажә. «Аԥсаҵлақәа»), ракетоушәа рҽеидыԥсала иахьгылоу, «қәацк рылдыршәом, иазымӡәӡәарцаз рдац аҩар!»
Аҩада ҳалацәажәеит Гәыбаа адәы ашҟа автор инеира шаҟа аԥсабара аигәырӷьаз, шаҟа игәыбзыӷны иԥылаз, шаҟа иԥсшьарҭа ҭыԥ ссиру, аха ас мацара иҟам еснагь ашьха аԥсабара. Уи аҽеиҭанакуеит.
Адыд-мацәыс ҵырҵырит,
Иарцәажәеит аԥсҭа.
Ажәҩан еимаҵәан,
Ибгоит, ҳаӷеиҭа.
Аӡыхьқәа абаҟоу?
Ижәылоит аҩар.
Мзымҭа иагәыдлан,
Ишьҭырхит абар!
(Ажәеинраала «Адыд-мацәыс ҵырҵырит»)
Анаҟә ихчыло, уаҩы дарныҟәом, ашәаԥыџьаԥҵәҟьа «рымахә еикәаҳәуеит»! Абас алеишәа каамеҭуп ашьхатәи аԥсабара. Аха, абас, хырзаман шыҟазгьы, аҩар шжәылозгьы, хәашьрак ақәӡамкәа, уи ашьха агәыцқьара иалҵәраа, ахьхьаҳәа илеиуеит аӡыхь. Ари Нарҭаа адауаԥшьқәа иржәуаз аӡыхь, Нарҭ-ӡы (Нарзан) ҳәа изышьҭоу ауп.
Сааҿыхәеит саргьы.
Уи акәхеит,
Слахҿыххеит,
Сымч даҽакхеит!
Сааԥсара абацеи?
Наҟ инсыхҟьеит!
Уамашәа иҟоуп ашьха аҵасқәа. Уи уаркароит, уаргәаҟуеит, аха уамакала уԥсгьы унаршьоит. Игәашәҭахьазар: иахьа хәлаанӡа абахә уаҿоуп, ушьапы унанамго, ухы узышьҭымхуа, мызкгьы сызгыларым угәахәуа, уеилаххаа аҭыԥ аҿы, мамзаргьы ҳаԥык аҿы ауапа ааукәырша унышьҭалт аныхәла. Ашьжьымҭан уҩагылоит угәы-ушьамхы уҵԥраауа. Ари аныԥшуеит хәашьра зқәымкәа ашьхагә иалхәраа иааиуа Нарҭ-ӡгьы.
Ауаҩ иԥсадгьыл иқәнагалаз афырҭын, амшцәгьа бааԥс, аӡыхьқәа зырхәашьуа аҩар уҳәа зегьы дшырҿагылоу, имч ишәоит, аха хәашьра зламсыц уи иԥсадгьыл агәыцқьара (ажәеинраалаҿы автор Нарҭ-ӡы иааԥсара шиханаршҭыз еиԥш) иланаҵоит амч ҿыц. Ауаҩы иԥсадгьыл агәацқьара гәашьамхыс иманы, дбаӷьаӡа идгьыл данықәгылоу, амҵәыжәҩақәа имоушәа ихы ибо, игәашьамх иҵԥраауа дҟалоит. Шамил Ԥлиагьы Нарҭ-ӡы агьама аниба, Нарҭ Сасрыҟәа иакәушәа ихы ибо дҟалеит:
Сыԥан сынҽыжәԥалт,
Бзоу наҵҟьеит еиқәных!
Амра сазцарц,
Иаазгарц уи аҟәых!
Араҟа автор ифантазиа иахылҵуа ахаҿсахьақәа ҵакыла ажәеинраала иацәхҟьаны, еиԥхьытта иҟам, шьала-дала иадҳәалоуп, иаласоуп. Автор Нарҭ Сасрыҟәа иеиԥш, ажәлар бзиарак рзыҟаиҵарц, ахьҭа, аҷыхь ԥхьазцара, амшцәгьа иахылҵыз аҩарқәа, аӡыхьқәа зырхәашьуа ҭазырбара, амра аҟәых аагара иҭахуп.
