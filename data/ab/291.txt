Ацыха ӡыхьеиԥш зыԥсҭазаара цқьаз
Абаҩхатәра змаз апоет, аҵарауаҩ, ҳхьыбҿар  гәыкала бзиа избоз, изҭахыз, аԥсадгьыли ажәлари рыбзиабара рылазааӡоз Владимир Платон-иԥа Анқәаб дызнысыз иԥсҭазааратә-ирҿиаратә мҩа, асовет аамҭа аан шакәызгьы, ишаҵанакуазгьы акыр иуадаҩыз амаҟәмабарақәа, аҭагәҭасрақәа ихигеит, дшыхәыҷӡаз лоунытә ихҭынхьааит аиҭымра, ихьымсит иан лнапы ҟәымшәышә, дҭамԥшит лыбла хаа, далахәыдахеит аԥа изы еснагь ихымԥадатәиу абжьгареи, аҟәыӷареи, агәымшәареи зцу ааӡара. Аха насыԥны уи аԥсабара инаҭаз абаҩхатәреи агәабзиареи, нас изааигәаӡаз иҭахцәеи  ирыбзхоураны дкылсит аԥсҭазаара дҳу ахь иҵаураз ҵеи лашаны, иҵегьы уазааигәаны иуҳәозар, ҳмилаҭ ҿахәҳәага ҳсахьаркыратә литература арҿиаҩцәа рҭаацәара, аӡәы ҳәа ду дналагылеит Аԥсны анҭыҵгьы дырбартә, драҳартә еиԥш поетк ҵарауаҩк иаҳасабала ихаҿра иманы. Аԥсуа литература згәы азыбылуа, доуҳатә мазарак еиԥш изыԥхьаӡо ауаҩы ихьааимгарц залшом адауаԥшь иаҩызаз ауаҩы, егьырҭ ҳашәҟәыҩҩцәа гәылмҵәаахқәа аӡәырҩы реиԥш иҿахәы нагӡаны иҳәаанӡа иԥсҭазаара мҩабжара иахьҿахҵәаз аҟамзаара адунеи дахьахыԥхьаӡалахаз. Аха игәы збаауа, уи  иҭынхаз ҳдоуҳатә культураз ихьӡырҳәаганы, иҿырԥшыганы иаанхоит ҳбызшәа, ҳлашырбага Кавказ Нхыҵгьы-Аахыҵгьы акаҩҳәа иқәыҩуанаҵ. Уи ауп ихадароу ари иуаароу адунеиаҿ.
Владимир Платон-иԥа Анқәаб диит 1928 шықәса 23 февраль азы Гагра аиурист иҭаацәараҿы. Иԥсҭазаара далҵит 1987 шықәса ноиабр 14 рзы. Джуп Аҟәа ашьхараҿ ,ашәҟәҩҩцәеи ауажәларратә усзуаҩцәеи рпантеон аҿы.
Владимир Платон-иԥа Анқәаб Хәаԥтәи алагарҭатә школ даналга, диасит Аҷандаратәи ихарҭәаам абжьаратә школ ахь. Уаҟа уи абжьбатәи акласс аҟынӡа аҵара иҵон, нас дцоит Тҟәарчалҟа, уаҟа ашахтаҿ аусуреи уахынлатәи абжьаратә школ аҿы аҵареи еилеигӡоит. 1953 шықәсазы Владимир Платон-иԥа Анқәаб абжьаратәи ашкол алгаразы аԥышәарақәа иҭиуеит Пушкин ихьӡ зху Аҟәатәи аҩбатәи абжьаратә школ аҿы. Уи абжьаратә ҵара аниоу 1954 шықәсазы дҭалоит А.М. Горки ихьӡ зхыу Аҟәатәи аҳәынҭқарратә педагогикатә институт афилологиатә факультет. Владимир Платон-иԥа Анқәаб 1956 шықәсазы абраҟа иҵара ааныжьны дцоит Москваҟа, дҭалоит А.М. Горки ихьӡ зху Москватәи алитературатә институт. Қәҿиарала далгоит 1961 шықәсазы, даауеит Аҟәаҟа, аусура далагоит Аҟәатәи аҳәынҭқарратә педагогтә институт аԥсуа литература акафедраҿы рҵаҩыс. Абраҟа уи аабаҟа шықәса аус иуан, астуденцәа аԥсуа литература аҭоурых дырзаԥхьон. 
1969–1970 шықәсқәа рзы Владимир Платон-иԥа Анқәаб Москатәи аҳәынҭқарратә педагогтә институт аҿы аспирантура акурс дахысуеит, уи даналга, март мза 23, 1970 шықәса азы афилологиатә наукақәа ркандидат ҳәа астепен аиураҿы ихьӡеит адиссертациа «Аԥсуа новеллақәеи Михаил Лакрбаи прозеи» ҳәа захьӡу атемала.
Владимир Платон-иԥа Анқәаб раԥхьа аусура далагоит Аҟәатәи аҳәынҭқарратә педагогтә институт (ашьҭахь иуниверситетхаз) аҿы рҵаҩыс. Уи акыр шықәса еиԥынкыланы аԥсуа литература акафедра напхгара аиҭон. Владимир анқәаб иԥсҭазаара аҵыхәтәантәи амшқәа рҟынӡа уи аҿар иааӡон рмилаҭ литературеи, рыԥсадгьыли, рбызшәеи, рыжәлари рыбзиабара рыланы, ипатриотцәаны. Дыҟамзар ҟалап даҽа ԥсуа лекторк, рҵаҩык иара иаҟара аҿар, астудентцәа ирзааигәаз, иаргьы бзиа дырбон, игәра ргон, даргьы – убас.
Владимир Анқәаб акьыԥхь аҿы дцәырҵит 1954 шықәсазы, уи раԥхьатәи иажәеинраалақәа еидызкыло ишәҟәы «Сышьха аӡиас» ҭыҵит 1958 шықәсазы, Москва Горки ихьӡ зху алитературатә Институт аҿы аҵара аниҵоз аамҭазы. Аԥсабареи ауаҩи реизааигәара, урҭ наҟ-ааҟ реилаҳәара уцәа-ужьы ианмыркуа асахьаркыратә ажәа аҳәара шзалымшоз, ишнаршәымхоз ҩнуҵҟала апоет қәыԥш заатәи иажәеинраалақәа рыҿгьы дышрызхәыцуаз уаҩы ибоит «Сышьха аӡиас аҿгьы. уи нахыс аԥсышәала акьыԥхь рбеит абарҭ ашәыҟәқәа: «Бзыԥ аԥшаҳәа» (Аҟәа 1958 ш.); «Сыбзиабара», (Аҟәа, 1964 ш.); «Абрыскьыл», (Аҟәа, 1966 ш.); «сышьха хыҵырга», (Аҟәа, 1971 ш.); «Асхыс», (Аҟәа, 1975ш.); «Ааԥыни анаҟәеи» (Аҟәа, 1980ш.); иԥсҭазаара даналҵ ашьҭахь иҭыҵит иалкаау «Сышьха аӡиас» (Аҟәа, 1087 ш.)
Абарҭ апоезиатә шәҟәқәа ирну аҩымҭақәа Владимир Анқәаб дҟарҵеит ихатәроу абаҩхатәра иаша змоу поет-лирикны, поет-епикны. Уи иажәеинраалақәа роума, ипоемақәеи ибалладақәеи роума, иажәеинраалоу ироманқәа роума зегьы рҿы арахәыц ҟаԥшь еиԥш иагәылсуеит апоет иԥсадгьыл Аԥсни, ижәлар гәакьеи ҳәаа змаӡам рышҟа имоу абизабареи уи ԥхьаҟатәи аҭоурыхтә лахьынҵазы ихҭынхьаауа агәҭынчымреи. Абарҭ аҩбагьы ракәын уи ирҿиамҭақәа хыҵхырҭас, ӡыхтарҭас ирымаз. Владимир Платон-иԥа Анқәаб ижәлар рыԥсҭазаара ашыра далагылан, ргәырҩа, ргәырӷьара рыцеиҩишон. Ус шакәу арҵабыргуеит уи иԥсҭазаара иаҩыз ибиографиагьы.
Аԥсуа жәлар рҿаԥыцтә ҳәамҭақәа Владимир Анқәаб ипоезиатә рҿиамҭақәа рҿы заагьы ашьҭахьгьы ҟазарыла ихы ианырҳәон, еиҳараӡак ибалладақәа рҿы. Уи ажәытә хҭыс амиф, алакә, афырхаҵаратә ҳәамҭақәа ирылхны асахьаркыратә ҩымҭа анаԥиҵоз аамҭаӡы «ажәра», ақәра, аҵакгьы дырцәымшәаӡакәа аҿатә ԥсҭазаарахь ихьеирыԥшуан, уи иақәҿнаҭуа иҟаиҵон.
Абзиабара иазкыу Владимир Платон-иԥа Анқәаб иажәеинраалақәа ирыҵыубаауеит ацқьара, аиашара, ақьиара, аҳаракыра. Апоет илирикатә фырхацәа ирылам аегоистра, ахы мацара абзиабара, изҩыдоуп доуҳалагьы, мораллагьы.
Аԥсуа литература аепикатә ҩымҭақәа (абалладақәа, апоемақәа, иажәеинраалоу ароманқәа) рыла акырӡа изырбеиаз, ԥхьаҟа изгаз, аҳәаақәа зырҭбааз поетуп Владимир Платон-иԥа Анқәаб. Уи абарҭ ихадароу ажанрқәа рҿы иааирыԥшит аҟыбаҩ бзиа, насгьы иеипикатә ҩымҭақәа ркомпозициа, рсиужет, рстильтә хырхарҭа, рпоетикатә уҳәа зегьы рҿы имҩашьо иубоит уи даҽаӡәы итәы иаламҩашьо, ишьҭрақәлам ихатә рҿиаратә хаҿра шимоу.
Апоет ажәлар рҳәамҭақәа рҟнытә иигоз, ихы иаирхәоз асиужеттә гәыцә акәын, иара уигьы зны-зынла иҵегьы ибаллада, ма ипоема аидеиатә ҵакы арҭбааразы, асахьаркыратә еибаркыра аиӷьтәразы аԥсахрақәеи аиҭакрақәеи арҿиара иатәышьҭроу ахыҭҳәаақәа анрыциҵоз ыҟан. Амала, ажәлар рҳәамҭа аханатә аахыс «изықәгылоу ауасхыр» ԥырхага анамҭартә атемагьы ажәлар ишыртәу иаанхартә еиԥш иҟаиҵон.
Владимир Анқәаб иепикатә рҿиамҭақәа иреиҳауп мҽхакылагьы ҵакылагьы иажәеинраалоу ироман «Абрыскьыл». Аепостә фырхаҵа Абрыскьыл Аԥсни аԥсуааи рхықәиҭреи рхьыԥшымреи ԥхьаҟатәи рразҟы лашеи дырсимволны ауп  ҳажәлар рыхшыҩ дшарҿиаз. Абри ахшыҩҵак ахҭа иҭаршәны, ажәлар рҳәамҭа асиужет цәаҳәа аҳәаа дҭымҵыкәа иаиарыԥшуеит ароман аидеиатә ҵакы. Убри инаврагыланы иҳәатәуп даҽакгьы. Аҳәамҭа иалаисо автортә хыҭҳәаақәагьы, изаҟаразаалакгьы аҩымҭа ахықәкы хада иақәыҿнамҭуа, мамзаргьы иавнаго ҳәа иҟам. Уимоу, уи аидеиа еиҳагьы иарӷәӷәоит, игәылнарҭәаауеит. Абрыскьыл аҳаԥы данҭыҵ ашьҭахьтәи иқәԥара, уаҟа иаабо ахҭысқәа, Абрыскьыли ажәлари реиԥылара уҳәару, Абрыскьыл Ачацха иибаз акаамеҭ уҳәару, ицәыргоу, исахьарку афантастикатә цәа шырхоугьы, ареалтә ԥсҭазаара иагәылҩаау Аԥсни аԥсуа жәлари рхаҭареи, рхьыԥшымреи, ԥхьаҟатәи рразҟи роуп изызҳәоу, изызкыу.
Владимир Платон-иԥа Анқәаб ирҿиамҭақәа рҿы иҷыда ҟазшьаны иман дызхааныз аамҭа аарԥшра, уи иқәнаргылоз еиуеиԥшымыз аԥсҭазаара аперсонажқәа ган рацәала рхаҿсахьақәа рҭыхра, аԥхьаҩ зҿлымҳара рзиуртә еиԥш рцәыргара. Абарҭқәа зегьы апоет дызлаԥшны иибоз, хаҭала ихҭынхьаауаз ракәын. Абри аганахьала ,уи рацәак «алитературатә» хыҭҳәаа, афантазиа (уи адагьы асахьаркыратә ҩымҭақәа раԥҵара шазалымшозгьы) ихы иаирхәомызт, иҽадицаломызт, избанзар, ирҿиамҭақәа зегьы хыҵхырҭас ирымаз апоет ихаҭа дызлагылаз, дызлаԥшны иибоз, бла ҵарыла илаԥшҳәаа зхигоз аԥсҭазааратә «материалқәа» ракәын. Абри абас шакәу, иепикатә ҩымҭақәа рҿы мацара акәымкәа, ибзиабаратә, играждантә, илирикатә жәеинраалақәа (еиҳарак асиужет змақәоу рҿы) рҟынгьы ианыԥшуеит.
Владимир Анқәаб дызхааныз, зынӡа имариамыз, еилашәа-еилаҵуа аамҭа џьбара дазышәаҳәаҩын. Ари аганахь ала, уи ашәҟәҩҩцәа-классикцәа (аԥсуа шәҟәыҩҩцәа рымацара ракәымкәа) ртрадициа иқәныҟәоз, ибзианы еилызкаауаз дреиуан.
Хыхь иҳәоу ахшыҩзцара шьақәнарӷәӷәоит Владимир Анқәаб иажәеинраалоу аҩбатәи ироман «Ааԥыни анаҟәеи». Араҟа апоет днагәылаланы иааирыԥшуеит хаҭала дызлахәыз, дызхааныз асовет уаажәларратә ԥсҭазаара аҵабыргхаҭа џьара аганахь днавамгылакәа.
Ароман «Ааԥыни анаҟәеи» иаанарԥшуеит ҵкар рацәала еиласоу аԥсҭазаара ду. Уаҟа иаабоит Аџьынџьтәылатәи аибашьра (1941–1945) ашьҭахьтәи жәашықәсаҟа Аԥсны имҩаԥысуаз ахҭысқәа жәпакы иаҳҳәап, ҳмилаҭ школқәа ирыбзазашьаз, ҳаиндустриатә қалақь Тҟәарчалтәи ашахтқәа рҟны еилашуаз ареалтә ԥсҭазаара зеиԥшраз уҳәа убас иҵегьы.
Ароман афырхаҵа хада Хьымца Џьарба иакәзар аԥсҭазаара гәымбылџьбара аҭагәҭасрақәа рӡыблара дазымҩахымҟьакәа, афырхаҵарыла, акыр ааӡаб ибазаргьы, ауаҩрахьы – ауаажәларраҿы дхәарҭаны дҟалартә еиԥш имҩа кылигоит, дшьақәгылоит дшьақәымҟьакәа.
Владимир Анқәаб алитература-критикатә усумҭақәа маҷымкәа иҭынхеит. Урҭ зыԥсоу рацәоуп, рҵакы дууп ҳмилаҭ критикеи алитератураҭҵаареи ржанр аҿы. Владимир Анқәаб иҭҵааратә шәҟәы. «Аԥсуа новеллақәа», Аҟәа, 1968 шықәсазы иҭыҵыз, раԥхьаӡа акәны инарҭбааны иҭнаҵаауеит аԥсуа шәәҟыҩҩ ду М. Лакрба ипрозатә рҿиамҭақәа «Аԥсуа проза ашьақәгылареи аҿиарамҩақәеи» (1079ш.) ҳәа хыс измоу амонографиаҿы Владимир Анқәаб игәцаракны иҭиҵааит ҩажәижәаба шықәса рыҩнуҵҟала ҳмилаҭ литература еиҳа ихатәраны иаланагалаз апрозатә ҩымҭақәа. Аԥсуа проза наукала аҭҵаара аус аҿы автор амҩа ҭӷәыхаа иазылихит, иӷәӷәаз ауасхыр аышьҭеиҵеит.
Абри аусумҭазы ҳҵарауаҩ ду шалуа Инал-иԥа иҩуеит: «аԥсуа проза ашьақәгылареи аҿиарамҩақәеи (1918–1948 шш.) зызку аԥсуа сахьаркыратә проза ахадаратә жанрқәа – ажәабжь аповест, ароман – аниз инаркны ҩажәижәаба шықәса рыҩнуҵҟала изхысыз аҭоурых аарԥшра ауп изызку ажанр аҿы иаарылыҳәҳәо аҩымҭа баҟақәа ҿырԥштәыс иҟаҵаны» [Ажурнал «Алашара» № 7, 1988 ш., ад. 97].
Иҟоуп иҵегьы Владимир Анқәаб иҭынхаз алитература-критикатә статиақәа, арецензиақәа ажурнал «Алашареи» агазеҭ «аԥсны ҟаԥшьи рҟны ада макьана еизгак, шәҟәык ианымлац. Урҭ иахьлитературатә ҭынхоу анаҩсангьы, иахьагьы рҵакы мыӡӡац, хаҳара рылоуп ҳмилаҭ сахьаркыратә литература аҭоурых иазҿлымҳау, иҭызҵаауа рзы. Ус анакәха, Владимир Анқәаб илитературатә, иҭҵааратә ҭынха шәҟәык ианылароуп, апериодикатә кьыԥхь аҟны иааныжьтәым. Агәыӷра сымоуп хара имгакәа абри азҵаара иазхьаԥшуагьы дҟалап ҳәа.
Ишдыру еиԥш, аханатә аахыс аиубилеи ахықәкы ашәҟәыҩҩы аҵарауаҩ, ижәлар гәакьа ирзынижьыз адоуҳатә ҭынха ахәәшьара иаша аҭареи, нас ркультура-ҭоурыхтә ԥсҭазаараҿы уи иаанакыло аҭыԥ мырҩашьакәа аамҭеикәшара аԥырхагамхаратә абиԥара-цыԥхьаӡа рызнагареи роуп. Аҩада исҳәаз ахшыҩзцара ақәҿнаҭуеит абаҩхатәра еицамк змаз апоет, аҵарауаҩ, апатриот цаҳәцаҳә Владимир Анқәаб изку абри сыстатиа хәыҷы. 
«Владимир Анқәаб иԥсҭазаареи ирҿиамҭеи» ҳәа хыс изманы 2001 шықәсазы иҭсыжьыз смонографиаҿ инарҭбааны иҭҵаауп ҳпоет, ҳҵарауаҩ, аҿар рааӡаҩ иԥсҭазаареи ирҿиамҭақәеи, хроникала еишьҭагыланы ҳлитература аҿиара аҭоурых иаурашәаны. Аҵыхәтәан сажәа хыркәшо исҳәоит: аԥхьаҩ гәыраз, зыӡбахә сҳәаз ашәҟәы уԥыхьашәаны иҟалозар уаԥхьар сҭахын. Избанзар уаҟа Владимир анқәаб ирҿиаратә хаҿра акырӡа игәыланы иаарԥшуп, ари астатиа хәыҷы иуанаҳәо аасҭа. 

Руслан Қапба
