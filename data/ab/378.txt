Иҭоурыхтәу анапынҵа

Ажурнал аҭоурых ахь ҳхьаԥшуазар, уи афранцыз ажәа Journal аҟынтә иаауеит, апериодикатә кьыԥхь иаҵанакуеит. Раԥхьаӡа уи амшынҵа аҟазшьа аман, аԥсҭазаараҿы иҟалоз, ианылоз ахҭысқәа ирызҿлымҳан, аха нас ишнеиуаз, уаҟа имааҭгылакәа, аҵакы арҵаулеит, амҽхак арҭбааит, ауаажәларртаә ԥсҭазаара ганрацәала иаазрыԥшуа азҵаарақәа шьҭнахит асахьаркыратә материалқәа доуҳала иатәышьҭраны иҟаларц азын. Ҳәарада убасҟан ауп уи ԥхьаҟатәи алахьынҵа иазҿлымҳахашаз, иӡырзгашаз аԥхьаҩцәагьы анаиуз, қьыԥхь органк аҳасабала, аҳаҭыргьы анышьҭыҵ.
Ишдыру еиԥш Европа раԥхьаӡа акәны адунеи збаз журналуп ҳәа иԥхьаӡоуп 1665 шықәсазы Париж францыз бызшәала иҭыҵыз «Журналь де саван» («Journal des scavants»). Урыстәыла атәы ҳҳәозар, агазеҭ «Санкт-Петербургские ведомсти» иацны 1728 шықәсазы иҭыҵит раԥхьаӡатәи аурыс журнал «Месячные исторические, генеалогические и географичечские примечания в Ведомостях» ҳәа захьӡыз. Нас уи ашьҭахь, кыр анҵы Урыстәыла иҭыҵуа иалагеит, еиҳарак XVIII–XIX ашәышықәса рзы, ҷыдала алитературатә хырхарҭа змаз, амилаҭ ахдырра зырҿыхоз, изырцыхыцыхуаз апрогрессивтә идеиақәа ныҟәызгоз ажурналқәа.
Асовет Еидгыла ахаан, апериодикатә кьыԥхь иатәышьҭраз ажурналқәа ирҭагылазаашьаз, қәыԥшыларас ирымаз, рхыԥхьаӡара заҟа ыҟаз имҩашьо иаҳнарбоит абри афактгьы. 1976 шықәсазы Асовет Еидгылаҿ иҭыҵуан 4860 журнал 44 бызшәақәа рыла. Уи ахыхьгьы, аҳәаанырцәтәи 20 бызшәа рыла акьыԥхь рбон еиуеиԥшым ахырхарҭақәа змаз ажурналқәа. Арҭ афактқәа ҳазҭагылоу аамҭа уадаҩ аангьы ухаҿы иаауозар иҳаилдыркаауа рацәоуп, еиҳа ииашаны иуҳәазар, аҭоурых иаҩыз адаҟьақәа еснагь гәынамӡарала рныӡбара, рзыӷыӷра шҳақым лабҿаба иаҳнарбоит.
Аԥсуа литература-сахьаркыратә журнал акәзар, уи иит асовет аамҭазы, даҽакала иуҳәозар, иаҳхысыз XX ашәышықәсқәа 30-тәи ашықәсқәа рылагамҭазы. Ҵабыргуп, 1928 шықәсазы ашәҟәыҩҩы ауаажәларратә, аҳәынҭқарратә усзуаҩы М. Аҳашба ибзоурала ааҭыҵра иалагеит «Еҵәаџьаа» ҳәа журнал хәыҷык. Уи аамҭала иркьыԥхьуан иара М. Аҳашба редакторс дызмаз агазеҭ «Аԥсны ҟаԥшь» аредакциаҿы, хәномерк рҟынӡа акьыԥхь абеит. 
«Аха аԥсышәала иҟалахьоу рахьтә, литературатә-сахьаркыратә журналҵәҟьас иуԥхьаӡартәы раԥхьаӡа инеиужьны иркьыԥхьуа излагаз – «Аԥсны ҟаԥшь» (1939 шықәса раахыс – «Алитературатә журнал») захьӡыз акәын  (иҭыҵуан иааиԥмырҟьаӡакәа 1932–1940 шықәсқәа рззы, ҩымз рахьтә знык, аредакторцәа С.Ҷанба, Л. Кәыҵниа, Хә. Бӷажәба иадыркит аибашьра ианалага). 1940–1955 шықәсқәа рзы, аԥсуа шәҟәыҩҩцәа ирымамызт рхатә литературатә орган, ари аамҭазы иҭрыжьуан Альманахқәа (урҭ ҭрыжьит зынӡа ԥшь-номерк», – иҩуеит ҳҵарауаҩ ду Ш.Д. Инал-иԥа истатиак аҿы.
Ақырҭуа нацистцәа – Қырҭтәыла анапхгараҿы иҟаз – аибашьра ду шыҟалаҵәҟьаз (хара дук рыдызшәа) иадыркит Аҟәатәи аԥсуа школ, арадио аԥсышәала ацәажәара иаҟәырхит, «Алитературатә журнал» аҭыҵара ааныркылт, ахарџьқәа аҳәынҭқарра «иалаӡом» ҳәа иԥхьаӡаны. арахь, ҳаԥсадгьыл ду ашәарҭа ӷәӷәа ианҭагылаз, уи аҵеицәа рхы ақәҵаны ианеибшьуаз, қыҭеи қалақьи, фабрикеи, зауади, мҩеи, цҳаи аӷа ихымҭақәа иандырхәашоз аамҭазы дара ҳгәылацәа хазынақәа қырҭтәыла еиуеиԥшым акәакьқәа рыҟнытә рыжәлар ааганы Аԥсны индырхарц азын ҳқыҭақәа рҿы анхарҭа ҩнқәа хыма-ԥсыма ҳәа рзыргылара иаҿын. Уи азы амал, ашьал акы еигӡомызт, избанзар, Аԥсны қырҭуартәырц, ҳбызшәа ҳаԥсадгьыл иқәмыҩуа иҟарҵарц иаҿын. Ус зҭахыз, аханатә ихәыцуаз ақырҭцәа националистцәа нас ушкол адыркып, умилаҭ радио аҿы еихаркып, ужурнал аҭыжьра иақәбаџны иааныркылап акәымзар, даҽа ҽеик ҟарҵозма! 
Арҭ рҩызцәа – программак еиԥш изыҟәныҟәоз – рыцәгьахәыцрақәа усҟан инарыгӡартә еиԥш амчра рыман. Москва – Кремль – иаԥшәымацәан итәан Аԥсны ақырҭуатәра «авторцәас» иамаз Сталини Бериеи. Уахьынтәи акәын аԥсуа жәлар ақырҭцәа рылаӡҩара, аполитика хәымга жәланы иахьынтәаауаз, хыҵхырҭас иамаз. Аха  зқьышықәсала зҭоурых ҵаулоу, здац-ԥашә ӷәӷәоу, ижәытәӡатәиу аԥсуа жәлар аҳақ рымлуп! Анцәа ду илыԥха рыцуп! Иааит Хрушьчов иепоха ҳәа изышьҭаз аамҭа ҿыц. Сталини бериеи адунеи иаҩнахит. Урҭ рмаҵурақәагьы рҳаидеи маҷхеит, ҳажәлар рзы ирымаз рыгәҭакы лашьцақәа нарыгӡартә еиԥш аҭагылазаашьа ҟамлеит. Аԥсны иҟаз амилаҭ политикатә еилахәарақәа  Асовет Еиҳабыреи КПСС Ацентр Комитети рықәҵарала, инагӡаны иакәымзаргьы, идырҿиеит еиқәыланы шәышықәсала иааиуаз, цасҳәа ироурыжьуаз агхақәеи азаалымдарақәеи жәпакы аԥырырхит. Уи аамҭа азыҳәан ҳашәҟәыҩҩы ду алықьса Гогәуа исахьаркны ишиҳәаз еиԥш, ҳаԥсҭазаара асферақәа зегьы рҿы аԥсгарҭақәа ҟалеит. Ас иаалырҟьаны аамҭеиҭасра кырӡа аҵанакуан згәы кыдгылахьаз, аха згәы бзанҵы икамҳауаз ҳажәлар рҭоурыхтә ԥсҭазаараҿы. Ааи, убасҟан ауп иахьа зымш иира азгәаҳҭо  ажурнал «Алашара» ҭҳажьлартә еиԥш аҭагылазаашьа анаҳау, Аԥсны жәлар рпоет, СССР иреиҳаӡоу Асовет адепутат Дырмит Гәлиа Асовет ҳәынҭқарра анапхгаҩцәа рышҟа уаанӡа иҳамаз, иҭыҵуаз, аха ақырҭцәа реиҳабыра иадыркыз алитераутратә журнал аиҭашьақәыргылараз ииҩыз арзаҳал аус анауз. Ишаабо еиԥш, абраҟагьы ажурнал «Алашара» адунеи абараҿы – аԥсуа сахьаркыратә литература ашьаҭаркҩы илагала дууп, аҭоурыхтә ҵакы амоуп. 
Ажурнал «Алашара» ҿыц аҭыҵра ианалага (1955ш.), аҿар еиҳарак аҵаҩцәа, астудентцәа агәырӷьара ду ҳнаҭеит ҳмилаҭ хдырра патриоттә цәаныррала иарҿыхеит, избан, акәзар, амилаҭ литературақәа, шамахамзар зегьы рхатә кьыԥхьтә органқәа ажурнал агазеҭ  зҳәаз реиԥш ирыман. Ҳара ҳашәҟәыҩҩцәа уи иалахәыдан ирымамызт рхатә кьыԥхьтә орган: уаанӡа иҭыҵуаз «Алитературатә журнал» усгьы аибашьраан иадыркхьан. Арҭқәа зегьы ҳара аҿар аҵара зҵоз, ҷыдала алитература бзиа избоз, аҩра зхы азцоз игәнаагон, ҳазхьуан аԥсуа литература амаҵ азызуа ажурнал анбаҟаларышь ҳәа хәыцырҭас иҳаман. Убри азоуп ажурнал «Алашара» аҭыҵра ҳаигәырӷьан ныҳәак еиԥш изҳадаҳкылаз: Ҷыдала 1954 шықәсазы М. Горки ихьӡ зху Аҟәатәи аҳәынҭқарратә педогогикатә институт аҿы ҿыц иаадыртыз аԥсуа факультет иҭалаз астудентцәа ҳтәы уҳәозар, ажурнал «Алашара» аҭыҵра иахьалагаз аҵыхәала ҳгәырӷьара ҳәаак амамызт. Иахьагьы исгәалашәоит уи актәи аномер иҭыҵыз анааба, ианыз аматериалқәа ҳрыԥхьаанӡагьы заҟа лаԥшыхаа ахаагаз, ҳазхара ҳзахәаԥшуамызт милаҭ гәадурак ахаҳкаауан. Насгьы ажурнал ҿыц ҳарҭ даҽа гәырӷьаракгьы ҳазцәырнагеит, уи атәы мҳәакәа сзавсуам, ииашоуп, усҟанҵәҟьа аромантикатә цәа ахазар ҟаларын, аха уажәшьҭа узызгәдууша ҭоурыхуп.
Сыззааиуа, ҳкурс аҿы аҵара рҵон ашәҟәыҩҩра знапы алазкхьаз, збаҩхатәра абар-абар ааԥшра иаҿыз, акык-ҩбак агазеҭқәеи Альманахи рҿы зажәеинраалақәеи зыстатиақәеи зкьыԥхьхьаз ҳҩызцәа. Убарҭ иреиуоуп Нели Ҭарԥҳа, Платон Бебиа, Анатоли Возба, Илиа Лашәриа,  Сергеи Зыхәба, Нели Аӡынԥҳа, Шьурбеи Царгәыш, Владимир Агрба. Арҭ ашәҟәыҩҩра рнапы ахьалакыз ҳара лымкаала ҳаргәырӷьон, ҳархыҽхәон. Излагаз аус бзиак ишазҳәаз заанаҵгьы иаадрыԥшит. Уажәы урҭ аҩада еиқәаҳаԥхьаӡаз, ҳмилаҭ адоуҳатә культуразы ирылдыршаз, иҟарҵаз, иазынрыжьыз атәы алацәажәара аҭахӡам, зегьы еицырдыруеит. Аха усҟангьы, алагамҭаҿы ишгылазгьы рбаҩхатәра агәра аагон насгьы ҿыц зҭыҵра иалагаз ажурнал «Алашара» адаҟьақәа рҿы аҵара ҳацызҵоз ҳҩызцәа рҩымҭақәагьы анылоит ҳәа ҳаигәырӷьон. Ус иагьыҟалеит иара. Ара изаҟаразаалакгьы иџьоушьаша ҳәа акгьы ыҟаӡам. Ҳазлацәажәо иԥсабаратәу абаҩхатәра иатәышьҭроу цәырҵроуп. 
Ҳарҭ ақырҭуа школқәа ирылгаз, уи иамаз «ахаара-бзаарақәа» згәы ԥнаҵәахьаз, ҳгәаҵа аҟынӡа иаҳныруаз ҳаԥсадгьыл абзиабара убри еиԥш аԥсихологиатә ҭгылазаашьа ҳнаҭон зегьы бзиа ҳаибабартә, ҳаидгыларатә, ҳаибаҭаххартә еиԥш. уи ҳәарада, хыҵхырҭаси хықәкыси иаман ҳаԥсадгьыл азы ихәыҷы, иду изаҟаразаалак хәарҭарак ҳаланы аҟалара. Насыԥны, ҳкурс иалгаз (иҳаԥхахьоу рыԥсаҭа бзиахааит, џьанаҭ тәарҭас ироуааит) зегьы ирҵаҩцәоума, иҵарауааума, ишәҟәыҩҩцәоума, уаажәларратә усуцәома иҵоураны игылаз абиԥара ҿыц инарываргылт аԥсҭазаара амҩаду рхатә мҩахәасҭа, ҵыруа алдауа. Абас аҟалара изҩыдоу агәаӷь аҭахуп. Убри изҩыдоу агәаӷь ыҟан азоуп ажурнал «Алашара» аҭыҵра ианалага ҳмилаҭ сахьаркыратә литература амаҵ ауеит, ҳҩызцәа рҩымҭақәагьы уи адаҟьақәа рҿы акьыԥхь рбоит ҳәа ҳзыргәырӷьоз.
Ҳҵаратә ԥсҭазаараҿы иҟаз абри аԥсихологиатә факт уажәы ажурнал «Алашара» 60 шықәса ахыҵра иадҳәаланы иансыгәаласыршәах, исызцәырҵуеит убри еиԥш хшыҩзцарак иахьа ҳашколқәа рҿы аума ауниверситетқәа рҿы аума аҵара зҵо ҳҿар, абри аҩыза апатриоттә цәанырра, дара-дара еибаҭахны, рымч, рылша еизакны аҵарадырра аиоураз агәазыҳәара рымоушь ҳәа. Насгьы ихадароу, аҩада зыӡбахә сҳәаз акурс астудентцәа рҩызцәа аԥсабара ирнаҭаз рбаҩхатәра ишеигәырӷьоз, ишрызгәдууз еиԥш уажәтәиқәа  акомпиутертә система гәымбылџьбара иханамгалакәа иҟоумашь ҳәа. Ҳәарада, иҟазароуп. Усҟан ауп адоуҳатә еимадара аԥсы анҭоу, аҿиара аналшо. 
Сыззааиуа, аԥсуа сахьаркыратә литература амаҵ ауразы ҿыц еиԥынкыланы зҭыҵра иалагаз ажурнал «Алашара» ауп. Уи жәаҳәарада ҭоурых хҭысны аԥсуа цәҟәыҩҩцәеи аԥсуа сахьаркыратә литературеи рзы мацара акәымкәа ҳмилаҭ ҳдоуҳатә культура асферақәа зегьы рзы иҟалеит, еиҭарсшәа иуҳәозар, аԥсы ҭалеит аԥсуа литература, ҳашәҟәыҩҩцәа ракәзар, нахьхьынӡа аахыс аџьабаа збахьаз арҿиаразы ргәалаҟара шьҭыҵит, избанзар, рҩымҭақәа ахьыркыԥхьлаша ажурнал роуит. Аха ари мацара акәӡам ҳашәҟәыҩҩцәа еиҳабацәа зыргәырӷьоз. Урҭ ирдыруан асахьаркыратә-литературатә журнал адунеи абара ишцәырнагоз абаҩхатәра ҿыцқәа даҽакала иуҳәозар, ҳлитература ԥхьаҟа, еихазҳаша абиԥара ҿа шааӡоз ршьапы ишықәнаргылоз. Даба ҳхаҿы иаагапи ажурнал «Алашара» аҭыҵра ианалага аахыстәи еиҵагылаз аԥсуа шәҟәыҩҩцәа рабиԥарақәа! Уаҟа иаабоит ҳжурнал ароль заҟа идуу, заҟа алшаз. Урҭ зусҭцәоу араҟа  реиқәыԥхьаӡара салагом, аԥхьаҩ ухаҵҟы ухаҭа исеиҵамкәа иудыруеит.
Сара араҟа салалом ажурнал «Алашара» ииины адәы иқәлаз аахыс иааизакны ҳмилаҭ культуразы заҟа амаҵ аухьоу еиҭарсшәа иуҳәозар, «ицәаӷәахьоу» избанзар, хәыҷык иадамхаргьы ҳмилаҭ литература иазааигәо ауаҩы ибзианы идыруеит, ибоит. Еилкаауп наваларҭак амамкәа ажурнал ахаҿра ҟазҵо, амилаҭ-цәа ахазҵо уи ианылоу асахьаркыратә ҩымҭақәа шракәу. Аха абра иҟоуп ҷыдала иалкааны иазгәоуҭаша даҽакгьы. Уи аредактори аредакциа аусзҩцәеи роль ауп. Ажурнал «Алашара» атәы ҳҳәозар, аҭыҵра аналага инаркны уи насыԥс иаман иазыҟаҵаз, змилаҭ литература доуҳатә мазарак еиԥш бзиа избоз, алахьынҵа иахӡыӡаауаз, зус ҟаимаҭла издыруаз, аҭакԥхықәра зныруаз аредакторцәа ахьақәашьхаз! Убарҭ иреиуоуп раԥхьатәи аредактор Мушьни Аҳашба, Алықьса Џьонуа, Ҷыҷыко Џьонуа, Алықьса Џьениа, Никәала Кәыҵниа. Абри аиубилеитә мшазы иҳақуп урҭ рмилаҭ журнал ихаҭәраны ашьақәгылараҿы ирылдыршази рџьабааи азгәаҭара. Избан акәзар, аҩада ҳашәҟәыҩҩцәа дуқәа, зыӡбахә сҳәаз аредакторцәа рхаан ауп аԥсуа сахьаркыратә литеарутура аҳәаақәа зырарҭбаа апоезиатә, апрозатә ҩымҭақәа анкьыԥхьха. Ажурнал «Алашара» иахьатәи аредактори уи иусзуҩцәеи ртәы ҳҳәозар, – рџьабааи рҭакԥхықәреи ԥаса аҵкысгьы еиҳауп. Избанзар, аԥсуа сахьаркыратә литература еиҳа-еиҳа тематикала амҽхак арҭбаауеит, ажәа сахьарк аҽырҵаулан иааҳакәыршаны иҟоу аԥсҭазаара иагәылаԥшуеит, иҭнаҵаауеит.
Аҩада ишазгәасҭахьоу еиԥш, ажурнал журналны иҟазҵо уи адаҟьақәа рҿы ианылоу асахьаркыратә ҩымҭақәеи аҭҵааратә усумҭақәеи роуп. Аха убас шакәугьы, уи ахаҿра наӡааӡаны агәылҭәаареи ахықәки хадеи изхаҭарнаку асахьаркыратә литература амаҵура – рҿы аредактор хада изаанаҭ адырра, иполитикатә естетикатә гьама аҳаракра, иааирыԥшуа апринципра, агәыӷьра уҳәа азҵаарақәа иреиԥшқәоу рҿы ироль кырӡа аҵанакуеит.  Ус шакәу арҵабыргуеит ажурнал «Алашара» уажәтәи аредактор абаҩхатәра змоу апоет,  апрозаик, анатоли лагәлаа иусурагьы. Араҟа, жәаҳәарада, ихала  иакәымкәа аредакциа аколлектив зегьы рџьабаа шьардоуп, ажәакала, иҵаргәа дууны иҟоуп ажурнал ианылоу аматериалқәа реизгареи, рыԥхьареи, акьыԥхь азырхиараеи аус хкы аҿы. Аха зегьы акоуп аредактор хада дызҵоу аидара еиҳа ихьанҭоуп, избан акәзар, ажурнал алахьынҵа, аҭыжьразы иацу акәамаҵамарақәа хаха иара иоуп изхьысуа, ҭакԥхықәҩыс иамоу. 
Ҳжурнал «Алашара» аҭыҵра ианалага аԥхьатәи аномерқәа инадыркны аԥхьаҩцәа (сара араҟа зыӡбахә сымоу аԥсышәала иаԥхьауа роуп) уи ашҟа ироуз абзиабара иахьагьы иххаӡа ргәаҵаҿ иԥхоит идоуҳатә мазараны ирнырыртә еиԥш. Ус еиԥш аҭагылазаашьа ҟазҵо ажурнал ианылоу аматериалқәа (ажәеинраалақәа, ажәабжьқәа, аповестқәа, ароманқәа, аҭҵаарадыратә усумҭақәа) роуп, иаазрыԥшуа аԥсуа жәлар ржәытә, рҿатә, рдоуҳатә культуратә ԥсҭазаара. Қьабзк еиԥш ишьақәгылаз абарҭ азҵаарақәа – амилаҭ инаӡааӡаны ахаҿра ҭҵаарадырралеи сахьаҩыралеи аарԥшреи ҳлитература аихаҳареи роуп ажурнал «Алашара» напынҵас иамоу. Уи ауал-ԥшьа ажәаҿ ишырҳәо еиԥш  иҷыгәӡа инанагӡоит аԥхьаҩцәа аднаԥхьалартә, ҳазхаану аамҭагьы асахьа ҭнахыртә еиԥш. Егьыс, шамахаӡак акы-ҩба згым акгьы ыҟаӡам, аха урҭ аколлектив зегьы рырҿиаратә усура апроцесс аҿы, уадаҩрак аҵамкәа,  зырҽеира ауа роуп. Нас уи адагьы бзиа иаабо, иҳазгәакьоу ҳмилаҭ сахьаркыратә литература аизҳа-зыӷьараҿы арӷьажәҩас иамоу ҳжурнал «Алашара» 60 шықәса ахыҵра – ныҳәак еиԥш ианазгәарҭо аамҭазы, еиҭасҳәоит, ана-ара номерқәак рҿы ихьышәшәа-ԥышәшәа гха-ԥхақәак ыҟазаргьы рыӡбахә аҳәара рылацәажәара аҭахны избом, араҟа иаҭыԥым ҳәа сахәаԥшуеит. Амала, ажурнал «Алашара» ԥхьаҩык, литературатә ҭҵааҩык иаҳасабала иазгәасҭоит, имыцхәым сгәы иаанагауа, зеиԥш хшыҩзцарақәак. Абар даргьы. 
Ишаабо еиԥш нахьхьынӡа аахыс арҿиара мҩа ианыланы иаауа ҳсахьаркыратә литература ҳакритика захьымӡо (изеицәааӡарызеи, абри аус аҿы уи аханатә аиҵахара аныԥшуан) аҟынӡа аҭагылазаашьа ҟалеит. Уи, ҳәарас иаҭахузеи, ганкахьала ибзиоуп,  иаҳнарбоит мҽхакы ҭбаала ҳмилаҭ литература аҿиарамҩа ишану. Даҽаганкахьала, илабҿабатәны иаанарԥшуеит ҳакритикеи ҳлитератураҭҵаареи иахьынӡахәҭоу аҩаӡараҿ ишыҟам, аиҵахара (зымаҵ ауа асахьаркыратә литература ҿаԥхьа) шамоу. Ари ахшыҩҵак иаанагоит ҿыц акьыԥхь збо аҩымҭақәа, ашәҟәқәа, хазы иҟоу аизгақәа изыхцәажәо ирыгу, ирыбзоу зҳәо, иаазрыԥшуа астатиақәа рхыԥхьӡара есааира амаҷхара иаҿуп ҳәа. Абраҟа, ҳжурнал активра аанарԥшыр акәхоит, еиҳа уазааигәаны иуҳәозар убас еиԥш иҟоу алитературатә-критикатә статиақәа зҩыша авторцәа адрыԥхьалар ауп. Ус еиԥш иҟоу аус аҿгьы атрадицаиа ыҟан.  Исгәалашәоит, ҳҵарауаҩ ду, академик Аԥсны жәлар рпоет Мушьни лашәриа ажурнал «Алашара» аредакциа аҿы аус аниуаз (1967-1970шш.) алитературатә критика алакҭаџьбарара аныԥшит, даҽакала иуҳәозар, ажурнал иаднаԥхьалон еиуеиԥшым авторцәа ҩымҭак азы еиуеиԥшым агәаанагарақәа рыманы. Ари, ҳәарас иаҭахузеи, акритика арлахҿыхуан, ашәҟәыҩҩцәагьы агәыҽанызаара рнаҭон рҩымҭақәа рхаҭабзиара ашьклаԥшраҿы.
Сара агәра згоит уи зылшо, иазыҟаҵоу азанааҭуаа шҳамоу.  иашоуп, иҳаԥхахьоу ҳакритикцәа, ҳҵарауаа дуқәа рыҟамзаара ҳлитературатә ԥсҭазаараҿы шаҳныԥшуагьы уаҩы ибарҭоуп. Иара убас аԥсни аԥсуа жәлари ртәы зҳәо атәым шәҟәыҩҩцәа ,аҵарауаа ирҩыз, иркьыԥхьыз аматериалқәа (рцыԥҵәахақәа ракәзаргьы) ҳжурнал адаҟьақәа рҿы ҳаԥхьаҩ иблар бзиоуп ҳәа сгәы иаанагоит. Иаҳҳәап, афранцыз журналист Жилбер Блок, ангылз журналист Ральф Паркер иаҳхысыз XX ашәышықәса 50 ашықәсқәа раан Аԥсны ианыҟаз ирҩыз апублицистикатә статаиқәа иреиԥшқәоу. Урҭ рҩызцәа рацәоуп. 
Иара убас ҳаԥсуа шәҟәыҩҩцәеи ҳҵарауааи ирызку аԥҵамҭақәа рахьтә акык-ҩбак раҟара ҳаԥхьаҩ идыруазарц ахәҭоуп. Избанзар ,урҭ зегьы рҿы ҳаԥхьаҩ инапы зынӡом, дрыԥхьартә аилкаа иоуртә еиԥш алшара имам. Абраҟа ацхыраара аҭахуп. Арҭ зегьы зхысҳәаауа, амилаҭ абызшәа, аҭоурых, ақьабз, алитература, аҟазара… рзы абзиа зҳәаз, изҩыз, иӡырзгоз иззырхо амилаҭ ринтеллигенциа ирдыруазароуп. Ари қьабзк еиԥш ишьақәгылахьеит адунеитә культура аҭоурых аҿы.
Даҽакгьы. Ажурнал «Алашара» адаҟьақәа рҿы иаабоит ҿыц аҩра иалагаз аҿар шагәцараку, даҽакала иуҳәозар, иуаҳауеит рыбжьы еилаԥса ԥхьаҟа агәыӷра унаҭартә еиԥш. Амала, абри азҵаара иҵегьы иахаҵгылатәуп. Иахьа игылоу аҿар роуп уаҵәы ҳлитература ҵәатәы шьаҟаны иаҵагылауа. Убри аҟнытә урҭ рҩымҭақәа кьыԥхьлатәуп ажурнал «Алашара» адаҟьақәа рҿы ихатәроу ашәҟәыҩҩцәеи акритикцәеи амҩа иаша иқәызҵо ргәаанагарақәа рыцҵаны. Ас аҟаҵара аҩра иаҿу аҽарацәа рзы акыр аҵанакуеит, арҿиараҿы агәалаҟара рнаҭоит, рбаҩхатәра ԥсабарала иҟазар, аԥеиԥш бзиахә ахь акылгара иацхраауеит. Иҟоуп иҵегь исҳәаша, аха араҟа саагылоит, иазхаз, избанзар аҳәатәи аутәи аԥсҭазаараҿ ҵыхәаԥҵәара амаӡам.
Аҵыхәтәан сажәахыркәшо исҳәоит: ажурнал ԥсабарала апреиодикатә кьыԥхь иатәызаргьы, форматлагьы аиԥшымра рымазаргьы, ишәҟәуп, уи ароль ауп инананагӡо. Ашәҟәы анысҳәах, исгәаласыршәоит англыз шәҟәыҩҩы (1803-1873) Е. Булвер-Литон иажәақәа: «Прошедшего не существует, пока будут существовать книги».
Ус анакәха ҳжурнал «Алашара» ҳмилаҭ ахьӡырҳәага ҳсахьаркыратә литературазы мацара акәымкәа ҳдоуҳатә культура зегьы аҿы иамоу аҵакы еилкаауп. Иуадаҩу, зҭакԥхықәра ҳараку ауалԥшьа анагӡараҿы ҳарҭ аԥхьаҩцәа (аҵаҩы инаиркны ҳҵарауаа рҟынӡа) ажурналгьы уи аколлективгьы гәык-ԥсыкала рныҳәатә рыцхә рыдныҳәалауа, ирзеиӷьаҳшьоит арҿиаратә қәҿиарақәа аԥсынҵры ду ацны. Ажурнал «Алашара» илашалааит есымша ҳдоуҳатә ԥсҭазаараҿы!

Руслан Қапба
Д.И.Гәлиа ихьӡ зху Аԥсны
аҳәынҭқарратә премиа алауреат.
