                                           А. М. Касланӡиа, 
апедагогикатә ҭҵаарадыррақәа рдоқтор, апрофессор 
 
 Ааӡара иазку терминқәак
Ишеилкаау еиҧш, иахьанӡагьы аҭаацәаратә ааӡара иазынарханы зхатә спецификатә ҟазшьақәа змоу атерминқәа аҧсышәала еиҭаганы, еидкыланы иҭыжьым. Абра иаҳарбаз апедагогикатә аужьрақәа рырҽеира хацҳаркит апедагогикатә ҭҵаарадыррақәа рдоқтор, апрофессор А. М. Касланӡиа. 

ААӠАРАҾЫ  АҲАҬЫРҚӘҴАРА  АҴАКЫ. Ари иҿырҧшыгоу аӡәы ихымҩаҧгашьа, акыр иҳараку иаҳаҭыр иҟанаҵо анырра мчыла даҽаӡәы идгаланы, идгәаланы акәымкәа,  ихаҭа иҭахны, игәаҧханы дзықәныҟәарц идикылаз знеишьоуп. 
Абри аганахьала ахәыҷқәа рзы раҧхьаӡа иҿырҧшыганы ирзыҟало дара зхылҵыз роуп. Зықәра маҷу ахәыҷқәа ган рацәала изхылҵыз, изцынхо, изааӡо ирҿыҧшуеит: урҭ рыхныҟәгашьа, ртәашьа, ргылашьа, рцәажәашьа уҳәа ҽыҧсахрак аламҵакәа ирыдыркылоит. Амала, ара иаҳарбаз ааӡараҿы аҭаацәа инарыгӡо ароль, зны-зынла дара рхәыҷқәа ианырҧырхагахо, ианбыжьнахуагьы рацәоуп. Урҭ аӡәырҩы изларыҧхьаӡо ала, зықәра маҷу ахәыҷқәа рҭаацәа рганахьала иаадырҧшуа аҳәатәхаҵарақәа нагӡатәхароуп, наӡаӡа ус иҟалароуп. Ажәакала, дара ирхылҵыз аныҩеидаслакгьы, рхатә гәаанарагақәа рыманы рыҟалара зынӡа рхахьы иааргарц рҭахӡам. Ара ишаабо еиҧш, аҭаацәа  рхы имыцхәцәаны пату ақәырҵоит, иара убри алагьы рхәыҷқәа раҳаҭыр ларҟәуа, изаҟаразаалак зинк рымамкәа иҟарҵоит. 
Агәра ганы ҳазлаҟоу ала, шамахак акәымзар, ахныҟәгашьа иаша, аҳәоуеиқәшәара бзиа змоу аҭаацәараҿы ааӡара зауз ахәыҷы акыр ирацәаны ауаҩра иаҭаху аҟазшьақәа ааихәоит, иҧсҭазаараҿы абжьысра иламкәа, амҩа иаша данылоит.
Ааӡара знапы иану апрақтикцәагьы, ҭҵаарадыррала иазнеиуа аӡәырҩгьы иахьынӡахәҭоу еилкааны ирымоуп зны-зынла ари аус алыршараҿы иахьагьы аҭыҧ шрымоу ҵакыла акыр еиҿагыло ҩ-терминк: ҳаҭырқәҵаралатәии авторитартәии ааӡаратә знеишьақәа. Ииашаҵәҟьаны, ҳаҭырқәҵаралатәи ааӡара ҳәа ари аусумҭаҿы ҳазлацәажәо, зыӡбахә ҳәоу алыҵшәа бзиақәа аазырҧшуа азнеишьа иеиҧшӡам егьи ҳазлацәажәарц иаҳҭаху ааӡаратә еиҿкара – авторитартә захьӡу.
Аҧсҭазаараҿы ишаабахьо еиҧш, иахьагьы џьара-џьара, зны-зынла аҭаацәа рыҟны мацара акәымкәа, егьырҭ ааӡаратә фунқциақәа назыгӡо аҳәынҭқарратә усҳәарҭақәа, ма даҽа хықәкык змоу аиҿкаарақәа рҟынгьы авторитартә стиль иқәныҟәо анапхгаҩцәа маҷымкәа аҭыҧ анрымоу рацәоуп.
Ирыцҳарахаз, иаарласны даҽаџьара ииасыртә аҭагылазаашьа змам, ари аусҳәарҭа иадҳәалоу амаҵурауаа, ахәыҷ баҳчақәеи, ашколқәеи рахь иныҟәо ахәыҷқәа уҳәа еснагь ҿымҭӡакәа анапхгара, аиҳабы, ааӡаҩ, арҵаҩы уҳәа рҟынтәи ироуа ақәымчрақәа зынӡа ҿагыларак рымҭакәа ирыдыркылоит. Амала, иазгәаҭатәуп, ара иаҳарбаз аизыҟазаашьақәа нагӡатәны ишыҟам, ишнеи-шнеиуа уи ҧжәоит: арҭ аусуцәа даҽа ҭыҧк рыҧшаауеит, ма иаартны аҿагыларақәа ҟарҵо иалагоит. Ахәыҷқәа ракәзар, урҭгьы маҷк ианрызҳалак, ара иаҳарбаз арҵара-ааӡаратә режим ргәамҧхо, иадымгыло, рхатә гәаанагәарақәа, ргәынамӡарақәа аадырҧшуа иалагоит.
АВТОРИТАРТӘ ааӡаратә знеишьа иаҿагыло, адемократцәа ҳәа иҧхьаӡоу ииашаны идырҵабыргуеит абри аҩыза афақт: ари арежим ала ирааӡо ахәыҷқәа акраамҭа аиҵахара дуқәа рзыҧшны, рхатә гәаанагарақәак рызцәырымҵуа, рхалатәи аусурақәа рзеиҿымкаауа, инициативак рзаамырҧшуа иҟалоит.
Ара иаҳарбаз аҭагылазаашьа акыр ишәарҭоу, аҵара-ааӡаратә процесс ахаҭабзиара лазырҟәуа знеишьаны иҧхьаӡоуп. Ари аҩыза ааӡаратә мҩала изызҳауа ахәыҷқәа аныҩеидаслак, ианҟәышхалак, ирыхҭысхьоу иахәҭоу ахәшьара арҭоит, иақәыӡбоит. Аха зны-зынла абри аганахьала иуҧылоит иџьоушьаша даҽа фақткгьы. Авторитартә режим иааӡаз џьоукы рхаҭақәа анацәаны, абацәаны ианыҟалалак, дара ирхыргахьоу ауадаҩрақәа рхаршҭны, рхәыҷқәа рааӡараҿы иара убри аҩызаҵәҟьа амҩа иқәныҟәо ианалаго ҟалоит.  
Амала, ари аметод изаҟаразаалак ахәыҷқәа акы рзыннажьуам, ҧырхагамзар зынӡа хырҳагак рнаҭом ҳәа алкаагьы ҟаҵатәым. Ҳәарада, аригьы, иахьцалак, ахәыҷқәа, аҿар џьара акы днарҵоит, џьара ҧхаракгьы анырзыннажьуа ыҟоуп. Насгьы, урҭқәа дара рыҧсҭазаараҿы наунагӡа ианырзынхогьы ҟалоит. Иаагап ҳгәаанагара зырҵабыргуа ҿырҧштәык. Иахьа 60-ҟа шықәса иреиҵамкәа изхыҵуа ибзианы иргәалашәоит дара злиааз, изланхоз Асовет тәыла захьӡыз иахагылаз И. Сталин дзықәныҟәоз авторитартә режим ажәлар зҭанаргылаз агәаҟра дуқәа, усҟан зықьҩыла зынӡа хара змамыз ауаа абахҭа иҭаршьит, ма зынӡа рус мыӡыбӡакәа иҭадырхеит. Ҳәарада, ари арежим иақәыӡбахьеит адунеи зегь аҟны. Аха, уи ус шакәугьы, еиқәхаз рҟынтәи имаҷҩымкәа рыбжьара иҟоуп харада аконцлагерқәа рҿы акраамҭа ишҭакызгьы, хыхь зыӡбахә ҳәоу арежим акыр игәхьаазго, иахьагьы иаҭахны изыҧхьаӡогьы. Иаагап зны-зынла урҭ иаартны ирҳәо гәаанагарақәак: «Ееҳ, абыржә акәын Сталин данаҳҭахыз, зегьы рҭыҧ иқәиҵон»; «Сталин иакәымзар Аџьынџьтәылатә еибашьраҿы аиааира ҳазгомызт»; «Иххь згааит, Сталин ихаан Асовет тәыла аџыр аанда акәыршаны, тәымк дызҭамҧшуа агәашә аркны, уи ацаҧха иара иҵәахны иман!». Ҳәарада, ара иаагоу агәаанагарақәа рықәшаҳаҭра акыр иуадаҩуп, иалшом, аха еилкаауп акы: Сталин иавторитартә режим иааӡаз аӡәырҩы акырӡа иахьатәи адемократцәа иахьреиҕьугьы рацәоуп. Еиҳарак усҟантәи акоммунистцәа, ма аибашьра ду амцашоура иалҵны иахьанӡагьы иаҳзааз идырҵабыргуеит дара ахаангьы ахымҩаҧгашьа бзиа шрымаз, ацқьара шрылаз, аҵырҭышагара дара рзы иштәымыз, азакәан ақәныҟәара ишашьҭаз, дара даҽа ҳәашгашрак шымҩаҧырымгоз. Урҭ реиҳараҩык иахьагьы «акоммунизм, асоциализм» реиҭашьақәыргылара уҳәа иазыхиоуп.
Ҳара ҳтәала, абра зыӡбахә ҳәоу афақт акыр ибзианы, агәра угартә иаанарҧшуеит авторитартә ааӡара иахылҵуа ауадаҩрақәа ртәы, уи џьара бзиарақәак амазарц шалшогьы.
Ҳәарада, шьаҭанкыла уи иаҿагылоит ҳазҭагылоу аамҭазы, ааӡара азҵаарақәа рыӡбараҿы алыҵшәа бзиақәа аазырҧшуа ҳәа иаҳаҧхьӡо – ҳаҭырқәҵаралатәи ахәыҷқәа рызнеишьа. Уи иарҵабыргуеит абри аҩыза ахшыҩҵак: аҵара-ааӡара аганахьала, аиҳабацәа аус здыруло ахәыҷы баша имазеиу акы здызкыло обиеқтны акәымкәа, дара рҩганк аус еицызуа, уск еицаҿу, зыгәра еибаго џьоукы ракәны иҟалароуп ҳәа. Ус анакәха, ара ҳазлацәажәо ааӡара хкы иқәныҟәалатәуп аҭаацәа рыҟны адагьы, ахәыҷ баҳчақәа рааӡаҩцәа, арҵаҩцәа. Усҟан акыр ирлас-ырласны дара ахәыҷқәа ргәаанагарақәагьы акыр ирызхьаҧшлатәуп, ҳаҭырла ирызнеилатәуп, ирызхәыцлатәуп, ирхаҵгылатәуп.
Аха иазгәаҭатәуп, инеидкыланы акультура злоу атәылақәа рыҟны ҳаҭырқәҵаралатәи ааӡара акыр ахә ҳаракны ишыршьогьы, ҳара ҳаҟны уи макьаназы иахәҭоу аҭыҧ шааннамкылац, иахәҭоу апату анақәрымҵогьы шыҟоу. Аҧсуа ҭаацәарақәа рыҟны иахьанӡагьы аӡәырҩы «анапырҟьаҟьа, аҟамчы» уҳәа еиҳа ааӡара аус иацхраауеит ҳәа иҧхьаӡаны, иазыгәдуны рхы иадырхәоит. Урҭ анацәа, абацәа уҳәа абас ихәыцуеит: «Схәыҷы сҳәатәы хаимҵеит захьӡузеи? Илымҳа ҿысхып!»; «Ҳара ҳазхылҵызгьы ус иҳазныҟәон, аха акыр ҳахьма?»; «Ахәыҷы иан, иаб рнапы игымхааит». Аха дара ирзеилкааум ихадароу акы: ишнеи-шнеиуа абри аметод ала ирааӡо ахәыҷқәа дара рахь ирымоу аҳаҭырқәҵара шеиҵахо, изхылҵыз рганахь агәыхьшәашәарақәа аадырҧшуа, аҿагыларақәа ҟарҵо ишалаго.
Аҵарауаа ишазгәарҭо ала, хҧаҟа шықәса зхыҵыз ахәыҷқәа имариаӡоу рхатә хәыцрақәа аадырҧшуа иалагоит. Абринахыс хәыҷы-хәыҷла дара изхылҵыз иҟарҵо ақәыҕәҕәарақәа рзы агәынамӡара аадырҧшуа иалагоит.                                            
Аха, даҽаганкахьала, хыхь иаҳҳәаз иаанагом ахәыҷқәа ҩеидасуа ианалагалак, иара абжьаратә школ ианалгогьы, рыхныҟәгашьа зынӡа ахақәиҭра аҭахароуп ҳәа. Ҳәарада, арҭгьы ирышьклаҧшлатәуп, напхгарада иныжьтәым. Амала, иазгәаҳҭап, аринахыс дара рызнеишьа еиҳа аҽшаҧсахуа, урҭ зхатә гәаанагарақәа змоу, аҟәыҕара аазырҧшуа џьоукы ракәны иҧхьаӡаны, «ҩызак» еиҧш ишрызныҟәатәу. Абасала, аҿар зынӡа рыхгьы иаумыжькәа, аха шьҭа зхатә гәаанагарақәа змоу џьоук ракәны ирызнеилатәуп, дара ирӡбо, ирҳәо адгылара анаҭатәугьы ҟалароуп. Ажәакала, ара аиҳабацәеи аиҵбацәеи еилибаакааны, ҳаҭырқәҵарала еихаҵгыло иҟалароуп. Убасҟан ауп ааӡара изыхәҭоу аҩаӡара аҟынӡа ианҩеиуа. Ирыцҳарахаз, ари ззеилымкаауа аҭаацәа роуп ирыхшаз рҟынтәи агәынамӡарақәа зауа, дара ари аҩыза азнеишьа акыр ишеиҵанарҕәҕәогьы. 
Агәаҭарақәа ибзианы идырҵабыргхьеит, ахәыҷқәа уажәраанӡа рҭаацәа рҟынтә ироуаз ааӡаратә знеишьақәа заҟа ииашоу иазкны рхатә гәаанагарақәа анроуа, дара ашкол ахь ианцалак шакәу. Уажәшьҭа дара рхалагьы изхылҵызи рырҵаҩцәеи рхымҩаҧгашьақәа акыр еиҿдырҧшуа иалагоит. Ҳәарада, усҟан дара рырҵаҩцәа иаадырҧшуа азнеишьақәа еиҳаны ахәшьа ҳарак рырҭо иалагоит, изхылҵыз рызнеишьа аасҭа. Уи ус ауп, шамахак акәымзар, ишыҟало. Избан акәзар, ашкол аҟны дара аус рыдырулоит аҵара-ааӡаратә занааҭ змоу, зҵаҩцәа рыҧсихалогиа бзианы издыруа, аҿар рааӡараҿы аҧышәа злоу арҵаҩцәа. Еиҳараӡак ҿыц ашкол ахь иааиз ахәыҷқәа, пату-ҳаҭырла ирызныҟәо рырҵаҩы ихныҟәгашьа иашьклаҧшлоит, уи иҿыҧшны рхаҭақәа рырҵаҩы ироль ианыхәмаруагьы ыҟоуп. Шәааи, иаҳгәалаҳаршәап ҳара ҳарҵаҩцәа рганахьала иааҳарҧшуаз аҳаҭырқәҵара, агәрагарақәа – «хыхь Анцәа, ҵаҟа арҵаҩы» ҳәа акәын усҟан ҳара ҳашхәыцуаз.Иахьа даҽакалоуп аҭаацәа арҵаҩы дышрыдыркыло: «аҳәынҭқар ауалафахәы ииҭоит, ҳаргьы уи мааҭқәак ацҳаҧсалоит. Ус анакәха, ҳхәыҷқәа аҵара дырҵара, рааӡараҿы аҭакҧхықәра здаҳҵо иара иакәзароуп». Ари аҩыза ахәыцра, азнеишьа акыр илаҟәу акы акәны иахәаҧшлатәуп. Еиҭах иазгәаҳҭап, аҵара шықәсқәа рыҩныҵҟа еинааланы арҵаҩцәеи аҭаацәеи русеицура шакәу аҵара-ааӡараҿы алҵшәа бзиақәа аазырҧшуа.
Акыр ирацәаны ахәыҷқәа рааӡара иаҧырхагоу фақторқәаны иҟаларц алшоит абарҭ амзызқәагьы: зны-зынла аҵаҩи арҵаҩи рыбжьара иҟаларц зылшо аилибамкаарақәа; ани аби рыбжьара иҟаларц зылшо аҳәоуеиқәымшәарақәа; арҭи, андуи абдуи ирыбжьалаз агәынамӡарақәа уҳәа уб. егь. Зны-зынла аҭаацәа рахьтә џьоукы арыжәтә рҽанадырцало ҟалоит. Даҽа џьоукы рцәажәара акыр ажәаҳәатә культура иацәыхароуп. Аҧхьа ахәыҷқәа абарҭқәа зегьы рзеилымкаауашәа, иазымхәыцуашәа убоит. Аха, ианыҩеидаслак, абарҭқәа зегьы ирхырҟьаны, ахәыҷқәа зхылҵыз рганахьала агәынамӡарақәа анаадырҧшуа рацәоуп. Рҭаацәа рыхныҟәгашьа хьымӡҕыс ишьаны, дара ааныжьны џьара ацара, ма зынӡа аҽшьара иақәызкуа ахәыҷқәагьы маҷӡам.
Хыхь иаагаз агәаанагәарақәа хыркәшо иазгәаҳҭап, ҳаҭырқәҵарала, патула азнеира шырҭаху адуцәа рымацара ракәымкәа, ахәыҷқәагьы. Убри аҟнытә ауп ари аметодикатә знеишьа ахә ҳаракны изыҧхьаӡоу апедагогикатә ҭҵаарадырраҿы.
АГӘЫЖӘЛА БААҦС (Агрессивтә хымҩаҧгашьа).  Ари иаанагоит аӡәы ихәҭамкәа, иқәнамгаӡо агәыхь, ааха ҕәҕәа иҭара, зны-зынла анапҟьараҟынӡагьы анеира.
Еиуеиҧшым амзызтә ҭагылазаашьақәа ирхырҟьаны, адуцәа рыҟны мацара акәымкәа, иара ахәыҷқәа рыбжьарагьы имаҷымкәа иаҳҧылоит агрессивтә хныҟәгашьақәа аазырҧшуа. Еиҳараӡак уи зыхҟьо ҳәа иҧхьаӡоу аҭаацәа рҿы ироуз ииашам ааӡареи, дара ргәамбзиаратәи, рыҧсихикатәи аҭагылазаашьақәа роуп. Ирыцҳарахаз, абра аҩны ишыҧшқаз ишьҭырхыз ахныҟәгашьа, аҟазшьа бааҧс рыҧсҭазаараҿы акыраамҭа, уимоу, наӡаӡа ианырзынхогьы ыҟоуп. Зны-зынла дара анхәыҷу иаадырҧшуа алеишәа ҷыда ухы иқәукып, дара ирызҳауацыҧхьаӡа уи аҽанарҭбаауа, ианеицәахогьы ҟалоит. Уи аҧхьатәи ацәырҵра зыхҟьо ҳәа иҧхьаӡоу еснагь ахәыҷы иааирҧшуа агәазыҳәарақәа, аҭахрақәа иҭаацәа рҟынтәи иаҭаху адгыларақәа ахьамауа, ма уи шҽеим агәра ргартә иахьырмацәажәо ауп. 
Аиашазы, иара ҩба-хҧа шықәса зхыҵуа ахәыҷқәа рҿы аамҭа-аамҭала иубартә иҟоуп дара рҭаацәа, ма рҩызцәа рганахь ахжәарақәа шаадырҧшуа. Усҟан урҭ адгылара акәымкәа, иаахҵәаны аҿагыларақәагь рыҭатәуп. Аха абра анацәа, абацәа аҽынкылара аарҧшны, акагьы ҟамлаӡазшәа ирхааны рхәыҷқәа рацәажәашьа иақәшәароуп, дара реизыҟазаашьа зынӡа ибжьымсырц азы. Амала, иҽеим рхәыҷы ихнҟәгашьақәа зынӡа ирымбошәа аҟаҵара, уи иашам.
Аха ақәшаҳаҭымрақәа аҭаацәа ианаадырҧшуа, зны-зынла агрессивтә ҟазшьа змоу ахәыҷы ихала ахныҟәгашьа азхәыцра даламгакәа, инервқәа ыфо, амца кны деицрало, ихәда адақәа ргыланы дҟаауа, иан дылгәыдло далагоит. Апрақтикаҿы иаҳҧылоит ари аҟазшьа бааҧс шьҭызхыз, шықәсык зхыҵызгьы игәы акы иннарханы, иҭаҷкәым хәыҷқәа раҵәаны иан лысра даналаго. Иаб иахьҵәҟьа макьназ, аамҭала изыгәыҕьуам, аха уи иан, иаҳәшьа рыҟны таҧ-таҧҳәа ишьапқәа ркыдҟьара даналаго рацәоуп.
Ишхәыҷӡоу инаркны абас агәыжәла бааҧс, алеишәа ҷыда аазырҧшуа иалагаз ахәыҷқәа ирыцәшәатәуп, урҭ ухы-угәы иҭам, уззыҧшым амашәыр рымҧыҵҟьар ҟалоит. Абас иҟоу ахәыҷқәа рҭахрақәа, ргәаанагарақәа ирыдымгыло,  ирҿагыло аӡәыр дҟалар, иаҳҳәап, рҩызцәа рҟынтәи, урҭ иаразнак ашьоура амҩа ианылоит, акраамҭа (3040 мшы рҟынӡа) иҟарҵаша, «раҕа» игәы злаидырхьша акы аӡбара иалагоит. 
Аха, иага умҳәан, рани раби рыҟны агәынамӡара анрымоу ахәыҷқәа иаадырҧшуа агрессивтә ҟазшьа еиҳа аҧсыҽра, аҽынкылара ацуп, даҽа џьоукы рҿы аус анрымоу аасҭа. Ари аҩыза ахныҟәгашьа зыбзоураны иҧхьаӡоу фақтәуп абри: рықәра шмаҷугьы, дара еилыркаауеит рҭаацәа иҕәҕәаны рыргәаара ирнато шмаҷу, макьаназ уаҳа рхы «ахьныдырҵаша» ҭыҧк шрымам. Убарҭқәа рзы, иаҳҳәап, ахәыҷы иҟаиҵо аҳәарақәа, аҭахрақәа рҟынтәи иҭаацәа зегьыцәҟьа акәымзаргьы, иара џьара акык-ҩбак иақәшаҳаҭханы ирыдыркылазар, убри ала ихала игәы иҟажоит иааира дук игазшәа ихы ибо далагоит. Усҟан игәы хьаҧссо, аҽыргәабзыҕра амҩа данылоит.
 Зны-зынла абас аныҟалогьы ҟалоит: иаҳҳәап, агәыжәлабааҧсра ҟазшьас измоу ахәыҷы иҭахрақәа, аиҳабыра рҟынтәи (ан, аб, ааӡаҩ) изаҟаразаалак дгыларак амоуӡеит. Усҟан, уаҳа акгьы изыҟамҵозаргьы, иику амаҭәарқәа иршәуа, икыдҟьо, дрыҕраҧаланы иҧиҽуа далагоит, иҽкажьны дбылгьо, ишәу амаҭәақәа агәам иаиргоит. Уи иҕәҕәаны дангәаау, ихныҟәгашьа цқьа дахылаҧшуам, усҟан иҧхасҭеитәуа амаҭәарқәа еилихӡом. Урҭ рыбжьара иҟаларц алшоит бзиа иибо, иҧсы зыҿҳәароу, зыхә маҷым амаҭәарқәагьы: еснагь дзықәтәаны дныҟәоз, иҧсы зыҕраз, имшираз ҳамҭас иҭаацәа  изаархәаз амашьына ҧшӡа. Уи данеилашәо, иҩыгақәа, иҭыхга, икарандашьқәа хара-бҕьара идәықәиҵоит, дахьҭыхуаз ақьаад бҕьыцқәа ирҟәыҷуеит, иҵәаҕоит, иҧижәоит уажәранӡа иҭиххьаз асахьақәа.
Амала, иџьоушьаша, ахәыҷы иааирҧшуа агрессивтә ҟазшьа зны-зынла иареи ихәмаргақәеи ирзырханы, иҩызцәа рганахь амашәыр аныҟаимҵогьы рацәоуп. Иахьцалак, ари иучҳаша ҟазшьаны иуҧхьаӡартә иҟоуп. 
Аҵарауаа џьоукы ргәаанагарала, ари аҟазшьа акыр ирлас-ырласны ахәыҷқәа ирыцхраауеит рҿаҧхьа иқәдыргыло уск аҵыхәтәанынӡа анагӡараҿы, абри аганахьала ахьаҵра аҟамҵаразы. Аха, ҳәарас иаҭахузеи, арҭ рҩызцәа ахәыҷқәа еиҳарак дара аҳәаҭыхла, қәҧарыла, иқәгыланы ҟаарыла ргәахәтәы ианахьӡалак, иааиҧмырҟьаӡакәа абри ахныҟәгашьатә мҩа амацара ауп иалырхуа аҟынтәи, ирацәаны рыҧсҭазаараҿы аҵахарақәагь роуеит. Ааӡаҩцәа дуқәа аӡәырҩы агәра зларгахьо ала, ахәыҷқәа иаадырҧшуа изыхәҭам ақәҧарақәа, аҳәҳәара-аҟаарақәа ирлыҵшәаны иаарҭаххалак реиҳабацәа ирыларыгӡо, урҭ ҿагыларак ҟамҵакәа, ирхылҵыз рҿы иааҭшәо ҟарҵо иалагароуп ааӡара аус аныҵабго. Усҟан дара зықәнаҟәо агрессивтә мҩала ада рыҧсҭазаараҿы даҽа знеишьак аҧшаара аҭахымшәа, уи азы рацәак џьабаа батәымшәа ирыҧхьаӡо иҟалоит. Абас ишмаҷу заҕәра аушьҭны изырҭаз, инымҵәаӡо ахақәиҭра зманы ааӡара зауа ахәыҷқәа рзы агрессивтә хныҟәгашьа рыҧсҭазаара нормас иананаахәо рацәоуп. 
Иазгәаҳҭап иааиҧмырҟьаӡакәа ииашоу ааӡаратә усқәа здыргало ииашам амҩа иану ахәыҷы маҷк даныҩеидаслак инаркны маҷ-маҷ ихаҭа ихныҟәгашьа дашьклаҧшуа, иҟазшьа аҽаҧсахуа амҩа иананылогьы шыҟало. Амала, абри аус аҿы иҟоуп хьтәы цаҧхак, уи аҧшаара зылшаз ан, аб, абду, анду, ааӡаҩ, арҵаҩы ма ихатәроу даҽаӡә иоуп ахәыҷы игәрагара зауа.
Аҭаацәеи иареи ирыбжьало  «аиҩызаратә» еизыҟазаашьақәа ирыбзоураны ахәыҷы иага агәыжәла бааҧс имазаргьы, аҽынкылара амҩа дананыло рацәоуп. Абас изызныҟәаз ахәыҷы акыр дхәыцуеит, деиҷаҳауеит «иҩыза» иганахь иауз агәрагара. Аҧышәа змоу арҵаҩцәа, аҭаацәа, аҵарауаа агәра зларгахьоу ала, ахәыҷы иагрессивтә хныҟәгашьа ҩаӡарас иааннакыло иара дызҭашәаз аҭагылазаашьа ианадҳәалоугьы рацәоуп. Иаҳҳәп, аҩнаҭаҿы даҽа ӡыҟык дҟалар, ирацәаны иара инервқәа ифо даналаго ыҟоуп. Избан акәзар, аринахыс иҭаацәа уажәраанӡа иара иахь иаадырҧшуаз азгәыкрақәа маҷк рҽырҧсахуеит, рҽыршоит. Ан, аб уҳәа ҿыц ииз ахәыҷы еиҳа ахшыҩзышьҭра ирҭо иалагар, аиҳабы уи даҵашьыцуеит, игәы-иҧсы ифо, ихныҟәгашьа аҭынчра ацәыӡуа иалагоит. Иара убас, ахәыҷы алеишәа ҷыда ааирҧшуа далагоит рҭаацәараҿы аилибамкаарақәа аныҟамла, еиҳаракгьы – ани аби рыбжьара. Иџьашьатәуп, аха ҩба-хҧа шықәса зхыҵуа ахәыҷы изы ани аби реилыҵра акыр итрагедиа дуны иҟаларц алшоит, даараҵәҟьак уи иаҵанакуа, акәама-ҵамарақәа зегьы еилкааны ишимамгьы. Акызаҵәык, ира иныруеит – рҭаацәараҿы иҽеим, хынҭа-ҩынҭарак шыҟоу. Апрақтика ишаҳнарбо еиҧш, зны-зынла агрессивтә ҟазшьа змоу ахәыҷы иҧсҭаазараҿы даара дзаҵәхоит. Уи ицхәмарра зҭахым ақәлацәа рацәаҩхоит, ихныҟәгашьа, иҵҟьа-ҧҟьарақәа рҭахым азы. Аиаша ҳҳәазар,аӡәырҩы, агәылацәагьы (адуцәа) абри аус хьааргоит. Урҭ реиҳараҩык абас злеишәа бааҧсу иахь рхәыҷқәа мнеирц аҳәарақәа аныҟарҵо рацәоуп. Ирыцҳарахаз, џьоукы-џьоукы ишқәыҧшыз ирызцәырҵыз ари алеишәа ҷыда рыҧсы ахьынӡаҭоу ианырзынхо ыҟоуп. Аха убас шакәугьы, иахьынӡалшо аҭаацәагьы, ари аус знапы алаку ааӡаҩцәагьы, арҵаҩцәагьы, иара азинҭҵааратә еиҿкаарақәагьы абас иҟоу аҿар еиҳа ирацәаны ирхылаҧшлароуп иааиҧмырҟьаӡакәа. Абарҭ рҩызцәа азнеишьақәа ирыбзоураны, иахьцалак, даргьы маҷк рыхныҟәгашьа иашьклаҧшуа, аҽынкылара аадырҧшуа ианыҟологьы ҟалоит. Абас иҟоу, цқьа иҭышәынтәалам ахныҟәгашьа змоу ахәыҷқәа рганахьала аиҳабацәа иаадырҧшлароуп  ачҳара ду, урҭ ирдыруазароуп ирыхшаз, ирааӡо уҳәа рганахьала иааҧшуа агәаарақәа, аҵҟьа-ҧҟьарақәа амца рыцрамҵақәа ишаҭаху, даара ирҭынчны, аха изыхәҭоу ахәшьарақәа рызҭаша амҩақәа рыҧшаара иазхәыцлароуп. Иазгәаҳҭап ахәыҷқәа агәыжәлабааҧсратә ҟазшьа рыманы, иаразнак амҵ иазыҵҟьо, иџьбараны рыҟалара ишацхраауа зны-зынла ааӡараҿы ан, аб, ма даҽаӡәы иаадырҧшуа авторитартә хныҟәгашьа, дара ирлас-ырласны, иаҭахы-иаҭахым рхәыҷқәа рганахь инарханы имҩаҧырго ихжәаны ацәажәарақәа, ацәҳарақәа, «анапышьҭыхрақәа». Иара убасгьы, хәарҭарак алам џьоукы ирыхшаз ирымоу иҽеим ахныҟәгашьа зынӡа иахьаламцәажәо, акагьы ҟамлаӡазшәа рхы ахьамҩаҧырго, изларылшо ала азинхьчаратә усуҩцәа «иахьырцәырыхьчо», иахьырҵәахуа. Ажәакала, ахәыҷқәа иадырҧшуа агәымбылџьбарара, агрессиатә ҵакы змоу ахымҩаҧагара ирҿагылазароуп аҭаацәа рыдагьы ааӡара знапы иаку зегьы.Аҧсуаа ирҳәоит «ахаҳә уҿазыжьуа ашәаӡа иҿажь» ҳәа.
АДАПТАЦИА ашкол аҟны. Ари иаанагоит  иааиҧмырҟьаӡакәа, изыхәҭоу ахықәкы ҟаҵаны ара арҵаҩцәа имҩаҧырго аҵара-ааӡаратә процесс иалыҵшәаны ахәыҷы уажәраанӡа ҩнуҵҟаала имаз адырраиуратә ҭахрақәа шьаҭанкыла рҽыҧсахра,  разырҳара. Инеидкыланы иара ихныҟәгашьа, ихандеишьа зегьы иҿыцу, еиҳа ихәарҭоу ашьцылара аҭара, иара иорганизм аҭагылазаашьа ҿыц аҽанраалара.       
Апедагогцәа, апрақтикцәа уҳәа ииашаны иазгәарҭахьеит ахәыҷы ашколқәранӡатәи ашколтәи аамҭақәа рзы имоу идунеихәаҧшышьақәа зынӡа ишеиҧшьм. Убас, иаагозар, уажәраанӡа, аҭаацәа рҿы иара иҧсҭазааараҿы аҳра зуаз ахақәиҭра, ахәмарра, изаҟаразаалак ҭакҧхықәра здымыз хныҟәгашьан, џьара иҭаацәа идырҵо, имариаӡоу, аамҭа кьаҿк иалагӡаны имҩаҧигарц зылшо абарҭ рҩызцәа адҵақәа ракәымзар: аҳәарақәа аӡы дыржәра; афархь ааганы амца аиқәҵара; ихәмаргақәа еизганы рҭыҧ аҟны рышьҭаҵа уҳәа уб. иҵ. Ашкол аҟынтәи аҵаҩы аҵаратә хандеиратә форма иаршьцылара акыр иуадаҩхоит, абри аганахьала аҭаацәа заа рхәыҷы аус идуларақәа изыхәҭоу ахшыҩзышьҭра арымҭазар. 
Ҳәарас иаҭахузеи, ашколтә амшеихшара иазааигәоу, имариаӡоу аҵаратә хныҟәгашьатә лшарақәак зауа ахәыҷ баҳчахь иныҟәо иоуп. Зегь иреиҳау, арахь иныҟәо дашьцылоит: ахәмаарраҟынгьы аҩыза патула изнеира; ааӡаҩ иамҳәакәа, ихы иааҭашәо акы аҟаҵара дшақәиҭым; ааӡаҩ иҟынтәи иауа адҵа ҟаимҵар шамуа; агылашьа, атәашьа, патула ацәажәашьа; иаҳауа ажәабжь агәынкылара, аиҭаҳәара; ажәеинраала хәыҷқәа рҵара, урҭ аҧсы рхаҵаны ҿырҳәала рҳәара уҳәа уб. егь.
Иага ус акәзаргьы, иахьцалак, ашкол аҟны иааиуа аҵаҩы, макьаназ ашкол иаҭаху амшеихшара ақәныҟәара акыр дацәыхароуп. Ажәакала, иара ҧаса имаз ихныҟәгашьа наҟ ишьҭеиҵароуп, иорганизм аамҭа, аҭагылазаашьа ҿыц аҭахрақәа аднакылароуп,аҿыц ҭагылазаашьа аҽанраалароуп. Абри апроцесс заҟа ихьшәаны иалаго аҟара, аҵара-ааӡаратә процессгьы акыр аиҵахара ауеит хәа иҧхьаӡатәуп. Абас, ари аус ауадаҩрақәа ахылҵуеит азоуп, актәи акласс аҵаҩцәа здызкылаша, иҧышәоу арҵаҩы иалҧшаара ашкол анапхгаразы ауадаҩра дуқәа захылҵуа. Убри азоуп ҿыц ашкол ахь зхәыҷы дцо аҭаацәагьы рхәыҷы дзықәшәо арҵаҩы заа дызҭырҵаауа, аӡәы мап ицәкны, егьи дзалырхуа. Абри азҵаараҿы, хыхь иаҳарбаз амзызқәа ирыхҟьаны, аҭаацәеи ашкол анапхгареи рыҩныҵҟа азеилибамкаарақәа, агәеизынхарақәа аныҟалогьы маҷым.
	Еиҭах инаҵшьны иаҳарбап, ашкол аҟны имҩаҧысуа аусқәа акыр имарианы, иманшәаланы издызкыло, зорганизм аҽанраалара ззыманшәло абаҳчақәа рахь иныҟәоз ахәыҷқәа шракәу. 
	Иара убас, иҳарҵабыргып зорганизм ари аус аҟны аҽанраалара лассы измауа еиуеиҧшым аҭаацәатә ҭагылазаашьақәа рҟынтәи арахь иааиз ахәыҷқәа шракәу. Абри акатегориахь иаҵанакуа аҵаҩцәа аус рыдырулароуп ирацәаны.  Ари  акыр аамҭа зҭаху, ҭакҧхықәрала изызнеитәу усуп.
АИЛАШӘАРА (АХШЫҨ АХЫҴРА). Ари иаанагоит аамҭа кьаҿк аҩнуҵҟа ахәыҷы ихаҿы имҩаҧысуа аҧсихикатә еилахәарақәа, ихныҟәгашьа ианыҧшуа имыцхәу аемоциатә ҟазшьа. Абри аҩыза аҭагылазаашьа бааҧсы, ахшыҩ ахыҵра иахҟьаны ахәыҷы иҭыҧ дықәҟьаны, игәы-иҧсы ифо далагоит. Амала, ари аҭагылазаашьа иаҷыдаҟазшьаны иҧхьаӡоуп ирацәаны анарха амоура, иаарласны, аҧшқа иҧхыӡ еиҧш инықәба ацара. 
Аилашәара ирлас-ырласны ахәыҷы ихаҭагьы уи дазыҧшымкәа, иаалырҟьаны изцәырҵуеит. Уи аҟалара зыхҟьо амзызқәа  шырацәоу еиҧш, иамоу амчхарақәагьы еиуеиҧшымкәа иҟаолит. Аҧсихологцәа ишазгәарҭо еиҧш, аилашәара иреиҳаӡоу аҳаракыра иахьӡуп апаталогиатә  ҳәа. Ииашоуп, аилашәарақәа, ахшыҩ ахыҵрақәа зегьы раан акыр ахәыҷы игәы ҧжәозар, инапқәа ақыџь-қыџьра иалагозар, иажәа аҭыҧ иқәымкәа иҟалозар, апаталогиатә еилашәараан ахәыҷы иҭагылазаашьа иҵегьгьы еицәахоит. Аҵыхәтәан иаҳарбаз аҭагылазаашьагьы, анцәа имчала, рацәак аамҭатә нарха амаӡам. Аха уажәы ахәыҷы иоуа аҧсихикатә еилашәарақәа рымч, хыхь иаҳарбаз раасҭа акыр иҕәҕәахоит. Ари ахәыҷы зны-зынла зынӡа ахдырра ицәыӡны, дызҭоу ашоура дахьыҟоу изымдыруа, аҧхьа иааиқәшәо аиакәым изыҟаҵара иҽаназишәо ҟалоит. Усҟан иара ихныҟәгашьа изаҟаразаалак хылаҧшрак изаҭаӡом, иажәагь дзахылаҧшуам, усҟан зынӡа иаҧхьа игыло димбо, ала илашара ацәыӡыргьы ҟалоит. 
Аилашәара роур ҟалоит ҩба-хҧа шықәса зхыҵуа ахәыҷқәагьы. Арҭ еиҳа ирлас-ырласны абри аҩыза аҧсихикатә ҭагылазаашьа роуеит, избан акәзар дара, ма рҩызак ихныҟәгашьа изыхәҭоу ахәшьара арҭартә адырреи алшареи рымаӡам. 
Абра иазгәаҳҭап ҩба-хҧа шықәса зхыҵуа ахәыҷқәа рыбжьарагь иаалырҟьаны иҟало аилашәарақәа мзызыс ирымазарц шалшо абарҭ рҩызцәа рҭаацәеи дареи ироуа аиқәышәарақәа «аус хьанҭақәа»: иҳҳәап, хышықәса зхыҵуа ахәыҷы иҭаацәа ицымкәа, аӡахьы  игәылацәа рхәыҷқәа дрыццарц иҭаххан, ирымуит; адәқьан аҟны иан,иаб дрыцны иахьнеиз, ахәыҷы ихазы амашьына (ма даҽа хәмаргак) ааихәарац иҭаххан, ирымуит. Усҟан дара зегь рзы аҧара рызхо, ирзымхо атәы иара зынӡа ихахьы изаагом; рҽы дақәҭәаны «даалеиҩеирц» иҭаххан, иаб дақәшаҳаҭымхеит. Ҳәара аҭахым, ахәыҷы заҟа изҳауа аҟара иара деилазыршуа, деилазыршәо аус ҿыцқәагь изыҟалоит.
Шьҭарнахыс, иара иеилашәара зыхҟьо амзызқәа реилкаарақәа илшогьы дҟалоит. Ажәакала, ахәыҷы ихныҟәгашьа дашьклаҧшуа, дахылаҧшуа, зны-зынла  аҽаанкыларақәагь ҟаиҵо далагоит. Ахәыҷы заа, аҭаацәараҿы иаҳарбаз рҩызцәа аҷыда ҟазшьақәа иаузар, уи арҽеира араагь, ахәыҷ баҳчаҟынгьы изыхәҭоу ахаҵгылара амамзар, уи акраамҭа ари агха  изынхар ҟалоит. Зны-зынла, рхәыҷы абра иаҳарбаз аҩыза ахныҟәгашьа шимоу атәы аҭаацәа ихырҩоит, ааӡаҩ ианицәырӡо рацәоуп. Уимоу, иҟоуп ааӡаҩцәагь абра иаҳарбаз аҟазшьа ашкол ахь иаурыжьыз ахәыҷы ишимоу дыздызкылараны иҟоу арҵаҩы ианиарымҳәогьы. Абасала, ари аҩыза аҭагылазаашьа аныҟала, иџьашьатәуп аха, ахәыҷы имоу, агәыжәлацәгьазы  «аӡәгьы аҭакҧхықәра идлаӡом».
АҞАЗШЬА БААҦСҚӘА. Арҭ рахь иаҵанакуеит ахәыҷы ихымҩаҧгашьа змырҽеиуа, избо ирҧхашьаганы,ицәаҧҽыганы ирҧхьаӡо ацәырҵрақәа.
Ҳазҭагылоу аамҭазы, ахәыҷы имоу аҟазшьа бааҧсқәа рахьтә еиҳа иҽеим ҳәа аиҳабацәа ирыҧхьаӡо иреиуоуп заа дара злаго аҭаҭын ахара. Амала, иазгәаҳҭап абри ала амацарагь аҟазшьа бааҧсқәа рымазаара шхыркәшамхо. Зны-зынла арҭ аҟазшьақәа реиҳарак иара имҩаҧигоит рацәак дырзымхәыцкәа, баша дашьцыланы. Ари ахныҟәгашьа шҽеим иара изгәаҭом,аха иааикәыршаны иҟоу зегьы ибзианы ирбарҭахоит. Арҭқәа ,дара ргәазыҳәара бжьырхуеит, акрыфара иаҿызар, иаҟәнахуеит, ргәы архынҳәуеит. Урҭ рахь иаҵанакуеит: аҧынҵа аҭыхара, аҧынҵа мыҧссакәа, фырҭ-фырҭҳәа аҧынҵаҟь ҩаганы афара, рнапқәа реиқәа иҭаҵаны имҩаҧырго аҽыбаҕрақәа. Иара убас, аҟазшьа бааҧсқәа рахь иҧхьаӡоуп абарҭгьы: иааҟәымҵӡакәа рымаха-шьахақәа (рлымҳа, рҧынҵа) рыбаҕрақәа, ирацәажәо ауаҩы еиҕьны дырзыӡырҩырц рҭахны иҟарҵо инапы асрақәа, имрмыцхәцәакәа игәҭасрақәа, икьаҿ аҳәынҵәра амҵасрақәа, есминуҭ акажьцәарақәа, рацәак ҵакы змам ажәақәа рхархәарақәа, ахы алхара, инҭаҳа-ааҭаҳауа аныҟәара уҳәа убас егьырҭгьы.
Ирыцҳарахаз, аӡәы, хәыҷык хыхь иаҳарбақәаз аҟазшьа бааҧсқәа рахьтә акык-ҩбак имазарц шалшо еиҧш, дара реиҳарак здубалоугьы маҷҩым. Изыхҟьо амзызқәа реилкаара дара рзы акыр ишуадаҩуагьы, аҵаҩцәа абарҭқәа реиҳарак рыдыркылоит ишхәыҷу, аҩны ишыҟоу, иара абаҳчахьы ицаанӡагьы. Ус анакәха, урҭ рышьақәхаратә лшарақәа даара иҕәҕәахоит. Ахәыҷы заа идикылаз, дзышьцылаз ахныҟәгашьа аҧсахра, арҽеира акырӡы иуадаҩуп ҳәа иҧхьаӡоуп.
Ҳәара аҭахым, абра дышмаҷӡоу ахәыҷы ишьҭихуа аҟазшьа бааҧсқәа рыҟалара мзыз хадас иамоу усҟан аҭаацәа рҟынтәи  изыхәҭоу ахылаҧшра, ашьклаҧшра имоуит азоуп. Ари аус аҟны знык-ҩынтә рхәыҷқәа рахь иҟарҵо аҵаҳәарақәа азхом. Уи ихныҟәгашьа иааиҧмарҟьаӡакәа ахылаҧшра аҭалатәуп, насгьы усҟан аҟаара, аҳәҳәара алыҵшәа азыҟаҵом. Даара ихәарҭаны иҧхьаӡоу – аҭаацәа акыр ирлас-ырласны иҟарҵалароуп ахәыҷы зыгәра игаша абыжьгарақәа. Аха, ирыцҳарахаз, аҭаацәа рхаҭақәагьы убри аҟара еилахоуп, рхәыҷы ахылаҧшра ирҭартә, идтәалартә, идгылартә алшарақәа рымаӡам. Уи аҩыза азнеишьа бзиоуп ҳәа ишузымҧхьаӡоугьы, дара рықәыӡбарагь уадаҩуп. Иахьцалак, иҟарҵалак аҭаацәа рҟынтәи аӡәы еиҳа ахшара дырхылаҧшлароуп. Мшәан, ахәыҷы дҳааӡоит анырҳәа, уи акриҿаҵара амацара азхома, иара иманшәало акультуратә хныҟәгашьа аҭарагь убрахь иаҵанамкуеи?! Дара аҟазшьа бааҧсқәа рыбжьарагь иҟоуп акыр зиааира уадаҩымгьы, ирласны дара ирызкамыжьуагьы.
Абасала, зны иазгәаҳҭап ахәыҷқәа еиҳа имарианы, ирласны рхаршҭра ауеит ҳәа иҧхьаӡоу абарҭ шраку: ицқьаны аҽеиламҳәара, аҧынҵа аҭыхара, иааҟәымҵӡакәа алымҳаи аҧынҵеи рыцрыхара. Арҭ раҟәыхразы иазхоит дара шхәарҭам рыҵаҳәарагьы, настәи дара рышьклаҧшрақәа. Ара изаҟаразаалак даҽа ҧсихологиатә аартрак алагалара аҭахӡам.
       Аха, апрақтикцәа иазгәарҭоит ахәыҷқәа рҿы акраамҭа ишьақәхо,акыр ирацәаны еиуеиҧшым ахылаҧшрақәа зҭаху аҟазшьақәагь шрымоу.Урҭ ирхыҧхьаӡалоу ҳәа иазгәарҭоит:анацәкьарақәа рҿыҵакны рыцәацәара,рқьышәқәа иҟарҵо иҽеим аусурақәа,икьаҿ аҵыхәа шьҭыхны аҟаҟара,рнапхыцқәа ирыцҳаны рхыжәжәара.

Аҧсихологцәа изларыҧхьаӡо ала, урҭ рыҟалара зыхҟьо амзызқәа рышьақәыргылара акыр ахшыҩзышьҭра аҭатәуп. Насгьы арҭ аҵарауаа иазгәарҭоит  иџьашьахәу абри аҩыза факткгьы: еиҳарак аҵыхәтәаны иеиқәыҧхьаӡоу ахәыҷқәа рҟазшьа бааҧсқәа цәырҵуеит дара анхәыҷӡоу инаркны, насгьы ахәоуеиқәшәара зыцәмаҷу аҭаацәарақәа рҿы, ани аби дара рахь изахәҭоу абзиабара,агәыкра,аргәыбзыҕра иахьынӡахәҭоу иахьаадмырҧшуа. Урҭ рҟынтәи шьоукы, еиҳаракгьы абацәа иҧхашьараны ирыҧхьаӡоит рхәыҷқәа шьҭыхны, ршьымхы иқәкны, ма иргәыдкыланы рырхәмарра, аӡәы ианибо урҭ рыгәыӡра. Арҭ ахәыҷқәа зны-зынла, анацәа реилахара иахҟьаны, акраамҭа риарҭа ишыларшәу инхоит. Ан лыхшара акыкахш иҿаҵара даҟәыҵын, ацәымҳа иҿыҵалкын, игәаҧханы ииыдимкылеит.
Ииашаны, хылаҧшрада акраамҭа зхала зиарҭаҿы инхаз аҧшқа агәҿыҕьра ма ашәара изцәырҵуеит. Абас зыхьыз ахәыҷы дзырҭынчша, аамҭа злеихигаша, имаха-шьахақәа ирзиуша ак цәыҵиҧшаауеит. Абарҭқәа ирыхҟьаны, хәыҷы-хәыҷы заа ишьҭихыз иҟазшьа бааҧсқәа иҧсихологиаҿы акраамҭа изынхоит, усҟан уи ихныҟәгашьа арҽеираҿы ак иҵазҳәаша ан, аб уҳәа иааигәара иҟам аҟынтәи. Абасала, ара  иоуза ҟазшьа бааҧсқәа илаҽуеит, рыҽдырҕәҕәоит, рыҽдырҭбаауеит. Аҵыхәтәаншәа, аамҭа анлоулак ан лхәыҷы дааидҧшылоит, иҟазшьақәа дырҟәылхырц азы ажәақәакгьы наиалҳәарцы далагоит, аха аамҭа лызхом. Еиҭах   лусурахь дцоит, лхәыҷгьы дзышьцыло ахныҟәгашьа иациҵоит. Ажәакала, иара ишьҭихыз аҟазшьа бааҧс иациҵоит, еиҳагьы ишьақәирҕәҕәоит. Абри аҩыза аҭагылазаашьа зауз ахәыҷы изеиҧш кәыльтуратә еизҳара акыр ихьысҳахоит, инкылахоит, илаҟәхоит.
Арҭ ахәыҷқәа рзы хыхь иаҳарбаз аҟазшьа бааҧсқәа еиҳа ргәы иаднакылоу, изырҭынчуа, рхы иақәгәырҕьо иҟазҵо ҭагылазаашьахоит.
Ииашоуп, аҭаацәа иҟарҵо ақәыҕәҕәарақәа ирыбзоураны ахәыҷы имоу ҟазшьа бааҧсқәак, акык-ҩбак  каиҧсаргьы  ҟалоит. Иаҳҳәап, ан маҷк  ақәымчра аалырҧшыр ҟалоит ҩышықәса ирықәу ахәыҷы ан лгәыҳәҧы ацәара ма ацәымҳа акажьра мап ахьацәимкуазы. Аха, ҳәарада, ҩба-хҧа шықәса зхыҵуа ахәыҷқәа ирҳәаз арҭ ажәақәа зырҵабыргуа ахныҟәгашьа ҿыц адкылара иазыхиаӡам,ражәагь рзынагӡом, ирласӡаны ирхашҭуеит.
Аҟазшьа бааҧсқәа риааира, рырҽеира имаҷымкәа аамҭа агоит. Ара ааӡара знапы иану зегьы рҽеибыҭаны, гәкаҳарак, ааҧсарак ҟамҵакәа аус еицырулароуп. Аҭаацәа рыҟны ианаамҭаз ирмоуз ахылаҧшрақәа ирлыҵшәоу усуп абра иаҳарбаз, ахәыҷы имоу ибыргәым ахныҟәгашьақәа. Иазгәаҳҭап арҭ агхақәа рырҽеиразгьы ишыҟарҵалаша аинтерес змоу аиҿцәажәарақәа, акыр изырхәыцша аҿырҧштәқәа  раагарақәа. Ахәыҷқәа ирымазарц зылшо, акыр иҕәҕәаны аҧырхага ҟазҵо аҟазшьа бааҧсқәа ирылацәажәо, урыс методикатә усумҭак аҟны абас азгәаҭоуп: урҭ зегьы рҟынтәи аҭаацәа рзы зегь раҵкыс игәыҭшьааганы иҟалоу акы акәны иҧхьаӡоуп аҭаҭынхара. Ари аҟазшьа бааҧс даара ирацәаны ахархәара аанахәеит ақәыҧшцәа рыбжьара. Уимоу, зны-зынла ари ахархәара ауеит иара ашколқәранӡатәи ашықәсқәа рзынгьы. Избан? Изыхҟьазеи ари? Ахәыҷы дызхылҵыз рықәра иҽазааигәатәны, урҭ иҟарҵо иаргьы иҟаиҵаларц иҭаххоит. Ари аус аҧхьа ахәыҷы иҧсихологиаҿы ахәмарратә ҵакоуп иамоу.Аха абас, знык-ҩынтә аҭаҭын агьама анибалак ахәыҷы, аӡәгьы уи азы, аҧсуаа ишырҳәо еиҧш, «иқьышә химблаазар», ҟазшьас ишьҭихуеит. Абра иазгәаҭатәуп даҽакгьы-Урыстәыла, еиҭах даҽа тәылықәак рҟынгьы, акыр заа аӡҕабцәеи аҷкәынцәеи хаҵа-ҧҳәысҵастәи реизыҟазаашьақәа хацыркхоит. Ари зегь рацкыс изыцәшәатәу акоуп.
Аҧсуаа ҳаҟыны  акыр ирацәоуп ишхәыҷқәоугьы, зжәар ахылаҧшра ҟазымҵо. Урҭ рцәажәара зынӡа ухаҿы иузаамго, ихәымго алеқсика аналоу рацәоуп.
Ажәакала, абас ахәыҷқәа ирымоу аҟазшьа бааҧсқәа ирҿагылароуп уи азҵаара знапы ианугьы, баша иаарыкәыршаны иҟоугьы. «Сара схәыҷы дыбзиазааит,егьырҭ рхәыҷқәа иҟарҵо сус алам» хәа џьоукы ирымоу агәаанагара ииашам. Ааӡара азҵаара аҳәынҭқаррагьы ажәлар зегьы еицырзеиҧшу зҵаароуп.Абри абас ҳазнеир ауп ақәаҧш иааӡараҿы алыҵшәа бзиақәа аныҟало. Ихадараны иҧхьаӡоуп ахәыҷы ихаҭа имоу, ихныҟәгашьа иаҧырхаго, измырҧшӡо аҟазшьақәа шимоу иеиликаартә аҟаҵара. Усҟан уи иаҿагыланы ақәҧара аганрацәа аанахәоит, насгьы уи апроцесс ақтивла иара ахәыҷы ихаҭа ихы алаирхәуа дҟалоит. Ари аус аҟны аиҳабацәа рганахьала иҭышәантәалоу, цқьа изызхәыцу,дара ахәыҷқәа раҳаҭыр лазмырҟәуа мчрак ахархәарагьы зынӡа ибааҧсуп ҳәа иаҳзыҧхьаӡом. Амала, ихадараны иҧхьаӡоуп даҽакгьы: ааӡаҩ ихаҭа дҿырҧшыгазароуп, иара ииҳәаз ҳәазароуп. Ааӡаҩ ииааӡоу ихныҟәгашьа иамоу аҟазшьа бааҧсқәа зны ибоушәа,даҽа зных, имбоушәа, ахшыҩзышьҭра аиҭоушәа аимҭошәа даналаго, «ахәыҷы итәы  иакит» ҳәа иҧхьаӡоуп.
Абра иазгәаҭатәуп ахәыҷы заҟа иқәра маҷу аҟара,иҟазшьа бааҧсқәа ирҿагылан ақәҧара еиҳа ишымариоу.Уи заҟа изҳауа аҟара,аус идуларагь уадаҩхоит. Зны-зынла ари аҟазшьа бааҧс иара иҧсҭазаара изаҟәымҭхо инхоит. Абарҭқәа рзоуп аҧсуаа изырҳәо «ацәҳар ацәа  анахыҵуа ауп ианахырхәуа». Ҳаи,заҟа ибзиахарызеи аҭаҭын бзиа избаз ахәыҷы  иб ихаҭа уи ахара даҟәыҵны, ихәыҷы диҿыҧшрытә ихы мҩаҧигар. Мшәан, ахәыҷы зегь рыла аб, ан, ма иара изы заҳаҭыр ҕәҕәоу даҽа еиҳабык диеиҧшхар гәырҕьара дуны изыҟамлои.
Ахәыҷы иныҟәиго аҟазшьа бааҧсқәа дырҟәацырҵ азы уи ихаҭа иҟаиҵо шҽеим агәра игароуп. Убри азы ишабалак иара иацәажәара рацәак лыҵшәа ҟанаҵом.
Иахьынӡалшо аиҳабацәеи аиҵбацәеи гәата-бҕата еицәажәартә,патула еизныҟәартә иҭынчу аҭагылазаашьа ҟаҵатәуп. Абарҭқәа аҭыҧ ахьырмоуз,  зҭаацәа рганахь агәрагара змоуз ахәыҷқәа роуп заа изышьцылахьоу ахныҟәгашьа акраамҭа, зны-зынла наӡагьы иззынхо. 
МЫЦХӘЫ   АХӠЫӠААРА. Ари иаанаго - ааӡаҩ ан, аб, уҳәа рганахьала ахәыҷы зынӡа имыцхәны, игәыҧҵәагоу ахылаҧшра, ахаҵгылара, ашьклаҧшра иҭароуп.     
Ииашацәҟьаны, аҭаацәа цқьа иазымхәыцкәа, ирацәаны рхәыҷы ианихӡыӡаауа ыҟоуп. Абри аҩыза ахныҟәгашьа змоу аҭаацәа еснагь рхәыҷқәа рааигәара иҟазарц рҭаххоит, урҭ рхала џьара ирышьҭуам,зынџьырла ирыдырҳәалоит. Иара убри алагьы дара рхәыҷқәа рыхьчара, реиқәырхара, ҟазшьа бааҧс рымамкәа рааӡара алдыршарц рыӡбоит. Аҭҵаарадырраҿы ииашаны ирҵабыргуп ахӡыӡаара мыцхәу ахәыҷы инаҭо ахырҳага аҵкыс аҧырхага шеиҳау. Усҟан ахәыҷы ихалатәи ахәыцрақәа имамкәа, баша аиҳабацәа ирҳәо ҿагыларада иназыгӡо, зхатә гәаанагара змам обиеқтхоит. Абас ирқьынцыцны, ахӡыӡаара мыцхәы зцу ааӡара зауз ахәыҷқәа рҿаҧхьа рацәак иуадаҩым усқәак  аацәырҵыр, урҭ иаразнак акгьы шрылымшо, рхала акгьы шырзымыӡбо ырҵабыргуа, рнапы иҩахоит. Абас ааӡара зауз ахәыҷқәа рхы агәра рзымго, изаҟаразаалак зхала акы азхәыцра, аӡбара злымшо  џьоук ракәны, агәкаҳара рыланы иҟалоит. Урҭ еснагь  даҽаӡә ихшыҩ, имч, иҟәыҕара иахьыҧшхоит, иадҳәалахоит. Абри  аҩыза ааӡара зауз иахьа ихәыҷу, аха нас идухаз, иаҳҳәап,аҵара ду далгаргьы, џьара ус дук дахадыргыларгьы, џьара ҿиарала дхәыцуа,ақтиврак иланы уск азнеира илымшо дынхоит. Ари аҭагылазаашьа аиааира акыр аамҭа рацәа, азҿлымҳара зҭаху процессуп. 
Апрақтикаҟны агәра шаагахьо еиҧш, аҭаацәа ахӡыӡаара мыцхәы анаадырҧшуа, абас иҟоу аҭагылазаашьа аныҟалоу ауп: ани аби акраамҭа ргәы каҳаны ишыҟаз, ишақәымгәыҕуаз, иаалырҟьаны ахшара данроулак, ма баша аҧхьатәи ахшара; маҷк згәабзиара уашәшәыру ахшара данилак. Абра иаагазарц ҳҭахәуп аҵарауаа иазгәарҭоу, иџьашьатәу даҽак атәгьы. Зхәыҷқәа рганахь ахӡыӡаара мыцхәы аазырҧшуа ҳәа иҧхьаӡазаап абарҭ рҩызцәа ахныҟәгашьақәа змоу аҭаацәа: зхаҭақәа акыр имаҷны ауаа ирылаҳәуа, аиҿцаарақәа, аҩызцәа, агәылацәа уҳәа рацәажәарақәа рацәак ҟазшьас измам; иӡаӡымку, иаарыкәыршаны иҟоу ауаа тәымҵас изыҧхьаӡоу, ихәынгазшьо аҭаацәа; асас иааира хьаа бааҧсыс изшьо, уи изыхәҭоу ахаҵгылара изымҭоу аҭаацәа. Хыхь иаҳарбаз аҟазшьа ҷыдарақәа рныҧшуеит ҳәа иҧхьаӡоуп темпераментла икәадоу аҭаацәа(амеланхоликцәеи афлегматикцәеи). Иҟалоит даара иҟәыҕарам ахәыцра аарҧшуа,иаҳҳәап,ан лыҧҳа уаҳа аҭаацәа рҟынгьы аӡәы дидымҳәыло, лара заӡәык «ҩызас»данышьҭылхуа.  Иџьоушьаша, иаҳарбаз аҟазшьа бааҧсқәа змоу  ахәыҷқәа рааӡара анацәа, даҽаӡәы, иара абацәагьы аналадмырхәуа рацәоуп. Иара зны-зынла ахәыҷқәа раб иахь агәбылара ҕәҕәа аазырҧшуа рҟазшьа иазкны аиҵабаара мыцхәы аазырҧшуа анацәагь ҟалоит. 
Ари аҭагылазаашьа иацәгәааны, зынӡа иргәамҧхаӡакәа ианрыдыркылогьы ҟалоит. Арҭ анацәа ахәыҷқәеи раби ырлас-ырласны реибабара гәахәарыла ирыдыркылаӡом. Аҧсҭазаараҿы иаҳарбаз аҟазшьа аазырҧшуа рхыҧхьаӡарахь иҧхьаӡоуп еснагь аҵәуафҩы зхышәшәо, зегь рзы аҟыба-ӡыба, аныӡба ҟазҵо анацәагьы.
Абра ҳалацәажәап иаҳарбаз, цқьа изызхәыцым аҭаацәеи ахәыҷқәеи реизыҟазаашьақәа ирыхьҟьаны иҟаларц зылшо фақткгьы. Џьоукы – ахәҷқәа аҧагьара аазырҧшуа рҭаацәа ирҿыҧшны  рхашәа хы рымба, дара рҩызцәа зегь раҵкыс иҟәышушәа рхы ҧхьаӡаны, ахамаҧагьара аадырҧшуа ианалагогьы ыҟоуп. Абас иҟоу «ааӡаҩцәа» «рхы хәымкәа, ахәрыбҕьц ақәырҵоит». Ҳәарада, даараҵәҟьагьы аҭаацәа рхаҭақәа уи шырҭахымгьы, ишазыҧшымгьы, рхала рхәыҷқәа рыбжьыхра амҩоуп изнылоу.
Зны-зынла, дара аҭаацәагьы еилыркаауашәа иҟоуп рхәыҷқәа дара рмаҟа иахьадырҳәало шҽеим, аха аҟәыҵшьа изақәшәом, изҭаху, акры здыруа ирарҳәо иақәшаҳаҭхом. Амала, иазгәаҭатәуп аҭаацәа иаадырҧшуа ахӡыӡаара мыцхәы зынӡа ҵаҵҕәык амаӡамшәа аҧхьаӡарагь шиашам. 
Аха, иахьцалак, апедагогикаҿы ихадараны иҧхьаӡоу ахәыҷы ихала дхәыцны ак иӡбартә ахақәиҭрагь иҭароуп. Уи ада иара уаҩык иаҳасабала дҭышәантәаланы дааӡахом. Убри аҟынтәи, ахӡыӡаара мыцхәы аазырҧшуагьы рхы иахәаҧшлароуп. Дара ирыгу рхала еилыркаароуп. Убысҟан ауп ирыхшаз рааӡарагь изыхәҭоу ахшыҩзышьҭра аҭара анрылшо. 
АШКОЛҚӘРАНӠАТӘИ  АИҼКААРАҚӘА. Ари зынӡа зықәра маҷу, шықәсык  зхыҵуа ахәыҷқәа инадыркны, фышықәса иреиҳамкәа ақәра змоу рҟынӡа имариӡоу аҵарадырреи ааӡареи ахьрырҭо еиҽкаарақәа. 
Иҟалоит уи ҳәынҭқарратәызар, ма зеиҧштә уаажәларратәызаргьы. Иара еиҿкара формас иамазаалак, изықәныҟәаша апрограмма ҳәа иҟоу акоуп. Уи еиқәыршәоуп аҭакҧхықәра змоу-ареспублика Аҵара аминистрра абзоурала. Уи аиҭакра ма зынӡа аҧсахра аӡәгьы дақәиҭым. Ашколқәранӡатәи аиҿкаарақәа аҳәынҭқарратә ҵакы змоу ракәзар, уа ахәыҷҳәа рыкрыфара, риара уҳәа иара ахахьы иагоит. Ара аус зуа ирдыруазароуп иеуеиҧшым ақәратә ҷыдарақәа змоу ахәыҷқәа ишрызныҟәатәу, ҟазшьақәас ирыларааӡаша, дыррақәас ирырҭаша. Ара ахәыҷқәа раагара шьаҭас иамазароуп урҭ рҭаацәа иҟарҵо аҳәара, инрыжьуа арзаҳалқәа. Еиҳараӡак асеиҧш зыҟало, ахәыҷқәа зхылҵыз ирҭахымкәа акәӡам, дара акырӡа иахьеилахо, рзанааҭ кармыжьырц, уи ала аус руларц ахьырҭаху ауп. Ажәакала, арҭ аҭаацәа рызаҵәқәа, ма егьырҭ  ҩыџьа-хҩы рхәыҷқәа ирҧырыргарц хықәкыс ирымаӡам, баша, даҽакала иҟарҵаша иақәшәом ауп. Иаҳҳәап, дара русура кажьны рхәыҷқәа ирыдтәалап, аха аб иоуа ауалафахәы рзымхозар, уаҳа цхыраара рзызуша ҭынха дук дрымамзар, иҟарҵарызеи? Ари апроблема даара зҭак аҟаҵара уадаҩу акоуп. Макьана анацәеи абацәеи аҳәынҭқарра аганахьала изыхәҭоу ацхыраара роуртә алшарақәа ыҟаӡам. Ииашоуп, даҽа ганкахьала, ахәыҷқәа ашколқәранӡатәи аиҿкаарақәа рахь рышьҭра иахылҵуа абзиарақәеи аҽеимрақәеи ирызкны апедагогикатә литератураҿы акыр еиқәымшәо, еиҿагылоу агәаанагарақәа маҷӡам. Абри азҵаара иазкны иара аҭаацәа рахь иаҵанакуа рыбжьарагь аилибымкаарақәа аныҟамлоугьы маҷым. Ажәакала, инеидкыланы, ахәыҷы ааӡарҭатә еиҽкаарақәа рахь инагара азҵаара аҭаацәа рыҟны амацара акәымкәа, ажәлар рҟынгьы акыр аимак-аиҿак зхылҵуа акакәны иҧхьаӡоуп. Имаҷҩымкәа аҵарауаа иара иахьагьы агәра ганы излаҟоу ала, ахәыҷы, еиҳаракгьы уи иқәра анмаҷу, аҭаацәараҿы дааӡазар еиҕьуп. Уи аҭагылазаашьа зыҧсахуа даҽа еиҿкаарак аҟалара залшом, уи иага ибзиазаргьы. Абра иаҳарбаз агәаанагара иадгылоу аҧсихологцәагьы ыҟоуп. Ҳәарада, ара ҳазлацәажәо азнеишьа акыр ишиашо арҵабыргхьеит апрақтикагьы. Аиаша ҳҳәозар, арҭ ахәыҷқәа аҭагылазаашьа ҿыц аҽаныршәара (адаптациа) даара ирцәуадаҩуп. Иахьцалак, даарацәҟьак ишырҭахымгьы, арахь иааргаз ахәыҷқәа, акыр алеишәа ҷыда аадырҧшуа, иҽеимкәа рхы ныҟәырго, рнервқәа рфо ианалаго рацәоуп. Урҭ даара игәныргоит ран иахьлыцым, ирзымдыруа,уажәраанӡа ирымбацыз ауаа рыҟны аус ахьроуз, аҩны изышьцылаз ахныҟәгашьа аҽахьеиҭанакыз. Аҵарауаа ишазгәарҭо еиҧш, аҧшқеи ани «реиҧырҵра» еиҳараӡак изыхҟьо ҳәа иҧхьаӡоу, ахшароура иазку аҳәынҭқарратә закәан иазгәанаҭо аамҭа ахьынҵәоу ауп. Шьҭарнахыс ан аусура дҭымҵыр, уи зынӡа илцәыӡыр ҳәа дшәоит. Асеиҧш ҟалоит аҳәынҭқарра азакәан инақәыршәаны. Уи нахыс лара аҳәынҭқарраҟынтәи ҟәрышьк лмоуа иалагоит.
Абасала, аусуразы ан лыпроблема ӡбахоит, аха лхәыҷы ишҧаиури?! Амала, хҧаҟа шықәса ирҭысыз ахәыҷы ихәыцшьа маҷк еиҕьхоит, ари нахыс уи иан дахьлыдҳәалам даарацәҟак ихьааимго далагоит, уажәраанӡа изымдыруаз, ҿыц зыҟны аус иоуз ааӡаҩцәагьы рацәак тәымс имбакәа идикыло дҟалоит. Абас ҳҳәарц алшозар, ари ахәыҷы дызҭагылаз аҧсҭазаара ҿыц ихы анираало далагоит, иааӡаҩцәа ҿыцқәа рыцәшәара даҟәыҵуеит. Абасал, хышықәса, маҷк уи инеиҳаны изхыҵуа ахәыҷқәа рыхныҟәгашьа, ҿыц ироуз аҭагылазаашьазы ироуз агәаанагара рацәак ашәара рнамҭо иалагоит.
 Хышықәса зхыҵуа ахәыҷқәа ахәыҷ баҳчахь инеиуеит. Ари аамҭа инаркны дара ироуа аҭахрақәа, ироуа ахәыцрақәа акыр рҽырҧсахуеит. Аха макьанагьы ахәыҷқәа рҩызцәа рыҿцаара иазкны агәазыҳәара бзиа анырзаамырҧшуа рацәоуп. Дара макьанагьы хаз-хазы рыхәмаррақәа реиҿкара еиҳа пату ақәырҵоит.
Ас иҟоу амомент хьӡыс «аицыхәмарра» акәымкәы, «хаз-хазтәи ахәмаррақәа» рҭахратәқәа еиҳа патула рызнеира ҳәа ахьӡуп. Ахәыҷ баҳча иаҿырҧшны ҳахәаҧшуазар, аҭаацәа рыҟны ахәыҷқәа еиҳа еиҕьыршьоит рхалатәи ахәмаррақәа. Егьи, ахәыҷ баҳчаҿы акәзар, ара акыр аҧыжәара ауеит ахәыҷқәа реицыхәмарра. Ара аколлеқтивтә ааӡара акыр аҧыжәара аҭахоит. Уи даара акырӡа ихәарҭоу методикатә знеишьангьы иҧхьаӡоуп. Насгьы, абарҭқәа инарываргыланы, ара имҩаҧгахо аусутәқәа зегьы хықәкыс ирымоуп ахәыҷқәа изыхәҭоу  аиҵыҵра, аизҳара рыҭара. Абра абарҭ аусутәқәа рызегь мҩаҧысуеит ааӡаҩ иганахьала еиҿкаахо ааӡаратә хықәкқәа инарықәыршәаны. Ажәакала, ахәыҷ баҳчақәа рыҟноуп хықәкыла изыхәҭоу ааӡаратә усутәқәа ахьымҩаҧысуа. Убри аҟынтәи, абра ааӡаҩцәа рхы иадырхәалароуп ҳазҭагылоу аамҭазы алыҵшәа бзиақәа аазырҧшуа ҳәа иҧхьаӡоу, аҭҵараадырраҿы ишьақәыргылоу аметодқәеи азнеишьақәеи.
АГӘЫМБЫЛЏЬБАРАРА. Ари иаанагоит ауаа, ма егьырҭ аҧстәқәа ирыхәҭамкәа ақәнамга рақәыршәара. 
Ари аҩыза аҟазшьа бааҧс аадырҧшуазар ҟалоит адуцәа рымацара ракәымкәа, дара ахәыҷқәаҵәҟагьы. Иуҧылоит убри аҩыза афақтқәа, ашколқәранӡатәи ахәыҷы ишакәым аҩнатә ҧстәқәа, иаҳҳәап, аласбақәа,  ацыгәқәа, ақәҷарақәацәҟьагьы  данрызныҟәо, урҭ акгьы рхараӡамкәа рыҧсы рхыҵуама уҳәартә ианипҟо. Усҟан, иара иқәра ахьхәыҷу, аҧышәа ахьимам уҳәа ирыхҟьаны, ихныҟәгашьа изыхәҭоу ахәшьара изаҭом. Ажәакала, иара иҟаиҵо шҽеим атәы еилкааны имаӡам.
Асеиҧш аҧстәқәа ржьы дырцара, иахылҵуа ахьаа атәы ихаҿы изаагом. Амала, ахәыҷы абасгьы аныҟаиҵо ҟалоит: зны аҧстәы аҧсы агьымцо - иагьымаауа ипҟоит, нас џьара уаҩра хәыҷык, рыцҳашьарак аарҧшны, урҭ рхы ишьышьуа далагоит. Исгәалашәоит ҳгәылацәа хәаҷқәак џьоукы иҟарҵоз хныҟәгашьа бааҧсык атәы: дара хәба-фба  шықәса шырхыҵуазгьы, агәымбылџьбарара аарҧшны, ацыгәқәа, аласбақәа ахаҳә рыцраҳәаны аӡыжь иаларыжьуан, урҭ хәаҽны рыҧсышьа гәыхьк рнамҭакәа, иччо иахәаҧшуан. Ҳарҭ, дара раҵкыс еиҵбацәаз, ари аус бааҧсы аҿагылара ҳалшомызт азы, ҳҩызцәа кажьны аҩныҟа ҳцон. Ара иаарҧшу дара агәымбылџьбарара шрымоу амацара акәӡам, урҭ зынӡа гәнаҳарак шрыламыз, аӡәы (акы) игәаҟра дара рзы ишгәырҕьараз ауп.
Абра иазгәаҭатәуп даҽакгьы: арҭ макьана ихәыҷқәоуп, ишнеи-шнеиуа иҟәышхоит азы, рхала урҭ рҟазшьа бааҧсқәа карыҧсоит ҳәа ихәыцуа абацәагьы ыҟоуп, уи даараҵәҟьак игхоуп ҳәа иузшьом. Ииашоуп, ус аныҟалоугьы ҟалоит, аха ари аҩыза агәымбылџьбарара акраамҭа ма наӡаӡа иззынхогьы маҷҩым. Ус анакәха, еилкаауп аиҳабацәа иахьынӡарылшо ирыхшаз, ирааӡоу ирымоу, рхымҩаҧгашьа ианыҧшуа абарҭ аҟазшьа бааҧсқәа ирҿагыланы иқәҧаларц шахәҭоу. Дара арҭ ахәыҷқәа ииашоу амҩа ранҵара апроцесс андырццакуа рацәоуп.
Аҧсҭазаараҿы иуҧылоит убри аҩыза афактқәа, хәыҷқәак аҧстәқәа рахь амацара акәымкәа, иара дара рҩызцәа, рықәлацәа рганахьалагьы имыцхәцәаны аџьбарара аанадырҧшуагьы. Иуҧылоит иара ахәмаррацәҟьа аангьы дара реиҵбацәа иҽеимкәа, ауаҩымра аарҧшуа ианрызныҟәо.
Ирыцҳарахаз, иҟоуп, иуҧылоит убри аҩыза аҭаацәа, зхәыҷы иааирҧшуа агәымбылџьбарара анрызгәамҭо, ма уи цәгьарак аҵам, рҩызцәа рыҩнуҵҟа аҧхьагылара аадырҧшуазар (лидерство), ус дук ҟалама ҳәа ианхәыцуа. Ари рбарҭахоит дара рхәыҷқәа -«афырхацәа» рхаҭақәагьы. Убри аҟынтәи, дара руаҩымра ҩынтә-хынтә ианаздырҳауа ҟалоит. Ари аҩыза аиҳабацәа иаадырҧшуа ахныҟәгашьа даара изыцәшәатәу, алыҵшәа бааҧсқәа ҟазҵо знеишьоуп.
Зны-зынла, аҭаацәа рхаҭақәагьы рхәыҷы игәымбылџьбарара иацхраауа, ргәылацәа раҳаҭыр ларҟәуа, абас анырҳәоугьы ҟалоит: «ани ҳгәыла аколнхара «Апырпыл ҟыҧшь»иалаху гаӡак иоуп,уи иҧа уицымныҟәан»; «ари ҳгәыла арыжәтә ажәрада акгьы даҿым,нас уи иҧа дҟаларц шҧоуҭахыз»; «иумбо,ҳара ҳинтеллигенцәоуп, иреиҳау аҵарақәа ҳрылгахьеит. Ҳзыцныҟәоугьы ҳара иҳаиҧшу ауаа роуп. Уаргьы уи удыруазарц ахәҭоуп» уҳәа убас егьырҭгьы.
Абра инаҵшьны иазгәаҳҭап хыхь иаҳарбаз акатегориахь иаҵанакуа ахәыҷқәагьы уаҩҵас ирызнеилазар шеиҕьу, дара ирызкынгьы агәымбылџьбарара аарҧшра ишаҧсам. Ирлас-ырлас абасгьы ҟалалоит: ианыҩеидаслакгьы ирымоу аҟазшьа бааҧс ззынхаз ахәыҷқәа аикәамқәа иҟарҵаз иахырҟьаны, абахҭа аҟынӡагь инанагоит. Аҵарауаа, апрақтикцәа аӡәырҩы акыр ргәы иаланы,насгьы ииашацәҟьаны иазгәарҭоит ахәыҷқәа агәымбылџьбарара рызцәырҵуа,уи акраамҭа, ма наӡаӡа ирзынхо рыҟалараҿы даара иҽеим аҭыҧ шааннакыло иахьатәи аталехәаҧшраҿы иддырбо ашьра, анибарҵәара зныҧшуа афильмқәа, уназыдгыло алариок аҟны иааухәарц зылшо ашьаарҵәыра хҭысқәа зну адискқәа. Иҳалшом, адунеи зегьы уахь ицеит акәымзар, заҟа ибзиахозеи ҳхәыҷқәа урҭқәа рцәыхьчара.
АҾЫ АКРА. Ари ҿырҳәалатәи ауаа реиҿцәажәара, реилибакаара иаҧырхагоу, инеиҧынкыланы изыхәҭоу аритм амамкәа еиҿкаахо жәаҳәоуп. 
Аҭҵаарадырраҿы излашьақәыргылоу ала, уи акыр ирлас-ырласны ахы цәырнагоит ауаҩытәыҩса иажәаҳәатә аппарат, ижьашәқәа (мышцы) ироуа аџьыркәылкра(судорага) иахҟьаны. Ажәакала, аамҭа кьаҿк иалагӡаны ажьышәқәа реиҵалара иахҟьаны, ахәыҷы, аду, иҟалаз рхаҭақәагьы цқьа ирзеилымкаауа, зынӡа иазымхәыцкәа шьҭыбжьык, цырак акырынтә еиҭарҳәо иалагоит. Абас иҟоу аҭагылазаашьа зауз иоуп зҿы акуа ҳәа изышьҭоугьы.
Аҵарауаа аӡәырҩы изларыҧхьаӡо ала, макьаназ инагӡаны ари зыхҟьо амзызқәа еилкааны иҟаӡам. Џьоукы аҿы акра здырҳәало дара ахәыҷқәа ран ианылриуаз аҳақьымцәа ирцәыҟалаз агха ауп. Ахәыҷы  ицәажәараҿы иааирҧшуа аҿы акратә уадаҩрақәа заҟа амчхара рымоу акыр агәра угартә иахьааҧшуа 2-2,5                           шықәса зхыҵуа ражәаҳәаҿоуп. Избан акәзар, абринахыс ауп дара инеиҧынкылыны ражәаҳәа еиҿыркаауа ианалаго. Насгьы акыр ирлас-ырласны ари ауадаҩра зауа агәыҧшқара аазырҧшуа ахәыҷқәа роуп. Аамҭала аҿы акра роурц алшоит иара абри аҩыза ачымазара змамгьы. Уи иахҟьозар ҟалоит иаахәыҵырҟьаны ахәыҷы, аду ироуз анервтә еилашыра, иазыҧшымкәа ирзыҟалаз ахҭыс. Насгьы уи еснагь абааҧсы акәамкәа, иара изқәымгыҕуа, иаалырҟьаны ироуз агәаҳәара иахҟьаргьы ауеит. Абра иаагазарц ҳҭахуп аҧсуа-ақырҭуатә еибашьраҿы аҭыҧ змаз хҭыск. Қәралагьы зынӡа имаҷмыз, 60-ҟа шықәса зхыҵуаз, Ҭҟәарчал инхоз, акыр пату зқәырҵоз ҧҳәыск ашәаџьҳәаҩ дылзааит аибашьраҿы башьа иҧа дҭахеит ҳәа. Ирулак арии аҧҳәыс бырг дрыманы аҭаацәа, агәылацәа, аибашьцәа ирыхьчо лаб иҩны ианааи, ассир лбеит; акы акәымкәа, ҧшь-кәыбак еивагылан. Ари ааџьашьаны, уу анылҳәа, иаразнак лыбжьы налыхәлашәан, ацәажәара дааҟәнахит. Уи нахыс акраамҭагь уи лыҧсы ҭан, аибашьра ашьҭахь лыхшара рганахьала агәырҕьарақәагьы маҷымкәа илбеит, аха лыбжьы ахьцаз, уаҳа имааӡакәа лынрцәмҩа дықәлеит. Ахәыҷы иҿы акра аҟалара алшоит еиҳарак дазыҧшымкәа ашәара анизыҟалалак, инервқәа акыр ианеибарххалак. Ииашоуп, шәарак иақәшәаз зегь минуҭқәак рыҩнуҵҟа акәзаргьы рҿы амкыр ауам ҳәа аҧхьаӡарагьы зиашахом. Ауаа зегьы рыҩнуҵҟалатәи рнервтәи аҭагылазаашьақәа, еиҧшым. Џьоукы иаадырҧшуеит аҕәҕәара, аҽынкылара, ахачҳара. Урҭ ирҧынгылаз арыцҳара ражәаҳәа анырра арҭаӡом, уи иаҧырхагахом. Аха иҟоуп ирласӡаны акыр агәкаҳара аазырҧшуа, насгьы цәала-жьыла, ҧсихологиала зҟазшьа аҿы акра иазааигәоу. Абарҭ роуп еиҳараӡак ирласны ари ацәажәашьа ҷыда зажәаҳәа ианыруа.
Аҧсҭазаараҟны абри аҩыза арыцҳара,ауадаҩра зыхҟьо даҽа фақтк аныҟалоугьы ҟалоит: иааҟәымҵӡакәа аҭыҧ змоу ахәыҷқәа даҽаӡәы(зҿы акуа) иҳәашьа аҟаҵарақәа, зны-зынла уи иҳәашьа ҟаҵаны ишихыччо, ирымбаӡакәа дара рхаҭақәагьы уи ицәажәашьа анрыдыркылоугьы ҟалоит. Еиҭах иаҳҳәап:зҿы акуа ахәыҷқәа абри аганахьала иаадырҧшуа ауадаҩра еиҳагьы иҕәҕәахарц алшоит иҽеим,зыдкылара рцәуадаҩу ҭагылазаашьак иақәшәар. Аҿы акра ҳәа ҳзышьҭоу ажәаҳәатә ҷыдара уадаҩ ахәыҷқәа рзы аамҭалатәи усны,ианыҩеидаслак ахала инарыхҟьа ицо,рацәак хылаҧшра зҭахым акы акәны иҧхьаӡам. Уи аҩыза аҭагылазаашьа акраамҭа, акыр ианыҩеидаслакгьы ианырзынхо рацәоуп азоуп, уи арҽеира заҟа изалшо заа иалагатәуп, ари аус изыхәҭоу аҵара змоу ауаа адыҧхьалалатәуп ҳәа изыҧхьаӡоу. Зны-зынла ахәыҷқәа ирымоу ауадаҩра - аҿы акра арҽеира, иара зыхҟьо, иҟаҵатәу цқьа иззымдыруа ауаа уи ианазыркуа ыҟоуп, ма аҭаацәа акыр инарықәцәҟьаны, урҭ аҟәырхырц ианақәыркуагь ыҟоуп. Усҟан ахшара иаадырҧшуа ашәарақәа еиҳагьы ражәаҳәатә ҭагылазаашьа дыруадаҩуеит ҳәа иҧхьаӡоуп. Ари аус мҩаҧысуазароуп амаршәа кны, имырџьбацәакәа, ахаара аҵаҵаны, иахьынӡалшо ахәмарратә форма аҭаны. Усҟан дара аиҳабацәа рхаҭақәа рҳәашьагьы ҿырҧшыгазароуп. Абра иазгәаҭатәуп абри аганахьала заҟа ахәыҷқәа ироуа агхақәа заа иазгәаҭахаз, заҟа заа урҭ рырҽеира ииашаны рнапы адыркыз аҟара, ирласны уи алыҵшәақәа убарҭахоит ҳәа ишыҧхьаӡоу. Абра аиҳабацәа иаадмырҧшыроуп ахыччарақәа. Иҟарымҵалароуп абас арыцҳара ззыҟалаз рхәыҷқәа рыҟаҵашьақәа. Еиҭах иазгәаҳҭап аҿы акра аганахьала ахәыҷқәа иаадырҧшуа агхақәа рырҽеира анацәеи, абацәеи, дара ааӡаҩцәагь рымч анақәамхо шыҟоу. Усҟан арахь иаагатәуп аҧсихологцәа, алогопедцәа, ма аҧышәа ду змоу даҽа џьоукы, занааҭла абри  аганахьала аус зуа.



АҦХАШЬАҦХАҴАРА. Ари аҩыза аҟазшьа злоу ихныҟәгашьа ианыҧшуеит зынӡа имыцхәцәаны аҧхашьара, ашәаҧырҳаҧра. 
Уи аӡәы ииҳәо аҿагылара ицәуадаҩхоит, иара еиҕьны аиаша идыруазаргьы. Абарҭқәа зҟазшьоу ахәыҷы зны-зынла ицәажәарацәҟьагьы цқьам иҭышәантәаламкәа, ихныҟәгашьа ахыларҟәра ацны, ибжьы акәзар, уи зынӡа илаҟәны иҟалоит. Ари аҷыдара зныруа, ҟазшьас измоу ахәыҷқәа иҿыцу ҭагылазаашьак иақәшәар, ирзымдыруа еиҳабык иацәажәара рыдлар, иаразнак ргәы рымҟьоит, рцәажәара аҭышәантәалара ацәыӡуеит, изыхәҭоу алеқсика аҧшаара рылшом, иҟаҧшьхоит, ишкәакәахоит, рхы-рҿы еилыҕраахоит, иҟәараҟәара еиҵасуа иалагоит ршьымхқәа кәадахоит. Иаҳарбап ари аҩыза аҭагылазаашьа дара ишроуа заа ирзымдыруаз, иаалырҟьаны хҭыск иақәшәар. Дара акыр ирцәыуадаҩхоит, иаагозар, радиола, телехәаҧшрала ацәажәара, асценаҟны ақәгылара, иара исахьаркны ажәеинраалаҵәҟьа аҧхьарагьы. Дара рцәажәараҿы еиҳа ирзымариахоит заа рҿаҧхьа ҳасабтәык ықәыргыланы, уи азы ибзианы аҽазыҟаҵара рыманы ианыҟалалак.
Аҧхашьаҧхаҵара злоу ахәыҷқәа ирцәыуадаҩхоит уск иазкны ахатә гәаанагарақәа рҳәара, рхы, рымч иақәгәыҕуа аҟалара. Дара ргәаҿы еснагь шәарак нханы иҟоуп. Ас иҟоу ахәыҷқәа рхала ақтиврак аарҧшны аӡәы иацәажәарагьы дара рзы ҟалашьа змам усуп. Дара рцәажәараҿы иазыгәдуны ажәақәа «сара», «схаҭа», «сгәаныла» уҳәа ахархәара роуам. Дара ирызкны џьара жәа хәахәак уҳәар, ухәмарны акәзаргьы, аҽынкылара рцәыӡны, зынӡа гаӡарак иалаҟоушәа агәаанагара роуеит. 
Ишнеи-неиуа, изыхәҭоу, иҧхоу аҭагылазаашьа, изыхәҭоу аиҿцәажәарақәа, зыгәра рго изыргәырҕьаша, изырыччаша ахҭысқәа рзеиҭаҳәарала арҭ аӡәырҩы уажәраанӡа ирымаз аҧхашьаҧхаҵара анкарыжьуа, еиҳа рхы агәра ганы, аҧсҭазаараҿы рхатә гәаанагара рыманы рхы ныҟәырго ианалагоугьы ҟалоит. Аха усеиҧш зегьы ауҟалахуа. 
Ари аҭагылазаашьа акраамҭа иззынхо ракәзар, урҭ еилыркаауа иалагоит ак шрыгу, игәныргоит ишырҭаху рҩызцәа, реиҳабацәа иахьрызмацәажәо аҟынтә, урҭ дара ироурц зылшо алыҵшәақәа ирҧырхагахоит. Убри азы аиҵахарақәа роуеит ҳәа рхы ианахашшауа рацәоуп.
Абасала, аҧхашьаҧхаҵара мыцхәы ахәыҷы инаҭо ахырҳага аҵкыс аҧырхага еиҳахоит.
Аҵарауаа изларыҧхьаӡо ала, ари аҩыза аҟазшьа зцәа иалоу раҧхьаӡа акәны, 8,9 мза ахәыҷқәа уажәраанӡа ирымбацыз ауаҩы дырбар, ашәара рныҧшуа иалагоит. Арҭ «атәымуаагьы» ҿыц ирбаз аӡҟы дыжьжьо, ан лыхныҟәгашьақәа аадырҧшырц иалагоит, аха уи алагьы ахәыҷы иаразнак дара дырҿаччо далагаӡом. Аха шықәсак иазааигәоу ақәра аниолак ашьҭахь, ахәыҷы иан лыдагьы, даҽа џьоукгьы акыр ирҭынчны «идикыло» далагоит. Аха иага ус акәзаргьы, иара даҽаӡә иҟны изыхәҭоу аҽанраалара изыҟаҵом макьаназы. Иаҳҳәап, иан лыҟны ишыҟаиҵо еиҧш, фышықәса зхыҵуагьы абас ауп дышхәыцуа «сара ишахәҭоу сбара, сыхьчара, сыфатә армазеира зылшо, зегь раҵкыс исзааигәоу сан лоуп, аха егьырҭ ауаагьы рацәажәара мыцхәым». Амала, ари ақәраҿы ас аҟаҵара зцәуадаҩугьы ыҟоуп, уи еиҳараӡак издубало зымч маҷу, ачымазара злаҽу роуп. Урҭ рзы ан заҵәык лоуп ҧсҭазаарас иҟоу. Абри аҩыза аҭагылазаашьа ргәы кыднахны, анацәагьы абас рхәыҷқәа дыршәарц ианақәыркуа ыҟоуп: «наҟ саргьы суҧырҵны сцоит, нас ушыҟало збап». Амалагьы акыр ачымазара згәы ҭнашьаахьо ахәыҷы изы асеиҧш изгәакьо рҟынтәи дыззыҧшымыз ажәақәа рҳәара изқәыӡбатәу акоуп. Иара дызлаҟоу арыцҳара изхоит, уи даҽак зацҵатәузеи, игәы зирхьтәузеи, даҽа чымазара хкык зизаццатәузеи?!
Абра иаагап «наҟ укажьны сцоит» ҳәа зны-зынла ан дгәааны илҳәало ажәақәа аҧеи аҧҳаи еиҧшны ишрыдрымкыло. Аҧышәа иаанарҧшхьеит аӡҕабцәа еиҳа ахынкылара, аҧхашьаҧхаҵара шрымо аҷкәынцәа раасҭа. Абри аҷыдара иахҟьаны, аӡҕабцәа еиҳа ашәарагьы рылоуп. Убри аҟынтә, аҷкәынцәа еиҳа иҕәҕәаны ан лыҟамзаара, ма ихжәаны илҳәо ажәақәа рныҧшуазаап, акыр рымҩа иқәнаҟьозаап, ашәара рнаҭозаап.
Аӡҕабцәагьы аҷкәынцәагьы ирзеиҧшу ҟазшьаны иҧхьаӡоуп акыр ирлас–ырласны иаадырҧшуа ашәара – аӡыӡарақәа. Иаҳҳәап, ран дрыцымкәа ахәышәтәырҭахь инанагар, рымацара уа инхар, даара ирацәаны, акыр инармыцхәны аҧхашьаҧхьаҵарақәа, ашәарақәа аадырҧшуа иалагозаап. Еиҳараӡак арҭ рзы «имыждараны», рхы ахьыргаша иақәымшәо иҟалозаап ахалаҭ шкәакәа зышәны иаацәырҵуа амедицинатә усуҩцәа. Убасҵәҟьоуп дара ишрыдыркыло рҭаацәа рыҩныҵҟа иҟаларц зылшо аҳәоуеиқәымшәарақәагьы. Аҧхашьаҧхаҵара еиҳа ирацәаны изныҧшуа ҳәа иҧхьаӡоуп агәыразра, ацқьара аазырҧшуа ахәыҷқәа. Урҭ иаҳарбаз агә ҭыҧсаарақәа, ҭынчлатәи ахныҟәгашьа рыманы рыҟалараҿы дара рҭаацәа аҧсҭазаараҿы иаадырҧшуа аҟазшьа ҷыдарақәа ирылшо рацәоуп. Иазгәаҭатәуп даҽакгьы: аҧхашьаҧхаҵара акыр иҕәҕәаны иаадырҧшуеит ацәажәара, ауаа рыҿцаара рацәак пату ақәзымҵо, ашәара злоу, зхы агәрагара зыцәмаҷу ахәыҷқәа. Ҭаацәақәак рхәыҷқәа ирымоу ҳазлацәажәо аҭагылазаашьа иаргәааны, урҭқәа ралхра рҭахны, ахжәарақәа анаадырҧшуа ыҟоуп: «зынӡа уцәама?», «ахьшь зхы иқәсыз аҟәарҭ аҧшроуп иумоу». Асеиҧш ахәыҷқәа ргәы акажьра иахҟьаны, дара зынӡа излаҟоу ианеицәахо, ажәак рҿыхра уадыҩраны, изаҟаразаалак лахҿыхрак аадмырҧшуа ианыҟалоу рацәоуп. Убри азоуп абарҭ рҩызцәа ахәыҷқәа змоу аҭаацәа акыр иазхәыцны рхы ныҟәыргалароуп ҳәа изыҧхьаӡоу.	
	Арҭ рҩызцәа ахәыҷқәа рықәлацәа рацәажәашьа, рахәмаршьа иахьақәымшәо зынӡа ргәы ҭнашьаауеит. Абри аган дара рзы акыр ахьнҭара аанарҧшуеит. Дара зҭашәаз арыцҳара ралгаразы рани раби рыхныҟәгашьа ҿырҧшыганы иҟалароуп.
	Амала, ҳәара аҭахым, ианамуӡах, ахәыҷы аҧхашьаҧхаҵара имазар еиҕьуп аиакәымҟаҵара злоу аӡәы иакәны дыҟамкәа. Аметодистцәа изларҳәо ала, аҧхашьаҧхаҵара рацәаны излоу ахәыҷқәа ирацәаны рҩызцәа рыбжьара иҟазар бзиоуп. Еиҳаракгьы урҭ иреиҵбацәоу ианрыцныҟәо ауп рхы агәра рго, иҧхамшьақәо ирҭаху рҳәо ианалаго. Иҧхашьаҧхаҵо ахәыҷы аҩызцәа, акәлацәа зегьы ракәымкәа, иара еиҳа гәаартыла дзацәажәаша аӡәы даналихуагьы ыҟоуп. Уигьы цәгьаӡам. «Избан ари ҩызас дзышьҭухыз» ҳәа азҵаарақәа иҭара, ииӡбаз аус азы «аҧышәара иркра» ҽеихом, иаҭахым. Иара ииҭаху далихааит, амала гәата – бҕата уи диацәажәааит, уи ауп ихадараны иҧхьаӡатәу. Иазгәаҳҭап абас иҟоу ахәыҷы изы зегь раҵкыс иуадаҩраны иҧхьаӡоу иҿыцу ауаҩы идырра, иацәажәара аиҿкаара шакәу. Аха абри аҩыза аҭагылазаашьақәа заҟа ирацәаны, ирлас-ырласны иауа, заҟа аҩызцәа ҿыцқәа иҧыло аҟара, ихныҟәгашьа еиҳа иманшәалахо иалагоит. Ихадароу, аҭаацәа ма егьырҭ ааӡаҩцәа рҟынтәи асеиҧш иҟоу ахәыҷы ахьыӡҷыдақәа рыхҵара аҭыҧ амоуроуп.
     


    АХӘМАРГА. Ари ахәыҷы ихандеира интересны еиҿызкаауа, иҧсихикатә еизҳара зырласуа, бзиа ибаны идикыло процессуп.       
Адунеи аҟны ирацәаӡоуп зхыҧхьаӡара ашьақәыргылара алымшо, еиуеиҧшым ахықәкқәа змоу ахәмаргақәа. Урҭ ирымазар ҟалоит еиуеиҧшым ахықәкқәа. Аха дара рҟынтә, апедагогикаҿы еиҳа ирлас-ирласны зыӡбахә ҳәоу адидақтикатәқәа роуп. Урт рахь иаҵанакуеит еиуеиҧшым амаҭәарқәа аҵаҩцәа рызнагара зырццакуа, изырманшәалоу ахәмарра хыкқәа. Иара убас, ахәмаррақәа реидкылара ахәҭоуп ахәыҷқәа ирымоу ақәратә ҷыдарақәа инарықәыршәаны.
Ари апроблема ҭызҵаауа ибзианы идырҵабыргхьеит ахәыҷқәа рӡыҟратә қәра инаркны ахәмарра аинтерес шышьҭырхуа. Насгьы, абра дара ирыдгалазар бзиоуп еиуеиҧшым аиҭаҵрақәа мҩаҧызго, ихьархьаруа, ҧштәыла акыр иҧшӡоу, еилыҕраау амаҭәарқәа. Ара арҭ ахәмаргақәа-амаҭәарқәа рхархәара еиҳараӡак хықәкыс ирымоу аҧшқа ижьжьароуп аҟынтә, акыр ирлас-ырласны дара реиҭныҧсахларақәа алыҵшәа бзиа ҟарҵоит. Арҭ амҭәарқәа рыцырхырааны аҧшқацәа акы аҳәара, акы аҟаҵара рҭахны иҟалоит. Ахәыҷы-аҧшқа, 5-6  мза зхыҵуа, идгылоу аиҳабы иику амаҭәарқәа ахьеиҭеиго дахәаҧшуеит, уахь иара илаҧшгьы ирхо далагоит, еиҳараӡак урҭ бжьык рхылҵуазар. 
Дара ахәмаргақәа ирхылҵуа абыжьқәа илымҳа иҭасны, уи ахьго ахь дхьанарҧшуеит, урҭ амаҭәарқәа икырц инаҧқәа ирххо далагоит, иаргьы шьҭыбжьқәак ихылҵуеит, дкьаасуеит. Ара иаҳарбаз азнеишьақәа рыла ахәмаррақәа рхархәара аҧшқа иауа агәаҧхара анеиҩсангьы, иара имаха-шьаха арҵәуеит, иарҕәҕәоит.
Амала, иазгәаҳҭап аҧшқа иқәра иақәшәо ахәмаргақәа ралҧшаара даараҵәҟьак имариоу усны ишыҟам. Урҭ рхыҧхьаӡараҿы иҟазароуп итатоу, иҟәымшәышәу, ахәыҷы амашәыр изызымуаша амаҭәарқәа. Урҭ рыбжьара иҟазар бзиоуп аиҭаҵратә ҟазшьа змоугьы, аха дара реиҭаҵшьа ццакымкәа, ахәыҷы илаҧш иҵашәартә, ихы-игәы иҭалартә, игәаҧхартә иҟалароуп.
Даҽа зныкгьы иазгәаҳҭап, ахәҷы данӡыҟу идгалатәу ахәмаррақәа рахь иҧхьаӡатәуп акыр рыҧшӡара иаҷыдангьы, ианирҵысуа, днаха-аахацыҧхьаӡа џьара шьҭыбжьқәак зхылҵуа, ма еиҭаҵуа амаҭәарқәа. Абра ахархәара рымазар ҟалоит џьара резинак иалху, ишааиҭаху дызлахәмаруа, икаижьырц, ишьҭихырц зылшақәоу. Ара ахәыҷы иҭатәым акыр икьакьо, иҧҽыр дахәыр зылшо рнеиҩсангьы, зынӡа иҧшқаӡоу амаҭәахәқәа (материал) ирылхугьы.
Ажәакала, ахәыҷы иқәра иазҳацыҧхьаӡа, хаз-хазы уи иқәра иақәшәо ахәмаргақәагьы еиқәыршәаны иҭыжьлатәуп. Ихдароу, аҭаацәа ақәшәозароуп урҭқәа ралхра. Ҳара ибзианы иаадыруеит ахәыҷы иҧсы зыҿҳәароу ахәмаргақәагьы шыҟоу. Аха иааҟәымҵӡакәа урҭ рцәыргарагьы лыҵшәа аиуам. Абри бзиана иеилызкаауа ан лхәыҷы дишьклаҧшуа, илбарҭахоит уи ихәмарга хазына шьҭа дазгәышьны идимкыло дшалагаз. Усҟан уи ааимҵыхны иганы иҵәахызар, аамҭа маҷк ианцалак еиҭах ицәыргазар, ахәыҷы уи иҿыцу акакәны иҧхьаӡаны, деигәырҕьаҵәа идикылоит. Мамзар, дзусҭада зхәыҷы есымша иҿыцу ахәмаргақәа изаазхәо, иагьабаҭаху.
Ахәыҷы аӡыҟра аамҭа данахыслак, макьанагьы иара дшыҧшқоугьы, ахәмарра иазкны имаз азнеишьа, аилкаарақәа маҷк рҽеиҭаркуеит. Шьҭарнахыс иареи идгалоу амаҭәари рыбжьара даҽа еизыҟазаашьақәак цәырҵуеит. Ара иара идыргало амаҭәарқәа баша ркажьра, рышьҭыхра акәымкәа, џьара ҵакык, зхатә знеишьақәа змоу џьоук ракәны дрыхәаҧшуеит. Урҭ наирҳәуеит, иааирҳәуеит, дырҩахоит, дырлахоит «џьара маӡак рыҵамкәа иҟам, уи еилыскаароуп» ҳәа ихәыцра хәыҷы еиҿкаауа. Нас, дара зхәарҭоу, знеишьас ирыҭатәу анеиликаалак ауп игәы рҭынчны рылахәмарра даналаго. Иара убас, хықәкык, еилкаау ҵакык зманы иҭыжьу, уажәы ахәыҷы инапаҿы иҭоу даҽа хырхарҭак аҭаны ихы ишаирхәаша дазхәыцуагьы далагоит.  Иаҳҳәап, ахәыҷы иаб адәқьан аҟынтә иаахәаны изааигаз аҧшӡара икны иаго аимаа иацын, уи анишьеиҵо ицирхырааша, зынҵәамҭақәа руак ҟьаҟьоу лаба хәыҷык. Ахәыҷы уи «иалихыр ҟалоит»: атапанча, амҳаҵә, ажыга, ахоккеи асга, аҟьымсаргага аҕәыцәмаҟьа уҳәа убас егьырҭгьы. Абасала, иара имоу афантазиа, иҧышәа хәыҷы ихы иархәаны, ҿыц иоуз амаҭәар, уажәраанӡа дзышьцылақәаз рроль ирхәмаруа далагоит. Абасала, иара идгалоу ахәмарга-амаҭәар иамоу «аҵакырацәара»   дазхәыцуа, иеиликаауа далагоит. Ари иаанаго, шьҭа ахәыҷы ихалагь дхәыцуа, ихатә лкаақәак рыҟаҵара илшо, рҿиарала иус аиҿкара иҽазикуа далагоит. Ахәыҷы маҷк даныҩедаслак, хҧаҟа шықәса рҟынӡа днеиаанӡа, еиҳараӡак пату зқәиҵаз ахәмаргақәа-амаҭәарқәа ракәызҭгьы (алабақәа, ахаҳәқәа, аҧслымӡ), шьҭарнахыс акьанџьақәагьы бзиа ибаны идикыло далагоит. Урҭ рылахәмарра еиҳараӡак агәазыҳәара ду знаҭо аӡҕабцәа роуп. Урҭ рхаҭақәагьы рхатә кьанџьақәа рыҟаҵара рҽазыркуеит (3-4 шықәса зхыҵуа). Ирымоу акьанџьақәа ркәабоит, хҳәала рхы рҳәоит, ишьҭаҵаны, ак рықәыршәны идырцәоит, ианааҧшлак, ршьамхы иқәкны акрырҿарҵоит. Абарҭ аус рыдулараан ауп ахәыҷқәа ирылшо рхалатәи аусурақәа еиҳа ибзианы иахьеиҿыркаауа.
Ашкол аҭалара иазааигәоу ақәразы ахәыҷқәа (еиҳараӡак аҷкәынцәа) рыкьанџьақәа «ҳазы инышьҭаҵаны», даҽа хәмарра хыкқәак цәырырго иалагоит. Урҭ акыр пату рықәырҵо иалагоит аиҭаҵаратә (передвижные) ҵакы змоу ахәмаргақәа. Зны-зынла, урҭ аисаратә ҵакы рыҭаны рхы иадырхәогьы иалагоит. Усҟан, иџьоушьаша, дара рхаҭақәа ишьақәдыргылоит имҩаҧырго ахәмарра иазкны изықәныҟәо аҧҟарақәа. 
Иазгәаҳҭап, ишнеи-неиуа, аҷкәынцәеи аӡҕабцәеи ахәмарра иазкны ирымоу аинтересқәа ирыбзоураны, хаз-хазы аҽеидкылара ишалаго. Урҭ рхы иадырҳәо, зрольқәа ихәмаруа афырхацәагьы еиҧшхаӡом. Иаҳҳәап, ҧшьышықәса, ма инеиҳангьы изхыҵуа аӡҕабцәа бзиа ирбоит: макьанагьы еиуеиҧшым акьанџьақәа рылахәмарра; ан лроль ахәмарра; аҩны ацқьара, ашәҭқәа рхылаҧшра уҳәа убас иҵегьгьы. Ас иҟоу еиҳарак ахәыҷ баҳчақәа рахь имныҟәоу, аҩны ирааӡоу ахшара роуп.
Аҷкәынцәа ракәзар: урҭ џьара фильмк аҟны ирбаз, акыр рхаҿы инхаз, иаҳҳәап, еибашьҩык ироль ахәмарра иалагоит; рлабақәа кны, дара ртәала, аҟамақәа реиҿакшара мҩаҧыргалоит; аиқәҧарақәа еиҿыркаалоит. Ара ишаабо еиҧш, аҷқәыцәа еиҳа еиҕьыршьо афырхаҵара, агәымшәара, ацқьара, аҕәҕәара зныҧшуа ахәмарра хыкқәа роуп.
	Иазгәаҭатәуп даҽакгьы: џьоукы ргәы излаанаго ала, ахәыҷы абаҳча ма аҭаацәараҟынтә дааины, ашкол ахь ишьаҿа анааихига инаркны ахәмаррақәа зынӡа нықәба, иныҵаба ицароуп арҵаҩы иусураҟынтә ахәыцра шиашам. Ҳәарада, ари аҩыза агәанагара акыр илыҵшәадоуп, иҧырхагоуп. Ашкол аҟынгьы, еиҳараӡак актәи аҩбатәи аклассқәа рыҟны, еиуеиҧшым амаҭәарқәа рҵара армариазы, изхысыз ашьақәырҕәҕәаразы адидақтикатә хәмаррақәа ирыҵаркуагьы даара ирацәоуп. Ирыцҳарахаз, ари азҵаара аҧсуа школқәа рыҟны макьаназ иахьынӡахәҭоу иҭҵаам, изыхәҭоу ахшыҩзышыҭра аҭаӡам.
Ажәакала, ахәмаррақәа ахархәара ахьрыҭатәу ашколқәранӡатәи ашықәсқәа рыҟноуп, ашкол иамоу даҽа хырхарҭоуп, уа дара ахәыҷы ихныҟәгашьа, ихандеишьа ҿыц иҧырхагахарц алшоит ҳәа агәаанагара ҟазҵо ауаа иашаӡам. Аҵарауаа џьоукы ишазгәарҭо еиҧш, ахәмарра иҿоу аҧстәқәа рҟынтәи ауаатәыҩса акәыҧшцәа рҟынӡа зегьы еицырзеиҧшу, ринтерес аазырҧшуа знеишьа бзиоуп ҳәа иҧхьаӡатәуп.
Аҳәатәхамҵарақәа. Арахь иаҵанакуеит зеихьынџьара ахымхәцра аазырҧшуа, зыхныҟәгашьа ҽеим, ауаҩра зыцәмаҷу ауаа, ахәыҷқәы. 
Асеиҧш аҟазшьа змоу ахәыҷы ус хкыс идугалозаалак, уи иара ихаҭа изы акыр ихәарҭаны иҟазаргьы, ҳәаҭыхрала даҿагылоит, анагӡара мап ацәикуеит. Ас иҟоу аҧсуаа рҿы «зҭыҳәрыкь бааҧсу, аӡә иххәыцра зҭахым, зхала аҽеи аӡбара злымшо ахәыҷы бжьыс» ҳәа дшьоуп. Иара иуҭоу адҵа, уи анагӡара рацәак џьабаа аҭахымзаргьы, дыҳәҳәо, дҟаауа даҿагылоит. Иҽхыршәааны, ихәда адақәа ргыланы, инервқәа еибароро ауп даҽаӡә игәаанагара дшазнеиуа.
Абри аганахьала ахәыҷы иааирҧшуа аҟазшьа бааҧсқәа ани аби акыр ибзианы ирбарҭахоит иара иҧшқаратә қәраҟынгьы, уаҩҵас еилкааны уи ихныҟәгашьа иашьклаҧшуазар. Аха, ирыцҳарахаз, џьоукы убри аҟара рхәыҷқәа «бзиа ирбоит», урҭ рҟазшьа бааҧсқәагьы иҽеиу, аҧсҭазарааҿы аҭыҧ змазарц алшо џьоук ракәны ирыдыркылоит. Дара егьырҭ ахәыҷқәагьы убасҵәҟьа рхы мҩаҧыргошәа рыҧхьаӡоит, иара убри алагьы дара ртәы иааирҧшуа аҳәатәхамҵара рацәак ибыргәу ак «шакәым ырҵабыргуа». Ахәыҷы даныҧшқоугьы аҳәатәхамҵара, ахымхәыцра аарҧшуа, иан иара изы иҟалҵо ахаҵгылара, абзиабара, азныҟәара ссирқәа шыҟоугьы, иара итәы аҟаҵара далагоит: џьара мзызк шыҟамгьы, арҵәааҳәа аҳәҳәара; акрыфара мап ацәкра; аҽыкәабара сҭахӡам ҳәа иҽкажьны абылгьара уҳәа убас егьырҭгьы. Абри ақәразы, дышхәыҷӡо ахәыҷы иааирҧшуа дызлагаз аҿагыларақәа, аҳәатәхамҵарақәа иаадырҧшуеит аиҳабацәа абри аганахьала аусқәа рымҩаҧгара заа ишалагаша. Аиҳабацәа ирызгәаҭом акәымзар, абас иҟоу рхәыҷы ихныҟәгашьа џьара иаалырҟьаны иааизцәырҵыз ачымазара иахҟьазаргьы ҟалоит. Насгьы, уи аҟазшьа бааҧс рацәак анарха амамзарц шалшо еиҧш, акыр ианизынхогьы ыҟоуп.
Арҵаҩцәа изларҳәо ала, аҳәатәхамҵара аазырҧшуа ахәыҷқәа рыҟны ан (еиҳараӡак) ирацәаны акантақт лымазароуп. Уи имҩаҧылго аржьжьагатә хымҩаҧгашьақәа акыр дара рыгхақәа рырҽеира  иацхраауеит ҳәа иҧхьаӡоуп. Зны-зынла, рхәыҷқәа рчымазара иахҟьаны иаадырҧшуа аҳәатәхамҵарақәагь абжьысра иатәуп, мчыла акәзаргьы иаҟәыхтәуп ҳәа изыҧхьаӡоу аҭаацәагьы ыҟоуп. Еиҭаҳҳәап, аҭаацәа ианаамҭо иҟарҵо ахшыҩзышьҭрақәа, акырӡа иманшәаланы ахәыҷқәа рааӡара ишаныҧшуа. Абри аус иалагатәуп зынӡа дара ӡыҟны агара иангароу инаркны. Абри аус аҟны даара ихәарҭоу акы акәны иҧхьаӡоуп заа ишьақәыргылоу амшеихшара ақәныҟәарақәа: аамҭакала ахәыҷы аҳауахь идәылгара, афатә иҭара, икәабара, еилаҳәара. Мамзар, аӡыҟгьы дааҵәуацыҧхьаӡа, ижьжьара хықәкыс иҟаҵаны акриҿаҵара, ма даҽакала иара изынархо амшеихшара еиларго иалагар, ахәыҷы ииҭаху аиааира шигаз анибалак, илеишәа иҵегьгьы ирцәгьоит, изҳацыҧхьаӡа иҭаацәа рахь даҽа ҭахрақәакгьы ааирҧшуа, дузашьақәымкуа даақәгылоит. 
Идыртәуп иара иааирҧшуа аҳәатәхамҵарақәа ахҟьозаргьы шалшо иуадаҩу, рацәак имч зқәымхо ак анагаӡар идҵара, ауха изхара дахьызмыцәаз, имыцхәцәаны акы дахьарааҧсаз, акы дахьаршәаз. Хахьгьы џьара иазгәаҳҭахьеит ахәыҷы иааирҧшуа аҳәатәхамҵарара аамҭа кьаҿк аҩныҵҟа аҭыҧ амазарц шалшо еиҧш, акыр шықәсқәагьы изынхарц шыҟало. Ирыцҳарахаз, зны-зынла иуҧылоит наӡаӡа уи аҟазшьа бааҧс ззынхогьы. Аҵыхәтәаны иаҳарбаз ахәыҷқәа рахь иҧхьаӡатәуп зыхныҟәгашьа акыр иманшәалоу усны изыҧхьаӡо, даҽаӡә ииҳәо зхахьы иаазгарц зҭахым, насгьы зҭаацәа уи рацәак иҽеим акы акәны иҧхьаӡаны заа арҽеира рнапы ахьадмыркыз.
Аҵарауаа изларыҧхьаӡо ала, аҳәатәхамҵара акыр ирлас-ырласны аҭыҧ ауеит аиҳабацәеи ахәыҷқәеи рыбжьара изыхәҭоу аизыҟазаашьақәа анышьақәымгалалакгьы. Зны-зынла ахәыҷқәа рхаҭақәагьы еилыркаауазар ҟалоит иаадырҧшуа ахныҟәгашьа зынӡаҵәҟьа ишҽеим, изыҳәо аус абацәеи анацәеи ишыргәамхо. Аха дара урҭ ҧыршәарц рҭахуп, иаҳҳәап, ишҽеимгьы, ииулак  знык-ҩынтә ахәҷы иҳәатәы ылҵыр, уи нас иаҧхьаҟа зынӡа даапкны, иҵегьы иҳараку, рацәак изызхәыцым егьырҭ иара иҭахрақәагьы рыдигало далагоит. Ааӡара ахықәкы азынагӡом ахәыҷы ихныҟәгашьа бааҧсы азы  ани аби рҟынтә аӡәы дидгыло, дихьчо, егьи иара диҿагыло далагар. Арҭ рыбжьара аҭыҧ зауз аҳәеиқәымшәарақәа рхәыҷы иааирҧшуа аҳәатәхамҵаратә хықәкы, игәаанагара арҕәҕәоит, ихы агәра иго дҟанаҵоит.
Абасала, идыртәуп, ганкахьала, ахәыҷы иҭаацәа ирзынарханы  иҟаиҵо аҳәара ахаҵгылара шаҭаху. Аха, даҽа ганкахьала, иара иааирҧшуа ахныҟәгашьа, аҳәатәхамҵарахь иаҵанакуазар, аҭаацәа еидгыланы уи аҭак аҟаҵашьа иақәшәартә рхы шымҩаҧыргаша. Амала ахәыҷы иааирҧшуа агәазыҳәара, агәаанагаразы иқәыӡбара аҭахым, уи зынӡа аиаша иацәыхарамзар. Аха уи иҟиаҵо зегьы аҭаацәа рнапы еинҟьаны ирыдыркыларгьы ауам. Ахәыҷы иааирҧшуа алеишәадарақәа умбаӡазшәа рывсра, ахьаа мкыкәа ранажьра амҩа иқәымлароуп аҭаацәа.
Ахәыҷы иааирҧшуа аҳәатәхамҵарақәа, алеишәацәгьарақәа зегьы аиҳабацәа рҟынтә изыхәҭоу ахәшьарақәа аҭахароуп. Аҧсуаа ирымоуп жәаҧҟа бзиак  «иарбанзаалак, изыгужьыз иугнажьуеит» ҳәа. Хыхьгьы џьара иаҳҳәахьеит. Зны-зынла ахәыҷқәа иҟарҵо шҽеим шырдыруагьы алеишәацәгьарақәа аадырҧшуеит рҭаацәа ҧыршәарц, заҟа уи иаҿагыларц рылшо гәарҭарц. Убарҭ зегьы ирызкны нышәара зқәым ахныҟәгашьақәа, анажьрақәа, изыхәҭам имыцхәцәаны ачҳарақәа аадмырҧшлароуп. Ажәакала, аҭаацәа иаҳарбаз иҽеимкәа ахәыҷқәа ирымоу ахныҟәгашьа арҽеира иалагароуп, урҭ аҧсҭазаараҿы ианаацәырҵ инаркны, насгьы дара рҟазшьа бааҧс карыжьаанӡа уи иаҿагыланы иқәҧалатәуп.         	     
Арымара. Ари иаанаго ауҩы инаигӡо аусқәа рҿы инарҭбааны арма напы ахархәароуп. Акыр ирацәаны ари зыхҟьо амзызқәа ҳәа ирыҧхьаӡоит ахәыҷы даниуаз аҳақьымцәа рхарала иҟалаз арҕьа напы иахьынӡахәҭоу аус амура, ма изыхҟьазаалак, иара даҽа чымазарак изцәырҵра. Абарҭқәа ирхырҟьаны, ахәыҷқәа аӡәырҩы, дара ирҭахы, ирҭахым рарма напы еиҳа иақәгәыҕны аус адыруа иалагоит. Арымара, абасала, ахәыҷқәа ирызцәырҵыр ҟалоит ахәыҷқәа рыҧшқаратә қәра инаркны, уи зыхҟьо ҳәа дара зынӡа еилкаарак рымаӡамкәа. Аха, хыхь иаҳарбаз амзызқәа зынӡа ус рымамкәа, ахәыҷы баша дашьцыланы иарма напы акыр ирацәаны аус арура даналагоугьы ҟалоит, усҟан иарҕьа напгьы зынӡаҵәҟьа мап шацәимкуагьы.
Акыр инарҭбааны ҳахәаҧшуазар, ахәыҷы иармара зыхҟьо афақҭқәа макьанагьы иахьынӡахәҭоу иҭҵааӡам ҳәа иҧхьаӡоуп. Џьоукы-џьоукы уи ан, аб анду ма абду имаз ахныҟәгашьа иабзоураны ахәыҷы идикылаз акоуп ҳәагьы ирыҧхьаӡоит. Уи агәаанагара иаҿагыло, ауаҩы имоу ахылҵшьҭра ара зынӡа ус амаӡам ҳәа изыҧхьаӡоу аҵарауаагьы рацәоуп, ҳаргьы абра иаҳарбаз аҵыхәтәантәи аҭҵаарадырратә хырхарҭоуп ҳзыдгыло. Ииашоуп, машәырла ак ҟалазаргьы ҟалоит, аха уи ҧҟарак иқәныҟәо усны ахәаҧшра иашахом. Абра аҵарауаа иааргоит акыр интересу, ухшыҩ ззушьҭыша гәаанагаракгьы. Иаҳарбап уи иаҵанакуа: аҧшқа иан акрыниҿалҵо, иара иарҕьарахьтәи ижәҩа дықәиазар, усҟан иарҕьа напы ахы иақәиҭымкәа иҵазар, арма напы ахы иақәиҭны илеига-ҩеигозар ахәыҷы, уи иааннакыло амчра, инанагӡо афунқциа акыр иҕәҕәахоит. Ишнеи-неиуа иара ахархәара еиҳа иҭбаау аҭыҧ ааннакыло иалагоит. 
Аҧшқа диины адәы данықәла инаркны, ҩба, хҧа, ҧшьба уҳәа мза анихыҵуа, уи инеиҳангьы, ахәыҷы арымара имоу, имаму атәы аилкаара акыр иуадаҩуп. Ари агра бзианы иааҧшуеит ахәыҷы шықәсык еиҵамкәа ианихыҵуа. Абри ақәраҿы аҭаацәа ирбарҭахоит иара инаҧқәа рҟынтә еиҳа ахархәара зиҭо. Ан, аб ари рызгәаҭазар, уи арҽеира рнапы адыркыр, ариашара еиҳа имариахоит. Иаҭаххозар, дара рымч ақәымхозар, изыхәҭоу анервтә чымазара зхәышәтәуа аҳақьым дадыргаларгьы ҟалоит. Ус акәымкәа, заҟа ихьшәаны уи рнапы адыркуа аҟара, иара инервқәа иаҳарбаз ахныҟәгашьа (арымара) аҽанраалара аныҟалалак, арҽеиразы еиҳа аџьабаа рбар акәхоит. Зны-зынла, уи аҩыза аҟазшьа аазхәаз ахәыҷқәа акыр ианыладырҟәуа, игха бааҧсуп ҳәа ианырыҧхьаӡо ҟалоит зарҕьа напыла аус зуа аӡәырҩы. Уимоу, «зарма напала аус зуа ахәыҷқәа акыр зарҕьа напала аус зуа ирыҵахоит дара рзеиҧш еизҳараҿгьы» ҳәа агәаанагарақәа змоугьы маҷҩым. Хыхь иаҳарбаз агәаанагарақәа аҭҵаарадырратә шьаҭа рымаӡам.
Арымара ҟазшьс измоу ахәыҷқәагьы егьырҭ рҩызцәа реиҧш ауп реизҳашьа шыҟоу. Арымара здызкылазгьы ишахәҭаҵәҟьо аҧсҭазаараҿы идыру ақәратә ҷыдарақәа ирхысуеит, абри аганахьала зарҕьы напала аус зуа рықәлаҵәа ирыҵамхакәа. Дара рыҧсихикатә ҭагылазаашьагьы изаҟаразаалак хьаҵрак ҟанаҵом. Даргьы аныҩеидаслак излаго аусура, амаҵураҿы еиҵахарак рыманы убом. Арҭқәа зегьы зырҵабыргуа фақтқәаны иҧхьаӡоуп, иаагозар, арымара иқәныҟәоз, аха адунеи аҟны еицырдыруа абарҭ ауаа хатәрақәа ахьыҟаз: Алеқсандр Македонски, Леонардо да Винчи, Микеланджело уҳәа убас егьырҭгьы.
Иуҧылоит афақҭқәа, иарымоу ауаа иарыҕьоу рҩызцәа раасҭа еиуеиҧшым ачымазарақәа анроугьы. Уи зыхҟьо амзыз хадақәа рахь иҧхьаӡоуп абригьы-ус рхы ныҟәрымгаларц, иарыҕьоу џьоук ракәны иҟаларц азы аиҳабацәа ирлас-ырласны иҟарҵо ақәыҕәҕәарақәа. Ас еиҧш реиҳабацәа рҟынтә ироуа ақәымчарақәа ирыхҟьаны, дара рнервтә ҭагылазаашь даара иуашәшәырахоит.
Аҵарауаа имҩаҧыргеит зны арымара змаз, аха ашьҭахь арыҕьала аҩра иаладыргаз ахәыҷқәа рҿы аеқсперимент. Зны дара арымала атеқст ддырҩит, нас-арыҕьала. Агәаҭара иаанарҧшит дара аҧхьа изышьцылаз-арымала аҩра еиҳа ишыццакхаз, еиҳа аҧыжәара шаанарҧшыз. Ара дара иҟарҵаз агхақәа, рхыҧхьаӡара акырынтә еиҵахеит, арыҕьала ианырҩы иҟалаз раасҭа. Иара убас, аеқсперимент ҟазҵаз иазгәарҭеит ахәыҷқәа рарҕьа напала ианыҩуа ргәеисра акырынтә ишазҳаз, акыр еиҳаны рнервқәа шырфаз, зны-зынла рнапқәагь шҵысуаз. Ажәакала, ари аҩыза аусура акыр ирацәаны дара ачымазара рнаҭеит. Убри аҟынтәи ауп арҵаҩцәа изырҳәа: ахәыҷы акы ирҵара еиҳа имариоуп, уи ҧсахны, даҽакала изнагара аасҭа. Аҵарауаа излазгәарҭо ала, аҵыхәтәантәи ашықәсқәа (50ш) ирылагӡаны, Европа иарымоу рхыҧхьаӡара 3-4нтә иазҳаит. Уи зыхҟьоу ҳәа иҧхьаӡоуп: акы, аиҳабацәа рганахьала ианаамҭаз изыхәҭоу ахшыҩзышьҭра ахьарымҭаз; ҩба, ари азҵаара арҽеиразы изыхәҭоу аметодқәа иахьынӡахәҭо иахьыҭҵаам.   
Аашьара. Ари иаанагоит изаҟаразаалак мзыз ыҟамкәа, ахәыҷы иганахьала идҵа анагӡара иадҳәаланы иааирҧшуа амараҳәрақәа.    

Аашьара иамоу аҷыдарақәа бзианы иааҧшуеит абарҭ афақторқәа рыҟны: иара, ииулак, ихы злаҿихша ак ҧшааны, иҭаацәа рыцхраара, рҳәатәы ахаҵара мап ахьацәикуа; имаҭәақәа ишахәҭоу, иан ишиабжьылго акәымкәа, иахьиҭаху еилажәжәа иахькаижьуа; ианаамҭо идҵақәа ахьыҟаимҵо, изыхәҭоу амшеихшара дахьықәымныҟәо; имч зықәхо адҵақәагьы ишабалак, хыхь-хыхьла иахьыҟаиҵо; аҩынтәи аусқәа, иаҳҳәап, аҳәарақәа ахкаарахь ркацареи раацараҵәҟьагьы мап ахьацәикуа.
Абри аҩыза аашьара амҩа ианылаз, заа изыхәҭоу аҵаҳәара, ариашара змоуз, даныҩеидаслакгьы, аџьаус дацәыхараны, аҵараҿы ирацәаны аџьабаа абара иҭахымкәа, аҧшьбаракқәа раан ахьымӡарақәа ааиирҧшуа далагоит. Ҧсшьарала, ишиҭаху ихы ныҟәигарц иақәикуеит. Иарбан џьа хкызаалак иара изы имыцхәцәаны, «избан сара, даҽаӡәы иҟаиҵааит» ҳәа агәаанагара иоуеит. Еиҳараӡак иара изы итәымуп зеиҧш уск анагӡара, уи, иаҳҳәап, ашкол иахәоу акы акәны иҟазаргьы. 
Ҳәарас иаҭахузеи, иаашьо ахәыҷқәа, акы аҟаҵара рҭахымкәа, уск рнапы аларымкуа иахьыҟало зхароу, аҭаацәа роуп. Урҭқәа зыхҟьо дара ианаамҭаз, рхәыҷқәа шхәыҷыз иахьахамҵгылаз ауп. Ирбазаргьы, ирымбазшәа ҟарҵеит, уажәтәи ахәыҷқәа зегьы убасоуп ишыҟоу ҳәа рхала ргәы рҭынчуа. Ажәакала, акыр иуадаҩхоит рхәыҷқәа рааӡара заа рнапы ахьадмыркыз, акыр ихьшәаны ари азҵаара хада аӡбара иахьалагаз. Абра иҟалар ҟалоит аҭаацәа рганахьала даҽа гха дукгьы: ҳхәыҷқәа шмаҷу аџьа бзиа идҳарбароуп, ҳҳәатәы иқәныҟәалароуп ҳәа иҧхьаӡаны, урҭ акыр иуадаҩу, рықәра иақәымшәо аус анагӡара анрыдыргалоугьы ыҟоуп. Иазгәаҳҭап урҭ ахәыҷқәа раашьарақәа раҧыхразы изыхәҭоу, аџьа абзиабара рылааӡара алзыршаша иацхрааша аметодика аҧшаара шырцәуадаҩу ирацәаны ааӡаҩцәеи, арҵаҩцәеи, аҭаацәеи. Нас, иаҳҳәап, ҳара акырынтә иаабахьеит абри аҩыз ахҭыс; аџьаус аурок аҟны арҵаҩы шәара аҵлақәа ршьапқәа шәырпы, сааиуеит ҳәа аҵаҩцәа адҵа нарыҭаны, иныжьны данцо. Арҭ аҵаҩцәа ари аус анагӡараҿы агхақәа ҟарҵоит, иҟаҵатәу цқьа ирзеилкаауам азы.
Ари аҩыза азнеишьа ахы шазмырҵабыргуа, ахәыҷқәа ирнаҭо шмаҷу, еилкаауп. Иарбан прақтикатә усзаалак ахәыҷқәа инарыгӡарц азы акыр зыҟаҵарақәа рыҭатәуп. Иара убас, иазгәаҳҭап ахәыҷқәа аашьара рыланы рааӡараҿы аҭаацәа иҟарҵо даҽа гхак атәгьы. Урҭ рахьтә  џьоукы абас ихәыцуеит; «арҭ иҟарҵо ҳабанӡананаго? Урҭ рџьа иаҳнаҭагәышьозеи?» «Ҳара ҳанхәыҷыз аамҭа бааҧс ҳхаагеит. Ашықәси ашықәси рыбжьара ҳабҕа ҧҵәаны аколынхараҿы аус аауан, арахь ҧгала ҳамаӡамызҭ. Иаҳҭахӡам ҳара ҳхәыҷқәагьы ажәытә ҳара иаҳхаагахьо аҭагылазаашьа раҳҭарц. Рыҧсы ршьааит, ашыжьгьы иахьинӡарҭаху ицәааит. Урҭ амла иагарым ҳаҧсы ҭанаҵы.» 
Абас ихәыцуа абри аҩыза азҵаара раҳҭарц ҳҭахуп: бзиоуп, аха шәара шәаныҟам, арҭ шәара шәхаан знапы ахәы ыҵиааны, акы иамараӡамкәа ишәааӡаз аашьаҟәқәа ирыҧсҭазаарахозеи? Абра иаҳарбаз азнеишьала аҭаацәа ирааӡаз ахәыҷы еснагь дзааӡаз рнапы даныҧшылоу, иаажәг, сара исеиҕьу изышәҭода? Ҳәа аҭыӡшәа ҟаиҵо далагоит. Иахьцалак, урҭ рхәыҷы ииҭаху, ианиҭаху ирҭартә аҭагылазаашьа рыманаҵы ирыбаргузеи?! Аха, нас. Даргьы еснагь иҿоума, рхаҭақәагьы аӡәы иҟынтәи ацхыраара рҭахымхои! Еснагь амҟәыба аӡы азаагома? Абра иҳәатәуп даҽакгьы; ахәыҷы аусура далагаанӡа еилкааны имазароуп иҿаҧхьа хықәкыс иқәгылоу. Уи анагӡара хәарҭарас инаҭо, иалҵуа. Иаҳҳәап, аб акырпыжә ажәла алаҵара далагаанӡа, ицхраауа иҭаацәа зегьы иреиҳәароуп уи аныҟалалак феидас ирнаҭо. Иреилиркаароуп дасу уахьынтәи иауа, насгьы убри азы иара аус бзианы ишадулатәу. Ахәыҷы имоу аашьара ашьҭаҵра, акажьразы зегь раҵкыс ахырҳага ҟазҵо акоуп, иара даныхәаҷу инаркны илшо, имч зықәхо аџьа иадыҧхьалара. Идыртәуп ари аус заҟа заа рнаны адыркуа аҟара, алыҵшәагьы шырнаҭоу. Иаагозар, ҩба-хҧа шықәса зхыҵуа аӡҕабцәа рҽазыркуеит, ран лроль мҩаҧго, маҷк уи абзабаа лырбара рҭахны: амаҭәақәа рыӡәӡәара; ахьурӡы иаҵышьуа, абысҭоура; аҩны зегьы иахьрыхәҭоу рҭыҧқәа рҿы рыргылара; аҧссара уҳәа убас егьырҭгьы. Ан, аб, анду, абду уҳәа ахәыҷқәа рхаҭақәа аинициатива ганы иҟарҵо аус мап ацәырымкыроуп, еилацәҟәысуа рхыччара иаламгароуп, иҟарҵо иаҟәыхны, иагьрықәцәҟьаны рхаҭақәа уи анагӡара рнапы адмыркыроуп. Амала анапхгара бзиа рырҭалароуп. Дара ианхәыҷӡоу аџьаус амҩаҧгара ахәмарратә форма аманы, зынӡа мчыла иадымцалацәакәа, ирхааны еиҿыркаалар еиҕьуп. Урҭ заҟа ирызҳауа аҟара, аҭаацәа дара ирыдыргало махәҿалатәи аџьатә формагьы аҽаҧсахуеит. Урҭ рус хыкқәа акыр еиуеиҧшымкәа иҟалоит. Абасала, иааиҧмырҟьаӡакәа, насгьы ирхааны, рхаҭақәа заҟа иргәапханы аусура иаладырго аҟара, уаанӡа изышьцылаз аашьарагьы маҷ-маҷ инрыжьуа иалагоит. 
Абри аганахьала ахәыҷы дызҿыҧшыша ауаа  иааикәыршаны иҟалар, еиҳараӡакгьы дара иҭаацәа рыхныҟәгашьа бзиа, аӡәи-аӡәи реицхыраара, аџьатә ааӡаратә процесс акыр иласуеит. Рыхшара раашьаргьы акыр еиҵахоит. Абарҭқәа маншәаланы, ахәыҷы аашьара иламкәа иааӡара иацхраауеит. Даҽа хныҟәгашьак змоу аҭаацәа рзы агәылацәа абас рҳәо уаҳауеит: «ари аҭаацәараҿы зеигьы аашьацәоуп, рнапы нышьҭышьны, амаҵә шьҭырхуам, нас ирыхшаз ҟаларц шҧашәҭаху, урҭгьы аашьацәамхои». Аҭаацәа рахь иаҵанакуа зегьы акака иаҿызароуп. Идырзароуп аб иус, ан иҟалҵаша, андуи абдуи рхы ззыркыша, ирыхшаз иҟарҵаша. Ажәакала, ихадароу дара рыбжьара иҟоу аусутәқәа иашаны еихшахароуп. Егьырҭ аҟазшьа бааҧсқәа ирҿагыланы ақәҧараангьы иазгәаҳҭахьеит, иахьынӡалшо ахәыҷқәа, рхымҩаҧгашьа ианыҧшуа аҟазшьа бааҧсқәа раҧырхразы акыр ихәарҭа бзианы иҧхьаӡоу хаала дара, дара рацәажәарақәа мчыла дара рықәыҕәҕәара акәымкәа. Иаабахьеит акырынтә, ахәыҷқәа мчыла изҟәухыз аҟазшьа еиҭах иазыхынҳәырц шалшогьы. Убри аҟынтә, ихадароуп дара иҟарҵо шхәарҭам атәы рхала ибзианы риелыркаар. 
Амцҳәара. Ари иаанагоит ауаҩы ихаҭа, иҿаҧхьа иқәгылоу, ииҭаху ахықәкы анагӡаразы аусқәа шыҟаҵәҟьоу акәымкәа, иара ишизыманшәало иҧсахны рылацәажәара, рхархәара.
Акыр ирлас-ырласны иуҧылоит ахәыҷқәа злацәажәо ахҭыс иара ыҟазарц шахәҭацәҟьоу акәымкәа, маҷк, уимоу дукгьы иҧсахны, дара ирҭаху аемоциа аҵаҵаны, ашәыгакәа аҭаны ианалацәажәо. Зны-зынла аиҳабацәа ирцәеилаҩашьоит ахәыҷы имцҳәареи иааирҧшуа афантазиеи. Иаҳҧылоит убри аҩыза афақтқәа, 4,5 шықәса зхыҵуа ахәыҷы аҧсҭазаараҿы, ма ателехәаҧшраҿы иибаз ахҭыс, иара шыҟаҵәҟьаз акәымкәа, иара ибарц шиҭахыз, анапы, ашьапы аҵаҵа даналацәажәо. Ганкахьала, ари цәгьамшәа иҟоуп. Уи ахәыҷы еизҳара аҳаракны, ихәыцра аныҧшуа, иажәаҳәа бзианы иеиҿикаауа, дызлацәажәо ахҭыс ихатә жәар ала ирҧшӡо ихы ныҟәигоит уҳәар ҟалоит. Аха уи иҟоу шыҟаҵәҟьоу аҳәара даҟәыҵны, афантазиа дханагалацәаргьы, ҧшьшьала амцҳәарахьии аҽхәарахьи даннарго рацәоуп.
Ишдыру еиҧш, ахәыҷы иҧсҭазаараҿы амцҳәара иҭахны дҟазҵо амзызқәа рахь иҧхьаӡоуп аҭаацәа рҿы (ашкол аҟны иҵегьгьы иеиҳангьы) иара иҿаҧхьа амҷ зқәымхо адҵа анықәдыргыло. Дарбанзаалак, иаҳҳәап, абри аус зыноумыгӡазеи ҳәа ианиқәдырҕәҕәалак, уи ихы злацәигаша ҿырҧак ҟаиҵоит, ииҳәо шымцу иара ихаҭа ибзианы ишидыруагьы. Мамзаргьы, иаҳҳәап, иара иҟаиҵо  аҳәарақәа рыдрымкылар рынагӡара мап ацәыркыр аҭаацәа, иара ииҭаху шынагӡатәу зырҵабыргуа мцык еиқәирҽаҽарц далагоит, даараҵәҟьак иқәымҿиазаргьы. Иаҳҳәап, иара амц аниҳәо рацәоуп аиҳабацәа ирҭаз адҵа ахьизынамыгӡаз дацәыҧхашьангьы. Абра иазгәаҳҭап ахәыҷы ииҳәо амц знык-ҩынтә раҟара аиааира агар, иқәҿианы аиҳабацәа ирызгәамҭар, ма баша ирызгәамҭазшәа ҟарҵар, уи игәы ҭгәырҕьаауа, аиааира згаз аӡә еиҧш ихы ибо дшалаго. Уи анеиҩсангьы, иара дымшәа-дмырҳа имцқәа ирыциҵоит. Убас ҟаиҵалоит имцқәа аргама иҵыҵаанӡа. Абасала, иара амц аҟынтә ииҭаху иоуашәа иҟаҵатәӡам. Ҳәарада, амц аҿаҧҽразгьы ахәыҷы иҕәҕәаны, имыцхәцәаны лахь иҭара, иацәҳара, уимоу-аҭаҷкәымгьы аҟьара рацәак лыҵшәа аиуам. Ус аныҟарҵа аиҳабацәа, ахәыҷы урҭ злеижьаша иҿыцу даҽа мцқәак рыҧшаара далагоит. Абарҭқәа рыҟамларазы ахәыҷы ииҳәо шымцу агәра иргалатәуп, иҟаиҵашагь иеилыркаалатәуп.
Ахылҵышьҭратә ҟазшьақәа. Арахь иаҵанакуеит ахәыҷқәа зхылҵыз абиҧарақәа рыхныҟәгашьақәа рҟынтә ирзынханы ирыдыркылаз аҟазшьақәа. 
    Арҭқәа аҧсҭазаараҿы акыр ирацәаны абиҧарақәа рахьынтәи настәи ахылҵшьҭрақәа рахь аиасра зыбзоуроу дара шьак иахьалҵыз, ирзеиҧшу абиологиатәи афизиологиатәи аорганқәа, аҷыдарақәа ахьрымоу ауп. Еиҳабацәақәак ирымоу аҟазшьақәа, ахныҟәгашьатә ҷыдарақәа акыр абиҧарақәа ирылсны ицар ҟалоит. Аҵарауаа идырҵабыргхьеит, иаҳҳәап, иахьа ахәыҷы имоу абз ақәцәажәара, абз аилақьыцәра ҳәа ҳзышьҭоу ажәытә иара иитәыз аӡәы имазарц шалшо: иабду, уи иаб, уи иабду уҳәа убас иҵегьгьы. Амала, ииашоуп иахьа аӡәы, иаагозар, быргк имоу аҟазшьа ҷыда, иаҳҳәап, агәымбылџьбарара уи иашьҭахь ицо, иара иҧа, ма имаҭа уҳәа иҟазшьа ианымҧшыргьы илшоит. Иаагозар, абду имаз (ма уи иаб) агәырҵҟәыл ссир иара иҟны инханы, уаҳа иара иҵакыраҟынтә аӡәгьы инымҧшыргьы ҟалоит. Иџьоушьаша, анык, абык ирхылҵыз ахәыҷқәа рҟынтә аӡәы хылҵшьҭрала дызтәу рҟазшьақәак идикало, аха егьи зынӡа дызхылҵыз ртәык анидгалам ҟалоит. Ирлас-ырласны иубоит шьак-дак иалҵыз ахәыҷқәагьы изаҟаразаалак, ҧсихологиала, хныҟәгашьа ишеиҧшым. Абра иазгәаҭатәуп абас иҟоу афақт атәы: ихылҵшьҭра иабзоураны ахәыҷы идикылаз аҟазшьақәа жәпакы, иаагазар: агәыжәлацәгьара, арымара, аашьара уҳәа акыр рҽырҧсахыр ауеит иара иҭаацәа, егьырҭ ааӡаҩцәа рҟынтәи ианаамҭо, изыхәҭо ахаҵгылара иоузар. Ааӡара иаша иабзоураны, дара зхылҵыз рҟынтәи ирзынхаз аҟазшьақәа зынӡа рҽырҧсахыр ҟалоит, урҭ иҽеим џьоукы ракәны иҧхьаӡазҭгьы.
Аҭаацәа маҷ. Аҭаацәа рахь иаҵанакуеит гәыҧҩык шьала-дала еизааигәоу, ҭаацәарак иатәу ауаа. Аҭаацәа маҷ ҳәа иҧхьаӡоу ани аби рҟынтә аӡәк имацара дынханы, насгьы уи зықәра маҷу ахәыҷқәа аӡәы, ҩыџьа, хҩык рҟынӡа инапы ианыҧшыло иахьыҟоу ауп.
Ара иаҳҳәаз иаанаго убри ауп, еиуеиҧшым аҭагылазаашьақәа ирыхьҟьаны, аҭаацәараҟны иҟаларц алшоит абасгьы: ан, ма аб руаӡәк ҧасатәи рҭаацәараҟны ирхылҵыз хәыҷык, дахьынхо; ан, ма аб рҟынтә аӡәы дыҧсны егьи еицырзеиҧшу ахәыҷқәа анизынхо; ани аби еилыҵны, ахәыҷқәа аныҧсаҟьахо. Абра иазгәаҳҭап хыхь иаҳарбаз аҷыдарақәа ирыхҟьаны иҟаларц шалшо хаз-хазы ан дызхагылоуи аб дызхагылоуи аҭаацәа маҷқәа. Абас иҟоу роуп инаӡам, ихарҭәаам, имаҷу аҭаацәарақәа ҳәа изышьҭоугьы. Иазгәаҳҭап аҵыхәтәантәи ашықәсқәа ирылагӡаны, ҧаса ҟалашьа змам, иҕәҕәоу, бзиабрала еидкылоу ҳәа изышьҭаз аҭаацәарақәагьы рацәаны еилаҳауа ишалагаз. Иахьа ани аби реилыҵра  Европатәи атәылақәа, Урыстәыла уҳәа рымацара рыҟны акәымкәа, ҳара ҳҟынгьы ипроблема дуны иҧхьаӡахеит. Аҵарауаа излазгәарҭо ала, аҭаацәа маҷ аҟны ахәыҷқәа  рааӡара ахатә уадаҩрақәа амоуп. Ара ан, ма аб имацара дахьынхаз иахҟьаны, аӡәы аҩыџьагьы рфунқциақәа наигӡар акәхоит. Ҳәарада, ҩыџьа иҟарҵаша аӡәы идҵара акыр иуадаҩуп. Ажәакала, аҭаацәа рыҟны хәыҷык иакәымкәа, ҩыџьа, хҩык аныҟоу, урҭ ирзынханы иҟоу аӡәк акыр иҳараку, зымч уадаҩу аидара даҵанаҵоит. Абра ишьақәгыло, иҷыдоу аҭаагылазаашьа иахҟьаны, ахәыҷқәа ирзынханы иҟоу аӡәкгьы иусура каимыжьыр амуа аҭагылазаашьа аныҟалоугьы рацәоуп. Мамзаргьы, иара иоуа аулафахәы хәыҷы ихәыҷқәа ирыдтәалоу, ирхылаҧшуа иналыҭаны, ирфо рымамкәа ианынхогьы маҷӡам. Ҳәарада, ара иарбо апроблемақәа зегьы рыӡбара аӡәы имацара изы акыр иуадаҩхоит.
Насгьы еиҵаҭәы иҟаз аҭаацәара алахәцәа руаӡәк, ахәыҷқәа зышьцылаз, пату-хаҭырла изызныҟәоз, еснагь изцыз, зҳәатәы харҵоз, «ҩызас ирҧхьаӡоз» днырхыӡааланы данцалак, ахәыҷқәа рзы акраамҭа уи трагедианы, знышәара уадаҩу хҭыс еиқәаҵәаны иҟалоит. Убри аҟынтә ауп, иамуӡар аҭаацәа руаӡәык иҧсҭазаара аиҵра ахшара шхәыҷӡоу иақәшәар, еиҳа аҽамхра рзымариахоит ҳәа иҧхьаӡоуп. Усҟан ан заа иҭахаз аб иаҳаҭар заҟа ишьҭылхуа, уи ихныҟәгашьа иазкны ахәыҷқәа ажәа ҧхақәа ралҳәо  аҟара, дара рааӡарагьы акыр имариахоит. Урҭ «ҳаб даара дуаҩызаарын, уи иҧсы ҳарҧхашьар ҟалом» ҳәа иҧхьаӡаны, ран лганахьалагь, аҳәатәхаҵара бзиа аадырҧшуа ианалагоугьы маҷымкәа иҟалоит. Ииашоуп, иуҧылоит убас еиҧшгьы, ан заа илыцәтахаз ахәыҷқәа раб иганахьала агәынҷыхьақәа лзынханы ианыҟоу. Аха арҭқәа лара лымацара илзынхар еиҕьуп, ирыхшаз рахь ииамгакәа. Хыхь иаҳарбаз азнеишьақәа ииашаны зхы иазырхәаз ан лоуп зхәыҷқәа рааӡараҿы алыҵшәа ҟаимаҭқәа аазырҧшуа. Ҳәара аҭахым, изызҳауа ахәыҷы акыр ирацәаны (еиҳарак аҷкәын) иаб ихымҩаҧгашьа даҿыҧшуеит, уахьынтәи иара идикылоугьы маҷӡам. Ус анакәха, ааӡараҿы ари амомент аҭыҧ анамоу, уа ахәыҷы имоуа, ицәыӡуагь маҷхом.
Хыхь аб иҟамзаара иахылҵуа ауадаҩрақәа ртәы акыр ирацәаны ҳазааҭгылеит. Аха уи иаангом ан даныҟам проблема ыҟам ҳәа. Усҟан ауп, ииашаҵәҟьаны дара еиҭымхеит ҳәа ианыҧхьӡатәу. Арҭ ахәыҷқәа рҭагылазаашьа даара иуадаҩхоит. Уи зыхҟьо амзызқәа ҳәа иҧхьаӡоу абарҭ роуп: акы, шамахаӡак акәымзар, аб илшом ан лхәыҷқәа ирылҭаз аҧхарра аиқәырхара; аҧсуаа рыҟны (еиҳарак) аб дынҭаҳауа ахәыҷқәа ирфаша афатә армазеира акыр ицәуадаҩуп, ҳәа иҧхьаӡоуп; хҧа урҭ рымаҭәа- рҩыҭәа аӡәӡәара анилымшо рацәоуп; зны-зынла акыр иуадаҩхоит анҧсеи аҧхьатәи ахаҵа ихәыҷқәеи резыҟазаашьақәагьы. Абри иацәшәаны ҳхәыҷқәа анҧса дҳазрылагалом ҳәа зҽызражәуа ахацәагьы рацәоуп. Анацәа ртәы усгьы идыруп. Шамахак акәымзар, урҭ аҭаацәараҳәа даҽаџьара рхы дырхом. Аҵарауаа русумҭақәа жәпакы рҿы акыр агәра угартә иазгәарҭахьеит аҭаацәа маҷ иааӡаз рҟынтә иҽеим амҩа иқәло еиҳа ишырацәоу, еиҵаҭәы иҟоу рыҟны изызҳаз раасҭа. Аҭаацәа маҷ аҟынтә ашкол ахь инеиз ахәыҷқәа рлеишәа амацара акәымкәа рҵаратә ҭагылазаашьагьы, иара ргәабзиараҵәҟьагьы акыр ианкәадоу еиҳауп, аҭаацәа ду иалҵыз дара рҩызцәа ирҿыҧшны уахәаҧшуазар зҳәоу аҵарауаагь маҷҩым.
Ҳәарас иаҭахузеи, хыхь иаагаз агәаанагарала иҳарҵабыргырц ҳҭахым аҭаацәа дуқәа рыҟны ахәыҷқәа рҵара, рааӡараҿы проблема ыҟамшәа. Зны-зынла аҭаацәа маҷ иааӡаз ирызкынгьы анаҧшцәа, ааӡаҩцәа, арҵаҩцәа абас анырҳәоугьы маҷӡам: «Ҳаи, анцәы диныҳәааит ари аҧҳәыс, лхаҵа дшыҧсхьо зынӡа лхәыҷы ишҧеинымҧши» « анцәа бнеигӡааит, бхәыҷқәа зегьы, аӡәы дкьаҳәымкәа, аӡәы дмараҳәыкәа, забацәа џаџаӡа изагыло раҵкыс ибзианы ишҧабааӡои»?! «Анҭ ҧхамшьаӡои, дара еиҵаҭәы ишыҟоугьы, ргәыла, аҧҳәысеиба лхәыҷы еиҳа еиҕьны дахьылааӡо»?! Абра иаагазарц ахәҭоуп абри аҩыза фақткгьы: аҧсҭазаараҿы иуҧылоит ахәыҷқәа рыцҳауп ҳаилыҵыр, анаҧшцәагьы ирҳәозеи, ҳҵара ыҟоуп, ҳмаҵура ыҟоуп. Ус ҳнеилап, иҟало аабап ҳәа ихәыцуагьы маҷҩымкәа иануҧыло.
	Ииашоуп, аганахь угыланы урыхәаҧшуазар, арҭ ҭаацәакны иҟоушәа убоит, арахь ҭыӡшәала иҭәуп. Еснагь  рхәыҷқәа ишырбо, урҭ зынӡа уаасгьы имшьакәа рҿы ҭыӡәӡәаны ианеицәажәо ыҟоуп. Арҭқәа рымбоушәа шыҟарымҵогьы, ахшара акыр хьаас иҟарҵоит, акыр рыҧсихикагьы анырра анаҭоит. Абра иарбо ауадаҩрақәеи дара риааишьа ирызку аметодика аҧшаарагьы хықәкыс ирымазароуп ааӡара знапы иану рызегьы.
Аҵараҿы ахьымӡара. Арахь иаҵанакуеит аҵаҩы еиуеиҧшым амаҭәарқәа рҵараҿы иааирҧшуа аҵахарақәа. Арҵагатә программаҿы иарбо аамҭа аҽҭакӡарала амаҭәар иазкны зҵара азгәаҭоу аматериал агәынкылараҿы иааирҧшуа ахьымӡарақәа, аиҵахарақәа.
Аҵара аус знапы алаку аҟазацәа иаартны иазгәарҭоит ашкол аҟны изхысуа амаҭәарқәа ирызкны ахәыҷқәа иаадырҧшуа аиҵахарақәа еснагь дара рыхшыҩ амаҷра, ма аҵара бзиа иахьырымбо ишадҳәалам. Аҭаацәа ракәым, дара арҵаҩцәагьы, шамахак акәымзар, еилкааны ирымам ахәыҷқәа иаадырҧшуа аҧсыҽрақәа, ахьымӡарақәа рыҟалара ҵаҵҕәыс иамоу. Аҵарауаа изларҳәо ала, аҵаҩцәа иаадырҧшуа ауадаҩрақәа риаараҿы ашкол аҟны иазгәаҭоу азнеишьақәа маҷӡам: аурокқәа рышьҭахь иаанкыланы аус рыдуларақәа; аҭаацәа аҩны рхәыҷқәа рыдҵа шынарыгӡо иахылаҧшратә абжьагарақәа рыҭара; дара рҭагылазаашьа дмырҽеир, ирыхьраны иҟоу азы маҷк инақәырҕәҕәаны аилкаарақәа рыҭара. Ииашоуп, урҭ рахьынтәи еиҳарак актәи аҩбатәи азныҟәашьатә ҷыдарақәа аус иацхраарац алшоит. Аха ари аамҭалатәи усуп. Зны – зынла урҭ аҧырхагақәа аныҟарҵогьы ыҟоуп. Ара ҳара аҵыхәтәаны иаҳҳәаз иаанаго убри ауп, арҵаҩы зны ишьақәиргылароуп аҵара зирҵо ироурц зылшо ауадаҩрақәа зыхҟьо. Идырми – аҳақьым ичымазаҩ ихьаа ахәышәтәра иҽшазимкуа уи аҟалара мзызс иамоу идыраанӡа. Аметодистцәа, апедагогцәа изларҧхьаӡо ала, ахәыҷы иҵараҿы иааирҧшуа ахьымӡарақәа, аҵахарақәа зыхҟьо афақҭорқәа рацәоуп. Урҭ рахь иҧхьаӡазароуп абарҭгьы: акы, итрадицианы иҧхьаӡоу арҵаҩы еиҿкаауа аиҭаҳәарақәа ахәыҷы изы рацәак аинтерес ҟанаҵом; ҩба, арҵаҩы ихаҭа еиҭаҳәашьа рацәак иҽеим, уа иҿыцу знеишьақәак ралагалара илымшеит; хҧа, арҵага шәҟәы иану аҭекстгьы рацәак иугәаҧхартә имарианы иззынархо еилыркаатә еиҽкаам; ҧшьба,  арҵага шәҟәаҟынгьы арҵаҩы иусураҟынгьы изыхәҭоу алабҿабатә хархәагақәа алагалам. Хыхь иаҳарбаз амзызқәа ирыхҟьаны аҵаҩы изнарго аматериал анизеилымкаауа рацәоуп. Ара ибзианы иубартә иҟоуп арҵаҩы акласс дыҩналаанӡа, аҩны изаҟаразаалак ҽазыҟаҵарак, аҽны аҵаҩцәа ирызнеиго атема амариара, ауадаҩра уҳәа дшырзымхәыцыз, заа ицирхырааша азнеишьақәа шазгәеимҭаз. Ари аҩыза азнеишьа даара игха дуны иҧхьаӡоуп. Насгьы еснагь, атема ҿыц аиҭаҳәара, изхысхьо аиҭагәаларшәара уҳәа ирызку аурокқәа мҩаҧго, арҵаҩы дара раҧхьа аилыкка иҟоу ахықәкы ақәыргылара илымшеит.
Ииашаны, ирлас-ырласны ашкол иҭалаз ахәыҷы иҿаҧхьа иқәгылахоит идҵа анагӡашьа ихала дазхәыцны аус шиушагьы. Уи ада ашколтә хандеира ҳәа ҳзышьҭоу азнеишьа лыҵшәа амаӡам. Аашьара ахаан аҵаҩы дарҽиуам. Аха абас иҟоу аус аҟны ахәыҷы иусура, иҵаратә хандеира ииашо амҩа анҵаразы абыжьгара ҟазҵо арҵаҩ иоуп. Ахәыҷы иҟаҵатәу еиликаароуп, насгьы уи аҟаҵараҿы ихы иаирхәаша амҩа ирбатәуп, урҭқәа еилыркаатәуп, амала иара имазеиу адырра иҭатәым. Абарҭқәа аналмыршаха, ахәыҷы ихала адҵа аҟаҵара имч ақәымхо, аҵара игәы ахшәо, алыҵшәагьы имоуа дҟалоит. Зыдҵа еилызкааз иоуп уи анагӡара зҭаххо, изылшогьы. Аҵаратә процесс интересны, еилкааны, иманшәаланы аиҿкара зылшо арҵаҩы иҵаҩцәа роуп ахьымӡар, аҵахара зауа.
Аиаша ҳҳәозар, аҵаҩы имацара иакәым, иара арҵаҩы иусушьагьы ашьклаҧшра ауроуп ашкол анапхгараҟынтә. Арҵаҩы илиршароуп иурокқәа изаҟаразаалак ҿыцҧшьгарак алаҵаны, аки-аки еиуеиҧшымкәа рыҟаҵара. Акласс аҟны иҟалар ҟалоит хазы ацхыраара зҭаххогьы, амала уи ҟаҵатәуп иақәмырҕәҕәакәа, иаҳаҭыр ламырҟәыкәа. Аҵаҩы аҵараҿы иааирҧшуа ахьымӡарақәа, еиҳараӡак актәи акласс аҟны изыдҳәалоу амзызқәа рахь иҧхьаӡоуп иара ианаамҭаз, аҩны, ма ахәыҷ баҳчаҿы ишахәҭаз ашколҭаларазы азыҟаҵарақәа ахьимоузгьы. Даҽакала иаҳҳәозар, ашколқәранӡатәи ашықәсқәа рҟынгьы имҩаҧысуазароуп ахәыҷы иазыҟаҵарақәа, иара еиҵыҵра, еизҳаратә ҵакы змоу аҽазыҟаҵарақәа. Аха, ҳәарас иаҭахузеи, урҭ ус баша, рхала иҟалаӡом. Реиҳабацәа рҟынтә изыхәҭоу анапхгара рыҭалатәуп, изызхәцу амшеихшара инақәыршәаны. Ахәыҷы лабҿаба иибо ада акы изгәнымкыло, акы дазхәыцны ихаҿы изаамго дҟалар, уи еснагь аҵараҿы аиҵахара змоу аӡәы иакәхоит. Иара иибо амаҭәар данахцәажәогьы, уи аҟны ихадароуи рацәак зҵазымкуеи еиҩыдыраауа дҟаҵатәуп.
Ишдыру еиҧш, џьара чмазарак змамкәа ашкол ахь иааиуа ахәыҷқәа зегьы аҵара ҳҵаҵәҟьоит ҳәа ихәыцуеит. Аха џьоукы иаарласны уажәраанӡа иаадырҧшуаз агәаҳәара рцәыӡуеит. Дара алагарҭатә классқәа рҟынгьы аихьымӡарақәа рауа иалагоит. Абас иҟалаз ахәыҷқәа хазы иналкааны изыхәҭоу ахылаҧшра рмоур, рхы ргәы ахшәоит, агәкаҳара роуеит, ашкол дара рзы ҧхаррак зҵам, иахьдыргәаҟуа ҭыҧхоит. Аҵара агьама зцәыӡыз, алагарҭатә классқәа инадыркны аихьымӡарақәа зауз ахәыҷқәа зҭашәаз аҭагылазаашьа ралгара даара иуадаҩуп. Абас иҟоу ахәыҷы изныҟәашьа, иацәажәашьа, изнеишьа акыр дазхәыцлароуп арҵаҩы.
  Аиҿцәажәарақәа. Арахь иҧхьаӡоуп рыбжьара аизыҟазаашьа маншәала ашьақәыргыларазы, еицырзеиҧшу хықәкык анагӡаразы ҩыџьа, ма инареиҳангьы рыбжьара имҩаҧысуа аицәажәарақәа. 
   Инеидкыланы иугозар, ахәыҷқәа рхаҭақәа рыбжьара имҩаҧысуа аицәажәарақәа, аиҭаниааирақәа, аилибакаарақәа акыр идырласуеит уаҩык иаҳасабала дара рышьақәгылара ҳәа иҧхьаӡоуп. Аурыс ҧсихолог ду Л.С.Выготски излаирҵабыргуала: ауаҩытәыҩса иҿиара, изҳара акыр иацхраауеит ҩыџьа иреиҵамкәа злахәу аиҿцәажәарақәа. Аҧсихологиаҿы ари атермин аҵакы акыр еиуеиҧшымкәа иазнеиуеит. Џьоукы изларҳәо ала, аиҿцәажәара-баша акы аибыҳәаратә, информациак аҭаратә ҵакоуп иамоу. Егьырҭ изларҳәо ала, аиҿцәажәара иабзоураны аӡәи аӡәи еиҳа еиҕьны еилибакаауеит. Даҽа џьокых – аиҿцәажәара хықәкыс иамоу еилибакаарала уск аицыҟаҵароуп ҳәа ирыҧхьаӡоит. Егьырҭ       ҧсихологцәак излазгәарҭо ала, аилибакааратә еицәажәара иамоу аҷыдарақәа рҵакқәа хахь иаҳарбоз рҩызцәа азнеишьала рыхәаҧшра, ршара аҭахӡам, дара зегьы еицны ари атермин аҵакы аадырҧшуеит. Абри азнеишьоуп еиҳа ииашоу.
	Иазгәаҳҭап аицәажәара ахәыҷқәеи аиҳабацәеи реизыҟазаашьа иахәҭа хаданы ишыҧхьаӡоу. Насгьы, аҧсихологцәа идырҵабыргуеит, еиҳарак арҭ реицәажәарақәа рҿы аинициатива аазырҧшуа ахәыҷқәа шракәу; урҭ рабду иҳәоит лакәк рзеиҭеиҳәарац; ан илыҳәоит лара лхәыҷра шылхылгоз лгәалалыршәарц; дара ҿыц ирбаз (иаҳҳәап, ақыҭа ма ақалақь аҟны ирбаз) маҭәарк аҵакы аиҳабацәа алацәажәарц аҳәара ҟарҵоит. Абра иазгәаҭатәуп зны-зынла ахәыҷқәеи рҭаацәеи реиҿцәажәараҿы иҟаларц зылшо даараҵәҟьак измыргәырҕьаша фақҭқәак ртәы. Џьоукы-џьоукы, ахәыҷқәак иааҟәымҵӡакәа, рҿы ааихымхӡакәа, ихәыҷы иду, интересу интересым ҳәа акәӡамкәа, реиҳабацәа рганахь убри аҟара ирацәаны азҵаарақәа еиқәырҧсоит, рҭак аҟаҵарагьы иахьымӡо, ргәы ҧнаҵәо. Даҽа џьоукых, ацәажәара ралагалара, ак разырҵаарагьы даара иуадаҩуп. Аха иҟоуҵарызеи, абас еиуеиҧшым аҟазшьа ҷыдарақәа аазырҧшуа ахәыҷқәагьы ирхаҵгылатәуп. Доусы рызнеишьа иақәшәатәуп. Ахәыҷқәеи реиҳабацәеи реицәажәарақәа, ҳәарада, ақәратә ҵакы амоуп.
	 Излашьақәыргылоу ала, ахәыҷқәа зынӡа ианқәыҧшу инаркны реиҳабацәеи дареи рыбжьара иҟоу абаша еимадарақәа харҭәаауа, аицәажәаразы аҭахра дуқәа роуа иалагоит. Урҭ ирҭаххоит акы иазҵаарц, иалацәажәарц, реиҳабацәа, ма рҩызцәа акы рарҳәарц, еилибакаарц. Ацәажәаратә лшара зауз ахәыҷы игәаанагара аарҧшразы, еиҳабацәа реилыркааразы амаҭәарқәа рыҧшаара, дырбара дашьҭалаӡом, иажәа, ицәажәара ашьклаҧшра аиҭалоит, ижәар арҭбаара дашьҭалоит. Ҳәара аҭахым, ахәыҷқәа дара-дара, ахәыҷқәеи аиҳабацәеи уҳәа рыбжьара имҩаҧысуа, еиҿкаахо аилибакааратә ҵакы змоу аицәажәарақәа шьаҭас ирымазар ҟалоит: ахәмаррақәа, аџьатә усура ахалархәра, аныҟәарақәа, аеқскурсиақәа реиҿкаара, аҵаратә процесс уҳәа убас егьырҭгьы. Абас аиҳабацәеи ахәыҷқәеи рыбжьара имҩаҧысуа, еилкаау ахырхарҭа змоу аиҿцәажәарақәа, иааҩзар, аинтеллеқтуалтә ҟазшьа змоу, акыр ихәарҭахоит ахәыҷқәа ашкол аҭалара агәыбылра дыркразы, ҧсихологиала уи аҭалара разыҟаҵараҿы. Абарҭқәа зегьы рыҟны ахәыҷы иоурц зылшо адырра, аҿаҧыц аиҵыхра уҳәа хыҵхырҭас иамоу аиҳаб иоуп. Ахәыҷы ашкол данҭала инаркны аиҳабы (қәрала) ироль еиҳамхозар, еиҵахара аиуам. Уимоу, арҭ аҧхьатәи амшқәа инадыркны арҵаҩы иахь дара ирымоу агәрагара акыр иеиҳахар ҟалоит, иаагозар, уажәраанӡа ан, ма аб иахь ирымаз аасҭа. Абри аамҭа инаркны рҩызцәеи дареи рыбжьара имҩаҧысуа аицәажәара, аиҿцәажәарақәа уҳәа еиҳа еилкаау ахырхарҭа аархәоит. Аринахыс, ҧшьшьала аҵаҩцәа рколлеқтив аҽеиҿнакаауа иалагоит. Ажәакала, ирзеиҧшу интереск змоу ахәыҷқәа рҽеидыркылоит, еизааигәахоит. Иаагап интересу даҽа афақткгьы: алагарҭатә хагыла анҵәамҭа инаркны, иаҳҳәап, хәыҷык уск иазкны иааирҧшуа агәаанагара иҩызцәа рҟынтә адгылара аҭара акыр иеиҳаны ахәшьара аиҭо ианыҟало рацәоуп, уи агәаанагара аиҳабацәа шазнеиуа аасҭа.
	Иазгәаҳҭап даҽакгьы: абри апериод аан имҩаҧысуа аилибакааратә ҵакы змоу арҵаҩи аҵаҩцәеи реиҿцәажәарақәа, ҳаҭырлатәи дара реиҿцаарақәа дара аҵаҩцәа рзеиҧш еизҳара ианыҧшны, аҵара настәи апериод ахь аиасраҟынгьы ацхыраара бзиа ҟанаҵоит. Ииашаны ишазгәаҭоу ала, аиҵбыртә классқәа рнеиҩсан ауп аҵаҩцәа рколлеқтив акыр иҕәҕәаны ианышьақәгылоу. Усҟан дара ринтересқәа еизааигәахарц, уск аӡбараҿы хаз-хазы иахо иҟамларц азы даараӡа акыр зҵазкуа знеишьахоит излацәажәо азҵаара иазкны ирзеиҧшу ахықәкы ашьақәыргылара иазынарханы имҩаҧырго аицәажәарақәа. Ара иаҳарбаз азнеишьа акыр ихәарҭа духоит, избан акәзар, шьҭа дара дасу рхатә гәаанагарақәагьы рымоуп. Иҟалоит абасгьы: абжьаратә школ аҵаҩцәа еиҳа ирласны еилибакаауеит, реиҳабцәеи дареи раасҭа. Ҳәарада, ари зыхҟьо афақторқәа рацәоуп. Ари апериод азы ахәыҷқәа реицәажәарақәа акыр интересу азҵаарақәа ианрызкхогьы рацәоуп. Ҳәара аҭахым, абжьаратә школ аҵыхәтәантәи аклассқәа рҿы итәо аҵаҩцәеи рырҵаҩцәеи (ма ран, раб) реицәажәара акыр иҵаулахоит. Убра иқәгылоу атемақәа акыр иҭбаахоит, апроблематә ҵакы рыманы ианыҟалоугьы маҷӡам. Убри аҟынтә, аиҳабацәа ақәшәозароуп урҭқәа патула, ҳаҭырла реиҿкара. Ажәакал, ахәыҷқәа рзеиҧш еизҳара аиҿкаара, рҭышәантәалара иазкны аицәажәара иалшо даара ирацәоуп.           
Аҟыбаҩ ду злоу. Абас дыҧхьаӡоуп зықәлацәа, зҩызцәа раасҭа акыр зыхшьҩ ҵару, иҭбаау, зықәратә еилкааратә нормақәа акыр инареиҳаны адыррақәа аазырҧшуа, ма ҟазара хкык, маҭәарк иазкны акыр заа алыҵшәа дуқәа аазырҧшуа иалагаз ахәыҷқәа. 
	Аҧсҭазаараҿы иуҧылоит џьоукы ишхәыҷқәоугьы аӡәы идирҵаны акәымкәа, рхала амузыка, асахьаҭыхра, аматематика уҳәо ирызкны рықәра ҷыдара инеиҳаны адырра дуқәа анаадырҧшуа. Абас иҟоу ахәыҷқәа «авундеркиндцәа» ҳәа ирышьҭоуп. Аҵарауаа ибзианы иазгәарҭахьеит ахәыҷқәа зхысуа амаҭәарқәа ирызкны еиуеиҧшым ақәратә ҷыдарақәа рҿы аҟыбаҩ хцәыргашьас, ааҧшышьас иамоу. Урҭ изларҳәо ала, ахәыҷқәа зынӡа ишқәыҧшу амузыкеи асахьаҭыхреи ирызкны аҟыбаҩ ду шрылоу агәаҭаразы алшарақәа ҟалоит. Ахәыҷқәа, иаагозар, аҟазара иазкны зны-зынла акыр заа иџьаушьаша аҟыбаҩ аадырҧшуазаап, иаҳҳәап, еиуеиҧшым егьырҭ амаҭәарқәа, аҭҵаарадыррақәа ирызкны аасҭа. Насгьы амаҭәарқәа ирызкны ахәыҷқәа акыр ирацәаны адырра дуқәа ахьаадырҧшуа аматематиказы акәзаап. Абри аганахьала аҟыбаҩ ду злоу аҵарауаа цәырҵуазаап 20 шықәса иреиҳамкәа ианырхыҵуа. Иазгәаҳҭап ахәыҷы иааирҧшуа аҟыбаҩ агәаҭара, арҵабыргразы аҩажәатәи ашәышықәса алагамҭа инаркны аҵарауаа џьоукы ахархәара рырҭо ишалагаз атестқәа. Аха, акыр шықәсқәа анҵы, акраамҭа имҩаҧыргоз аҧышәарақәа ирыбзоураны иазгәаҭахеит атестқәа рыла амацара ахәыҷы иинтеллеқтуалтә ҵаулара агәаҭара шзалымшо. Урҭ рыла акыр иманшәаланы ирҵабыргхо аҵаҩцәа, иаагозар, абызшәазы ирҵахьо аҩышьаҧҟаратә нормақәа заҟа иҵаулоу акәзаап. Ҳәарас иаҭахузеи, ахәыҷы ииҵо амаҭәар иазкны имоу адырра аҵаулареи уи иазкны иара иааирҧшуа аҟыбаҩи зынӡа еидкылашьа рымаӡам.
Аҟыбаҩ ҳәа ҳзышьҭоу ахәыҷы ииҵахьо аҧҟара иадҳәалам, уи иара ихаҭа ихәыцрала иааирҧшуа аҟазара иабзоураны ишьақәгылоу дырра хкуп. Ахәыҷы имоу аҟыбаҩ еиҳа еиҕьны иааҧшуеит аиҳабацәеи иареи реиҿцаара, аҵаратә процесси ааӡаратә усқәеи ирылагӡаны, еиуеиҧшым аформақәа, ахықәкқәа зманы имҩаҧгахо аиҿкаарақәа рыла. Аҧсихологцәа иазгәарҭоит, иахьцалак, ахәыҷы иҟыбаҩ ахәшьара аҭара акыр ишуадаҩу. Иҟоуп убасеиҧш афақтқәа, аӡәы данхәыҷу иааџьоушьартә, иаҳҳәап, аматематика иазкны аҟыбыҩ бзиа анааирҧшуа, аха ишнеи-шнеиуа, настәи аклассқәа рҿы уажәраанӡа амаҭәар азы имаз алыҵшәақәа ныҵаба, инықәба ицаны, зынӡа уи иазҟны аиҵахарақәа ааирҧшуа даналагогьы.
	Иара убас, иахьанӡагьы иахьанӡахәҭоу иҭҵаам, ишьақәыргылам зҵаараны инхоит иара аҟыбаҩ аҟалара зыбзоуроугьы. Убри иазку агәаанагарақәа рҟынтә иахьанӡагьы аҵакы ацәымӡӡацт Англиатәи аҧсабараҭҵааҩы Ф. Гальтон иҳәахьа. Уи излеиҧхьаӡоу ала: ахәыҷы имоу аҟыбаҩ ду анкьаӡа иара ицәара-ижьраҟынтә аӡәы имазар ҟаларын, иахьа иара иахь ихынҳәыз акы акәны иҟаларц алшоит. Аурыс педагогикатә ҭҵаарадыррақәа жәпакы рҿы ишаҳәо ала, аҟыбаҩ аҟалара зхылҵуа ииашаны ишьақәыргылоу аҵара-ааӡаратә процесс ауп. Аха иахьатәи аҵаруаа жәпаҩык иааргоит, ара хыхь иаҳарбаз иаҿагылоу абри аҩыза ҿырҧштәык, иаҳҳәап: ҩыџьа аҵаҩцәа рҿы еиҧшны аҵара-ааӡаратә процесс мҩаҧгахар, урҭ рҩыџьагьы реиҵыҵратә ҳаракырақәа еиҟарахома? Ҳәарада, мап! Ара аҧыжәара иоуеит зцәа еиҳа иҕәҕәаны акалоу, дызхылҵыз рҟынтәи аума, даҽа џьарантәи аума, изыбзоуразаалак, ҟыбаҩык злоу. Мамзар, аҵареи ааӡареи иага ибзианы еиҿукааргьы, зцәа акалоугьы, зцәа акагьы аламгьы еиҧшны, «ивундеркиндцәаны» иҟалоит ҳәа ахәыцра залшаӡом. Аха ара иаҳәаз иаанагаӡом аҟыбаҩ злоу ахәыҷы зынӡа цхыраара иҭахӡам ҳәа. Уи ихала иусқәа зегьы имч рықәхоит, цхыраара иҭахӡам ҳәа ахәыцра ҟалом. Иара акы злаҵәҟьаны иҟоугьы, аиҳабацәа рганахьала ацхыррара иоуроуп, аҟыбаҩгьы амҩа иаша ианҵатәуп, иманшәалоу ахырхарҭа аҭатәуп. Ажәакала, аҭагылазаашьа бзиа зауз аҟыбаҩ ауп инахарҭәааны изыхәҭоу аизҳара зауз.
Ирыцҳахаз абри аҩыза ацхыраара змауз аҟыбаҩ ауп арыцҳара иақәшәо. Ус шаҟаџьара, шаҟантә иҟалахьозеи? Шаҟа ирацәоузеи аҧсҭазаараҿы ахәыҷы дызмароу, ҟыбаҩс илоу рзеилымкаакәа ианынхо. Аҟыбаҩ дуи,  акультуреи, ааӡара бзиеи змоу ауаа ахаангьы рхы ду беиа ирбом, ҳҩызцәа раҵкыс ҳҟәышуп ҳәа рхы рыҧхьаӡом, азажәра рыланы иҟалом. Арҭ хымҩаҧгашьала рықәлацәа излареиҧшым ҳәа акгьы рыдубалаӡом. Аха, ҳәарас иаҭахузеи, арҭ ирныҧшуеит егьырҭ рҩызцәа излареиҧшым хныҟәгашьақәакгьы: дара еснагь акы аилкаара иашьҭоуп; урҭ рхатә режим рымоу; рхатә усуратә гәыблырақәа аадырҧшлоит; ахәмарра, имыцхәны ауаа рацәажәаха рымаӡам; аҵҟьаҧҟьарақәа бзиа ирбаӡом; рхала рҿаҧхьа хақәкык ықәыргыланы, уи анагӡашьа амҩақәа рыҧшаара рнапы адыркуеит; урҭ есымша рхала итәаны акы иозхәыцуеит. Аҟыбаҩ бзиа змоу ахәыҷқәа ржәар аҭбаара иаҷыдангьы, рцәажәараан акыр еилоу аҳәоу хыкқәа рхы иадырхәоит, зны-зынла реиҳабацәа ирзынарханы даара зҭак аҟаҵара уадаҩу азҵаарақәа ықәдыргылоит. Амала дара русурақәа зегьы бзиа ирбо амаҭәар ауп издырҳәало.
Аҟыбаҩ бзиа змоу ахәыҷқәа еснагь уск анагӡара ирацәаны аџьабаа адырбалоит. Насгьы дара аамҭак ала ирацәаны аусқәа еицыҟарҵарц ианалагогьы ыҟоуп, Урҭ рахьтә дара рымч зқәымхо аусқәагьы аҭыҧ роуеит. Акласс аҟны ироуа адҵақәа марианы, џьабаак мбакәа рынагӡара акыр рхы ргәы аҭаны иааӡоит. Абас иҟоу ахәыҷқәеи аҭаацәеи реизыҟазаашьаџқәа ҽеимкәа ианыҟалоугьы маҷым. Абас иҟоу ахшаара змоу аҭаацәарагьы маҷк аҧагьара рҽаназыркуа, рхәыҷқәа зегьы иреиҕьушәа ахымҩаҧгашьа анаадырҧшуа маҷым. Иазгәаҭатәуп ахәыҷы хырхарҭак, иаҳҳәап, асахьаҭыхра иазкны аҟыбаҩ бзиа ааирҧшуа дҟалар, уи иҧсҭазаараҿы иҭацәу сааҭк ҟамҵакәа, зегьы ари аҟазара ишазикуа. Аха усҟан, егьырҭ амаҭәарқәа рҵараҿы аамҭа изынхом азы, урҭ рганахьала иааирҧшуа алыҵшәақәагьы маҷхоит. Абас ганкахьала мацра иара иааирҧшуа аҟәыбҷара акыр иара изеиҧш еизҳара ианаҧырхагахо рацәоуп.
Абра аҭаацәа иаадырҧшуа даҽа гхакгьы ҟалоит: «есеиҧш аҟыбаҩ ду змоу ҳхәыҷы изабалак, иааикәыршаны иҟоу зегьы еилыхрада дрыцныҟәалар ҟалом?! Иара иеиҧшу ахәыҷқәа дрыцныҟәалароуп акәымзар, ипату лаҟәуеит» ҳәа ирыҧхьаӡоит. Ҳәара аҭахым, аҟыбаҩ злоу иусура, ихныҟәгашьа даара акырӡа ихәыҷра имнахуеит, ахәмарраҵәҟазгьы аамҭа анизымҧшаауа рацәоуп.
Иазгәаҳҭап аҵарадырратә лшара дуқәа змоу ахәыҷқәа рҟыбаҩ акыр иубартә инааҧшуа дара ашкол инҭалалак шакәу. Арҵаҩцәа акыр ирласны ирбоит, иазгәарҭоит ирзааиз «авундеркиндцәа». Насгьы, урҭ реиҵыҵра изыхәҭоу ахырхарҭа аҭараҿы ирылшоу рацәоуп. Иазгәаҳҭап ашкол аҟынгьы арҵаҩцәа рыбжьара абра ҳазлацәажәо ахәыҷы ихәшьара изкны акыр азеилибамкаарақәа аныҟалогьы шыҟоу. Џьоукы абас ихәыцуеит: «ари ахәыҷы аматиматикахь алшара дуқәа ааирҧшуазар, сара изназго амаҭәар-аҭоурых иабахәоу. Сара смаҭәар иҵарц иҭахӡам, иҽеиу ахәшьарагьы исҭом». Ари аҭоурых азы ахәшьара бзиа ахимоуа акәӡам ихадароу, уи арҵаҩы иааирҧшуа аҵашьыцроуп. Абасала, «авундеркинд» ашкол аҟны иоуа изеиҧш ҵаратә ҭагылазаашьатә лыҵшәақәа анкәадахоугьы маҷымкәа иуҧылоит. Уимоу, ари маҭәарк азы мацара аҟыбаҩ ду аазырҧшуа ахәыҷы акласстә коллектив аҟны дмыцхәны, гәыкала иҩызцәа дрыдрымкыло, урҭ дрыламҳәуа даналагогьы ҟалоит. Ари ахәыҷы иааӡараҿы даара иҧырхагоу  ҟазшьаны иҧхьаӡоуп. Абри аҩыза ахныҟәгашьа змоу иоуп «аҧагьа», «ахашәа хы-мба» ҳәа зҩызцәа рҟынтә ахьыӡқәа зауа. Асеиҧш ахьыӡқәа рауеит дара зны-зынла реиҳабацәа рҟынтәигьы. Аҟыбаҩ бзиа хырхарҭак, маҭәарк азы иаазырҧшуа ахәыҷы егьырҭ ашколтә маҭәарқәа рзы аиҵахарақәа ааирҧшуа, анаџьалбеит ашкол дзалгарыма ҳәа иҭынхацәа анхәыцуагьы ҟалалоит. Насгьы, зегьы дреиҕьушәа аҭаацәа ахьӡ зырҭаз, зхаҭагьы ахамҧагьарахь зымҩа зырхаз, егьырҭ амаҭәарқәа рзы имоу аихьымӡарақәа зынӡа уссгьы имоуа, дырхамҵгыло ихы анымҩаҧигогьы маҷӡам.
Хыхьгьы ҿырҧштәык, аҭоурых амаҭәар арҵаҩы изкны ишаҳҳәаз еиҧш ауп акыр ирлас-ырласны ишыҟало егьырҭ арҵаҩцәеи иареи реизҟазаашьагьы. Ас иҟоу ахәыҷқәа аӡәырҩы рыхныҟәгашьа иахҟьаны зны-зынла арҵаҩцәагьы ашкол анапхгарагьы агәынамӡара рыбжьалоит, агәхьаа рнаҭоит. Ҳәара аҭахым, абас иҟоу ахәыҷқәагьы хаз-хазы ацхыраарақәа рыҭалатәуп егьырҭ амаҭәарқәа рзы. Идыртәуп аҟыбаҩ змоу рнеиҩсангьы, ишыҟало егьырҭ аҵаҩцәагьы маҭәарқәак акыр имарианы ишыгәныркылогьы, егьырҭ рҵара еиҳа ирцәыуадаҩзарц шалшо. Иҟоуп ҭаацәарақәак, аҟыбаҩ ду змоу ракәымкәа, абжьартә лшарақәа змоу ахәыҷы дрымазарц еиҕьазшьоугьы. Избан акәзар, арҭ аҭаацәеи арҵаҩцәеи рыбжьара иҟалоу агәынамӡарақәа еиҳа имаҷхоит. Егьыс, маҭәарк азы аҟыбаҩ бзиа аазырҧшуагьы акыр ацхыраара иҭаххоит дызмарам амҭәар иазкынгьы алыҵшәа бзиақәа ааирҧшларц азы. Ибзиоуп ҳәа иҧхьаӡоу аҟыбаҩ ду змоу ахәыҷқәа ирзынарханы программак ҟаҵазар. Уии иара иақәшәо ахархәагақәеи ирныҧшуазароуп ахәыҷы ирҿиаратә хныҟәгашьа, еизҳара. Усҟангьы ари ахәыҷы иганахьала иҟамлароуп егьырҭ амаҭәарқәагьы ишахәҭам рызныҟәара. Ари аҵаҩы еилкааны имазароуп арҵагатә илан аҟны зҵара арбоу амаҭәарқәа зегьы еицны шакәу изылзыршо иара изыхәҭоу адыррақәа иҭара, абжьаратә ҵара иалыргара. 
Агәырҵҟәыл. Ари ауаҩы ииҵахьо, игәникылахьо заҟа ихшыҩ аҟны ишьақәханы, ишьақәырҕәҕәаны иҟоу, заҟа ибзианы урҭқәа реиҭашьақәыргылара илшо аазырҧшуа ҧсихофизиологиатә процессуп. 
Агәырҵҟәыл ауаҩытәыҩса иҧсҭазаараҿы ароль ҕәҕәа аанакылоит. Уи иабзоураны, иаагозар, ахәыҷы иааикәыршаны иҟоу адунеи иазкны адырра ҟаимаҭқәа иоуеит, урҭқәа рхархәарала иара изеиҧш ҵара-ааӡаратә усурақәа акыр иманшәаланы имҩаҧысуеит. Агәырҵҟал иамоуп ихадароу абарҭ апроцессқәа: агәынкылара, адырра ашьақәырхара, аиҭашьақәыргылара, ахамшҭра. Урҭ рахьтә зегьы ирыцку ҳәа иҧхьаӡоу-агәынкылара захьӡу апроцесс ауп. Уи ишьақәнаргылоит ауаҩы иоуз аинформациа, адырра шаҟаамҭа изынхо, иаҧхьаҟа уи заҟа аамҭа ииашаны ахархәара илшо. Агәынкылара заҟа анарха амоу зхьыҧшу ҳәа аҵарауаа ирҧхьаӡо ҩ-формак роуп. Актәи ахь иаҵанакуеит ахәыҷы зынӡа дазымхәыцкәа ихаҿы инхаз аинформациа (непроизвольно). Аҩбатәи ахь иаҵанакуеит ахәыҷы ихаҭа урҭ адыррақәа гәникыларц азы имҩаҧигаз аҽышәарақәа, аусурақәа ирыбзоураны изынхаз (произвольно). Арҭ рахьтә еиҳа ашьақәхара зауа ҳәа иҧхьаӡоу аҩбатәи азнеишьала иоуа адырроуп. Ахәыҷы иаҳаз, изноугаз аматериал агәынкылара иацхраауа, шьаҭас иамоу ҳәа иҧхьаӡоуп аматериал аҵакы бзианы аилкаара, насгьы ахәыҷы иоуз адырра ашьақәырҕәҕәара иазку аҽаршьцыларақәа рымҩаҧгара.
Ахашҭра акәзар, уи апроцесс даҽакала имҩаҧысуеит. Ари аазырҧшуа имариаӡоу рбаганы иҧхьаӡоуп: аҩраан ахәыҷы (иаҳҳәап, аҧҟара цқьа иахьигәаламшәо иахҟьаны) иоуа агхақәа; ииҵахьо дазхәыцны џьара џьоукы (ҧҟарақәа) иахьынӡахәҭо ихаҿы иахьизаамго; иара убас, ииҵахьо ихашҭны, уи аматериал агәаларшәара алымшо аҟалара.
Идыруп агәырҵҟәылқәа акыр еиуеиҧшымкәа ишыҟоу. Урҭ рахь иаҵанакуеит абаралатәи, аҳаралатәи, асахьаркыратәи, аиҭаҵратәи, уҳәа убас егьырҭгьы. Аҧсихологцәа изларҳәо ала, хаз-хазы ауаа еиҳаны, ма еиҵаны ирымазарц зылшо агәырҵҟәылтә ҷыдарақәа зныҧшуа ҳәа иҧхьаӡоу иара заҟа ихарҭәааны иаҳауа аинформациа иднакыло ауп. Хахь иаҳарбаз рҟынтә зегьы раҵкыс еиҕьны агәырҵҟәыл иаднакыло абла иабои алымҳа иаҳауеи анеици ауп ҳәа иҧхьаӡоуп. Иаагозар, збаратә гәырҵҟәыл бзиоу ахәыҷы идугалаз атеқст даҧхьар, акыр ибзианы игәникылоит. Егьи, заҳаратә гәырҵҟәыл еиҳа иҳараку ахәыҷы хыхь иаҳарбаз атеқст акыр еҕьны игәникылоитә ишахәҭо ирҳазар. 
Агәырҵҟәыл азҳара иалагоит ҳәа иҧхьаӡоуп ахәыҷы иҧшқаратә қәразы, иҧсҭазаара актәи ашықәс инаркны. Мызқәакгьы цқьа изхымҵыз ахәыҷгьы игәалашәоит акырынтә иибахьо, дзышьцылаз амаҭәарқәа. Шьҭа хәымз рҟынӡа зхыҵыз ибзианы игәникылоит еснагь имаҵ зуа, еснагь иааигәара иҟоу ауаа, иаҳҳәап, иан.
Ахәыҷы, ҩба-хҧа шықәса зхыҵуа, изеиҭоуҳәаз, иибо амаҭәарқәа жәпакы гәникалар алшоит, аха уи азы иара изыхәҭоу ахықәкы ықәиргылаӡом. Макьаназы ус, баша, иара акыр ирлас-ырласны иаҳауеит, ибоит, икуеит-ишьҭуеит азы игәалашәозар ҟалоит. Абарҭ ашықәсқәа рзы иара акыр ирлас-ырласны иҧыло амаҭәарқәа рҟынтә, еиҳа ибзианы игәалашәоит иара иҧсҭазаарҿы зду иҟамло, еиҳа бзиа иибақәаз. Уимоу, амла иакны акьыжыҳәа иҵәуоу аҧшқагьы акрызлеиҿарҵо асаан анибалак, ихы – иҿы агәырҕьара ықәлоит, дкьаасуа иан длыжәлоит. Ирбаз амаҭәар, агәынкыларазы иаармариаӡаны рҿаҧхьа ахықәкы ықәдыргыло иалагоит ҧшьышықәса рҟынӡа инеиз ахәыҷқәа ҳәа иҧхьаӡоуп. Ари агәырҵҟәыл хкы ахархәара аҭахоит, иаҳҳәап, аҭаацәа рҟынтә дҵак наигӡаразы ирҭазар. Агәынкылара аганахьала иара еиҳа иҳараку алшарақәа ааирҧшуеит ахәмаррақәа рымҩаҧгара иадҳәаланы.
Ахәмарра хыкқәа реиҿкаашьақәа ргәынкылара даара интерес излаимоу ала, ахәыҷы игәырҵҟәыл бзиаӡаны аус аируеит. Усҟан иҿаҧхьа еилкаау ахықәкы ықәиргылоит ари ахәмарра амҩаҧгашьа сгәаласыршәалароуп ҳәа дазхәыцны. Ахәамаррақәа џьоукы ирымоу аемоциатә ҟазшьақәагьы акыр ахәыҷы ихықәкы анагӡараҿы ацхыраара ду ҟалоит. Еиҭах инаҵшьны иазгәаҳҭап, ахәыҷы еиҳа ибзианы, еилкааны, насгьы акраамҭа ихамышҭыртә ишизынхо алабҿабатә-сахьаркыратә ҟазшьа змоу амаҭәар, ахҭыс. Апрақтакаҟынгьы ибзианы агәра аагахьеит иара ашкол ахь иныҟәо аҵаҩгьы акыр ирласны ишыгәникыло, акраамҭагьы ишизынхо исахьарку аҩымҭақәа, афырхацәа рхаҿсахьақәа, насгьы урҭ афырхацәа қәрала дара ирзааигәазар. Иара актәи акласс аҟынгьы аҵаҩцәа акыр ирцәуадаҩуп ирымбаз, ирымкыц-ирмышьҭыц амаҭәар иазкны ихарҭәаау адыррақәа раарҧшра. Иаҳҳәап, Москватәи аметро азы арҵаҩы иажәала уи азы акыр ирацәаны адыррақәа риҭан, аҵаҩцәа уи азы еилкаарақәак роуит. Аха урҭқәа ртәы лабҿаба, ма сахьала иандырбамха, ианышьақәырҕәҕәамха, акраамҭа рхаҿы инхаӡом, ирласны ирхашҭуеит.
Ашколтә қәразы аанҿасрак ҟамҵакәа, иааиҧмырҟьаӡакәа имҩаҧысуа аҵаратә процесс иабзоураны, ахәыҷы игәырҵҟәылгьы еиҕьхоит, уи игәаларшәратә фунқциа акырӡа иазҳауеит. Аринахыс ахәыҷы ииҵо аматериал акраамҭа игәы-ихаҿы инхоит. Аҧсихологцәа ишазгәарҭо еиҧш, ахәыҷы ииҵаз иахьынӡахәҭоу изынхарц азы: ихаҭа уи иҭахны аус адиулалароуп; арҵаҩы уи аиҭаҳәашьа дақәшәароуп; аматериал ашьақәарҕәҕәара иазку аҽаршьцыларақәа рацәаны, насгьы ҟазшьала еиуеиҧшымкәа иҟазароуп.
Аҿыҧшра (аҿҵаара) - ҳәа иҧхьаӡоуп аӡәы ихымҩаҧгашьа, ихныҟәгашьа, итәашьа-игылашьа,  ицәажәашьа аҿыҧшра.
Урҭқәа зегьы дырҿыҧшны даҽаӡәы акыр адырра ҿыцқәа анидикыло, данрықәныҟәо маҷым. Аҧсҭазаараҿы, раҧхьаӡа иргыланы, аҿыҧшра, аҿҵаара уҳәа рхархәаралоуп ахәыҷқәа рыҿиара ишалаго. Дызҿыҧшуа дызмам иоуп акыр зеизҳара, зыҿиара хьысҳахо ҳәа иҧхьаӡоу. Еиҳараӡак ари ахныҟәгашьа ахархәара ахьауа дара рықәра анмаҷу, макьана аҩышьа, аҧхьашьа рҵаанӡа, рхала реиҵыҵра амҩаҧысра иалагаанӡоуп. Ахәыҷы зынӡа дышхәаҷу амаҭәарқәа реиҭаҵрақәа дрышьклаҧшуа, дырҿыҧшуа далагоит. Абри аус (аҿыҧшра) иахьынӡахәҭоу ахархәара злымшо ахәыҷы изҳараҿы акыр имаҷымкәа ауадаҩрақәа дрықәшәоит. Ахәыҷы еиҳабацәа рыҟаҵашьа аҟаҵара, рҿыҧшра далагоит ҩ-формак рыла. Акы, зынӡа урҭқәа дырзымхәыцӡакәа, баша дара иҟарҵо иаргьы дашьцыланы, иҟаҵо. Ари имариоу, рацәак зҵазымкуа ҿыҧшроуп. Ҩба, иҟалоит ахәыҷы, иаҳҳәап, иаб ихныҟәгашьак игәаҧханы (икрыфашьа, итәашьа), иаргьы хықәкыла убас ихы ныҟәигаларц дҵас ихала иҿаҧхьа ианықәиргыло. Ара иаҳарбаз аҩыза азнешьа еиҳа аҵаҩы изы иуадаҩу, аха акыр алыҵшәа бзиақәа ҟазҵо акоуп. Иаахҵәаны иаҳҳәозар, ҿыҧшрала ахәыҷқәа изыхәҭоу ахныҟәгашьа бзиақәа рыдкылара, дара рхәыҷратә аамҭазы зегьы раҵкыс зыхә ҳаракны ишьатәу методны иҧхьаӡатәуп.
Аҵарауааи апрақтикцәеи излазгәарҭо ала, аҿыҧшра, аҿцаара ахархәара роуеит иаармариаӡаны мызқәак анырхыҵлак инаркны. Арҭ ицәгьамкәа иҟарҵозаап ран лхы-лҿы ианыҧшуа аҷыдарақәа (мимика).
Дара изларҳәо ала, ҩымз зхыҵуа ахәыҷы акырынтә инеиҧынкыланы ан лыбз илырбалар, лхәыҷгьы ибыз убас иҟаиҵоит. 7-8 мзы зхыҵуа аҧшқа иакәзар, уи иан, иаб уҳәа еиҳагьы еиҕьны дрышьклаҧшуеит, дырҿыҧшуеит. Насгьы урҭ рхымҩаҧгашьақәа зегьы ракәымкәа, иналкааны акы, еиҳа иара игәаҧхаз рҟазшьак даҿыҧшуа, ирҿиҵаауа далагоит. Ажәакала, аиҳабы иҟынтә еиҳа игәаҧхаз ауп имарианы иаргьы идикыло. Аҧсихологцәа имҩаҧыргаз агәаҭарақәа излаадырҧшуала, актәи ашықәс ахь иаҵанакуа ахәыҷқәа акыр имарианы игәныркылозаап аиҭаҵратә ҵакы змоу амаҭәарқәа, еиуеиҧшым ауаа рҟазшьақәа, ахархәагақәа рҟазшьақәа. Убас, абри аганахьала Урыстәыла аеқспериментқәа мҩаҧган. Усҟан аеқсперимент аҟны абри аҩыза ауснагӡатә-аеқсперимент амҩаҧгаҩ ихы иаирхәеит. Уи маҭәарк (кубик) аашьҭыхны иркәыруа астол зегьы иахигазаап. Ахәыҷгьы абри еиҳа игәарҧханы, уи амаҭәар аиҭагара далагазаап. Иара убас, иаагозар, ҩышықәса еиҳамкәа изхыҵуа ахәыҷқәа еиҳараӡак зыҧсы ҭоу иҟарҵо, рыхныҟәгашьоуп изҿыҧшуа, акы зҿырҵаауа. Аха хҧаҟа шықәса рҟынӡа инеиз ракәзар, урҭ ателехәаҧшраҿы ирбо ахаҿсахьақәагьы ирҿырҵаауа маҷымкәа иҟалозаап. Агәаҭарақәа иаадырҧшит интересу даҽа фақткгьы: ҩышықәса иреиҳамкәа изхыҵуа ахәыҷқәа еиҳа рыхшыҩ кыдҵаны изхәаҧшуа, зҷыдарақәа бзианы игәныркыларц ирҭаху ҿыц ирыҭоу амаҭәарқәа ракәзаап, уажәраанӡа изхәаҧшхьаз, ирбахьаз ракәымкәа. Иара убас, дара ацәажәара ианалаго абас иҟоу ҟазшьақәак цәырыргозаап: усҟан дара уажәраанӡа ирбахьаз амаҭәарқәа раасҭа ҿыц иддырбо амаҭәарқәа еиҳа ирҭахызаап.
Апрақтикаҿы ишаабахьо еиҧш, ахәыҷы изааиаго еиҳабык иҟаҵашьа аныҟаиҵо, аҟазшьа зтәу акыр деигәырҕьаны идикылоит. Ари збаз ахәыҷы еиҳагьы дгәырҕьаны, иҟаиҵаз аҿыҧшра изынхарц аусурақәа дрылагоит. Ара иаҳарбаз азнеишьа иҳаракны зыхә шьатәу методикоуп. Ҩышықәса рҟынӡа зхыҵуа ахәыҷқәа зеиҧшхарц ирҭахыу аӡәы рхы идыркыло иалагоит. Иаагозар, аҷкәын иаб дызласеиҧшу џьара акы ибазар: хаҿсахьала, урала, ҭбаарала, ныҟәашьала, крыфашьала уҳәа убас иҵегьы, ихәыҷгьы иара диеиҧшны ихы мҩаҧигарц далагоит, диҿырҧшуа. Хышықәса рҟынӡа инеиз ахәыҷқәа изҿыҧшуа ауаҩы имоу аҟазшьа ҷыдақәа рҟынтәгьы дара еиҳа иргәаҧхаз акы иҿырҵаарц, ирзынхарц азы илшо зегьы ҟарҵо иалагоит. Насгьы, иазгәаҭатәуп еиҳарак аҷкәынцәа ахацәа ирымоу аҟазшьақәа рыдыркыларц, ирҿыҧшларц ишалаго еиҧш, аӡҕабцәагьы ран, ма ирзааигәо, акыр иргәаҧхо даҽа ҧҳәыск илҿыҧшуа, акы лҿырҵаауа ишалаго. Аха, иахьцалак, аҩнаҭаҿы ирааӡо ашколқәаранӡатәи ақәрахь иаҵанакуа ахәыҷқәа, шамахаӡак акәымзар, дара рҭаацәа роуп изҿыҧшуа. Абра иазгәаҳҭап интересу даҽакгьы: адәаҿы ахәмарра еицаҿу ахәыҷқәа рҟынтә аӡәы дцәылашьшьы ихы мҩаҧигозар, дагьаҵахозар, ицхәмаруа амца зҿықәыҳәҳәа иҟоу, аиааирагьы зго дахьиҿыҧшуа, аҧсыҽу иҩызагьы уи иҿиҵаауа рацәахоит.
Ажәакала, аҿыҧшра, аҿҵаара уҳәа ирыбзоураны, ахәыҷы аҧхьа иара имамкәа иҿыцны идикало даҽаӡә иҟазшьақәа маҷымкәа иҟалоит. Убри аҟынтә, заҟа иҽеимкәа иҟалозеи ахәыҷы зны-зынла, алеишәа ҷыда змоу иҩызак, ма зыхныҟәгашьа уаҵашьыцыртә иҟам ан, аб уҳәа рааигәара даныҟало. Абасала, ииашаны еиҿкаау аҿыҧшрақәа, аҿҵаарақәа ирылшо рацәоуп еиҳараӡак аҭаацәа рҿы ахәыҷқәа  рааӡара ииашаны имҩаҧысуазар, иаҳҳәап, ахәыҷбаҳчаҿы акәымзар. Ус анакәха, ан, аб, аиашьа, аиаҳәшьа (аиҳабацәа), анду, абду, егьырҭ ахәыҷы иааигәара иҟоу агәакьацәа зегьы рхымҩаҧгашьа иахылаҧшлароуп. Урҭ рыхныҟәгашьатә ҷыдарақәа дара рымацара ракәымкәа, ирыхшазгьы ирыцеиҩыршо ишыҟалоу еиларкаароуп.
Аилкаара. Ари маҭәарк, ма даҽа цәырҵрак (явление) иазку ихадароу аҟазшьа агәынкылара иазынарханы имҩаҧысуа хәыцратә процессуп. 
   Иарбан маҭәарзаалак иамоу аҷыдарақәа ирызкны ауаҩы аилкаара  иҭара имаҷымкәа еиуеиҧшым апроцессқәа ирхысуеит: раҧхьаӡа иргыланы, дара ирзеиҭаҳәатәуп амаҭәар (иаҳҳәап, акомпиутр) аҵакы, ахәарҭара, аҟалара аҭоурых, ашьақәгылашьа амҩа уҳәа убас иҵегьгьы; нас уи амаҭәар иахьа аҧсҭазаараҿы ҭагылазаашьас иамоу ахәыҷқәа реилыркаара; аринсхысгьы уи амаҭәар хәарҭарас, хархәарас, ҭыҧс иааннакылараны иҟоу реилыркаара. Аилкаарақәа зегьы, урҭ зызкызаалак, акыр зҵакы ҕәҕәоу, ихырҳагоу шьаҭас, цхыраарас ирымоу иманшәалоу ацәажәара амҩаҧгароуп. Аҵарауаа изларҳәо ала, атерминқәа аилкаара, адырра реиларҩашьара, иаадырҧшуа аҵакқәа акакәушәа рыхәаҧшра залшаӡом. Амаҭәар аҷыдарақәа ишахәҭоу рдырра аҧхьа иҟалароуп хәыҷы-хәыҷла уи иамоу аҟазшьақәа реилкаара. Ажәакала, ганкахьала, адырра ҳәа ҳзышьҭоу аилкаара аҵкыс иҳараку процессуп ҳәа агәаанагара уауеит, зынӡаҵәҟьа уи ус шакәымкәа.
	Абасала, ауаҩы иҭиҵаауа амаҭәар ахәҭақәа, аҷыдарақәа акакала еилкаауа, ари апроцесс еиҳа иазырҳауа, ируадаҩуа, урҭ зегьы еидҳәаланы, уи иазкны аҵыхәтәаны изыхәҭоу, еидкылоу адырра бзиақәагьы иоуеит ҳәа иҧхьаӡоуп. Арҭ апроцессқәа еснагь еидҳәалоуп, ихеибарҭәаауеит. Ҵакыла – адырра еиҳа иҳараку процессуп, аилкаара ҳәа изышьҭоу аасҭа ҳәа иҧхьаӡоуп. Аха даҽакала ҳахәаҧшуазар, иаҳҳәап, ахәыҷы иурбо амаҭәар иамоу ахәҭақәа, аҷыдарақәа цқьа изымдырыр, усҟан иара иазкны уажәраанӡа иоухьо аҧышәа хәыҷы ихы изамырхәар инарҭбааны, ганрацәала иара иаҵанакуа аилкаарақәагьы залшаӡом.
	Аҧсихологцәа излазгәарҭо ала, амаҭәар иамоу аҟазшьа ҷыдарақәа реилкаарақәа шьаҭас ирымоуп ахшыҩ имҩаҧнаго анализ-синтезтә усурақәа, аилыргарақәа. Хыхьгьы џьара ишаҳҳәахьо еиҧш, аилкааратә процесс аҟны ажәаҳәа, ацәажәара иалнаршоугьы даара ирацәоуп. Акы, дхәыҷы, дду, дхәыҷы ауаҩы иибо, иара изы макьаназ цқьа идырым амаҭәар иамоу аҷыдарақәа ртәы ишахәҭоу изеилкаауам ажәала, ирмырианы уи изеиҭаҳәамзар. Ҩба, ауаҩы имоу аилкаарақәа заҟа иҳараку адырра бааҧсуп урҭқәа ртәы ажәала аҳәашьа дақәымшәозар. Ус анакәха, амаҭәар аҵакы аҭҵаара, аилкаара иашьҭоугьы, урҭқәа реиҭаҳәаратә роль мҩаҧызгогьы реиҿцаара, реицәажәара, реизааигәара уҳәа роуп аилкаара аҭара иацхраауа. Ахәыҷқәа рзы амаҭәар иаҵанакуа аилкаара акыр имариахоит акырынтә, акраамҭа дара уи ахныҟәгашьа иашьаклаҧшуазар, насгьы уи арҵаҩы, ма ари аус здыруа, даҽаӡәы анаҧхгара рызуа, иара иажәа, еиҭаҳәарақәа ианырзыӡырҩуа. Ара аиҳабы ицәажәара мҩаҧыслароуп еихышәшәо, амаҭәар иамоу ирҵахьо ҷыдарак агәынкылара, аилкаара анеиҩсангьы, иара иамоу даҽакы аиҭаҳәарахь аиасрала. Ара иаҳарбаз арҵаҩы азнеишьа ахәарҭара анамоу амаҭәар акыр ианудаҩу ауп. Ари аҩыза азнеишьоуп ахатәы бызшәа аҵараангьы арҵаҩы мҩас дзықәныҟәогьы. Иаагозар, ашьҭыбжь и иамоу аҷыдарақәа (уи бжьыҟани ицыбжьыҟани ианыҟало) иаразнак, урокк аҩныҵҟа аҵаҩы иҭара, еилыркаара залшаӡом. Иаагозар даҽа ҩ-урокк аҭаххеит и анбжьыҟоу ҷыдарақәа иамоу аҵаҩцәа реиларкаарагьы. Ажәакала, иара мҩаҧысуеит зны хәҭа-хәҭала аус адуланы, нас ахәҭақәа реидкыларала. Абри аҩыза аҵаратә процесс аиҿкара иазкны апедагогикаҿы абас аҳәоит: ара имҩаҧысуеит аҵаҩцәа ирҵо аматериал иазкны хәҭа-хәҭала аелеменҭқәа реилыркаарақәа, рҟынтәи ахәыҷқәа аидкыларақәа рахь риагара азнеишьала. 
	Зны-зынла абасгьы ҟалоит: зеиҧшла инеидкыланы, инхарҭәааны аматериал агәынклараҟынтә, еиҳа ирссаны уи ахәҭақәа нарҵауланы реилыркаарахь аиасра. Ҳәарас иаҭахуеит, ахәыҷы, иаҳҳәап, абызшәатә материал бзианы еилыркаарц азы ииҵаз аҩышьаҧҟара ҿырҳәала аиҭаҳәара амацарагьы азхаӡом: уи иаҵанакуа, аҧҟара ишахәҭоу еилкааны игәникылароуп; уи иаҵоу амеханизм инапаҿы иааго, изыхәҭоу адҵақәа аус рыдиулароуп; иара ихалатәи аусурақәангьы мҩаҧигалароуп. Урҭ ирымазароуп арҿиаратә ҵакы. Аҵыхәҭәаны иаҳарбаз аусутәқәа рынагӡаразы арҵаҩы изыхәҭоу, имыцхәым цхыраарақәак риҭалароуп.
	Абра иазгәақҭап аҵарауаа иҟарҵаз еқспериментк атәы: аҵаҩцәа ибзианы иалацәажәеит, еилдыргеит арҵаҩы ириҭаз адҵа. Аха, ашәҟәы ишану еиҧш акәымкәа, маҷк иныҧсахны (аҵакы мыҧсахкәа). Аха азҵаара анрыҭаха, џьоукы иеилахәоу иалагоит. Ари иаҳнарбоит ахәыҷқәа ирҳәа иахьынӡахәҭоу ҧҟарала инарҵауланы еилкааны ишрымам.
	Апрақтикаҿы ииашаны ишаабахьо еиҧш, ахәыҷқәа заҟа ибзианы амаҭәар гәныркылаз аилкааразы имҩаҧгылатәуп агәаҭаратә ҵакы змоу аусурақәа. Убри ауп еиҳа еилыкка иаҳзырдыруа аҵаҩцәа ирҳәо заҟа ибзианы еилыркаауа, ҿырҳәала аҧҟарақәа рҳәара амацара акгьы ишаҧсам. Иаагозар, ахәыҷы дзыҧхьоз атеқст заҟа иманшәаланы идикылаз, еиликааз агәаҭаразы акыр зҵазкуа усуп уи заҟа ҿиарала дазнеины, ихатә ҧышәа ихы иархәаны, еилкааны еиҭеиҳәо ала. Абасала: ахәыҷы темак иазкны ииҵаз аҧҟара изеиҭаҳәозар. Уи иазкны арҵаҩы изықәиргылаз азҵаарақәа рҭак аҟаҵара дақәшәозар; ихатә ҿырҧштәқәа изаагозар; ииҳәаз апрақтикаҿы ахархәара илшазар, ииашаны, ишахәҭоу атема иеилкааны имоуп ҳәа дыҧхьаӡатәуп.
Ашьцылара. Арахь иҧхьаӡоуп мчыла акәымкәа, ауаҩытәыҩса игәы иаҭахны, насгьы зынӡа уи иазкны иидыруа, ииҵахьо ҧҟарагьы дазымхәыцкәа, дзышьцыланы ииашаны, гхада имҩаҧиго, дзықәныҟәо аҟазшьа. 
   Ашьцылара ҿыцқәа ауаҩы интересқәа рҽыҧсахрақәа ирыдҳәалоуп. Ауаҩы ихныҟәгашьа форма ҿыцны идикылеит ҳәа иҧхьаӡоуп зынагӡара, зықәныҟәара рацәак аџьабаа измырбо, игәы-иҧсы, ихы иазааигәаны ииҧхьаӡо. Ахәыҷы ихныҟәгашьа ианыҧшуа ашьцыларақәа ибзианы иаадырҧшуеит ҩнуҵҟалатәи иара иааӡара зеиҧшроугьы. Ахәыҷы акыр дышқәыҧшу идикыло ашьцыларақәа маҷымкәа иҟоуп, урҭ аахәыҵырҟьаны ишыҟамло еилкаауп. Ахәыҷқәа ироуа ашьцыларақәа еиҳараӡак изыбзоуроу реиҳабацәа рахь иаадырҧшуа аинтересқәа, аҿыҧшрақәа роуп. Аиҳабацәа рыхныҟәгашьақәа рыҟнытә дара ирыдыркыло даара ирацәоуп. Амала, иазгәаҭатәуп ахәыҷы (адуцәагьы убас ауп) рыхныҟәгашьа ианыҧшуазарц шалшо акыр иманшәалоу, ихәарҭоу аҟазшьақәа, ашьцыларақәа реиҧш, акыр аҧырхагақәа ҟазҵоугьы. Аҭаацәа ирҷыдангьы, дара ахныҟәгашьтә шьцылара бзиақәа рылааӡараҿы акыр ихадараны иҧхьаӡоуп ауаажәларра иҟанаҵо аныррақәа, ателехәаҧшра, изхәаҧшуа афильмқәа рҿы ирҧыло иҵоуроу, дара бзиа ирбо, изҿыҧшырц, изеиҧшхарц ирҭаху афырхацәа рыхныҟәгашьақәа. Ҳәарас иаҭахузеи, ан аб, ааӡаҩы, арҵаҩы уҳәа иааиҧмырҟьаӡакәа изхылаҧшлаша, ҭакқхықәрала изызнеиларц ахәҭоу ҳәа иҧхьаӡоуп рхәыҷқәа рҟазшьаҿы ирҧыло ашьцылара бааҧсқәа ирҿагыланы ақәҧарақәа. Дара рганахьала аҵаҩцәа ирымоу аҟазшьа бзиақәа, ашьцыларақәа рырҽеира иазкынгьы аусутәқәа рымҩаҧгарақәа алдыршозароуп. Ажәакала, ахәыҷқәа ацәгьеи абзиеи еиҩырдыраауа иааӡалатәуп. 
	  Ауаҩытәыҩса иҧсҭазаараҿы иҿыцу, уажәраанӡа изымдыруаз, иимбацыз аусқәа иҧылоит, иҿыцу ауааи иареи еибадыруеит. Абарҭқәа ирыбзоураны, иара иҧышәа иазҳауеит, аҟазшьа ҿыцқәагьы иоуеит. Аха зегьы раҵкыс ихадараны иҧхьаӡоу, дара акраамҭа ирзынхо, ианыхәыҷыз ишьҭырхыз аҟазшьақәа, ироуз ашьцыларақәа роупа. Абарҭ акыр иҧырхагахоит, ма ицхраауеит иаҧхьаҟа, уаҩык иаҳасабала иара ишәра, иҭышәанҭалараҿы. Ҳәарада, ара иаҳҳәаз аҷыдарақәа зыбзоуроу урҭ заа ирауз ашьцыларақәа заҟа ихәарҭоу, ма иҧырхагоу ауп. Ари иаанаго убри ауп, аҧхьатәи амшқәа инадыркны ахәыҷы ихымҩаҧгашьа иашьклаҧшлатәуп. Иаагозар, ан ахәыҷы акьанџьа, ма даҽа хәмаргак илыркызар, заа уи ишазныҟәатәу еилыркаатәуп. Иара убри алагьы ахәыҷы идылгало амаҭәар пату шақәиҵаша ирдырхоит. Абас заа ацхыраара зауз, ишнеи-шнеиуа, рҩызцәи дареи реизыҟазаашьагьы иахәаҧшуа, иашьклаҧшуа, патула иазнеиуа ашьцылара роуеит.
	Апрақтикцәа аӡәырҩы абри аҩыза агәаанагарақәа аадырҧшуеит - ахәмарра ахәыҷы иҭахрақәа дырҭбаауеит. Уи иашьцылам ахәыҷы ихәмаргақәа дгәамк-хамкуа, интереск имамкәа дрызнеиуа далагоит. Ус зыхьыз иус аҿы апассивра ааирҧшуа далагоит. Абас зыхьуа ахәыҷы иҧсҭазаараҿы иҽеим аҟазшьақәа, ашьцыларақәа иоуа далагоит. Ус анакәха, ииашаны еиҿкаау ахәмаргақәа аус рыдулара ахәыҷы аҟазшьа бзиақәа иҭараҿы акыр ицхраауеит. Ахәмарраҟынтәи аҵарахьы ииасыз ахәыҷқәа акыр ихәарҭоу аҟазшьа бзиақәа рылааӡарагьы мариахоит. Ахәыҷы ихымҩаҧгашьа, иҟазшьа, дышхәыҷыз иоуз ашьцылара изыхәҭоу ахәшьарақәа роулароуп аиҳабацәа рҟынтәи. Ҟаарада, ҳәҳәарада, аха зынӡа агәырҕьара дугьы аҵамҵакәа ахәыҷы иааирҧшуа аҟазшьа, имоу ашьцылара иагу-иабзоу изеиҭаҳәаларатәуп. Ажәакала, абра аиҳабацәа рҟынтә ибзиоу ма ибзиам аемоциа аарҧшра акгьы иаҧсам. Ииашоуп, аиҳабацәа иҟарҵо абыжьгарақәа ахәыҷы ианигәамҧхогьы ҟалашт, имоу шьцыларак акажьра иҭаххарым. Аха, иага ус акәзаргьы, ааӡаҩы ахәыҷы иааӡара амҩаҿы дхьамҵроуп, ихықәкы наигӡароуп. Ус акәымкәа, ааӡаҩы знык данхьаҵ, ахәыҷы дзышьцыло ахныҟәгашьа, уи даара ибааҧсызарц шалшоугьы, акраамҭа, ма наӡаӡа ианизынхо ҟалоит.
АЖӘАҲӘА. Арахь иҧхьаӡоуп абызшәа иамоу афонетикатәи, асинтиқсистәи, астилистикатәи ахархәагақәа ирыбзоураны, шәышықәса имҩаҧысуаз ауаа реилибакааратә ҵакы иабзоураны ииашаны ишьақәгылаз аицәажәаратә форма.
   Ахәыҷы ицәажәара асоциалтә ҟазшьа амоуп, иара еснагь социалтә ҭагылазаашьак иадҳәалоуп ҳәа иҧхьаӡоуп. Ахәыҷы иажәаҳәа аиҵыҵра хықәкыс измоу аиҳаби иареи реицәажәара ҩ-ганк рыла еилоуп ҳәа иҧхьаӡоуп: раҧхьаӡа иргыланы, ахәыҷ уи еиҳаби рыбжьара имҩаҧысуа аицәажәарақәа акы аиҵбы иажәаҳәа аиҵыҵра иацхраауеит, шьаҭас иамоуп. Даҽа ганкахьала, шаҟа ахәыҷы ижәар ҭбаау, иажәаҳәа ҿиоу иабзоураноуп еиҳабацәеи иареи рцәажәара еиуеиҧшым аформақәа, аҟазшьақәа шаанахәо. Ахәыҷы иҧшқаратә, ашколқәранӡатәи иқәраҿы иҿаҧыц аиҵыхра иадҳәаланы, ҩ-периодк еиҩдыраатәуп ҳәа иахәаҧшуеит џьоукы: актәи, азыҟаҵаратә ахьӡны идыруп апедагогика аҭҵаарадырраҿы (шықәсыки бжаки аҟынӡа). Ари аамҭа иалагӡаны ахәыҷы ихалатәи ажәаҳәа ҳәа изышьҭоу ашьақәгылара иалагоит. Егьи, уи аҵкыс еиҵо аамҭазы (аӡыҟратә) иара инубаалоит еилыхха акәымкәа, акыр еилахәоу, ажәа акәымкәа, шьҭыбжьқәак рҳәара. Шықәсыбжак аҟынӡа даннеилак, иара еиҳабацәа рахь аемоциа зҵоу «цәажәарақәак» ааирҧшуа далагоит. Арҭ амзақәа раан аиҳаби аиҵби «реицәажәара» еиҳараӡак имҩаҧысуеит ахәыҷы ихы-иҿы иџьашьахәу аҷыдарақәа ранырҧшрала (мимика, жест). Усҟан иара шьҭыбжьқәакгы ихылҵуа иалагоит, зны цқьа иузеилымкаауа, нас ицқьаны иуаҳауа, дышнеи-шнеиуа ацырақәагьы ихылҵуа иалагоит. Актәи ашықәс аҩбатәи азыбжа анҵәамҭа инаркны ахәыҷы иҟыжә-быжәра акыр аҽарыцқьоит. Абри инаркны иара ихылҵуа ашьҭыбжьқәа жәпакы акыр ицқьахоит. Дышнеи-шнеиуа, жәбаҟа мза анихыҵлак, ахәыҷы акыр ирацәаны ашьҭыбжьқәа еиҳабацәа ишырҳәаҵәҟьо иҳәо далагоит. Абарҭ амзақәа рзы-ахәыҷы ицқьаны ашьҭыбжьқәа иҳәо аҟалара шьаҭас иаанахәоу аиҳабацәа рцәажәарақәа рҿы- ҧшроуп.
	Ахәыҷы ҩышықәса данрықәлалактәи амзақәа рзы еиҳабацәеи иареи рыбжьара уажәраанӡа иҟаз аилибакаарақәа шьаҭанкыла рҿырыҧсахуеит. Абри инаркны иеиҳабацәа рцәажәара еилкааны, дара иҟарҵо дҵақәак рынагӡара иҽазикуеит. Ииашоуп, усҟан ахәыҷы еиҳабы иааиҳәо зегьы дназыӡырҩны, еилкааны иус анагӡара иҽыназикуа дыҟаӡам. Ара аиҳабы иажәа, ихшыҩҵак агәынкыларазы ахәыҷы дызхәаҧшуа, дзышьклаҧшуа афақторқәа рацәоуп: ахәыҷы еиҳабы ицәажәараан иҟаиҵо аинтонациақәа ихаҿы иааигоит; дашьклаҧшуеит аиҳабы ихы иаирхәо аемоциа; ихаҿы аусушьа, инапқәа инарыгӡо афунқциа. Аҩбатәи ашықәс актәи азыбжа анҵәамҭаза ахәыҷы иеиҳабы ииҳәо, зҵакы уадаҩым ажәақәа гәынкыланы, иара итәала, урҭ иахьрыхәҭоу аҭыҧ аҟны ихы иаирхәо далагоит. Амала, иахьцалак, макьана иара иақтивтә жәар акыр иҕаруп, зҵакы идыруа, аха иара изы ипассивны иҟоу ажәақәа еиҳахоит. Аҩбатәи ашықәс абжа инаркны ахәыҷы имаҷымкәа амаҭәар хьаӡқәеи аиҭаҵратә ҵакы змоу ажәақәеи еиҕьны игәникылоит. Абарҭ амзақәа инадыркны ахәыҷы имариаӡоу аҳәоу хәыҷқәагьы шьақәиргыло далагоит. Иазгәаҳҭап абри ақәраҿы ахәыҷы иажәаҳәа аҿиара, аиҕьхара шьаҭас ишаанахәо аиҳабацәеи иареи рыбжьара имҩаҧысуа, иаарыкәыршаны иҟоу, иахьеи-уахеи ирбо амаҭәарқәа ирзынарханы имҩаҧгахо ацәажәарақәа. Аха, иазгәаҭатәуп акыр ахәыҷы иақтивтә жәар аҭбаахараҿы  аҭыҧ ду шааннакыло уи иқәра аҩбатәи ашықәс, аҩбатәи азбжа инаркны. Аринахыс иара ҧымкрада ҩба-хҧа ажәа рыла ишьақәгылоу ихатә ҳәоуқәагьы ихы иаирхәо, акы дазҵаауа, изықәдыргыло азҵаарақәа рҭакқәа ҟаиҵо далагоит. 
	Абраагь, аха зегь раҵкыс ашколқәранӡатәи иқәра анҵәамҭа инаркны, ахәыҷы изы акыр интересу цәажәара хкык цәырҵуеит. Уи аиҿцәажәара (диалог) ҳәа иашьҭоуп. Ари аҩыза ажәаҳәа аиҿкаара аҭыҧ аиур ҟалоит ахәыҷи аиҳаби рыбжьара амацара акәымкәа, иареи иҩызцәеи, иареи егьырҭ дызлоу аҭаацәеи рыҩнуҵҟагьы.
	Аҩбатәи ашықәс анҵәамҭа инаркны ахәыҷы иажәаҳәа аҭагылазаашьа шьаҭанкыла аҽаҧсахуеит. Уажәы инаркны, џьара ҧҟарак шимҵацгьы, иара ишьақәиргыло аҳәоуқәа рҿы ажәақәа грамматикала ииашаны еидиҳәало далагоит. Аиҳабацәа рганахьала ииашаны еиҿкаахарц зылшо азнеишьақәа ирыбзоураны, ари ақәратә ҭагылазаашьаҿы иара иақтивтә жәар 1200 ажәа инадыркны, 1500 ажәа рҟынӡа инаӡарц алшоит. Урҭ рыҩнуҵҟа иуҧылоит, ииашоу џьоукы еиҳаны, егьырҭ иеиҵаны, аха ажәаҳәа хәҭақәа зегьы рахь иаҵанакуа алеқсика. Иџьашьатәуп, аха абри ақәраҿы зны-зынла дара рхы иадырхәо убоит интонациала еиуеиҧшым аҳәоуҳәа; имариоу иеиҵыхыми, имариоу еиҵыхуи; иеилоу ихьыҧшуи еилоу ихьыҧшыми аҳәоуқәа; урҭ еиуеҧшымкәа, аидҳәалагақәа рыла иеиҿкааны, ма еидҳәалагада ишьақәыргыланы рхы ианадырхәогьы ҟалоит. Абарҭ амзақәа рыҩнуҵҟа ахәыҷқәа рхы иадырхәо аграмматикатә струқтурақәагь ааџьоушьаратә иманшәаланы ианыҟалоугьы маҷӡам.
	Аҩбатәи ашықәс анҵәамҭа инаркны ашьҭыбжьқәа ииашаны рҳәараҿы ахәыҷқәа иаадырҧшуа алшарақәагьы џьашьахәуп. Амала, ҳәарада, ари апериод аҟны ахәыҷқәа шьҭыбжьык иара ишыҟаҵәҟьо ахархәара амҭақәа, иара иазааигәоу даҽакы рхы ианадырхәогьы рацәоуп. Асеиҧш еиҳарак изыхьуа ҳәа иҧхьаӡоу шьақәгылашьала (артикулиациала) еизааигәоу ашьҭыбжьқәа роуп.
	Ахәыҷқәа рҿаҧыц иацхраауа акы акәны иҧхьаӡатәуп дара ирбо, иркуа, иршьҭуа амаҭәарқәа, излахәыз ахҭысқәа уҳәа ирызкны рхаҭақәа акы рҳәара ахьырҭаху. Ашколқәранӡатәи ашықәсқәа рзы аиҿцәажәаратә жәаҳәа (диалогическаиа речь) еиҳа ахархәара алыҵшәа ҟанаҵоит ҳәа ишыҧхьаӡоугьы, ахәыҷы ихалатәи ажәаҳәагьы (монолог) аиҵыҵра иалагоит. Иаагозар, иара еиҳабацәа рҟынтә иоуа ахалатәи аусурақәа, адҵақәа инарықәыршәаны, ихатә цәажәашьа аиҿкаара дазхәыцлоит. Аҵарауаа иазгәарҭоит абри аҩыза интересу фақтк: уажәраанӡа ахәыҷы иажәаҳәа аҿиара иацхраауазҭгьы иара инаигӡо, дызлахәу, дызхәаҧшуа прақтикалатәи амаҭәарқәа русура, урҭ реиҭаҵра, алагарҭатә классқәа рҿы ахәыҷы иажәаҳәа аҿиара иаҳарбаз апроцессқәа рымацара ирыдҳәалхааӡом. Ара акырӡа зҵазкуа усны иҧхьаӡохоит ахәыҷы ихалатәи ахәыцрақәа, еиҳараӡак иус аҩныҟатәи адҵа анагӡара иазкны. Иара убас, апрақтикаҿы ирҵабыргуп ахәыҷы иҩнуҵҟалатәи (гәанылатәи) иажәаҳәа еиҿикаауа дшалаго ашколҭалара анааигәахо, шьҭа фбаҟа шықәса анихыҵлак. Ашколқәранӡатәи ашықәсқәа рынҵәамҭазы ахәыҷы иажәаҳәа бзианы, уи аҵараҿы изхаша ажәақәа ихы иааирхәо дыҟазароуп. Урҭқәа рыда лыҵшәа бзиала иара иҵаратә ус аиҿкара даара иуадаҩхоит.
АҬЫХЫМҬА. Ари ахәыҷы аҿыханҵа аганахьала иааирҧшуа алшарақәа, заҟа иара ихшыҩ ҵару, ҿиарала ихәыцшьа еиҿкаауа зныҧшуа хандеишьатә формоуп. 
   Ахәыҷқәа акыр ишмаҷу аҿыханҵа иазкны агәыбылра рызцәырҵуеит, аусурақәа ирылагоит. Иазгәаҳҭаҧ ашколқәранӡатәи апериод аҟны аҿыханҵа ахәыҷқәа акыр бзиа ирбо, заа згәыбылра шьҭырхуа маҭәаруп ҳәа ишыҧхьаӡоу. Мшәан, нас дарбан ари знымҧшыц. Ҩба-хҧа шықәса зхыҵуа ахәыҷы аҩны шәҟәы нижьуам, қьаад нижьуам, зегьы ҵәаҕәаны иқәиҵоит. Иаагозар, арҭ ашықәсқәа ирҭагылоу ирдырҵәҟьоушәа ҟаҵаноуп акы асахьаҭыхра ишалаго. Настәи ашықәсқәа рҟынгьы дара акыр иазҿлымҳаноуп ари аусура ишазнеиуа. Уи акыр ихәарҭоуп ахәыҷы ила инанагӡо афунқциа арҕәҕәаразы ҳәа иҧхьаӡоуп. Асахьаҭыхра ибзианы ахәыҷы ихәыцра аизҳара иацхраауеит, еиҿнакаауеит ҳәа иҧхьаӡоуп. Иара иааикәыршаны иҟоу адунеи, амаҭәарқәа рҵакқәа, рформақәа уҳәа еиҳа имарианы игәникылоит, иаагозар, ажәа ҿыцқәа раасҭа. Насгьы, излеилкаау ала, ахәыҷы исахьаҿы, иара итәала, ибзиаӡаны иааирҧшырц далагоит деилазыршыз, игәаҧхаз ахҭыс. Абри афақт зырҵабыргуа хҭыск ҳалацәажәап. 1993 шықәсазы Гәдауҭа ақалақь аҟны иеиҿкаан «Адунеи ахәыҷы блала» ҳәа хьӡыс измаз ахәыҷқхәа рҭыхымҭақәа, рцәыргақәҵа. Уи зхы алазырхәыз ахәыҷ баҳчақәа рахь иныҟәози алагарҭатә классқәа рҵаҩцәеи ракәын. Абри иааҧшит ҳаззыҧшыз, иџьашьатәым усқ. Дара зегьы русумҭақәа, шамахаӡак акәымзар, аибашьра атемоуп ирныҧшыз. Абри алагьы аҽиҭанакит уажәраанӡа ахәыҷқәа реиҳабацәа ҧыҭҩык ирымаз абри аҩыза агәаанагарақәа: арҭ макьана иҧшқацәоуп, аибашьра иаҵанакуа ҳәа акыр рдыруама, ихьааргома?!
	Аҿыханҵа аҭҵаара иадҳәалоу аӡәырҩы изладырҵабыргуала, асахьаҭыхра ибзиаӡаны ианыҧшуазаап ахәыҷы ихшыҩ заҟа иманшәаланы анализтәи-асинтезтәи ахәыцшьақәа аанарҧшуа. Ахәыҷқәа хазы маҭәарк асахьа аҭыхра акәымкәа, еилкаарак иазку, зегьы еицырзеиҧшу аҷыдарақәа змоу хҭыск асахьаҭыхра еиҳа пату ақәҵаны имҩаҧыргозаап. Иаагозар, хьыхь иазгәаҳҭаз ацәыргақәҵаҿы дара аӡәырҩы иааргеит «Аҧсны» ҳәа анҵаны, «аҕацәа зегьы нзырҵәарц  алшоз» атанк дуқәа, аибашьыга ҳаеропланқәа, зегьы раҵкыс зымч ҕәҕәоу ҳәа ирҧхьаӡоз абџьарқәас - автоматқәа.
	Дара анхәыҷӡоугьы  еснагь акы рпаҷҟалеуеит. Аха урҭ изаҟаразааалак еилкаау акы асахьа аарҧшра иазкӡам. Ииашаҵәҟьаны, урҭқәа изызхәыцны иҟаҵам ҭыхымҭақәаны ишыҟоу иаразнак еилумкаарц залшом. Уи изаҟаразаалак иудыруа акы асахьа аныҧшуа иҟаӡам. Абри аамҭа хьӡысгьы иамоуп дара асахьаҭыхра апериод аҟынӡа имҩаҧырго, изызхәыцым апаҷҟалеирақәа ҳәа. Ахәыҷра актәи ашықәс азы, иаҳҳәап, дара акалами афламастери, акарандашьи ҵакыс ирымоу, рольс инарыгӡарц иахәҭоу ҳәа акы еилкааны ирымамкәа ауп рхы ишадырхәо. Иара убас, усҟан «рырҿиамҭа» шәыгас иадгалатәу ҳәа ахәыцрагьы рылшаӡом. Амала, абас иаарымҧыхьашәалак аҵәаҕәақәа ҟаҵо ишнеиуа, ихәыцны џьара ииашо штрих хәыҷык аадырҧшуа иалагоит. Асахьаҭыхра аганахьала ахәыҷқәа ироурц зылшо ақәҿиарақәагьы реиҳабацәа рыхныҟәгашьа ианадҳәало рацәоуп. Убас, имцым, аҭаацәараҿы асахьҭыхра азҟазак, ма баша ибзианы изықәҿиоу аӡә дыҟазар, ахшара уи иҿырҵаауа шырацәоу. Урҭқәа «сахьаҭыхҩык иаҳасабала» ахәыҷқәа рышьақәгылара дырласуеит.
	Ҩба-хҧа шықәса зхыҵуа ахәыҷқәа имҩаҧырго аҵәаҕәарақәа аестетика аганахьала зынӡа акы иаҧсам, изаҟаразаалак иара ихәыцра иалыҵшәаны иҟалаз усны иузыҧхьаӡом. Ҵакыла абарҭ ашықәсқәа рзы ахәыҷы имҩаҧиго апаҷҟалеирақәеи аҧшқа аҧхьа ашьҭыбжьқәа рҳәараан иааирҧшуа апатҟалеирақәеи акыр еизааигәоуп, акыр дара ахәыҷқәа рырҿиаратә лыҵшәақәа ирцәыхароуп ҳәа иҧхьаӡоуп.
Аҿыханҵа аганахьала ахәыҷы имҩаҧиго ахандеирақәа акыр иҿыцу азнеишьақәа рныҧшуа иалагоит, дара ҧшьба-хәба шықәса анырхыҵлак. Насгьы, абра дара иаадырҧшуа ахандеишьатә формоуп уи ашьҭахьгьы акраамҭа ирзынхо ҳәа иҧхьаӡоу. Иаагозар, абра аҧхьатәи ахәыҷқәа рсахьаҭыхраҿы џьара ииашоу штрихқәак ҟарҵозар, ишнеи-неиуа дара акыр рхықәкы иазааигәо, акыр амаҭәар ахәҭақәа аадырҧшуа иалагоит. Иаагозар, хыхь иаҳарбаз ақәра змоу ахәыҷқәа зны ауаҩы исахьа ҭырхырц хықәкыс иҟаҵаны, еиҳа ахшыҩзышьҭра арҭоит уи ахы аҭыхра, насгьы уи камҳарц азы еиҳараӡак ишшәыр – шшәырӡа лабақәак аҵадыргылоит. Уаҳа џьара ауаҩы иитәу маха – шьахак адырбаӡом. Ус, ишнеи-шнеиуа, даараҵәҟьак ирықәҿианы, изыхәҭоу аформа аҭаны акәымзаргьы, џьара зсахьа ҭырхуа ауаҩы ахәамц, анапқәак ирҭоит. Насгьы, аҧхьа арҭ иҭырхуа анапқәа анацәкьарақәа анрымам рацәоуп. Дара ауаҩы инапқәа ҧагәа – ҧагәаӡа инрыжьуеит. 
	Зны-зынла ахи ахәамци рыбжьара, даарак иманшәаланы акәымзаргьы, хәдак ҭырхуеит. Аха, иахьцалак, ахәыҷқәа ахәда рыцәкьаҿханы, иеихасыҟәӡа ианыҟарҵо ыҟоуп. Даҽазнык, ауаҩы ихәда убри аҟара идроууеит, зсахьа ҭырхуа ихы аҵәы иахадыргылазшәа агәаанагара умоурц залшом. Ажәакала, ахи ахәамци ирыбжьагылоу, еидызкыло ахәҭа – ахәда ауаҩы ишәагаа ирзақәыршәом урҭ. Изыхәҭоу апропорциа рзыҟаҵом. Ишнеи-неуа, ахы алақәагьы арҭо, ҧынҵашәагьы акы аддыргәагәало иалагоит. Абарҭқәа зегьы шыҟарҵогьы, дара рҭыхымҭақәа рҿы, изыхҟьоугьы еилкаамкәа, акыр ихьшәаны ицәырыргоит алымҳақәеи аџьымшьқәеи. Џьара ахәыҷқәа ҭыхымҭақәак рҿы ахаҧыцқәа ахьцәыҵыҧшуагьы ҟалоит.
Абра иуҧылоит акыр интересу, уззыҧшым даҽа ҷыдаракгьы. Ажәакала, ахәыҷы ауаҩы исахьа иҭихаз аҟны иаимырбаз ахәҭақәа хаирҭәаарц иҭахушәа, зны-зынла абасгьы ҟаиҵалоит: уи ахылҧа ихеиҵоит, аҭаҭын ииркуеит, ахцәа ииҭоит, аӡҕаб лыхцәы иаҳа ирҧшӡаны иҩычоит, уи ахцәқәа ҧаны илықәиҵоит. Амала, имаҷуп абри ақәраҿы иҟоу ахәыҷқәа зсахьа ҭырхуа аҧҳәыс, ма ахаҵа ишахәҭоу ианеиларҳәо, амала дара раҧхьа ҳәынҵәарақәак ықәдыргылоит.
	Ари ақәраҿы иҟоу (ҧшьба-хәба шықәса зхыҵуа) зегьы еицырзеиҧшу гханы иҧхьаӡатәуп, иаҳҳәап, ауаҩы имаха-шьахақәа акы нмыжькәа иҭырхызаргьы, дара изыхәҭоу пропорциқәа ахьырзыҟамҵо.
	Настәи апериод аан ахәыҷқәа рҭыхымҭақәа акырӡа еиҳа ицқьаны, аиаша иазааигәаны, изызку амаҭәар акыр еиҧшны ианыҟалоу ҳәа иҧхьаӡоуп. Иаҳҳәап, аринахыс ахәыҷқәа ауаҩы исахьа ҭыхуа, уи ишьапы ҧасеиҧш ишшапаӡа иҟамҵакәа, џьара ирылшаз шьамхык аҭаны иҟарҵо иалагоит. Уи инапы анацәкьарақәа арҭоит, насгьы џьара маҭәарк идыркуеит, иаҳҳәап, ахәыҷы ашәҟәы идыркуеит, аҧҳәыс лакәзар, акы зҭалҵо, акалаҷкәыр, ахаҵа иакәзар, аиха ма аигәышә идыркуеит. Зсахьа ҭырхуа ауаҩы иқәра иазхәыцны: аӡәы ахахә бзиа ирҭоит, егьи – ихы хәыцқәак ықәдыргылоит, даҽа џьоукы рхы – зынӡа хәыц ықәдыргылом. Арҭқәа рҩызцәа аҟазарақәагьы ирласӡаны рнапаҿы ирзаагом, уи акыр иеиуеиҧшым аетапқәа ирхысуеит. Аха, убас шакәугьы, абри ақәрахь иаҵанакуа ахәыҷқәа рҭыхымҭақәа еицырзеиҧшу агхақәа хҧа рҟынӡа роур ҟалоит ҳәа ирыҧхьаӡоит: акы, еиҳараӡак макьанагьы, дара рҭыхымҭақәа асхематә ҵакы рымоуп. Уа аус здыруло амаҭәар бзианы ирдыруазаргьы, аиаша иазааигәартәуеит, аха ишыҟаҵәҟьо, ишахәҭаҵәҟьо ирзаарҧшуам. Ҩба, макьанагьы, иаагозар, ауаҩытәыҩса исахьа аҭыхраан, уи имаха - шьахақәа изыхәҭоу апропорциа рзаҭом. Иаҳҳәап, ахаҵа ҩ-метрак рҟынӡа днаӡоу дроуны дҭырхуеит, инапқәеи ишьаҧқәеи ааузымчҳартә идыркьаҿуеит. Хҧагьы, асахьаҿы ауаҩы иитәу, заарҧшра, збара амуа хәҭақәак адырбарц иалагоит. Иаагозар, уи иџьыбаҟынтәи, цқьаҵәҟьагьы уи аҭыхра ишақәымшәазгьы, џьара ҧараҭрак, абрак аҭырҳәҳәара иақәыркуеит. Асахьаҭыхра аҧҟарақәа рыҭҵаара иадҳәаланы ахәыҷқәа рыҧсихологиа ҭызҵаауаз аӡәырҩы абас азгәарҭоит: урҭ зегьы аҧхьа ауаҩы иҭыхра рҽазыркуеит. Уа акыр «аҧышәа бзиа анроулак» ашьҭахь ауп аҩны, аҵла уҳәа аус рыдуларахь ианиасуа. Хәышықәса инеиҳаны изхыҵуа акыр ахшыҩзышьҭра аиҭо далагоит хазы игоу амаҭәар акәымкәа, бзиа иибаз, игәаҧхаз, деилазыршыз хҭыск асахьаҭыхра. Абри аганахьала аиҳабацәа рҟынтә џьара аҿыханҵазы акы еилызкаауа, ҧышәак змоу аӡәы ацхыраара ииҭартә аҭагылазаашьа ҟалозар. Ҳәара аҭахым, ахәыҷқәа заҟа рықәра иазҳауа аҟара,аҿыханҵаҿы рхатә ҷыдарақәа роуа иалагоит. Иаагозар, 5,6 шықәса зхыҵуа ахәыҷқәа рҭаацәаратә ҷыдарақәа, урҭ реилазаара атәы зныҧшуа асахьақәа раҧҵара рнапы адыркуеит. Урҭ зны-зынла убри аҟара еиуеиҧшымкәа ирацәаны аварианҭқәа аманы иҟарҵоит, аҭаацәаратә альбом ахьӡуҵарц алшо. Абра иҟаҳҵап абри аҩыза лкаакгьы: ахәыҷы ауаа зегьы (иаагозар, ахацәа) рсахьақәа еиҧшны гәыкала иҭырхӡом. Дара еиҳарак изыхӡыӡаауа, ирылшо зегьы ахьыҟарҵо пату зқәырҵо аӡәы исахьа аҭыхраҿы оуп. Усҟан иара «итәымкәагьы» иҧшӡоу амаҭәа ишәырҵоит, акыр бџьарлагьы деибырҭоит, ахылҧарча (уи ахаан ишныҟәимгацгьы) ихарҵоит. Ажәакала, дара ирзааиго ауаа ирызку автопортреҭқәа заҟа ирылшо идырҧшӡоит, еиларҳәоит, еиларцоит. Абасала, иара ииҭаху дышизныҟо, дшизгәакьо гәакала адунеи иаирбарц далагоит иҭыхымҭақәа рхархәарала.
	Ҳәарас иаҭахузеи, еиуеиҧшу аҭагылазаашьақәа змоу ахәыҷқәа рсахьақәа акыр иреиҧшу аҷыдарақәа шырныҧшуагьы, урҭ дрыҩудыруаауеит аҿыханҵазы аҟыбыҩ змоу. Абарҭ роуп заҧхьаҟа еиҳа ахшыҩзышҭра зҭатәу, аҿыхынҵатә занааҭтә хырхарҭа зҭатәу, аҟазацәа здыҧхьалатәу. Уимоу, иара даараӡак иубарҭоу аҟыбыҩ змам ахәыҷқәагьы изыхәҭоу ахшыҩзышьҭра роур, рҭыхраҿы акыр алыҵшәо бзиақәа аадырҧшыргьы ҟалоит, дара раҧхьаҟа аҿыхынҵа азанааҭ алхра рҭахны иҟамларгьы. Насгьы абри аус аҟны ахәыҷы иоурц зылшо алыҵшәақәа иара ихаҭа иааирҧшуа агәазыҳәарақәа, ахалатәи аусурақәа ирхьыҧшуп ҳҳәар, агха ҳауам. Аиҳабара классқәа рахь инеиз аҵаҩцәа аҿыханҵа иазкны даара ҟыбаҩ ҕәҕәак рыламзар, уи иацәхьаҵуа иалагоит.

