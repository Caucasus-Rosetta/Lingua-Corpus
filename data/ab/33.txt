НИКӘАЛА ҲАШЫГ

АԤСУАРА АШЬАҬАҚӘА

Аҟәа
Аԥҳәынҭшәҟәҭыжьырҭа
2021

УДК 82-39
ББК 84(5Абх) 6-44
Ҳ 20

Ҳ 20

Ҳашыг Н. Ҷ..
Аԥсуара ашьҭақәа : алитературатә-критикатә
статиақәа. аҭҵааратә усумҭақәа, аочеркқәа /
Никәала Ҳашыг. – Аҟәа : Аԥҳәынҭшәҟәҭыжьырҭа,
2019. – 592 д.

УДК 82-39
ББК 84(5Абх) 6-44

© Ҳашыг, Н. Ҷ., аҭынхацәа, 2021
© Аԥҳәынҭшәҟәҭыжьырҭа, 2021

Автор иҟнытә
Аибашьра аан Гәдоуҭа ҳахьыҟаз иныбжьаршә-аабжьаршәны ашколқәа рҿгьы ҳнеилон. Рус-рҳәыс, проблемақәас
ирымаз ҳанразҵаалак, еибыҳәаны иҟазшәа, зегьы ирҳәоз
акакәын: «Аԥсуара» ҳәа маҭәар ҿыцк аԥшьыргеит, арахь
рҵага шәҟәы ҳамам, программа ҳамам, цхыраагӡак аҳасаб
алагьы ҳхы иаҳархәо егьҳамам. Аԥсуара закәу аадыруашәа
ҳаҟоуп, аха ахәыҷқәа дырҵараҿы ҳаннеилак, ҳмаџьанахоит, ираҳҳәо ҳаздыруам…
Сара саныҷкәыназ инаркны ари апроблема хьаас
исыман: избон есааира аӡыхәашь шаҵалоз, адац-ԥашә
шыҵнаӡәӡәаауаз, сара стәала уи сгәы снархьуан, уажәы
ари азҵаара аиҭарҿиарала ианцәырҵ, аминистр Нодар
Ҷанба ицхыраарала, ари апроблема иазкны имҩаԥаагеит ашәҟәыҩҩцәеи аҵарауааи – реилацәажәара. Хықәкыс
иҳамазгьы амаҭәар ҿыц «Аԥсуара» ашколқәа рҿы иахьахысуа арҵаҩцәа ацхыраара рыҭара акәын. Уи аилацәажәараҿы изласыдырҵаз алоуп «Аԥсуара» шызҩызгьы. Изҩит
хықәкыла ашкол, арҵаҩцәа ирызкны. Аибашьра ашьҭахь
ашәҟәы аҭыжьрахь ахы ансырхоз снанагеит аԥыза-министр ихаҭыԥуаҩ Е. Е. Қапба иҟны. Уи анапҩымҭа даԥхьаноуп амҩа шеиҭаз. «Ари ԥсыуа ҩнаҭацыԥхьаӡа ироуртә
иҟаҵатәуп!» – иҳәеит иара. Усҟан сара уи сазхәыцуамызт,
аха нас, уи ииҳәаз агәазыҳәара снаҭан, исыӡбеит уахь ахы
рханы иҵегьы аус адызуларц.
Ашәҟәы анҭыҵ сыкәшамыкәша сзыхьӡоз ирацәаҩны ирысҭеит, урҭ раԥхьа дгылан апрофессор Шалуа
Инал-Иԥагьы. Атираж 2000 екземплиар иҟаз аамҭа кьаҿла
иргеит – еиҳараӡак уи зыбзоураз ашколқәеи ашәҟәы
ахьӡи ракәхап. Сара даара исҭахын аԥхьаҩцәа ргәаанагара. Аха ҳара итрадицианы иаҳзыҟамҵеит абжьаратәи
аԥхьаҩ дзыԥхьаз аҩымҭазы игәаанагара аҩра – акьыԥхь
азоума ма автор ихьӡалоума. Уи граны иҳамагәышьоуп,
аха иҟоуҵари!
Ус шакәугьы, ирацәоуп згәаанагарақәа ус ажәала
исазҳәазгьы, еиҳараӡак иара хықәкыла изызкыз арҵаҩцәа.

3

Урҭ изларҳәаз ала, ахәыҷқәа аԥсуаҵас рааӡараҿы ирацәаны
рхы иадырхәозаап. Ус анакәха, ахықәкы наӡазшәа збеит.
Сара сзы акраҵанакуан иреиҳау аҵараиурҭақәа рҿы
«Аԥсуара» иазкны алекциақәа ркурс аԥхьараҿы сҩымҭа
арекомендациа ахьазыруазгьы. Ус анакәха, уи астудентцәа
рҿгьы ахархәара аманы иҟалазаап.
Зегьы ирыцкны исыԥхьаӡоит еицырдыруа аҵарауаҩ,
аетнолог Шалуа Инал-Иԥа иеиҭаз ахәшьара. Уи 1995 шықәсазы Аԥсуара иазкны инарҭбааны ажәахә ҟаиҵеит Аԥсуа
институт аҿы. Иԥсҭазаара даналҵ ашьҭахь икьыԥхьын уи
ажәахә. Уаҟа ҳаԥхьоит:
Аҵарауаҩ ду сусумҭа иеиҭаз ахәшьара еиҭах агәра снаргеит нап зсыркыз ииашаны ишасыркыз, уимоу иагьшацҵатәу.
Иҟан иаԥхьаны, аха ихьшәашәаӡа изнырызгьы. Сара
уи уиаҟарагьы иџьасымшьаӡеит: Аԥсуара иагьакуп, иагьыҩбоуп, сара издыруаз ауп изҩыз, даара исҭахын дара
ишырдыруа атәы рҩыргьы, аха макьана ус егьызбом.
Аԥхьажәаҿы исҳәеит блак ала Аԥсуара зегьы шузгәамҭо,
хшыҩк уи шҭамӡо. Аха ара иҟоуп даҽакы: аҵасгьы ақьабзгьы абызшәа иаҩызоуп, «быжь- хаҳәык» ианырхыслак
аҽакхоит. Усҟан, уаанӡатәи узымдыруазар уахьҵәыуаӡом,
уимоу, хьаасгьы иукӡом, иуарҳәаргьы, иуцәыӡхьоу абызшәа
еиԥш, ихьшәашәаӡоуп угәаҿы ишнеиуа. Сара дсымбацт аԥсыуак (аӡәык-ҩыџьак ҟамлакәа!) збызшәа зцәыӡыз ихьааиго, мамзаргьы ихьыз хьааганы зыхшара рҿы архынҳәразы
икәалкәало иашьҭалахьоу. Уигьы акәындаз ҳхы иаақәҳамкрызи: ицәыӡыз ибызшәа гәыхшәарҭас икуеит, аԥсуаа зе-

4

гьы иара иеиԥшхар иҭаххоит. Ус дҟалозаап змилаҭ ҵасгьы
зқьабзгьы зцәыӡыз ауаҩгьы! Убас сазхәыцуа салагеит ари
апроблемагьы.
Ашәҟәы анҭыҵ сҩызцәа иџьашьаны исазҵаазгьы ҟалеит, аибашьра анцоз угәы ақәкны излоуҩызеи ҳәа. Аха сара
усҟангьы абас акәын сышхәыцуаз: «Аԥсуара аӡра амҩа иануп, еиқәырхатәуп, аҿар идырҵатәуп. Ус анакәха, сара издыруа сара изымҩыр, изыҩуада! Иааҩыроуп дасу иаадыруа
зегьы. Насгьы, агәра ганы сыҟан аибашьраҿы аиааира шаагоз: Ҳаԥсадгьыл акәын иаҳахьчоз, ҳара ҳиашан, ҳадгылацәа
рацәаҩын, ҳҵеицәа ракәзар, хыцәынмырха еибашьуан…
Ус акәымкәа аибашьра даҽа хырхарҭак аиургьы, иаанхон
ажәлар, усҟан урҭ р-Аԥсуара еиҳагьы ирҭаххон».
Аибашьра ашьҭахь акьыԥхь ахь ахы ансырхоуп «Автор
иҟнытә» ҳәа ашәҟәы злаатуа анацызҵаз. Аа усҟан Аԥсни
Аԥсуареи рпроблема сшахәаԥшуаз:
«Иахьа аҭоурых аиҩшара аамҭа ҳҭагылоуп. Ҳашьҭахьҟа
инҳажьит хынҩажәи жәохә шықәса иаркы-ирцә ҳәа иҟаз
асовет социалисттә система; ҳаԥхьаҟа иаҳзыԥшуп иаҳзымдыруа даҽа дунеик. Убри адунеи ҿыц ахь ҳазго амҩа иқәгылоуп еилаԥыххаау Аԥсни ибжамҽамхаз Аԥсуареи. Уи адунеи
закәу, ма изакәхо иахьа еилыккаҵәҟьа ишаҳамбогьы, агәра
аагоит Аԥсни Аԥсуареи еиқәзырхо акы шакәу, избанзар,
иахьа ҳажәлар дара ишырҭаху рыԥсҭазаара аиҿкаара азин
рнапаҿы иҟоуп. Уи ҳамҭас аӡәгьы иримҭаӡеит, рҵеицәа
иреиӷьыз ршьалоуп уи азин шыргаз. Уажәраанӡа ҳаԥсадгьыл ахьӡгьы ахьымӡӷгьы ҳнапаҿы иҟаӡамызт. Ҳара ахәыцра ҳаҟәырххьан. Ахәыцра уанаҟәыҵлак ухшыҩгьы цагәуеит. Ҳара ҳцынхәрас ихәыцуан ҳпекунцәа. Урҭ ҳаԥсҭазаара
шеиҿаҳкааша ӡбаны нахьхьи Қарҭынтә иаҳзаарышьҭуан:
акы рыҩуан, акы рҳәон, даҽакы ҟарҵон. Иаабоит уи ҳахькылнага.
Иахьа Аԥсуа ҳәынҭқарра аиҭарҿиара амҩа иқәгылоуп. Уи
зырҿиараны иҟоугьы ҳара ҳауп, ахьӡи ахьымӡӷгьы ҳнапоуп
изну. Изеиԥшрахозеи уи ҳҳәынҭқарра? Швеицариа? Иапониа? Сингапур? Мап! Уи ҳҳәынҭқарра аԥсыуа ҳәынҭқаррахароуп, шьаҭасгьы иамазароуп Аԥсуара. Ус анакәха, Аԥсуа

5

ҳәынҭқарра ҳарҿиароуп аԥсуа цәа аҟәынҵаны. Мап рцәаҳкроуп ашаблон, астереотип. Уи азы иаҭахуп – 75 шықәса
рыла ҳазнысыз амҩа ҭҵааны, иҳагу-иҳабзоу еилырганы,
ҳхықәкы хада алкаара; ҩба – уи амҩа хараҿы ибжамҽамхаз
Аԥсуара ашьақәыргылара, уи ҳәанҭқарратә усны аҟаҵара; хԥа – абиԥара ҿа еиҵагыло аԥсуаҵас рааӡара, ҳабацәа
рҟазшьеи рыламыси урҭ рдоуҳатә ԥсҭазаара иахәҭакны
рыҟаҵара…»
Арҭ ацәаҳәақәа анызыҩуаз агәра ганы сыҟан ус ишыҟалоз, аха ҳгәаҳәарақәа ус ирласны изыҟамлозар акәхап,
аха сара иахьагьы сгәаанагара сымԥсахӡац, ус ауп Аԥсуа
ҳәынҭқарра сшазхәыцуа, даҽакала сазхәыцыргьы сҭахӡам…
Ашәҟәы иагыз шԥаҟамыз, иҟан сгәы еихьызшьуазгьы,
избанзар, уи атема дәаӡан сара сзы, хаз игоу статиақәак
ирҷыдахаз, егьыҟамызт. Уажәы аиҭаҭыжьра ианазсырхиауаз икьыԥхьыз атекстгьы аус адызулеит, насгьы хыцыԥхьаӡа
алкаақәа ҟасҵеит, иахьатәи аҭагылазаашьа зеиԥшроуи
изызхәыцтәу апроблемақәеи ирызкны. Сҩызцәа ус иаҭахуп
ҳәа сазҳәаз ыҟоуп, саргьы ус исыԥхьаӡоит.
Иахәҭаны исыԥхьаӡеит Аԥсуара апроблемақәа ирызку
хазы иҟоу статиақәакгьы рыцҵара.
Ашәҟәы иагәылоуп аетнографиатә ажәабжьқәагьы, аӡра
иаҿу аныҳәақәеи, зыбжа ыӡхьоу аҭаацәаратә ныҳәақәеи,
убас абжьааԥнытәи абзазаратә хҭысқәеи раарԥшра иазкны.
Ашәҟәы ахәҭақәа зегьы анысыҩуаз срызхәыцуан дасу
изызкыз: абиԥара ҿа, урҭ зааӡо анацәа, абацәа, арҵаҩцәа,
иара убас абжьаратә аԥхьаҩ. Исҭахын санҵамҭақәа ззыскыз
сҽырзааигәастәыр, ашәҟәы ахаҭа «идгьылтәны», анхаҩы
изааигәатәны иҟасҵар. Убарҭқәа рзы аду сыҽиаҟарастәыр
акәхеит, зны ахәыҷы иҿынӡа сҽыласырҟәыр акәхеит, уи даара ишымариамгьы.
Абасала ари ашәҟәы иҵегьы аус адуланы, аџьагьы адбаланы аҩра иахәҭаны изысыԥхьаӡо:
1) Ҳара иахьа иҳамам зегьы ҳаидызкыло амилаҭ идеиа.
Уи ус шакәу ҳбызшәа ҳшазыҟоу алагьы иубартә иҟоуп. Амилаҭ идеиа ҳамамкәа амилаҭ ҳәынҭқарра ҳзыҟаҵом. Иахьа
зегьы ҳаидызкылаша милаҭ хықәкык ахьҳамам иахҟьаны

6

ҳажәлар еиҩша-еихшаны иҟалеит: анхаҩы хазы дынхеит, ақалақьуаа хазы, аҿар, аҵараиурҭақәа – зегьы хаз-хазы
иҟоуп. Асовет система ус иҟанаҵеит. Уи аидеиа хада акоммунизм аргылара акәын. Убри иалҵшәаны аԥсуа школ ԥсыуа школмызт, аԥсуа рԥыс аԥсуа гәаӷь иманы, Аԥсуара закәу
идыруа дазааӡомызт. Нас иреиҳау аҵараиурҭа данҭалалак,
еиҳараӡак Аԥсны анҭыҵ, урыс ҵасла дааӡахон – уи еиҳагьы
ижәлар дырцәыхарахон. Абарҭқәа ирылааӡоу роуп иахьа
Аԥсны ныҟәызго, урҭ рахьтә ирацәаҩуп зхатәы интересқәа
аԥыжәара рызҭо. Убри ауп иахьа ҳажәлар еиҩша-еихша
иҟазҵаз. Урҭ зегьы еидкылатәуп, еидызкылараны иҟоугьы
акы заҵәык ауп – уи Аԥсуароуп. Уи аидеиа ҳәынҭқарратә
идеианы иҟалароуп. Аибашьра ҳажәлар иаӡәыкны ишеиднакылаз еиԥш, иахьа ҳаиднакылароуп Аԥсуара аидеиа
хада. Ари еилкааны иҳамазароуп зегьы! Иззеилымкаауа
идеилыркаатәуп! Еилызкаарц зҭахым, Аԥсуа ҳәынҭқарра аҟаҵара уаԥырхагамхан, аҩны утәаз ҳәа иаарџьбараны
иаҳәатәуп, избанзар, уи имариоу усӡам, апринципра анааҳмырԥш. Аамҭа ықәҳа ицоит, аҳәынҭқарра аԥсуаа ахагылоуп, аха макьана инерциала ҳаауеит, иҟаҵоу маҷуп. Иҟоу
шыҟоу иаҳҳәап иаартны!
2) Аамҭа ԥшым, аҿар ирызҳауеит, урҭ иахьа иааӡатәуп,
уаҵәы ихьшәахоит. Иарбан идеиоу урҭ злаҳааӡо? Иахьа
абиԥара ҿа «зааӡо» Урыстәылатәи ателехәаԥшроуп: урҭ иднарҵоит аурыс бызшәа, ирыланааӡоит аурыс ҟазшьа, нас
ицәаԥҽыгоу аҟазшьа бааԥсқәагьы. Ашәҟәыҩҩцәа иҳалшо
рацәоуп ателехәаԥшра «иааӡо» аҿар Аԥсуарахь рхьарԥшразы. Ари азҵаараҿы ҳтелехәаԥшрагьы иалшахьоу маҷуп.
Уигьы акәым, ҳажәлар рпроблемақәагьы ҳарцәыхарахеит, ҳарцәыхарахеит ҳҩымҭақәа рыла аҿар ахьырааӡо ашколқәеи егьырҭ аҵараиурҭақәеи. Урҭ уаҵәтәи ҳаԥсҭазаара
шракәу азхәыцрагьы ҳалымшеит.
3) Аҵара аминистрра аҽеиҭакра иаҿуп, ирацәоуп ирылшахьоугьы, аха ҳқыҭа школқәа рҿы аҵарадырра аҭагылазаашьа зеиԥшроу инарҭбааны иҭҵаам. Убри аганахьала,
хымԥада аинтерес ду амоуп 1977 шықәсазы анхаҩы Мирод
Гәажәба Русҭави аколониаҿы дахьҭакыз имҩаԥигаз аҭҵаара.

7

(Астатиа кьыԥхьуп агазеҭ «Аԥсны», ари ашәҟәы аҿгьы).
Уи излаиҩуала, 60-ҩык аԥсуаа ицҭакыз хышықәса иҭиҵаауан. Урҭ ақыҭаҿы 8–11 класс ирылгахьаз ракәын, аха ԥсыуа
школк иҭан, ԥсыуа рҵаҩык аԥсуа бызшәа дирҵон иҳәартә
акы иалаҟаны имбеит. Ари даара изызхәыцтәу акакәны
иҟоуп иахьа. Анхаҩы иакәым, Аҵара аминистрреи, ауниверситет арҵаҩцәеи, ашәҟәыҩҩцәеи ракәын ари гәазҭашаз, аха ҳхатә усқәа ҳархашәаланы уи аӡәгьы иҳалымшеит.
4) Уажәы ҳазааҭгылап азҵаарақәа рызҵаара: изыхҟьазеи абарҭқәа зегьы?
1864 шықәсазы иҳамырхит зқьышықәса инеиҳаны
иҳамаз аҳәынҭқарра. Иӷәӷәан уи атрадициа. Қырҭтәыла
аҳәынҭқарра ҩышә шықәса аԥсуаа анахагылази амшыннырцә иҟаз аԥсуа аҳәынҭқарцәеи, хыԥхьаӡара рацәала
иҟаз аҳәынҭқарратә усзуҩцәеи, ар рԥызацәеи, урҭ раҳаҭыри шаҳаҭра руеит араҟа, Аԥсны, аҳәынҭқарратә традициа
шыӷәӷәаз.
Аҵыхәтәан аҳәынҭқарра анаҳцәыӡ – иаҳцәыӡит
аҳәын­ҭ­қарра атрадициагьы, аҳәынҭқарра хшыҩгьы. Уа­
жәы аҳәынҭқарра ҳауит иаалырҟьаны – уи ныҟәгатәуп.
Ажәытәтәи атрадициа аҭоурых иагеит, ҳара уажәы
аҳәынҭқарра иҿыцны еиҿаҳкаароуп, аха уи иаалырҟьаны
изыҟалаӡом. Ҵабыргуп, аҳәынҭқарра аныҟәгаразы иаҭаху
аҵарадырра ҳамоуп, аԥышәазгьы ҳхәыдаӡам, аха урҭқәа
даҽа системан изтәыз, уи арҿиара азин ҳамаӡамызт, асистемаҿы ҳхаҭа ҳхьыԥшын, аҳәынҭқарра ус ҳара ирҿианы иаҳзаарышьҭуан. Уажәы, иаҳԥырхагоу шырацәоугьы,
Аԥсуа ҳәынҭқарра ҟаҳҵароуп, уи зеиԥшрахо, иҟаҵатәу,
ишыҟаҵатәу – ҳара иҳарҿиароуп. Аха макьана уи ҳацәыхароуп. Иахьа обиективтәи асубиективтәи амзызқәа ирыхҟьаны, Аԥсны аҳәынҭқарратә мчрақәа рҿы аԥыжәара рыманы
иҟоуп асовет биурократизми, «асовет џьармыкьатә» коррупциеи, аԥсуаҵас уала-ҭахыла аусқәа рыҟаҵареи рметодқәа. Иааидкыланы ҳахәаԥшуазар – урыс ҳәынҭқарроуп
иҳамоу. Аҳәынҭқарратә маҵзурақәа ирхагылоу, ажәалоуп
акәымзар, аус аҿы изҭаху дмаҷуп аԥсуа бызшәа аԥыжәара наҭаны Аԥсуа ҳәынҭқарра аҟаҵара. Урҭ аԥсуа бызшәеи

8

Аԥсуа ҳәынҭқарреи рцәымӷны акәӡам, аха дара рҵарагьы,
рдыррагьы, рԥышәагьы зызкыз убри аурыс ҳәынҭқарра
амаҵ аура акәын. Знымзар-зны ас иааҳәуеит ҳәа иҟадаз, уи
атрадициа шьақәгылахьан, аҽарӷәӷәахьан. Уажәы урҭ зегьы нкажьны Аԥсуа ҳәынҭқаррахь аиасра ус имариам – уи
аҽазыҟаҵара аамҭа аҭахуп. Даҽа зҵаароуп иахьа напхгагас
иҟоу аурыс изакәан. Уи аҳәынҭқарреи ажәлари еиҟәнашоит
акәымзар, иазеидкылом, адемократиатә принципқәа рыҽдырӷәӷәартә алшара рнаҭом. Уи ус шакәу шьақәсырӷәӷәар
сҭахуп аҭоурых ахь аекскурс ҟаҵаны.
1864 шықәсазы, аҳәынҭқарра ҳамхны, аурыс ичынуаа
урыс закәанла Аԥсуа жәлар анапхгара раҳҭоит ҳәа ианалага, ирзалмыршеит: аурыс изакәан Аурысра иақәшәо иҟаҵоуп, уи Аԥсуара даараӡа иацәыхароуп, убри аҟнытә ҳажәлар
ирыдрымкылеит. 1866 шықәсазтәи атрагедиа зыхҟьазгьы
убри ауп.
Амҳаџьырра ашьҭахь Аԥсны иаанхаз аԥсуаа «ахара зду»
ҳәа харада ахара рыдҵаны, аҳәынҭқарратә зинқәа усгьы
ирымхын, ишырҭаху рхы амаҵ руааит рҳәан, ҳажәлар
рышьҭахь реиадырхеит: аҳәынҭқаррахь ашәахтә ршәон
аҟароуп, иҭацәыз адгьылқәа усгьы казен дгьылын, аԥсуаа рус алаӡамызт. Даҽакала иаҳҳәозар, ҳажәлар арезервациаҿы иҟан, Европатәи ампыҵахалаҩцәа, Америка зџьынџьыз ажәлар – аиндееццәа ишырзыруз еиԥш.
Ҳажәлар рзы ари ԥышәара дуӡӡан: аҳәынҭқарра рымырхт,
аха ажәлар ыҟамзи, урҭ анапхгара рзутәын. Аԥсны ахьӡгьы
ахырххьан, аҳәынҭқаррагьы ықәыргахьан, аха макьана инханы иҟан анапхгаратә традициа, уи шьаҭас иамаз, мамзаргьы излашьақәгылаз Аԥсуара акәын, ажәлар рхы амаҵ
рурц азы уаҳагьы рҭахӡамызт.
Убарҭ амҳаџьырра ашьҭахьтәи ажәашықәсақәа раан абжьыуаа рҿгьы Абзыԥынгьы ацәгьеи абзиеи рырҽеира уҳәарыма, ахьӡи ахьымӡӷи рҭыԥ рықәҵара аума, аҭаацәа реимак
инаркны, ажәлар ирзеиԥшу рус аҿынӡа, убас еиҿкаарыла
рҭыԥ иқәырҵон, иахьа зхы иақәиҭу Аԥсны аҳәынҭқарратә
органқәа рыҵашьыцыртә еиԥш. Иџьашьатәуп аиашаз, избанзар, аулафахәы зауаны ақыҭаҿы иҟаз асҭаршни аписари

9

ракәын, егьырҭ зегьы уаажәларратә усуран. Уи шьақәгылан
ауаа хатәрақәа рыла. Урҭ ажәлар рымаҵ аураҿы ауалафахәы
аҵкыс еиҳаз ахьӡ-аԥша рыман, урҭ ирдыруан ажәлар ргәы
ацаԥха, уи ала ажәлар ныҟәыргон, рпроблемақәа рыӡбауан.
Иахьа ҳзықәныҟәо аурыс изакәан шәышықәса инеиҳаны аус шауагьы, аԥсуа иԥсихологиа иақәшәо, уи дахаҵгыло, игәы иацаԥханы изыҟамлеит: азакәани уи ныҟәызго
ачынуааи аусҳәарҭақәа рҿы ақьаадқәа иргәылахеит, ажәлар
рпроблемақәа шрымаз нахьхьи инхеит – Урыстәылантә
Аԥс­ны анапхгара ауҭозар иаҩызоуп.
Ишдыру еиԥш, ажәлар рнапхгара аҳәынҭқарратә форма ижәытәӡатәиу, адунеижәларбжьаратәи стандартуп, аха
аҵакы милаҭтәуп. Иарбан ҳәынҭқарразаалак зымаҵ ауа
ажәлар рҟазшьеи ртрадициақәеи ирықәшәо азакәанқәа
аԥырҵоит, уи ала урҭ аҳәынҭқарра закәан иахаҵгыло,
иаххәыцуа иҟарҵоит. Аԥсҭазааара ԥхьаҟа ицацыԥхьаӡа
азакәанқәагьы рҽырыԥсахуеит.
Иахьа Аԥсуа ҳәынҭқарра ҟаҳҵаҵәҟьарц ҳҭахызар, ажәлар
ргәацаԥха ԥшаатәуп, рԥсихологиа иақәшәо азакәанқәа
аԥҵатәуп.
Изеиԥшроузеи, нас аԥсуа иԥсихологиа? Аԥсуа ҟазшьала дуаҩ ԥагьан: ихы иаҭәеимшьаша идыруан, ахыларҟәра
иара изы ихьымӡӷын. Аԥсуа уиқәымчны дузыршәаӡомызт,
ҭаҷкәымла уижәлар – еиҳагьы еицәоутәуан, уабџьар уахар
– уаԥхьа дхысуан, азакәан ахь шәкылеибаганы дышҭоукуа идыруазаргьы – ибла ҟәысуамызт. Уи дзыцәшәоз
акы заҵәык акәын – ахьӡи ахьымӡӷи! Аброуп Аԥсуа игәы
ацаԥха ахьыҟоу!!! Уи ицәдырӡуа иалагеит. Зегь зымчыз уи
ацәанырра ицәыӡуа ианалага, акәты зӷьычуазгьы дҟалеит, акасыжә зӷьычуазгьы. Ажәакала иҳалаҳауаз аҟьалаԥалақәа рцәыхацәыфарақәа шьҭызкааз ҟалеит. Зегь ирыцкыз
аԥҳәыс лыхьӡи лыхьымӡӷи атәы ҳҳәарым! Уажәшьҭа еилкаауп уи ауаҩ ас дҟазҵаз: зқьышықәсала Аԥсуа дылзааӡаз
Аԥсуареи уи аморали азакәани инарыгәҭасны «ажәытәра»
инаҭан, ажәлар ирцәтәымыз, рмораль иақәымшәоз азакәан
«ҿыц» амчра анарҭоуп аԥсуа данымҩахырҟьаз. Ус анакәха,
ҳажәлар рзы ицәаԥҽыгоу ҟазҵо рықәыӡбра ҳааҟәыҵны (урҭ

10

рхы сҿышырц сҭахӡам, аха…), иҳарҽеип иҟалаз азакәандара: иҳарҿыхап ҳажәлар ргәаҵаҿы аҿыцәаара иаҿу ахьӡи
ахьымӡӷи, уи аҭакԥхықәра рыдаҳҵап ҳажәлар рдац ахьыҟоу
– аҭаацәареи, аижәлантәқәеи, ақыҭа аиҳабацәеи. Официалла иҳарӷәӷәап убарҭ амчрақәа, реиҭарҿиара нап аҳаркып, арадиои, ателехәаԥшреи, акьыԥхьи рыла инарҭбааны
апропаганда ҟаҳҵалап.
Иофициалтәу аҳәынҭқарратә ашьауӷатәи ауаҩытәыҩсатәи кодексқәа ракәзар, ауаажәларра алархәны инарҭбааны еиҭарыхәаԥшны, аԥсуа иморали иԥсихологиеи
ирықәшәо иҟаҵатәуп. Урҭқәа зегьы имариоу усым, ԥсихологиалагьы ҳазыҟаҵам, избанзар, урҭ уажәшьҭа «быжьхаҳәык ирхысхьеит». Быжьба ракәындаз, иҟоуп Аԥсуара
аганахьала иҭахьшәашәаӡахьоу агәқәа, аха зегь дара роуп,
иҟалароуп амилаҭ традициақәа реиҭарҿиара, уи ада даҽа
мҩак ыҟаӡам, убри амҩа ауп ҳаидызкыло, уаҟоуп ҳапроблемақәагьы аӡбра ахьрылшо.
Аҵыхәтәан ашәҟәы ахьӡ аиҭакра шыҟалаз.
Аҵарауаа ашәҟәы ахьӡ – «Аԥсуара» «ҟәазцәаны» избаз
ҟалеит. Хымԥада уи изызхәыцтәыз акакәын, избанзар,
аԥхьажәаҿы ишысҳәаз еиԥш, Аԥсуара еиԥш иҟоу атема
аӡәы иԥышәа амацара азхо иҟам, уи Аԥсны аҭоурых иаҩызоуп, инҭкааны аарԥшра уадаҩуп. Убри аҟнытә, иахәҭаны исыԥхьаӡеит «Аԥсуара ашьаҭақәа» ҳәа исыԥсахырц
ашәҟәы ахьӡ. Са сахьахәаԥшуа ашәҟәы ахьӡи уи аҵаки еиҳа
еиқәшәоны избоит.
Сентиабр 2000 ш.

АКТӘИ АҬЫЖЬРА АԤХЬАЖӘА
Изахьӡузеи «Аԥсуара?» Ажәлар рыԥсҭазаараҿы уи ҭыԥс
иааннакылозеи, рольс инанагӡозеи? Изеиԥшроузеи иахьа
уи аҭагылазаашьа? Ишдыру еиԥш, иахьауажәраанӡа Аԥсуара ахатәы стихиалоуп аԥсы шҭоу, иаҭахума уи анаҩс интеллектла арҿиара, амҩа ақәҵара? Санҵамҭақәа рҿы хықәкыс
исымоугьы абарҭ азҵаарақәа рҭак аҟаҵароуп.
Аԥсуа иажәа иалоуп: «Ҳ-Аԥсуароуп ҳаибаркны ҳазмоу»,
уи иныҳәаԥхьыӡгьы иацуп: «Ҳ-Аԥсуара Анцәа иумырӡын!».
Абасала, ари ажәа аԥсуа ихы-игәаҿы иҟоуп, ԥсыс ихоуп, доуҳас имоуп, иара изы уи Нцәоуп, ԥсҭазаароуп. Ус шакәугьы,
Аԥсуара иазку статиақәаки, аетнографиатә усумҭақәеи, Ш.
Инал-Иԥа иусумҭа «Аԥсуа етикети» алаҳамҵозар, Аԥсуара
иахьауажәраанӡа иааидкыланы иҭҵаам, уи закәыҵәҟьоу,
ҳәаақәас иамоу инҭкааны аӡәгьы издырӡом. Абасала, Аԥсуара афеномен иара аԥызҵаз ажәлар рзы цқьа иаартым,
имаӡа-аргамоу акакәны иҟоуп.
Аҵара аминистрра ашколтә программаҿы «Аԥсуара» аҵара ахьадырбаз, ҳ-Аԥсуара ахаҭазы етап ҿыцны,
аиҭарҿиареи аиҭашьақәыргылареи ираамҭаны иҟалап ҳәа
уақәгәыӷратә иҟоуп, избанзар:
– акы, иара ахаҭа абри ала аҭҵаара нап аркхоит;
– ҩба, уи аҭҵаареи абиԥара ҿа дырҵареи агәра удыргоит
уи иахьа изҭагылоу абжамҽамра ишалгахо.
Арҭ анҵамҭақәа зыбзоуроугьы «Аԥсуара» ашкол аҿы
аҵара нап ахьадыркыз ауп: иҟам апрограмма, иҟам арҵага шәҟәы, иҟам иара убас арҵаҩцәа рхы иадырхәо, амҩа
иқәызҵо усумҭак.
Сара хықәкыс исымаз абри аҵыхәтәан зыӡбахә сҳәаз
– арҵаҩцәа рхы иадырхәаша акы сзыҟаҵозар ҳәа акәын.
Ари ишымариамызгьы збон, исырмариаргьы сҭахымызт, издыруан ауадаҩра шсыԥгылозгьы, избанзар, ашкол
аҿы иддырҵо иарбан маҭәарзаалак, арҵаҩцәа рхы иадырхәогьы налаҵаны, аԥсуа школқәа рзы аиқәыршәара аан,
амҩа иқәызҵоз, изхыԥшылоз шаҟа уҭаху ыҟан, еиҳараӡак
аурыс школ апрограммаҿы. Урҭ рԥышәа алоуп ҳарҵага
шәҟәқәа шеиқәыршәоу: шьоукы асхема рхы иадырхәон,

12

шьоукы еиҭаргон. Ус шакәугьы урҭ рахьтә иахьауажәраанӡа
иҭышәынтәаланы иҟоу маҷуп.
Арҭ анҵамҭақәа ракәзар, арҵага шәҟәқәеи ахархәагақәеи ракәым, иара ус аформа аганахьала мҩакы уқәызҵо, рҿиаратә гәаҳәарак узҭо акгьы ыҟам. Уигьы акәым,
ақыҭаҿы сахьыҟоу аетнографиатә материалкгьы снапаҿы иҟамлеит, уи сашьҭалар исыԥшаарц шсылшозгьы.
«Материалс» исымаз схаҭа сԥышәа хәыҷы акәын: аԥсуа
қыҭаҿы сиит, сааӡеит, Аԥсуара салааӡоуп, сшьа-сда иалоуп, ҩынҩажәижәаба шықәса инареиҳаны избози-исаҳауази ибзиаӡаны игәныскылеит. Са сахаануп Аԥсуара, аӡыхь
аиԥш, ицқьаӡа ианыҟаз, нас уи аӡыхәашь алало ианалагаз
инаркны, иахьа ҳахькылсыз абжамҽамра аҿынӡа зегьы
сҿаԥхьа акәын иахьыҟалоз, урҭ зегьы збон-исаҳауан, сгәы
сдырхьуан. Убри аԥышәеи уи иацыз ахьааи роуп агәаӷьра
сызҭаз абарҭ анҵамҭақәа нап дыркра.
Аужәра хҟьаны ацәаӷәара уаналагалак, шьаҿацыԥхьаӡа
адара уоунажьӡом, уцәмаҭәа акуеит. Аҵыхәтәан иуцәаӷәаз
аиҳа иузымцәаӷәаз еиҳаны, удгьыл цәыӷьӷьаны унахысуеит. Убри иаҿсырԥшыртә иҟоуп абарҭ санҵамҭақәагьы. Аха
аужәра ужәроуп, инкауршәыз ажәла марымажахоит, ишнеи-шнеиуа, адарагьы аԥырхагамхо, ахәхәаҳәа уцәаӷәо,
уқәаарыхуа уалагоит. Сара «исцәыӷьӷьаз» акәзар, ҳаԥхьаҟа
иацызҵаша ҟалап, еихазҳаша рацәаҩхап. Уи ушьҭантәи
усуп. Макьаназы схаҭа иҵегьы аус адызулар сҭахуп. Убри
азы аҳәара ҟасҵоит, аҵарауаа реиԥш, арҵаҩцәа, даҽа
ԥхьаҩык иагу-иабзоу збауа, имаҷӡоу зҵаарак акәзаргьы,
иҟәнымшьакәа, исзыжәҩырц, ижәбоит араҟа шәзыԥхьо
шхаҭәаам, исҭахуп иҵегьы ихасырҭәаар, иҵегьы исырҵаулар, урҭқәа зегьы аамҭа кьаҿла аҩра цәгьоуп, насгьы блак
ала рбара уадаҩуп. Аԥышәа ԥышәоуп, аха ари аиԥш жәларык ирзеиԥшу аус ду аҿы аӡәы иԥышәеи илшареи азхоны
ҳәа иҟаӡам, зегьы ҳахшыҩ анеилаҳамҵа, зыӡбахә ҳамоу
Аԥсуара иахьа изҭагылоу абжамҽамра аиԥш, ибжамҽамхар
алшоит уи аҵарагьы аҭҵаарагьы.
Иҟалап, сара сеиԥш, ари атема иахьа аус адызуло иҵегьы
ыҟазаргьы. Уи уаҩ дзеигәырӷьаша усуп: ус ԥыҭҩык ианы-

13

рҩы, аӡәи-аӡәи хеибарҭәаауеит, нас, аҵыхәтәан, урҭ рԥышәа
еихшьаланы, иалшоит зегьы ҳҿахәы зҳәо, Аԥсуара закәу
зегьы ирбо-ираҳауа ихарҭәааны шәҟәык цәырҵыргьы. Зегьы ҳдырреи ҳалшареи абри иазкызароуп. Уи ҳаԥхьаҟатәи
усуп, уи аҵыхәтәантәи ажәа акәны иҟалароуп. Уажәазы
Аԥсуара гәыблырҭас измоу зегьы акалам шьҭаҳхып, иаадыруа ақьаад ианаҳҵап, иаҳзымдыруа ҭаҳҵаап, убриалагьы
еиқәҳархап жәытәнатә аахыс ҳабацәеи урҭ рабацәеи Анцәа
изиҳәоз: «Ҳаԥсуара Анцәа иумырӡын!» Уи иахьа ҳнапаҿы
иҟоуп, аха аныҳәара мацара азхом, аус аауроуп.
1993 ш., август 14

АԤСУАРА
Са сгәы еисуеит уи ашьала!
Вл. Анқәаб
Аԥсуара закәу иагьаадыруеит, иагьҳаздырӡом, мамзаргьы иаадыруашәа ҳаҟоуп, аха абри абри ауп ҳәа «нацәақәкыла» инҭкааны аҳәара ҳцәыуадаҩуп. Ус шакәугьы
зны инеиқәыԥхьаӡаны ԥыҭчыҭк зоуҳәалак, иаауҿыцԥааны
ихала инациҵоит, избанзар, араҟа иҟаӡам аартыра ҿыцк,
уи ҳаԥсҭазаароуп, уи ргамоуп, иахьеи уахеи ҳазлагыло ауп.
Ҳахьылакҩакызгьы џьашьатәӡам: ашкол аҿы уи ҳдырҵаӡомызт, ауниверситет аҿы аӡбахә рҳәаӡом, шәҟәы ианым, быӷьшәы ианым, ус аушәақә иҳаҳауа иаҷыдаха, конкретла ажәахәк, лекциак аҳасабалагьы ҳааҭгыланы ҳазхәыцратә шәҟәыла-быӷьшәыла иахьынӡахәҭоу иҭҵаам, иагьҵам.
Аха усгьы ашәҟәқәеи-абыӷьшәқәеи ҳаарҟәаҵны ҳна­
ԥшы-­ааԥшыр Аԥсуараҿы раԥхьа ҳалаԥш иҵашәои?
… Ашҭа ҭбаа, акәасқьа, амаҵурҭа (аԥацха), аца, акәытҵара, ажәбоура…
Аа, Аԥсуара! Уи абраҟоуп иахьалаго.
– О аԥшәма! Аԥшәма уҟоума?! – агәашә ахьтә бжьык ҿацаӡа иаагеит.
– Ҳаи! Сыҟамкәа изуазеи! – ашырҳәа дыҩдәылҟьеит
аԥшәма. Асас ашҭа дааҭаххны дылҽыжәԥан, иҽы аӷәра
ианкны аԥшәма дааиԥылеит.
– Уа бзиала уаабеит!..
– Бзиа убааит! Чарала, гәырӷьарыла уашҭа ауаҩы дҭалалааит. Сара счарауаҩуп…
Аа, Аԥсуара!
Мамзаргьы:
– О аԥшәма!
– Ҳаи! – аԥшәма дыҩдәылҟьаны дыԥшызар, ҽыуа­
ҩык агәашә аҿы дҽыжәымҵӡацкәа дизыԥшуп. Идырт уи
дзакәыз. – Иҟалазеи, бзиароу? Уҽыжәҵ!
– Maп, сҽыжәҵӡом. Сара сшәаџьҳәаҩуп...

15

Аа, Аԥсуара!
Аишәачараҿы: Анцәа улԥха ҳаҭ... Ажәлар ныҳәазааит...
Ҳажьрацәара ныҳәазааит...
Мамзаргьы:
– Утәа, ухаҵкы сцеит, уаншьоуп, амчра утәуп!..
– Сара сгылазааит, саҳәшьаԥоуп...
– Уара уҷкәыноуп, аха усасуп, утәа, абжьыуаа рҟынтә уааит...
Аа, Аԥсуара!
Аԥсуара ашәышықәсақәа рыла ҳажәлар идырҿиаз, рыламыс ала иԥшьоу етикатә культуроуп. Уи еиднакылоит
ажәлар рыбзазаратә нхашьа-нҵышьа, рыфатә-рыжәтә,
рышәҵа-рҟәынҵа, рҽыжәлашьеи рҽыжәҵшьеи, рашәаҳәареи рыкәашареи; аҭыԥ ӷәӷәа ааныркылоит зегь ахьхацыркхо аҭаацәа реизыҟазаашьа: рҵасқәеи рқьабзқәеи,
аиҳабы пату иқәҵара, аихаҵгылара, аигәылацәа раҳаҭыреиқәҵашьа, жьрацәарала реизыҟазаашьа, асасдкылара, ажәлар ркульт, урҭ аҳәынҭқарра ишазыҟоу, рдунеихәаԥшреи рдинхаҵареи. Ирацәоуп Аԥсуара еиднакыло.
Урҭ Нарҭаа ражәабжьқәа ирҩызоуп, ҵыхәаԥҵәара амаӡам.
Ҩ-еишьцәа рышьтәашьышьа еиԥшым рҳәоит: рҩыџьагьы аԥсуаҵасла иршьуеит, рыҩбагьы дыртәуп. Абасала,
Аԥсуара авариантқәагьы амоуп. Иҟоуп аҭаацәаратә традициа, ақыҭа, араион ртрадициа. Ирацәоуп авариантқәа
Абзыԥқәеи Абжьыуааи ртрадициақәа рҿы. Урҭ Аԥсуара
иарҿиаз роуп, аԥсуа иламыс ала иԥшьоуп. Аха иҟахуп хы
амамкәа, гәы амамкәа, аԥсуа иҟазшьа иақәымшәо, асфальт
иқәиаазшәа, дац-ԥашәк змам «атрадициақәагьы», – урҭ
иаҳтәышьҭрамкәа иҳаднагалаз ма иҳадыргалаз ҵасқәоуп,
қьабзқәоуп. Урҭгьы азхәыцра рҭахуп.
Аԥсуараҿы ахәыҷы-аду ыҟазам, избанзар, ахәыҷы
ахьыҟам адугьы зыҟалаӡом. Зны-зынла убри «ахәыҷы» ҳәа
иҳаԥхьаӡо убасҟак идууп, уи аныӡ, Аԥсуара зхаҭәаахаӡом...
Жәабаҟа шықәса уажәаԥхьа, ҳгәылацәеи ҳареи цыркьыкәашашьала ҳанеибабоз акәын. (Урҭи ҳареи гәыкала ҳанбеибабоз!), Жәыргьыҭ агыруак ҳаиҭан. Уи иҳаиҳәеит Аԥсуара
закәыз раԥхьаӡа ишидырыз атәы.

16

«Саныхәыҷыз ҳгәылара хәмарра сцалон, – иҳәеит иара.
– Снеицыԥхьаӡа сҩыза ианду дысхаҵгылон. Дгылангьы
акәым, ус маҷк аҟәардә лҽыҩаҟәыҭханы дсеихырхәон.
Ари – зны, ари – ҩынтә, ари – есымша. Ҽнак санду слазҵааит, ани аҭакәажә снеицыԥхьаӡа абас ҟалҵоит, избан ус
зыҟалҵо ҳәа. «Схәыҷы, уи аҭакәажә даԥсыуоуп, – лҳәеит
санду, – аԥсуаҵас духаҵгылоит. Урҭ ус ҵасс ирымоуп, аӡәиаӡәи еихаҵгылоит, уи патуқәҵароуп», – лҳәеит. Убриаахыс
аԥсуаа здыруеит, излаздырызгьы убри шәҵас хазына аихаҵгыларалоуп», – иҳәеит аԥшәма, иажәа хыркәшо.
Ишаабо аиԥш, аҟәардә маҷк аҽыҩаҟәыҭхарагьы Аԥсуара иагәҭылсоу – аҵас аихаҵгылара аформақәа ируакуп.
Уи ҟазҵо абырг иоуп, зықәра маҷу рзы. Ус акәымкәа, абырг есымша иҽыҩеиҵыхны ахәыҷы дихаҵгылалар, уи Аԥсуара иаҵанакӡом. Иара убасҵәҟьа Аԥсуара иаҵанакӡом
абырг данааилак зықәра маҷу уи аформала дихаҵгылар, уи
ихәҭоуп ахьышәҭҳәа дҩаҵҟьаны, иҽыҩеиҵыхны агылара.
Абас иҟоуп Аԥсуара. Уи алаԥш жәларык ирхуп, урҭ рыԥсы злаларга-ҩарго аҳауа – Аԥсуара аҳауалоуп. Инарҭбаау
аҵакала иаҳҳәозар, ҳажәлар еидызкыло идеологианы иҳамаз Аԥсуара акәын: уи ҳкосмос акәын, уи хдунеи акәын.
Ҳәара аҭахума, ҳара ҳзышьцылоу партиатә идеологиамызт, ажәлар ирзеиԥшыз, рыԥсҭазаара ԥашә-дацла еибаркны
измаз, ԥсыс ирхаз, ламысс ирымаз рдунеихәаԥшра акәын.
Аԥсуара партиатә идеологиас иҟоу зегьы иреиҳауп. Сара
агәра зго салагеит Аԥсуара нхарҭәааны ианыҟаз аиԥш
иҟаны, миллионла зхыԥхьаӡара рацәоу жәларык иртәызар, адунеи ажәларқәа зегьы еталонс иԥхьаӡаны ирыдыркылон ҳәа.
Инхарҭәааны ианыҟаз!.. Аиеи, ус аиԥш аамҭагьы
ыҟан! Уи кәтыҿырҳасракакәмызт, иҟан шәышықәсала, зқьышықәсалагьы. (Мысра) Египет иҟоуп нҵамҭак:
аҳкәажә лԥа изылыҩуеит, уԥа дҳәынҭқархарц уҭахызар,
Аԥсныҟа дышьҭны аԥсуа ҵасқәа илааӡа ҳәа.
Уи шьақәзырӷәӷәо даҽа фактк.
XVI–XVIII ашәышықәсақәа раангьы Ҭырқәтәыла аԥсуаа нхон. Урҭ рахьтә иҟан ауаа нагақәа, аҳәынҭқарратә на-

17

пхгараҿы иҟаз рдинастиагьы: аминистрцәа, аԥашьацәа,
ар рԥызацәа. Урҭ рыхшарагьы убри анапхгаратә маҵура
иазыҟарҵон. Убри азы, ԥҟарак аҳасабала, Аԥсныҟа иаашьҭны жәаф шықәса рхыҵаанӡа аԥсыуа ҵасла ирааӡон,
нас акәын Ҭырқәтәылаҟа иандырхынҳәуаз. Убас ԥсуаҵас
иааӡаз амаҵуратә кариераҿы еиҳа рхы аадырԥшуан, анапхгаратә усураҿы иманшәалан, урҭ рҩызцәа аԥсуа рԥарцәа
Ҭырқәтәыла иааӡаз раасҭа. Аԥсуа еинралцәеи аԥашьацәеи
ҟазшьа ҷыданы ирылан аиашареи, ақьиареи, ауаҩы ирыцҳашьареи – ҳажәлар рҟазшьа хазынақәа!
Абас иҟан Аԥсуара. Ҳара ҳаԥсадгьыл аҿы, уи алшарақәа
иамаз инагӡаны ажәлар рхы ирзамырхәаӡакәа, Асовет
аамҭазы хәыҷы-хәыҷла идырхәашо, аҳаҭыр ладырҟәуа иалагеит. Уи ахаҭыԥан еидыргәагәалаз «ажәларқәареиҩызареи» акоммунисттә идеологиеи аԥыжәара рырҭон. Зегьы
ирыцкны иҟалеит Аԥсуара аныҟәгараҿы ажәлар ԥызас ирымаз ауаа хатәрақәа мчы рымамкәа рыҟаҵара, урҭ ркульт аԥхасҭатәра. Еиҳаб дызмам нцәагьы димам рҳәоит. Иахьа урҭ
еиқәханы иахьыҟоу Нхыҵ ҳашьцәеи амшыннырцә аԥсуааи
рҿоуп. Абасала Аԥсуара анхылаԥшыдаха, аҟьалаԥалацәа
иҳаланагалаз ҳҵасқәа џьаршьошәа, зны-зынлагьы ирхыччо ианалага, ҳаргьы ҳарцәыԥхашьаны инкаҳажьуа, урҭ
рхаҭыԥан дара иҳадыргалоз рҵасқәа аашьҭыхуа ҳҿынаҳхеит. Убарҭқәа ирыхҟьаны аԥсуа идунеихәаԥшрагьы кыр аҽеиҭанакит: ицәтәымыз акоммунисттә идеологиагьы нагӡаны изидимкылеит, ԥсыс ихаз Аԥсуарагьы ицәхьысҳахеит.
Сара исҳәарц сҭахым акоммунисттә идеологиа ахы инаркны аҵыхәанӡа иҽеимызт ҳәа, мап. Асоциалисттә идеиа
еиӷьу даҽа идеиак аӡәгьы иаԥимҵаӡацт. Аха уи сталинизм
адогмақәа рыла иреицакын. Сталин ишьҭахьгьы уаҳа уи
игәамсам алҳәаны изрыцқьоз уаҩ дзыҟамлеит. Аҵыхәтәан
зынӡа изеилаҳазгьы убри иахҟьаноуп: ианаамҭаз ленинизми сталинизми еилыргазҭгьы, иахьа икәаԥӡа иҟазаарын,
ажәлар рҿгьы уи аҭыԥгьы ҟалон, Аԥсуара аҭыԥгьы ҟалон.
Аԥсуарагьы ус ауп лахьынҵас иамоу: иахьа алшара ҳамоуп агхаԥхақәа рырҽеира, уи анҳалша, еиқәҳархоит. Ианҳалымшагьы ус ибжамҽамны, анархагьы амамкәа иаанхоит.

18

Ажәлар ирхыргаз атрагедиа машәырны ишыҟамлаз
аиԥш ауп, ҳ-Аԥсуара абжамҽамрагьы машәырны ишыҟамлаз: уи заа иӡбны иҟаҵаз диверсиан. Аԥсуа идунеихәаԥшра
анимух, иаргьы унапаҿы дҟалон, – уи рдыруан дара, уи
акәын иагьызҿыз. Нап шадыркызгьы абас ауп.
Аԥсны ақырҭқәа рнапаҿы иааргарц азы аԥсуа зҵаара
рыӡбар акәын. Уи ада Аԥсны ргеит ҳәа акгьы аанагаӡомызт:
знымзар-зны аԥсуаа рыԥсы рылаланы изыҟалар, ихԥҽыгаха ироуан, избанзар, ажәлар жәларуп, урҭ ԥсадгьылк ауп
ирымоу, уи ус мариала ирымухыр руам. Ари шьахәла ирдыруан ҳаӷацәа. Убри аҟнытә ажәлар рҭоурых еицактәын,
рыхдырра рымхтәын, рбызшәа, нас рҵасқәеи рқьабзқәеи
раҳаҭыр ларҟәтәын. Урҭқәа раԥхьатәи шьаҿахон. Ҳәара
аҭахума, уи имариаз усмызт, аха уиадагьы ԥсыхәа ыҟамызт. Уи рдыруан дара, нап адыркит Аԥсны аннексиа азуны,
Қырҭтәыла алаҵарала. Убасҟан ақырҭуа ҵарауаа рнапы
ианҵан, агырқәеи ашәанцәеи реиԥш аԥсуаа хылҵшьҭрала «ишақырҭқәоу» «ашьақәырӷәӷәара». Урҭ ахара иԥшуан,
– ус иԥшыртә аҵарадырра рыман: ирбон Асовет Еидгыла дуӡӡаҿы еснагь «рҵеицәа» ишзахамгылоз, ус анакәха,
аамҭала ироуз ашанс рхы иадырхәар акәын. Хархәашьас
иҟазгьы: Аԥсны рнапаҿы ишааргаз еиԥш, ҭоурыхлагьы
ишьақәырӷәӷәатәын ари атәыла Қырҭтәыла «ишахәҭакыз»,
зыхьӡ аху ажәлар ракәзар «ишқырҭуа хылҵшьҭроу». Абызшәадырҩцәа, ҳҵарауаагьы нарыцырхырааны, иаармарианы «ишьақәдырӷәӷәеит» уи ус шакәыз. Аха уи мчыла усын,
уи даргьы ирбон, ус анакәха, анарха шамауазгьы ибзианы
еилыркаауан, избанзар, абызшәа азакәан ус аиԥш иҟоу акоуп: изҭаху иахьиҭаху амаа аиҭо, акамбашь еиԥш, алымҳа
ианкны инаганы иҵеикуа иҟаӡам. Ус анакәха, уи «атеориа»
анхыбгалак изларыԥсахуа даҽа «теориак» мазеины ирымазар акәын. Иҟамыз-ианымыз даҽакы цәырганы ашьақәырӷәӷәара имариамыз усын, аха уиадагьы ԥсыхәа ыҟамызт.
Ус шакәызгьы ари азҵаара ду аӡбара ихы иадиҵеит (иҟалап
идырҵазаргьы) Павле Ингороҟәа ҳәа ҭоурыхеилагаҩык. Уи
даалаган «аартра» ду ҟаиҵеит: ажәибжьтәи ашәышықәсазы
аԥсуаа Нхыҵ Кавказынтә ихыҵны Аԥсныҟа «илбаазаап».

19

Ари «ақырҭуа дгьылзаарын», иқәынхоз ақырҭуа хылҵшьҭра
«абхазқәа» ассимилиациа рзыруазаап. Абасала, иахьа Аԥсны инхо «абхазқәа», даҽа бызшәак ала ицәажәозаргьы, ҭоурыхла иқырҭқәоуп, цәгьацәыԥхамшьарыла аԥсуаа ассимилиациа ззыруз роуп ҳәа иҩуеит «аҵарауаҩ-аартҩы». 50–тәи
ашықәсқәа реиҩшамҭазы иақәыӡбоит уи «атеориагьы». Ac
еиԥш иҟоу ацәаԥҽыга аҭоурых ҟьамсарҭра иҭарыжьуеит.
Уи ала аӡбахә уаҩы имҳәо идырӡуеит, аха ус изыҟамлеит.
Аҵыхәтәан Гамсахурдиа Қырҭтәыла данахадыргыла Ингороҟәа иипаҷҟалеиз аиҵаҟәаҟәа аҭоурых ҟьамсарҭра иааҭиган, абирак еиԥш, ихаргыланы ижәлар даарылагылеит:
аԥсуаа ашьха ихыҵны иаан араҟа инхоз ақырҭқәа ассимилиациа рзыруит, уажәы ҳадгьыл ҳамаркуеит иҳәеит.
Ишаабо еиԥш, 30–40–тәи ашықәсқәа раан аԥсуаа
рлахьынҵа «теориала» иӡбны, уи реиҵаҟәаҟәа еиқәаҵәа
анагӡара нап аркын инарҭбааны. Убри иабзоураноуп Сталин ихаан аԥсуаа ҳзахырымгазгьы. Иқырҭуаҳтәуеит, изахаагои рҳәеит. Аха уи данԥсы ашьҭахь ауп хыхь зыӡбахә ҳамаз ртеориақәа анхыбгалаз. Убарҭ «аҩтеориак»
ракәын ҳажәлар зқәыӡбауазгьы. Ассимилиациа мҩаԥысуан
аҵасқәеи ақьабзқәеи рҿгьы, аха ҳара уи аполитикатә ҵакы
аҳҭаӡомызт, убри аҟнытә урҭ хылаԥшыдан, рхы иоушьҭны
иҟан, иҟоуп иахьауажәраанӡагьы. Уажәы аҵыхәтәан аԥсуаа
иҳазкыз «атеориақәа» зегьы анхыбгала, ҳҵасқәеи ҳқьабзқәеи иларысны иркит.
Аӡы иаанахәаз аҭәыц дахьнымҳалои, ирхьынҳалеит уажәы
ҳҵасқәеи ҳқьабзқәеи. Ари аҳәамҭа ус аӡәы ихы иааҭашәаны ииҳәаз акакәым, аполитикатә ҵакы рыҭаны, официалла
акәын ишҳәаз. Ирҳәеит уи ала ирҳәарц ирҭахыз ҵаҵӷәыс
иаҭаны: аԥсуааи ақырҭқәеи жьрацәаралагьы, ҵаслагьы,
қьабзлагьыҳаилаҵәаны ҳаҟоуп, еиҟәыҭхашьа ҳамам ҳәа.
Уаанӡагьы урҭ еснагь ирҳәалон: «Ҳара аӡә ҳауми, ҳҵасгьы
ҳқьабзгьы акоуми!» ҳәа. Уи ала ирҳәарц ирҭаху ҳазымхәыцӡакәа ҳаргьы ирыцҳарӷызуан: «Аиеи, ҳара аӡә ҳауми!»
Уигьы акәым, ҳшааиуаз «ҳашьцәа» ҳәа рзаҳҳәо ҳалагеит:

20

шьоукы иахыччашәа акьардақәа ирҭакны, аҽашьоукых
ишиашоу аиашьа гәакьа дҳарҳаит ҳәа. Ус ишааи-шааиуаз,
акьардақәа аамшәшәан, ишиашоу ирҳәо иалагеит. Ахысыбжь ангоуп ҳаблақәа анхаҳт: ҳаԥшызар – «ҳашьцәа»
абџьар кны иаҳҿагылоуп... Уажәы аҵасгьы аполитикаҿы
рхы иадырхәо ианалага, аҟабардаа-абыргцәа уи иаҿагыланы аҳәамҭа ҟарҵеит.
Ишаабо еиԥш, ақырҭуа мпыҵахалаҩцәа ҳҵасқәеи ҳқьабзқәеи инадыркны зегьы рхы иадырхәоит. Ганкахьала
ҳгәыҳҽанырҵоит, уи бзиоуп!
Ҳара иахьа алшара ҳамоуп убарҭқәа зегьы анализ рзуны, иҟалаз шыҟалаз шьақәыргыланы, ахәшьара рыҭара. Уигьы иазмырхакәа Аԥсуара ҭҵаатәуп, иҭҵаатәуп аҵасқәеи
ақьабзқәеи инадыркны, иӡыз рышьақәыргылара, иҟоу реиқәырхара, иаҳцәтәымны иҳаднагалаз мап рыцәкра. Ари
имариоу усым, аха имариам ҳәа инҳажьуагьы акакәым,
избанзар, Аԥсуара нхарҭәааны ианыҟалоуп аԥсуагьы данхаҭәаахо, Аԥсуара бжамҽамхар, дыбжамҽамхоит аԥсуагьы;
уигьы, егьигьы ианырхыҳәҳәа, иӡуеит Аԥсуара. Усҟан дыӡуеит аԥсуа ихаҭагьы. Ари ҳажәлар ирдыруазароуп, ес-биԥара
еиҵагыло ирхамшҭуазароуп.
Абасала, иахьа, хырԥашьа змам проблеманы ҳҿаԥхьа
иаақәгылеит Аԥсуара «абжамҽамра» иалганы аиқәырхара,
аиҭарҿиара, абиԥара ҿа еиҵагыло Аԥсуара рылааӡара.
Аха, раԥхьа иргыланы, формулак аҳасабала, ҳара иаадыруазароуп иара Аԥсуара ахаҭа закәу: изахьӡузеи Аԥсуара?
Аԥсуара – ажәлар рыламыси рҟәышреи идырҿиаз, рыԥс­
ҭазаара ахәҭақәа зегьы еидызкыло, урҭ рхымҩаԥгашьеи,
реизыҟазаашьеи, рдунеихәаԥшреи ҳзырбо милаҭ ҟазшьоуп, етикатә культуроуп.

21

Даҽакала иаҳҳәозар, Аԥсуара – амилаҭ зегьы еидызкыло
доуҳатә культуроуп.
Ажәлар рыԥсҭазаара ахәҭақәа зегьы еиднакылоит ҳҳәеит Аԥсуара –иарбан урҭ? Изеиԥшроузеи иахьа ажәлар рыламыси рҟәышреи идырҿиаз рхымҩаԥгашьа, урҭ реизыҟазаашьа, рдунеихәаԥшра?
Арҭ азҵаарақәа рҭак, хыхь ишысҳәахьоу еиԥш, инҭкааны аҟаҵара имариоу усым, аха усгьы ҳарзааҭгылап акакала.
АҬААЦӘА. УРҬ РЕИЗЫҞАЗААШЬА
Ауаҩы, мамзаргьы аӡә ила иалагоит ажәлар реилазаара;
аҳәынҭқарра аиҿкаара – аҭаацәа рыла. Ус анакәха, аҭаацәа
ажәлари аҳәынҭқарреи ирҟәырҷахоуп, шьаҭасгьы ирымоуп.
Аҭаацәа бзиа ирылҵыз аҵеи ажәлар дырҵеихар, дҳәынҭқаруаҩны, мамзаргьы дҳәынҭқархаргьы алшоит. Убриазоуп
аԥсуаа жәаԥҟаны изырҳәо: «Аҵеи бзиа ажәлар дырҵеиуп,
иҽеимхаз иҭаацәа дыртәуп». Аԥсуаа ҳҟны мацара акәым,
ус иҟоуп ажәларқәа зегьы рҟны. Убриазоуп ауаҩы иааӡара
аҵак ду зарҭо. Ҿырԥшыс иаагозар, Англиа алорд иҭаацәа
рҿы ахаҵарԥыс ма аҭыԥҳа данилак инаркны ҳәынҭқарс
(аԥыза-министрс) дҟалартә иааӡара иалагоит рҳәоит.
Аԥсуа ҭаацәара ракәзар, рҵеи заа «занааҭк» изалхны
акәымкәа, драаӡон аԥсыуала, уи аԥсуа ҵасқәеи ақьабзқәеи иларааӡон. Урҭ ракәын ҳажәлар школсгьы университетсгьы ирымаз. Аԥсуаа аҵарадыррагьы рыцәтәымны
иҟаӡамызт: Аԥсуа ҳәынҭқарра анеиҿыркаа ашьҭахь VIII–X
шәышықәсақәа раан, иҟалап уи ашьҭахьгьы, ажәытәӡатәи
Византиа ишьҭны рыхшара аҵара ддырҵон. Аҵыхәтәан
1810 шықәсазы Аԥсны Урыстәылатәи аимпериа ианалала,
уахь ишьҭны рыхшара аҵара ддырҵон. Ҳәара аҭахума, урҭ
акыр зкыз ҭауади-аамсҭеи рыҷкәынцәа ракәын, хыԥхьаӡаралагьы имаҷын ус аҵара змаз. Ишааиуаз Аԥсынгьы ашколқәа аартны ашьхарыуаа рхәыҷқәагьы аҵара ддырҵо
иалагеит. Ус шакәызгьы аԥсыуала ауаҩы иааӡара аԥыжәара анарымҭоз ыҟамызт. Дырмит Гәлиа иажәақәа рыла

22

иаҳҳәозар, аҵара сасын, ахшыҩ аԥшәыманы ирыԥхьаӡон.
Убри ҵарада ахшыҩ акәын Аԥсуара зыхьчозгьы, амҩа
иқәызҵозгьы. Уи ус шакәу еиҳа еилыкка иаабоит Асовет
мчра аамҭазы аҵарадырра ажәлар рыларҵәара ҳәынҭқарратә усны ианыҟалагьы: Аԥсны аиҳабыра рҳәынҭқарратә
усураҿы ажәлар рҵаси рқьабзи инарҭбааны напхгагас
ирыман.
Жәытәнатә аахыс ишԥеиҿкааз аԥсуа ҭаацәара? Урҭ
русҳәыс шԥеихшаз? Ажәларқәа зегьы рҿы иҟан ус аиԥш
аиҿкаарақәа, аха урҭ зегьы рхатәы ҷыдарақәа рыман.
Ишԥаҟаз ҳара ҳҿы?
Аҭаацәа дырхадан аԥшәма. Урҭ русҳәыс еиламырцҳакәа
ҩбаны ишан: аԥҳәыс уси ахаҵа уси.
Ахаҵа ус иаҵанакуан еиҳараӡак аҩны анҭыҵтәи аусқәа:
ацәкра, аҽагакра, абаҳчааӡара, аҭагалара, арахә-ашәахә
рныҟәгара, амҿы-амца, аӡлагара, абназара, ақыҭа рыцәгьеи рыбзиеи рырҽеира, ажьрацәареи ауа-аҭахи рыцәгьеи
рыбзиеи рҿы аҽалархәра, рыдгылара, аԥсадгьыл ахьчара
уҳәа еиҳа иуадаҩу аусқәа.
Аԥҳәыс ус ҩнусын: ахәы-аԥхь аҟаҵара, аҩны-адәны реилыргара, амаҭәаҩыҭәеи акҿаҩреи рыӡәӡәара, рыуанҭара,
рқәыршәра-рҵаршәра, аӡхантә аӡы аагара, аԥсаатә ааӡара,
ажәхьара, ахшхарҵәы рҭыԥ рықәҵара, асас хәы аҵәахра
уҳәа аҩны иҟаҵатәу зегьы аԥҳәыс лакәын иҟазҵоз. Аԥҳәыс
лусқәа ирыцкын ауҭраҭых аҟаҵара. «Аԥҳәыс бзиа луҭрала
дудыруеит» рҳәон.
Зегьы ирыцкын анра: аԥҳәыс лоуп аҭаацәа рызҳара,
ажәлар рҿиара зыбзоуроу, ахәыҷқәа зааӡо. Уи дацәыхьчан
ԥсабарала аԥҳәыс илцәыхьанҭоу аус. Абасала, хаҵеи-ԥҳәыси рус-рҳәыс аихшара иахылҿиааит ажәаԥҟагьы: «Ахаҵеи
абнеи, аԥҳәыси аҩни». Ус шакәызгьы, аԥҳәыс данеилахоу
лхаҵа длыцхраауан: амш аныцәгьоу, еиҳараӡак аӡынра,
ажәқәа лзихьон; аӡы ахьаарго харазар ахаҵа днабжьҟьаны
аӡы лзааигон, лгәы бзиамхар егьырҭ аҩнусқәагьы аԥшәма
иҟаиҵон: абысҭа иуан, ахәыҷқәа акрырҿеиҵон.
Иара убас акәын ахаҵа усгьы аԥҳәыс ишыҟалҵоз: лхаҵа
деилахазар аҽага ицылкуан, иласу макәанк ала аӡлага-

23

раҿы аџьықәреи лаганы иаалгон, бысҭак злалуша фархьк
абаҳчахьынтә иаалгон. Уигьы акәым, иаҭахны ианыҟала
ацәқәагьы лкуан, ажьгьы лҭаауан. Еиҳараӡак лхаҵа длыԥхар, ма ихы дзамыхәо дычмазаҩхар. Ac еиԥш аҭаацәа рҿы
ҟыҟдаҿыҟда ианеицхраауа, инаԥшуагьы ҳаҭыр ақәырҵон:
«Аферым, иԥҳәыс агәамбзиара анлыхьӡа, аԥҳәыс усгьы
ҟаиҵеит, ихаҵа усгьы иҽахьигӡеит!» рҳәон; «Афырԥҳәыс
аибара анлыхьӡа, ацәқәагьы лкит, аҽагагьы лкит, хаҵа
маҭәала лҽеилаҳәаны ажьгьы лҭааит!» ҳәа лзырҳәон. Ус
акәымкәа, ргәы бзиа, рхы бзиа, инеиԥынкыланы аԥҳәыс ус
ахаҵа иҟаиҵо, ахаҵа ус аԥҳәыс даҿны ианыҟала, иаҳҳәап,
аԥҳәыс амҿы лхуа, аӡлагарахь дцо, амҿы аалго; ахаҵа аԥҳал
шьҭыхны аӡхаҟа дцо, ашҭа иԥссо далагар, ари збо-изаҳауа
рҿы раҳаҭыр ланарҟәуан, еиҳараӡак ахаҵа.
Абас иҟан аԥсуа ҭаацәараҿы итрадициатәыз хаҵеи
ԥҳәыси реизыҟазаашьа. Урҭ руси рҳәыси реихшараҿы
иумбарц залшом аԥҳәыс ԥсабарала лымч-лылшара хшыҩзышьҭра шарҭоз, уи ҳаҭырқәҵаран. Уиадагьы аԥсуа ҭаацәараҿы даараӡа краҵанакуан хаҵеи ԥҳәыси раҳаҭыреиқәҵара. Уи шьақәзырӷәӷәо аҿырԥштәқәа ируакуп ахьыӡшьара. Ахаҵа иԥшәма лзы «Аҩны иҟоу», «Аԥшәма ԥҳәыс»,
«Ахәыҷқәа ран» ҳәа акәын ишиҳәоз. Ларгьы «Аԥшәма»,
«Ари», «Ахәыҷқәа раб» ҳәа акәын ишылҳәоз. Уи патуқәҵаран, ԥсыуа ламысын, рхәыҷқәа рааӡараҿы иреиӷьыз ҿырԥшыган. Уиадагьы хаҵеи ԥҳәыси рхәыҷқәеи ргәылацәеи
ираҳауа ҿҭыӡәӡәала еицәҳауа убаӡомызт. Ус зхы иаҭәазшьоз
ҟаларгьы ауаа рҿаԥхьа раҳаҭыр ыӡуан, ҭаацәаратә ҳәоуеиқәымшәарак ахьыҟоу рус иалацәажәозар, ус иҟоу днарыԥхьаӡомызт, дақәшәаргьы ажәа ирҭаӡомызт, ихала акы
сҳәоит, срылабжьоит ҳәа далагаргьы зычҳара маҷу аҽԥныҳәа ииҭаргьы ауан: «Зны уус ӡбаны, нас ӡбара уцалап!»
Ахаҵа иԥҳәыс длеисыр, ихьымӡӷ дуун иара изы. Еиҳагьы
ихьымӡӷын дарбан ԥҳәысзаалак лҿы ахаҵа ус аиԥш ихы
иаҭәеишьар. «Ала бзиа аԥҳәыс илеишуам...» рҳәон, уи ала
ирҳәарц ирҭаху инҭкааны аҳәараҵәҟьа рхы иаҭәамшьакәа.
Иҳәатәуп жәытәнатә аахысгьы аԥсуаа рҿы аԥҳәыс лкульт
шыҟаз. Убри акәын убарҭқәа зегьы зыбзоураз.

24

Аха уи иаанагомызт аԥсуа ҭаацәа рҿы еснагь кашырран,
еимакы-еиҿакы ыҟамызт ҳәа. Уи ыҟан, еиҳараӡак аамҭа
анбааԥсыз. Аԥсҭазаара аныхьанҭаз, аҭаацәа ирыгу-ирыбзоу анырацәаз. Аԥсҭазаара кашыррамызт: афатә-ажәтә анкажьыз – ашәҵеи аҟәынҵеи рзы ирыцҳан! Иҟан урҭ рыҩбагьы анрымамызгьы. Ус хаҵеи ԥҳәыси акы еимаркыр, агәала
змоу даӷьны акы иҳәар, ма илҳәар, лара иаҭалкӡомызт, ма
иара ҿиҭӡомызт, рыблақәа ҭырхаха ирзыԥшыз рхәыҷқәагьы ргәы иагомызт. Абасала, урҭ «реимак» ацҭәа ахылҵрахь
ииасуамызт, ганкахьалатәи емоциатә ҟазшьан иааиуаз, ирласынгьы еиқәтәон.
Ус акәымкәа, хаҵеи ԥҳәыси реимак аилыҵрахь ахы архозар, имзызыркуп ҳәа ирыԥхьаӡон аԥҳәыс ицәаԥҽыгоу
хьымӡӷык лхылар, ма ахшара дылмоуазар.
Раԥхьатәи аан аԥҳәыс лашьцәа ражәа дыркьаҿуан:
«Ҳара ҳаԥсы ҳара даагоит» рҳәон, дагьыргон. Уи хьымӡӷ
дуун лашьцәа рзгьы, рыжәла азгьы, дрылԥсаазар аиԥш
иԥхьаӡаны, рхы-ргәы днархьуан. Уи ахьымӡӷ изацәцомызт
лыхшарагьы: рыԥсы ахьынӡаҭоу иаҿаҟәон, аӡәы даарызгәаар «шәара ахаас лԥацәа шәоуми!» ҳәа аҽԥныҳәа рырҭон.
Ac еиԥш зхылҿиааз лхаҭа анаҩс разҟык лоуп ҳәагьы уаҩ
дақәгәыӷуа изыҟаломызт, ԥсык диҩызан, аҳәса ахьнеиуа
дызнеиуамызг, дзааиуамызт.
Аҩбатәи аан аԥҳәыс лашьцәа рхала ирҳәон: «Ҳара ҳамшала уҵәҩаншьап урӡыр ҳҭахым, ҳаҳәшьа ҳара даагоит,
уара ухы ақәнага иақәыршәа».
Ус иагьыҟарҵон, урҭ реиуарагьы анеиԥдмырҟьоз рацәан.
Абасала, аҭаацәа рус, аԥсыуа ҵасла азҿлымҳареи агәцаракреи ирымаз иабзоураны, аԥсуа ҭаацәара еснагь иӷәӷәан,
хаҵеи ԥҳәыси акы иалаҳәаӡамкәа амаҷ азы еилыҵуа,
рхәыҷқәа рхы здыркыло рзымдыруа иқәдырхомызт. Аҭаацәа рус жәлар ирусны иахәаԥшуан.
Аҭаацәа рыӷәӷәареи рҳәоуеиқәшәареи ирыбзоуран
даҽакгьы. Арԥыс аҭаацәара даналало, аҭыԥҳа аҩнра данцо
рҭаацәа ирдыруазар акәын: уацәа ҿыцқәас ироуа зусҭқәоу,
ирҟазшьоу, ирыламысу еилыркаауан, нас акәын ианақә-

25

шаҳаҭхоз, мамзаргьы мап анацәыркуаз. Убарҭқәа ирыбзоураны аҭыԥҳаи арԥыси аргама анапеимдахь еимырдон. Агәыла-азла ирыдныҳәалон рыӡӷаб дахьырҳәаз, ма
рыҷкәын ԥҳәыс дахьиҳәаз. Уи инаркны урҭ аҭаацәа рҿы,
иара убас агәыла-азла рҿы рхымҩаԥгашьа аҽеиҭанакуан: аԥсыуа ламысла аиҳабацәа рҿы иԥхашьаԥхаҵо рхы
мҩаԥыргон. Аҵыхәтәан анахьгьы-арахьгьы еиқәшаҳаҭны
ачара аҿҳәара арҭон. Убасҟан арԥыс иганахьала аҭацамаҭәа
– «амаҭәарбага» изыхәҭоу ауаа (хәҩык, фҩык рҿынӡа)
ирыҭаны аӡӷаб лҭаацәа рахь ирышьҭуан, ачара аҿҳәара
арҭон, аӡӷаб лабраа ачара уны аҭацаҩызеи ахаҵаҩызеи лыцҵаны дрышьҭуан.
Арԥыс аӡӷаб аҿа лырҳәаны мап лцәикыр хьымӡӷ дуун, уи
аӡәгьы ианарыжьуамызт. Убасҟак иҭакԥхықәра дуун арԥызбеи аԥҳәызбеи реизыҟазаашьа.
Абарҭқәа зегьы инеиԥынкыланы изызыҩуа: акы, уи ԥсыуа ҟазшьан, убарҭ зегьы акакала рхатә ҷыдарақәа рыман;
ҩба, уи романтикан, арԥызбеи аԥҳәызбеи рнаҩсгьы, рыкәшамыкәша иҟоу рҩызцәа рзгьы гәырӷьара дуун, ныҳәак
иаҩызан; хԥа, убарҭ зегьы шаҳаҭра руан арԥызбеи аԥҳәызбеи, бзиа еибабан ҳәа, рымацара заҵәык ракәымкәа, рҭаацәагьы шақәшаҳаҭу, ҿыц иаԥырҵаз аҭаацәаратә ԥсҭазаара
арӷәӷәараҿы уи ҭакԥхықәра дуун.
Абасала, аҭаацәара аԥҵара, еигәаԥхеибашьаз рымацара ирусны акәымкәа аҩҭаацәарак ирусны иахәаԥшуан,
раԥхьаҟа ҳәоуеиқәымшәарак ҟаларгьы, уадаҩрак рыԥгыларгьы, уи зусу дара роуп ҳәа еизныжьны акәымкәа, уи
аҭакԥхықәрагьы аҩҭаацәарак рхы иадырҵон, еиҳараӡак
аҭаца дахьнанагаз.
Ҵабыргуп, зыҽӡаны хаҵа ицозгьы ыҟан, аха убасҟангьы
рҭаацәа ирдыруан рыӡӷаб дахьцоз, аргама лышьҭра иаҵанакуаз рацәан, ачара аура раԥхьа инаргыланы, убарҭқәа
злымшоз ракәын еиҳараӡак зыӡӷаб маӡа дзышьҭуаз. Иҟамкәа, иҟан аҭаацәа ирзымдырӡо хаҵа данцозгьы, усҟан лҭаацәа арԥыс дыргәаԥхомызт, ма иргәаԥхомызт уи иҩнаҭа,
ма рыжәла, урҭ обиективла ииашан, аха ақәыԥшра иара
атәы ҟанаҵон – зегь ыҟан. Ус имҵаа-имԥшаа ицаз зынӡа

26

мап шылцәырымкуазгьы, иҟан шықәсык-ҩышықәса данырымбоз, еиҳараӡак лашьцәа. Хәышықәса, жәашықәса данырымбозгьы ыҟан. Убри ала, раԥхьа иргыланы, лара дахьдырхәуан, избанзар, Аԥсуара еилалгеит, лҭаацәа рҳәатәы
халымҵеит ауп иаанагоз. Дахьнанагаз ҳәоуеиқәымшәарак
ҟаларгьы лашьцәа лхаҵгылаӡомызт: «Данцоз дҳазҵаама!»
рҳәон. Ус шакәугьы арԥызбеи аԥҳәызбеи ианеигәаԥхеибашьа, шамахамзар мап рцәыркӡомызт. Ҟалашьа амамызт
иара ма лара дақәшаҳаҭымкәа, рҭаацәа ргәаԥхарала еиддыргәагәало. Раԥхьа иргыланы дара еигәаԥхеибашьар акәын,
нас уи инықәныҟәаны акәын хыхь исҳәаз ацеремониақәа
анымҩаԥыргоз. Ус акәу, егьыс акәу, аԥҳәызба ақалақь аҿы
дынхозаргьы, дааны лаб иҩны ддәылҵуан. Ихьымӡӷын лыуацәа рҿы дшыҟоу ма уадак дшыҩноу ддәылҵны хаҵа дцар.
Аҭаацәа аԥҵара иԥшьоу усны ишахәаԥшуаз шаҳаҭра ауеит ҿыц еиднагалаз ирызкны ахыбра ҷыда – амҳара ахьрыздыргылоз. Амҳара – аромантикеи, абзиабареи, агәыблреи,
азҳареи ирсимволуп. Амҳара аԥсуа ида милаҭк ирыманы
исыздыруам.
Абарҭқәа зегьы Аԥсны аԥсуаа рымацара ианынхоз
шәышықәсала итрдицианы ирымаз милаҭ ҟазшьан.
ИШԤАҞОУ УРҬ ИАХЬА?
Ажәа ахы мҳәакәа аҵыхәа узҳәом, ҳалагап ҳнаскьаны.
Шәышықәсала иаԥҵаз атрадициа иаалырҟьаны аҽзаԥсахӡом.
Амҳаџьырра ашьҭахь Аԥсны аԥсуаа рыла ианӷарха, иҭацәны инхаз адгьыл чашәқәа амаҵа реиԥш еиуеиԥшым
амилаҭқәа ҵысын ирықәпапаны иркуа иалагеит. Ишдыру
еиԥш, Қырҭтәылантә еихеит агырқәа, Урыстәылантә аурысқәеи, аказакқәеи, аестонцәеи, аболгарцәеи уҳәа хырҵәаны иааганы рнырхара иалагеит. Ҭырқәтәылан аерманқәеи абырзенқәеи аныхдырҵәа, Аԥсныҟа рхы дырхеит.
Абасала, еимҵәатәхеит амҳаџьырқәа рқьаԥҭажәқәа: шьоукы ақьафуразы, аҽашьоукых ахеиқәырхаразы, аполитик-

27

цәа ракәзар рҳәынҭқарра арҭбааразы ирҭахын Аԥсны рымпыҵархалар.
Араҟа иаанхаз аԥсуаа еиҩшан, имчыдан рыԥсадгьыл
аҿы, урҭ аӡәгьы дрызҵааӡомызт. Ажәакала, Аԥсны ҭынхадан. Уи алахьынҵа зыӡбоз атәымуаа ракәын, ирыӡбон
ишырҭахыз.
Асаси асаси ааибуамызт, урҭ рҩыџьагьы аԥшәма иҭахымызт ҳәа, Аԥсны ампыҵахалаҩцәа дара-дарала еимаркуа иалагеит. Ақырҭуа политик Г. Ҵереҭели амҳаџьырра
ашьҭахь иҩуан: «Кавказ ҳнапаҿы иҟоуп, ҳнеины ҳахьынхозаалак ҳара иаҳтәуп» ҳәа. Акамбашь аанда абаӡомызт,
ахәыл акәын иабоз ҳәа, урҭ ҳтәыла акәын ирбоз, ҳажәлар
ртрагедиа хьаас ирымазма – урҭ акамбашь аблақәа рыла
акәын Аԥсны ишахәаԥшуаз. Убасҟан Шәачеи Адлери рыбжьара ақырҭқәа ганы рнырхара иалагеит. Уаҟагьы амҳаџьырра иҭанарцәхьан. 1921 шықәсазы 14 нызқьҩык нхон. Убра
иааркны ҳнапаҿы иаагоит ҳәа иаҿын. Аԥсны усгьы дара
иртәны акәын ишахәаԥшуаз. Араҟа инҳархода ҳәа азҵаара анықәгыла рырҵаҩ ду Гогебашвили агырқәа нҳархап
иҳәеит. Уи идыруан аԥсуа иҟазшьа, ихамаԥагьара, агыруа
иакәзар иқьафуразы тәыс иҽыҟаиҵон, имҵақьақьаралеи
игызмалралеи аԥсуа ихы-игәы икуан. Аамҭа иаҳнарбеит
Гогебашвили дышиашаз: Аԥсны – иқәнагалаз амилаҭқәа
зегьы реиҳа агырқәа аԥсуаа рҽырзааигәартәит.
Уи иаалырҟьаны иҟамлаӡеит. Жәытәнатә аахыс агырқәа
Аԥсныҟа акәын рҿы ахьхаз. Уи ахатәы ҭоурыхгьы амоуп.
Гыртәылан ҭауади-аамсҭеи анхацәеи реизыҟазаашьа аҳреи
атәреи ракәҵәҟьаны иҟан. Атәы дтәын, зин имаӡамызт,
знапаҿы дыҟаз ииҭахыз илеигӡон.
Аԥсны акәзар ҭауади аамсҭеи анхацәеи реизыҟазаашьа
зынӡа даҽакӡан, урҭ еизааигәан аибааӡара рыбжьан, аҭауад ма аамсҭа сасра данцо ицны ицоз иреиуан анхацәа, урҭ
имхы драшәозаргьы, ижь рҭаауазаргьы, ажәлар традицианы ишрымаз еиԥш, уааҳә иуан, ачара рзуны, ҭабуп ҳәа реиҳәон ицхрааз. Уи анхаҩы иаҳаҭыр ланарҟәӡомызт.
Арҭқәа рымбози Егры нырцә инхоз анхацәа! Урҭ маӡа-аргама Аԥсныҟа иаауан ҽагакра, жьҭаара, ус маҵуцәас иаау-

28

азгьы рацәаҩын. Убри азоуп ажәа «агыруеи» «амаҵуҩи»
рҵакы акны изыҟаз. Абасала, агырқәа жәытәнатә аахыс аԥсуаа рҽырзааигәатәны иҟан, насгьы урҭ усуцәан, хәуцәан,
ԥагьара рылаӡамызт, аԥсуа нхаҩы ихы иаҭәеимшьоз дара
агәхьаа ркӡамызт.
Абарҭқәа здыруаз иакәын И. Гогебашвили, Аԥсны инырхатәу агырқәа роуп зиҳәазгьы убри азоуп.
Амҳаџьырра ашьҭахь Аԥсны адгьылқәа анҭацәы араҟа
иаанхаз ҭауади-аамсҭеи агырқәа-арендаторцәа адгьыл рырҭон, рымаҵ ддыруан. Аха урҭ ирдыруан агыруа дзакәызгьы, убри азы аамҭала акәын, наӡаӡа анхара араҟа азин
рырҭаӡомызт. Аха иҟан аҳәынҭқарра иатәыз адгьылқәа,
убрахь иааганы индырхон. Убарҭ ҳадгьылқәа ракәын ақырҭқәеи аурысқәеи еимаркуазгьы. Аҵыхәтәан Асовет мчра
анышьақәгыла аамҭала ҳадгьыл иқәынхоз агырқәагьы
наӡаӡа анхара азин рырҭеит. Абасала, урҭ араҟа ршьапы
еиҳагьы идырӷәӷәеит. Ажәларгьы «Оҳ, гәышьа, уажәшьҭа
ахақәиҭра ҳауит», – ҳәа ргәы рҭынчны анхареи-анҵыреи
аҵарадырреи нап надыркит, аха уигьы аамҭала акәхеит
– иҟалеит еицырдыруа атрагедиа 30-тәи 40-тәи ашықәсқәа
раан: ҳажәлар иреиӷьыз рҵеицәа 2 нызқьҩык инареиҳаны ирылыршьааит. Нас Аџьынџьтәылатә Еибашьра Дуӡӡа
ианалага, абџьар акра зылшозгьы излымшозгьы жәохә
нызқьҩык еибашьра ирышьҭит, урҭ рахьтә 5500-ҩык
зымхынҳәӡеит. Процентла аԥсуаа ҳаҟара даҽа милаҭк рҿы
иҟаӡамызт аибашьра ирышьҭызгьы, иҭахазгьы рхыԥхьаӡара. Уи ааха дуун ажәлар ргенофонд азы: ирацәан аҭаацәара
иаламлацыз, ирацәан аҩнқәа рышәқәа ахьакыз.
Аҭаацәа рзы ибӷаԥҵәаган аколнхарақәа реиҿкаара.
Хаҵеи ԥҳәыси зинла шәеиҟароуп рҳәан (уаанӡа аԥҳәыс
дзиндаз џьушьап!), аԥҳәыс днаганы ахаҵа дивадыргылеит, ахаҵа дызҵарҵаз аидара аԥҳәысгьы даҵарҵеит.
Шәышықәсала аԥсуа ҭаацәараҿы ишьақәгыланы иҟаз
ахаҵа уси аԥҳәыс уси, уажәы иаалырҟьаны, хыхьынтә иаауаз ҳәынҭқарратә дҵала ашьапы иқәырҟьан. Иахьатәи
абиԥара иабардыруа Сталин иколхоз закәыз. Уи картоӷан!
Аҳәынҭқарра ачарҳәара азызуаз Сибраҟа дыхҵаны акар-

29

тоӷа ихаргон, аха аколнхара аҩны ушыҟоу харада-барада
иухугаз картоӷан. Ашьыжь инаркны хәлаанӡа ԥҳәысгьы
хаҵагьы, хәыҷгьы бырггьы амра рықәцеиуа аус ддыруан,
арахь рџьа иалҵны акапеи кылҵәа роуамызт.
Хаҵеи ԥҳәыси зинла еиҟарартәит, аԥҳәыс днаганы
ахаҵа дивадыргылеит, аха аԥҳәыс лусгьы ыҟамзи! Уигьы
лара иҟалҵар акәхеит: ишԥа, нас, ахаҵа ахәы ҟаиҵарызма,
дыӡәӡәарызма, ахәыҷқәа иааӡарызма?!
Аригьы џьамыӷәаны аҭаацәа ирхыргеит. Уи рнымԥшырцгьы залшомызт, иагьырныԥшит.
Абасҟак зхызгаз ҳажәлар рымч рылӡаан, зда царҭа амам
аҵан илеин иҟан, уажәшьҭа изҭахыз ирҭахыз рыларыгӡон:
ажәлар ар ирҩызоуп, аԥыза данырмоу ихылаԥшдахаз арахә
ирҩызахоит. Убри аамҭазы ҳажәлар рҭагылазаашьа убас
акәын ишыҟаз. Ари заа ихәыцны иҟаҵаз чарҳәаран: ҳаӷацәа рыгәҭакы анагӡаразы ԥырхага рмоуртә, ажәлар ахы
рызҭо дрымамкәа иҟаҵатәын, иагьыҟарҵеит. Ари ашьҭахь
Гыртәылантә ауаа хырҵәаны иааганы рнырхара ҳәынҭқарратә усны иҟарҵеит. Уи рыхәымгара зладырҵабыргуаз
аполитика хыҭҳәаагьы рыԥшаауан, аидеологиа ҵаҵӷәгьы арҭон – урҭқәа зегьы рнапаҿы иҟан, ишырҭахыз амҩа
иқәырҵон, иахьырҭахыз амаа арҭон.
Аӡыхәашь аҿы аԥсыӡ акра шымариоу еиԥш, абасала Аԥсны ирҭаху аларыгӡо иалагеит. Хықәкы хадас ирымазгьы
ҳажәлар ассимилиациа рзура акәын. Уи азы формас иҟаз
зегьы рхы иадырхәон: рыуаажәлар ааганы иҳаландырхон,
хҵасқәеи ҳқьабзқәеи рыхәаҽраҿы анырра ҟарҵон. Зегьы
ирыцкын абызшәа: аԥсуа школқәа аркны ақырҭуа бызшәа ҳарҵара иалагеит, ақырҭуа бызшәа апропаганда азыруан, аԥсуа бызшәа Аҟәанӡагьы уазгом ҳәа иҵәылырхуан,
ашьҭыбжьқәа «шә», «ҵә» злоу ажәақәа ыреицакны иҳәаны,
ҳабызшәа иахыччон; убасҵәҟьа ирхыччон ҳҵасқәеи ҳқьабзқәеи, аҿар урҭ ԥхаршьо аҿынӡа ргәы ахдыршәон. Абарҭқәа
зегьы аԥсуа дахьаԥсыуоу ԥхаишьо иҟаҵара акәын изызкыз.
Убас Очамчыра ақалақь аҿы агырқәа ашәак рҳәон, «Уара уа
иааиуа уаԥсыуамзааит!» ҳәа иҵәылхны. Уи заҳауаз зегьы
аҟырҟырҳәа еибарччон. Абасала, аԥсуа ихы игәахдыршәон,

30

имилаҭра ԥхеишьо дҟарҵон, аԥсуа ҭаацәараҿы Аԥсуара
ҵыршәаауан, идыреицакуан. Нас, изеиԥшрахозиз абиԥара ҿа убри аамҭа иалиааз?! Закәытә ааӡаразеи иныҟәыргоз
аҭаацәа? Иаԥсыуаны иаԥсыуамкәа, иқырҭуаны – иқырҭуамкәа! Даҽакала иаҳҳәозар, ибжамҽамны акәын абиԥара
ҿа шырааӡоз. Аха нас, ираӡар, урҭ ирышьҭанеиуа абиԥара иаҳа иқырҭуаны ирааӡон. Ус иҟан рыгәҭакы, ус иҟан
ргәыфа, аха разҟны уи рмаӡеит. Ауаҩы абзиа игәы иҭеикыр Анцәагьы дицхраауеит рҳәоит. Аха ҳаӷацәа рыгәҭакы
аҩсҭаа ииӡбаз аџьныш дзықәшаҳаҭхаз гәҭакын – уи Анцәа
дышԥақәшаҳаҭхоз! Аҵыхәтәан Сталин данԥсы, урҭ рыгәҭакы еиқәаҵәақәа зегьы хдырбгалеит.
Ари азҵаара сзазааҭгылаз ишаабо еиԥш, аԥсуаа ассимилиациа рзура Сталин ихаҭа дақәыршаҳаҭны еиҵаҟәаҟәаз
политикан.
Абасала, аԥсуаа рлахьынҵа аӡбараҿы инарҭбааны
ачар­ҳәара еиҿкаан ақырҭуа милаҭеилыхцәа рганахьала, избанзар, жәытәнатә аахыс ақырҭуа жәлар рыҩнуҵҟа
аԥсуа иаҳаҭыр ӷәӷәан: иҟамызт даҽа милаҭк аԥсуа иаҟара пату змаз, зкульт ыҟаз. «Аԥсуа итәашьа-игылашьа»
рҳәон; «Аԥсуа икрыфашьа-икрыжәшьа» рҳәон; «Аԥсуа
иҽыжәлашьа-иҽыжәҵшьа» рҳәон. Аԥсныҟа нхара иаауаз, ма усура иаауазгьы рҽазҵәылхны аԥсшәа рҵон, аԥсуа
иҵас-иқьабз ныҟәыргон, еиҳаракгьы агырқәа. Уажәы урҭ
рҵыхәа ԥҵәатәын, мап анакәха рыгәҭакы рзынагӡаӡомызт. Даҽакала иаҳҳәозар, ақырҭуа ихдырраҿы аԥсуа иаҳаҭыр
ларҟәтәын, ибызшәа аҵара мап ацәктәын. Убри инаваргыланы уи цәымӷысгьы дыктәын, ихаҭагьы ихы игәы ахшәо
дҟаҵатәын. Аамҭа кьаҿла ирылшаз рацәоуп урҭ рыгәҭакы
хәымга анагӡараҿы.
Арахь уԥшыр хазы акоммунист пропагандагьы ӷәӷәалаҵәҟьа рхы иадырхәон: «Ҳара милаҭла уаҩы деилаҳхуам,
зегьы ҳаишьцәоуп!» рҳәон, ҳаргьы ус ҳдырҳәон. Ухаҵоуп
уи ус иҟаӡам узҳәозар! Убри апропаганда ишԥаршеизгьы
убасҟак ауаа арлашәит, иҟам ыҟоушәа ҳҳәо ҳалагеит, иҽеимкәа иҟоугьы ихазыноушәа апропаганда ҟаҳҵо ҳалагеит.
Хар змам ҳәа ирыԥхьаӡоз ауаа хатәрақәагьы уи изацәым-

31

цеит. «Хәҩык аӡӷабцәа сааӡан, хҩык агырқәа ирысҭеит»,
«Ԥшьҩык сааӡан ҩыџьа рысҭеит!» ҳәа иалаҽхәо иалагеит.
Анкьа зқьы хы ааӡаны шәкы абна илаҵаны ианалаҽхәоз
еиԥш. «Ҳара уаҩы деилаҳхуам» рҳәон ҳҵасқәеи ҳқьабзқәеи
ианырхыччоз. Ус рҳәон аизарақәа рҿы, ус рҳәон ачарақәа
рҿы, ус рҳәон иахьабалак, уи ала аҿар «рааӡон». Даҽакала иаҳҳәозар – идырлашәуан. «Ҳара уаҩы деилаҳхуам»
ҳәаны аԥсуа ӡӷаб ҭацас дыргон, рыӡӷабгьы аԥсуа дирҭон,
нас уԥшыр урҭ ирхылҵуаз аӡәгьы аԥсшәа идырҵаӡомызт – анахьгьы-арахьгьы иқырҭуартәуан. Абри аметод ала
Гал араион аҿы инхоз зегьы ассимилиациа рзыруеит, нас
афронт ырҭбааны рҿаархеит ҳбызшәа хәаҽуа, ҳҵасқәеи
ҳқьабзқәеи ыреицакуа.
Урҭқәа зегьы зқәыӷәӷәоз аҭаацәара ракәын. Ишаҳҳәахьоу
еиԥш, зегьы аҭаацәара рыла иалагоит. Аҳәынҭқарра
шьақәгылашьагьы, ажәлар реиҿкаарагьы шьаҭас ирымоу,
уасхырс изықәгылоу аҭаацәа роуп. Аԥсуара арҿиарагьы
ахьчарагьы абраҟоуп иахьалаго. Аҳәынҭқарреи ажәлари
рҭагылазаашьа аныманшәалоу – иманшәалоуп Аԥсуарагьы. Аха хыхь ҳазлацәажәоз агәаҟреи-аҵәаҟреи ҳажәлар
ирхыргаз хымԥада ианыԥшуан Аԥсуарагьы. Иахьа абацәа
иџьаҳшьоит аҿар рхымҩаԥгашьа, аха абацәеи аԥацәеи рдунеихәаԥшышьа аиқәымшәара зыхҟьаз аӡәгьы иҭиҵааӡом
– уи ҵарадыррала иҭҵаатәу акакәны иҟоуп. Абацәа Аԥсуара еибга-еизҩыда ианыҟаз иалааӡаз роуп; аԥацәа ракәзар
Аԥсуара ибжамҽамны ианыҟарҵа ашьҭахь ирааӡаз роуп
– уи рнымԥшырц залшомызт, иагьырныԥшит ирацәаҩны.
Аа, ижәбоит шәышықәсала ҳажәлар идырҿиауаз, рыбла
аҷыц еиԥшгьы ирыхьчоз Аԥсуара аншьақәҟьа ҳахькылнагаз! Ус сҳәеит ҳәа, аҿар зегьы ус иауҟаху! Ҳажәлар еиҳараӡаҩык ирылшеит Аԥсуара аиқәырхара, урҭ рыхшарагьы
рабацәа ртрадициоуп изықәныҟәо, урҭ роуп иахьа Аԥсни
Аԥсуареи ныҟәызгогьы. Ииашоуп, ҳҵасқәеи ҳқьабзқәеи
иаҳцәыӡыз рацәоуп, урҭ рхаҭыԥан иҽеимкәа иҳаднагалазгьы маҷӡам – урҭ зегьы шьақәыргылатәуп, аха убарҭ
рышьақәыргыларагьы мариаӡам, уажәы урҭгьы аамҭа рҭахуп.

32

АҬААЦӘА РПРОБЛЕМА ХАДА
Уажәы ҳазааҭгылап аҭаацәа аԥҵареи уи аӷәӷәареи ртрадициа шыԥхасҭартәзи нас уи ҳахькылнагази рызҵаара.
Хыхь иаҳҳәахьеит аҭаацәа аԥҵара иазкыз аҵаси иԥшьоу
уи аус аҿы ани аби рроль. Убри акәын ҿыц еиднагалаз рԥеиԥш зырлашоз, аҭаацәа зырӷәӷәоз. Ус анакәха, Аԥсуара ахырбгаларазы иԥхасҭатәтәын, иқәгатәын уи аҵас, «иажәыз»
ҵаск аҳасабала. Иаалаган убри аҵас бзиа аҵәы иахаҵаны
иҵәылырхуа, аԥсуаа излаҟам иалаҟоушәа, аӡӷаб илгәамԥхо
арԥыс мчыла дирҭошәа, аҷкәын изымҵаакәа, дырԥхашьаны, ԥҳәыс дизааргошәа иҟам-иным рхы иҭҳәааны ҳҵас хазынақәа аҳәынҵәа рықәырҭәо иалагеит. Ҳашәҟәҩырагьы
убасҟан акәын аарла «агара» игарҵны ашьапы ақәгылара
ианаҿыз. Ашәҟәыҩҩцәа ҿарацәа уи апропаганда изацәымцакәа рҩымҭақәа рҿы «ажәытә ҵас бааԥсқәа» ирҿагыланы,
аҿатә идеиа «хазынақәа» рыхьчара иалагеит. Нас уԥшыр
урҭ рҩымҭақәа арҵага ашәҟәқәа рахь иниаганы ашколқәа
рҿы аҿар ирыларааӡон. Згәы ҭҟьахьаз, арахь ҵарагьы змамыз анацәеи абацәеи ҿагыларас иҟарҵахуази, ашкол аҿы
иддырҵоз зегьы бзиоуп ҳәа акәын ишырдыруаз. Уи адагьы
ҳашәҟәыҩҩцәа рҩымҭақәа ирныԥшуан Аԥсуара ажәызшәа,
аԥсуа ҵасқәа аҿар рааӡараҿы ирԥырхагоушәа. Урҭ зегьы
тәамбарыла «ажәытә цәынхамынхақәа» ҳәа ирышьҭан, иаартны ирҿагылон рыхшара рразҟы аӡбараҿы ани аби ралахәра, патриархалтә ҟазшьоуп, асовет аамҭа иаԥырхагоу
ҵасуп ҳәа ирыԥхьаӡон.
Ажәакала, аԥҳәызба илгәаԥхаз дымҵаа-дымԥшаа диццароуп, арԥысгьы ус дныҟәароуп ҳәа аҿар ирарҳәон, ус
ирааӡон.
Абасала, агаӡа инапала амаҭ ркуеит ҳәа, ҳаӷацәа нап
здыркыз иаарымԥаан ҳҿынаҳхеит. Ус ирааӡаз аҿар, рабацәа
ирхыччо, ҳҵасқәа ԥхаршьо иалагеит. Ирласны ихьаҵит ани
аби, рыбжьы ҿаца рызмыргеит ауаа ҟәышқәа. Зегьы рнапы
рываҳаит. Aӷa ииҭахызгьы уи акәын.
Аԥсуаа рҿы ааӡареи ахьчареи еицын. Уи моральтә ҭакԥхықәран. Аӡӷаб аҩнра дахьнанагаз лчараҿы ани

33

аби ҷыдала рныҳәаҿа ркуан, «аӡӷаб дааӡа-дыхьча даҳзаазышьҭыз» ҳәа. Уи аныҳәаҿа амилаҭқәа изкуа рацәаҩуп,
аха аԥсуа иажәа урҭ ирылукаартә иҟоуп: «дааӡа-дыхьча»...
Моральла аҿар рыцқьара ахала иҟалаӡом, уи азы иҟазароуп ааӡарагьы ахьчарагьы. Абри ҷыдала сазааҭгылар сҭахуп,
избанзар, араҟа иҟаҵаз адиверсиа атрагедиақәа ахылҿиааит, уи ала «ирааӡаз» аҿар рҿы.
Ирацәаҩын аколнхара иацәыбналоз, аха урҭ рахьтә иҟан
абылра иацәшәаны аӡыршы иҭаԥалаз иеиԥшхазгьы.
Аԥҳәызба жәа-класск даналга лҵара иацылҵартә алшара лыманы, уи хықәкыс иҟаҵаны данцо, иҷыданы хылаԥшракгьы лҭаххаӡом, лгәахәтәы лҽахьылыгӡоит. Ус
акәымкәа, рылақәа хҩаны ашкол иалдыргаз, мчыла занааҭк
лҳарҵоит, аҩны даанхар аплан лықәырҵоит ҳәа лҭаацәа
ақалақь ахь идәықәырҵаз, уи дшәарҭан, избанзар, азанааҭ
аиуразы уаҟагьы аҵара ҵатәуп, уи лара дазыҟаҵаӡамызт,
исҵандаз ҳәагьы агәаҳәара лымаӡамызт.
Абасала, хықәкык лымаӡамкәа, аԥҳәызба, «милаҭла
уаҩ деилаҳхуам» ҳәа политикала дазыҟаҵаны, ақалақь
ахь ддәықәаҳҵеит. Уажәы уи аҵарагьы акәым, азанааҭгьы
акәым, гәҭакыс илымоу даҽакоуп: ишакәхалак хаҵацара. Уа
дахьнеиз лгәы иҭаз лыблақәа ирхызбаалаз арԥыск илаԥш
дыҵашәеит. Иара иԥшра-исахьа, деилаҳәеилаца илгәамԥхо
иакәӡам, аха ихы лыздыруам, иҵыхәа лыздыруам. Џьабаада ақьафураз Аԥсныҟа иааз ҟьалаԥалоуп, аха уи лара иалылдырааи! Диццеит. Лҭаацәагьы уажәшьҭа ишԥаҟарҵоз,
иазыразхан, нас уи акәшамыкәшатәи русқәа инарылагеит.
Арахь рыуацәа ҿыцқәеи дареи бызшәала еибакуам, ҟазшьала еиқәшәом, «икәашошәа» ауаа иддырбоит, аха «цыркьыкәашароуп» ирыцҳахәха изҿу. Аԥҳәызба лакәзар шықәсык
аарла илычҳаит: лхылԥа аҵыс иҭаҳәуаз ҭыԥрааит, лҭаацәа
«рыкәашарагьы» лмыхәеит.
Аҟьала иҽеилаҳәа-иҽеилаца днықәгьежьаан, «ҳара милаҭла уаҩ деилаҳхуам, зегь ҳара ҳауми!» ҳәа ирааӡахьаз
даҽаӡәы дналыдгылеит... Егьи лысаби лнацәа дахаркьакьа
дхьагәгәа аҩныҟа даахынҳәит …
Аԥсуа ҭыԥҳацәа рзы даҽа лахьынҵадарак.

34

Аҭаацәа бзиа ирылҵыз, ԥсыуа ҩнаҭак зырԥшӡараны
иҟаз, «лыӡәӡәага ӡы аахәан иужәып» ҳәа ззырҳәоз аҭыԥҳа,
занааҭк лдырҵарц ақалақь ахь дрышьҭит. Уигьы уаҟа
хәымгак илаԥш дыҵашәеит. Сбыҿԥсаауеит, быда ԥсҭазаара сымам ҳәа ажәа лниҵеит... Абасала, дыргәыӷны ихы
лгәаирԥхеит, «Ахьтәы уардын» дақәиргәыӷит, ларгьы игәра
лгеит… Нас? Игәы лыхшәеит. Аԥҳәызба дҵәыуеит-дхьит,
аха илымчзи, лгәырҩа лгәы иҭашьны лҽеиқәылкит.
Уи ашьҭахь аԥсыуа арԥыски лареи еигәаԥхеибашьан,
дагьигеит, аха дышцаз аиԥш дагьыхынҳәит... Лҭаацәа рзы
ахьымӡӷ! Лара лзы атрагедиа! Абасала, уигьы аӡәы ҳәа
ҳажәлар рҿиара далыхәданы, дгьамадаҵәамданы даанхеит, зыӡәӡәага ӡы хәынгарымшьоз аҭыԥҳа ссир.
Ахԥатәи алахьынҵадара.
Аҟьалаԥалацәа иржьаз даҽаӡәых, хыхь зыӡбахә ҳамаз
леиԥш ддамыӷахар ҳәа дшәаны, ажәа лнызҵоз арԥарцәа
лыԥшаахқәа мап рыцәкны, уаҳа даҽаӡәы иахь лхы лмырхеит, ус даанхеит дразҟыданы. Ус акәу, егьыс акәу, уигьы
ҳажәлар рҿиара иалхәдаахаз аӡә лакәхеит. Издыруадаз уи
аҵеи хьӡырҳәага дылхылҵраны дыҟазҭгьы. Уи лымацара
аулакәху, егьырҭгьы, хыхь зыӡбахә сымаз лҩызцәагьы. Ҵарадыррала акәымзаргьы, аԥсадгьыл зыхьчаша асолдаҭцәа
рхылымҵуази! Урҭ роуми ахьӡырҳәагақәа!..
Даҽа хҭыскгьы. Разҟыла деиқәшәеит аԥҳәызба, аха
уигьы «ҳара милаҭла уаҩ деилаҳхуам» ҳәа ирааӡаз аӡә
лакәын, уахь лхы дырхон, уахь дагьцеит. Лара дҭәы-дыԥха
дныҟәыргоит, аразҟ бзиа соуит ҳәа илыԥхьаӡоит, дызланагалаз рбызшәа ҭырҷҷаа аҵара даҿуп. Урҭқәа лаб игәаԥхом:
«Сыԥҳа дзысааӡаз ԥсыуа ҩнаҭак лырԥшӡарц, ҳажәлар рҿиара далахәхарц акәымзи, уажә лхаҭагьы дыӡит, лыхшарагьы!» – иҳәоит ихы-игәы имахьха.
«Ух, аф уст, дхьагәгәа даар акәызма иуҭахыз! Ақалақь
аҿы дкәаԥҷаҷараӡа дахьныҟәнагоз дақәшәеит! – инеиҿалырхьуеит иԥшәма. – Аԥсуаа рхыԥхьаӡара азырҳара уара
уоума хьымӡӷыс изду?!.»
Арҭ рҩызцәа шәҩыла акәым, зықьҩылоуп ишыҟоу. Абасала, анкьа зқьы хы аԥсаса ааӡаны шәкы абна илазҵоз ре-

35

иԥш, аӡӷабцәа хьҩеижьқәа ааӡаны «абнахь» рхы ҳархеит.
Ҭоурыхла иаадыруеит жәытәнатә аахыс Аԥсны аҿар
аарылҟәшәаны аҳәаанырцәҟа ишырҭиуаз. Уи хәаахәҭран,
ирҭиуаз зыԥсы ҭаз тауарын – ус акәын урҭ шахәаԥшуаз. Аха
уажәы ажәларқәа «реиҩызара» апропаганда зхы ҭнаҟьаз
анацәеи абацәеи хәыдаԥсада, уимоу еихраҵангьы акәын
рыӡӷабцәа шырҭиуаз. Урҭ милаҭ еилырхӡомызт. Убасҟак
«иҟәышын» – ацивилизациа «иалааӡаз» уаан.
АРԤАРЦӘЕИ УРҬ РПРОБЛЕМЕИ
Ҳаиасып арԥарцәа рахь. Урҭгьы хәҭа-хәҭала ишоит. Урҭ
рахьтәгьы «ҳара милаҭла уаҩы деилаҳхуам, иуҭаху даага»
ҳәа ирааӡаз рацәаҩуп, аҵыхәтәан иахькылнаго иазымхәыцӡакәа. Урҭгьы, аӡӷабцәа реиԥш, аколнхараҿы аплан иацәшәаны, аррахьынтә ианыхынҳәлак, рхы ахьхаз агаҿахь
акәын. Ихылаԥшыдахаз изы арԥызбара, аԥҳәызбара ама­
ӡам, ақәыԥшроуп, аԥышәадароуп, агаӡароуп иҟоу.
Шьоукы ишакәхалак аԥара арҳара иашьҭалоит, иагьдырҳауеит. Аԥара арҳара цәгьоуп, аха уи азы хшыҩ дук
аҭахӡам, аныхраҿоуп ахшыҩ ахьаҭаху, еиҳараӡак ишакәхалак иурҳаз. Раԥхьаӡа иргыланы «аҩызцәа» узнарҳауеит,
урҭ қьафла зхы ныҟәызго роуп. Изусҭцәада урҭ? Амшын
аҟәара «ахылаԥшцәа», аресторан «ахьчаҩцәа», уаҩ дызмыхо «аҭаҭын» ахацәа. Хьаада-баада аҳақьым игәыр злазҵо.
Уи амҩа знык ианылаз, аҭаацәа аԥиҵап ҳәа умгәыӷын:
аҭаацәа аԥиҵаны дҟалазаргьы, уи ихылҵуа дуаҩны, уиеигәырӷьартә дзыҟалом, ҟалашьагьы имаӡам, избанзар,
ишьа ԥхасҭеитәхьеит, игәабзиара ҵишәаахьеит. Урҭқәа заа
ибартә, еиликаартә еиԥш ақәыԥш ихшыҩ азхом, аха иабаҟоу амилаҭ хшыҩ? Иабаԥшуеи аҭаацәа? Урҭ рыхшыҩгьы
ҳагуп ҳара еснагь...
Аҽашьоукых Аԥсны дара рзы иҭшәахан, Урыстәылаҟа
ицеит, иагьынахысит. Уа иҭаацәарахеит, Аԥсны рыжәлар
рыгәҭаны рхы иаҭәарымшьо, уа, нахьхьи, уаҩы «иахьимбо» агәхьаагьы ркым: аӡәы илхатәозар акгьы амаӡам, араҟа

36

аԥсуа ԥҳәызба иланармыжьуа, уа, нахьхьи, ииго аԥҳәызба
иланаижьуеит... Аибашьра ашьҭахь Аԥсны аблокада иазыруз иахҟьаны аԥсҭазаара ауадаҩра изаҵамгәакәа, иқәҵны
ицазгьы рацәаҩуп. Уи џьоушьартә иҟоуп аиашаз: аибашьра
агәаҟра иаҵгәаз, аибашьра ашьҭахь ауадаҩра иаарыдыӷәӷәалаз изаҵымгәеит! Зегьы ирыцкыз ахақәиҭра акәыз
џьаҳшьон, аха ус згәы иаанамгозгьы ыҟазаарын!
Аԥсны анҭыҵ иҟоу зегь еилакны аршьынк ала исшәар-иззар сҭахым, иҟоуп урҭ рахьтә Аԥсны аинтерес зыхьчо, Аԥсуара уагьы иҳаракны иныҟәызго, аус дуқәа ҟазҵо,
араҟа иҟоу реиԥш, зхы зыԥсы раӡаны имҩаԥызго. Урҭ ауаа
ирдыруеит, ҳаҭыр ду рыманы иҟоуп. Ус шакәугьы, урҭгьы
егьырҭгьы рыхшара, атәым иццаз аԥҳәызба лыхшара реиԥш реиҳараҩык ҳара ҳзы иӡыз шьоукы ирҩызоуп.
Ахԥатәи агәыԥ иаҵанакуеит араҟа инхо-инҵуа, заԥсуарагьы пату ақәызҵо, зыхгьы ҳаҭырла имҩаԥызго, аха ианаамҭаз аҭаацәара изаламлаз арԥарцәа. Урҭ рахьтә иҟоуп
зынӡа ԥҳәыс даамгаӡакәа иажәызгьы. Раԥхьатәиқәа Аԥсуаразы абиԥарак дырӡит, аҩбатәиқәа Аԥсуаразы акәым, рхаҭа
рыҵәҩаншьап рзеиқәмырхеит. Уигьы акәым, аԥсуа ҭыԥҳацәа тәымк иахь зхы мырха урҭ ирзыԥшызгьы уаҳа разҟык
рмоуӡакәа ус иагьаанхеит.
Абасала, иахьа ҿыц еиҭашьақәҳаргылоит ҳәа нап зҳаркыз Аԥсуа ҳәынҭқарра шьаҭас иамоу, уасхырс изықәгылараны иҟоу «аҳәынҭқарра маҷ» – аҭаацәа раԥҵара ахацәа
рзгьы ипроблемахеит. Апроблема цәырҵуа иалагеит аҭаацәара аԥҵаны инхо-инҵуа рзгьы. Убригьы сазааҭгылар
сҭахуп.
АҨНАҬА АԤШӘМА
Аԥсуа ҭаацәара аиҿкаашьа ҳаналацәажәоз иаҳҳәеит ахаҵеи аԥҳәыси рфункциақәа еилыкка ишеилыргаз:
«Ахаҵеи абнеи, аԥҳәыси аҩни». Абрахь иацысҵар сҭахуп
ахьӡи ахьымӡӷи рҿы ахаҵа еиҳа аҭакԥхықәра шимоу, избанзар, аԥсуа ҭаацәара рҿы хадара зуа ахаҵа иоуп, ус анакәха,

37

аҭакԥхықәрагьы еиҳа иара иоуп изду. Аҭаацәа рымацарагьы
ракәым, ажәлар рҿгьы ахацәа ракәын ацәгьеи абзиеи амҩа
иқәызҵоз, ахьӡи ахьымӡӷи еилзыргоз, изырҽеиуаз. Аха нас
«портфельда» ажәлар рныҟәгара мап анацәырк, еиҳараӡак
аҳәсеи ахацәеи зинла «ианеиҟарартә», «аҳәынҭқарра маҷ»
– аҭаацәара рымч кәадахо иалагеит. Убри иахҟьаны ахацәа
рроль аҭаацәа рҿгьы иԥсыҽхеит. Абасала, жәытәнатә аахыс
Аԥсуара ахьӡи ахьымӡӷи здыз, уи зырҿиауаз, амҩа иқәызҵоз, зыбла аҷыц еиԥшгьы изыхьчоз ахацәа рымч анԥсыҽха, аҳәсақәа активра аадырԥшуа иалагеит, уимоу аԥыжәарагьы ахьыргаз ҟалеит, еиҳараӡак ҵара хәыҷык зҵаз. Ахацәа
зызҵаауа, амҩа иқәызҵо ахаҵам-ԥҳәысгьы дубап! Жәытәгьы ҿатәгьы урҭ ыҟан ҳажәлар рҿы, иҟоуп урҭ иахьагьы.
Аха инеиԥынкыланы иугозар, аҭаацәара рҿы аҳәса хадара
руртә, Аԥсуара рыхьчартә, идырҿиартә, ахьӡи ахьымӡӷи рхы
иадырҵартә, урҭ ԥсабарала иазыҟаҵам. Рыхшыҩ азхом, уи
азы акәым урҭ Анцәа изишаз, иҟам уи атрадициагьы. Ус
шакәызгьы, урҭ аҳәсақәа «аҳәынҭқарра маҷ», – аҭаацәа рнапхгараҿы анырра ӷәӷәа ҟарҵо иалагеит. Уи раԥхьа иргыланы иахьаабо аӡӷаб лразҟы аӡбараҿоуп, уи, шамахамзар, ан
лоуп изыӡбауа. Иара убас ацәгьеи абзиеи рныҟәгара иадҳәалоу ҳҵасқәа нышьҭаҵаны, атәым ҵасқәа ҳалазгалазгьы
аҳәсақәа роуп. Ари азҵаара цқьа иҭҵаазар, аԥсуа ҳәсақәа
рмилаҭ хдырра акырӡа илаҟәуп, егырҭ амилаҭқәа иреиуоу
аҳәсақәа раасҭа. Уи еилыкка еиҳараӡак иубоит ҳбызшәа аҭагылазаашьаҿы: аԥсуа ҳәсақәа зыхшара зхатәы бызшәа дызмырҵаз рхыԥхьаӡара даараӡа ирацәоуп. Урҭ рҩызцәа егьырҭ амилаҭ иреиуоу ақырҭқәа, аерманцәа уҳәа, шамахамзар,
иуԥыхьашәаӡом. Ари изызхәыцтәу фактуп...
Аԥсуара бжамҽамны иҟазҵаз анегативтә цәырҵрақәа
роуп сыззааҭгылаз. Убри аҟнытә аԥхьаҩ агәаанагара иоур
алшоит, Аԥсуара ҳәа егьнымхазшәа, ҳҵасқәеи ҳқьабзқәеи
акгьы ҳзеиқәмырхазшәа, ҳажәлар рҟазшьа бзиақәа, рыламыс раԥхьа инаргыланы, зегьы ҳцәыӡызшәа. Maп, еиҭах
мап!
Ацәгьеи абзиеи реиҿагылара еснагь иҟан, урҭ ыҟан
зыӡбахә ҳамоу аамҭазгьы. Убри иабзоураны еиқәыр-

38

хоу рацәоуп, еиҳараӡак аԥсуаа рҽеидкыланы иахьынхоз,
рхыԥхьаӡара ахьеиҳаз. Аԥсуа ҵасқәа реиқәырхараҿы ирыбзоуроу рацәоуп жәытәнатә аахыс еиқәырханы измоу аҭаацәаратә традициақәа. Убарҭ роуп Аԥсуара еиқәырханы
иаазго. Хыхь иаҳҳәахьеит ажәлар злашьақәгылоу ауаҩы
илоуп, аҳәынҭқарра – аҭаацәа рылоуп ҳәа. Ус анакәха, Аԥсуара аныҟәгарагьы абраҟоуп иахьалаго: рабацәа ирымардаз рҭаацәаратә традициа инықәныҟәаны, рҵасгьы рқьабзгьы еиламгаӡакәа иныҟәнагар, рыхшара ирымардар, уи
традицианы иҟарҵар, нас убарҭ роуми Аԥсуара ныҟәызго!
Урҭ ирхылҵыз анапхгаратә маҵураҿы даннеи, убраҟагьы
Аԥсуара ныҟәигоит, иҭаацәа дшырааӡаз еиԥш. Убриазоуп
аԥҳәызба ма арԥызба рыӡбахә анрымоу излиааз аҭаацәа
зеиԥшроузеи ҳәа зегьы раԥхьаӡа инаргыланы изразҵаауагьы.
Адунеи иақәлоу ҳажәлар ацәыхацәыфара аиԥш иҟоу
аҟазшьа бааԥсқәа жәытәнатә аахыс иага арыцҳара иҭанаргылахьеит, Аԥсны ҭанарцәхьеит. Еиҳараӡак ҳажәлар
змырӷьацо убри шакәу иахьаҟара иаҳбарҭаны иҟамлацт,
ҳажәлар рҭоурых убри аганахьалагьы ишыҭҵаамгьы; еиҳараӡак убарҭ ҳрыцҳарақәа ҳажәлар рхы-ргәаҿы иааганы
иазхәыцуа, ихьаарго, алкаагьы ҟарҵо иалагеит аибашьра
ахҭа ҳанҭагыла. Убри акәхап, агәынамӡарақәа шыҟазгьы,
ҳажәлар, аҭаацәа бзиа реиԥш, рҳәоу еиқәшәаны, аҭаҷкәым
еиԥш, еилаҵәаны изаагылазгьы. Ҳаӷа ицәа дҭалеит, дҭыҵит,
иааимҳәаз иҟоузеи, иааҟаимҵаз арбану, аха уи изыҟамҵеит
ҳажәлар рыҩнуҵҟа «ахәбатәи акалонна». Ари иааира дууп
ҳажәлар рзы. Изыбзоуроугьы ҳажәлар рызҳароуп, рыхдырра ашьҭыҵроуп. Уи иагьџьашьатәӡам: ҳажәлар иахьа
аҵарадырра рымоуп, ҭоурыхла ирдыруеит ирхыргахьоу.
Ирдыруеит иара убас ирыуоугьы ираӷоугьы. Убарҭқәа зегьы ирызхәыцны алкаа ҟарҵартә еиԥш иҟоуп. Иахьоуп уи
аныҟаҵатәугьы, иагьыҟарҵоит! Уаҵәы – мап, ихьшәахоит!
Аԥышәара ҳажәлар зҭашәаз акыр иалнагозар убри ракзаароуп, рыхдырра ахьҿыхаз ауп иалызгараны иҟоу.
Абасала, жәытәнатә аахыс ҳажәлар рыҩнуҵҟа, еиҭаҳҳәахуеит, ҩбаны ишан: ақьафуразы Аԥсны зҭахызи ԥсадгьылс

39

изҭахызи рыла. Урҭгьы егьырҭгьы аԥсуа ҭаацәа роуп изааӡаз. Аҵыхәтәантәиқәа рылоуп ҳ–Аԥсуара злеиқәхаз. Уи
азы урҭ рхы ақәырҵон, аконцлагерқәа рхыргон, ҭаацәала
иқәырхуан, аха ихьаҵуамызт. Иаагап ҿырԥштәы заҵәык.
Урыстәыла Асовет мчра анышьақәгыла, ҳажәлар ирықәнагоз аҵеира рхагыламзар, Аԥсны Аҳәынҭқарра аиҭашьақәыргылара акәым, иахыхны иҟаз ахьӡгьы рзыхынҳәуамызт.
Иалшон убасҟан зегьы ҳцәыӡыргьы, аха Аԥсуара ныҟәызгоз
рҵеицәа ирылшеит Аԥсни Аԥсуареи реиқәырхара. Ишдыру
еиԥш, аҵыхәтәан зегьы рыхгьы ақәырҵеит, аха рыжәлари
рыԥсадгьыли рҿаԥхьа руалԥшьа нарыгӡеит.
Исҳәарц исҭаху: ҳҭагылазаашьа атәы анаҳҳәо, иҳацәцаз
хьааганы ҳагхақәа хадара анраҳҭало ыҟоуп, аха мап, хадара
змоу иахьанӡа еиқәхаз ауп. Убри ауп ҳагхақәа зырҽеираны
иҟоугьы. Иахьанӡа еиқәхеит Аԥсуара (акыр ибжамҽамыртәзаргьы), аԥсуа идоуҳа. Урҭ еиқәзырхаз Аԥсуара ныҟәызгоз роуп. Уи ҳиааирақәа ирыцкуп, ҳаԥсҭазаараҿы ихадоуп.
АЛКААҚӘАК
Мамзаргьы иахьа ишԥаҟоу аҭаацәа реизыҟазаашьа?
Хыхь еиҿсырԥшит аҳәынҭқарреи аҭаацәареи.
Азакәанқәа ахьаԥырҵо, насгьы иахьахылаԥшуа аҳәын­
ҭқарра аштаб хада ԥсыҽхо иалагар, ахыбгалароуп уи иаԥеиԥшхо. Абри аҩыза ҟалар алшоит Аԥсуара ахьхацыркхо
аштаб хада – аҭаацәараҿгьы. Ҳҵасқәеи ҳқьабзқәеи араҟоуп
аӡыхь еиԥш рхы ахьыҵырхуа, араҟоуп иахьҿиауа. Абраҟоуп
ҳабызшәа асаби агара иахьицгарҵуа, раԥхьаӡа иахьиаҳауа, раԥхьаӡа иахьиҳәо, иан леиԥш, агәыблра ахьикуагьы.
Абраҟа ихааӡа иаҳауеит «Агарашәагьы», «Ахаҵара ашәагьы». Ихәажжаӡа аҭаацәа рхәышҭааразегьы арԥхоит, зегьы
ныҟәнагоит, зегьы ааӡоит, зегьы аднаԥхьалоит. Уи аҩнаҭа
ахьынӡаҩнылашаауа шәарҭа амаӡам Аԥсуара. Уи атрадициа
ақалақь ахьгьы ииасит, араҟагьы уи атрадициа ҿиароуп. Ус
акәымкәа уи атрадициа анхьысҳаха ақыҭаҿы ма ақалақь
аҿы, нас ихьысҳахоит, ибжамҽамхоит Аԥсуара ахаҭагьы.

40

Аџьҵла метра ԥшьыркцак ауп изықәгылоу, аха ахаҭа
амазгәыҭқәеи амахәқәеи тәӷәарԥсаны уарҭалк аҵанакуеит.
Аҭаацәарагьы ус ауп ишыҟоу: Аԥсуара жәларык ирыԥсҭазаароуп, аха уи ҩнаҭак иҩнаӡоит, хәышҭаарак иҽҳәаӡоит. Ажәлар реиԥш, аҭаацәарагьы ирымоуп аԥсуа ҵасқәеи
ақьабзқәеи рыла еибыҭоу аҭаацәаратә традициа. Убри
атрадициа алоуп ажәлар рҵеира зларааӡо, ҳ–Аԥсуара зланыҟәырго, изладырҿиауа. Ажәҵарақәа рыҭраҿы иааӡаны,
рыжәҵарра шрымоу ихыԥрааны адунеи ишналаԥыруа
еиԥш.
Изеиԥшроузеи иахьа аԥсуа ҭаацәаратә традициа? Ҳабацәеи ҳабдуцәеи рхаантәи атрадициақәа еиқәырханы иҳамоума? Иҳамамзар, иарбан икаҳажьыз, мамзаргьы иҳацәкаҳаз? Ҳарзааҭгылап хаз-хазы.
АҬААЦӘАРА АԤҴАРА АПРОБЛЕМА
Аԥсуараҿы зегьы ирыцкын аҵәҩаншьап арӷәӷәара. Уи
иаанагоз аҭаацәа раԥҵара, аҿиара, аҳәоуеиқәшәара, ахшара аԥсуаҵас рааӡара акәын.
Иахьа акыр иԥсыҽхеит, иԥсыҽхеит моу, ишьақәҟьеит
итрадициатәу аԥсуа ҭаацәаратә еизыҟазаашьа.
Зегьы ирыцку проблеманы иҟалеит ианаамҭоу аҭаацәара аԥҵара. Ианакәызаалакгьы аԥсуаа гра дуны ирыман
ихьшәаны аԥҳәысаагара, аха ԥҳәыс даамгакәа, аҭыџьҳа леиԥш, иаанхаз шамахамзар хаҵа дыҟамызт, ихьшәаны акәзаргьы аҭаацәара иалалон. Уажәы урҭ «аҭыџьҳацәагьы» рацәахо иалагеит.
Иҟаҵатәузеи уи апроблема аӡбаразы? Хымԥада қыҭацыԥхьаӡа иаԥцатәуп адемографиатә гәыԥқәа – даҽа хьӡык
рымазаргьы ауеит. Иаҳҳәап, араион аҿы урҭ агәыԥқәа рнапхгаҩцәа џьара еиқәшәеит. Руаӡәы ус иҳәоит:
– Ҳқыҭаҿы Сасрыҟәа захьӡу арԥыс шьахәк дҳамоуп, 28
ш. ихыҵуеит, иан, иаб, инеизакны ишьахәуп аҭаацәа, рынхара-рынҵыра еиқәшәоуп, инхацәа бзиақәоуп. Арԥыс иқәнагахаша, агәараҭа ныҟәызгаша аҭаца даҳҭахуп.

41

– Уи бзиоуп, ус еиԥш иҟоу аӡӷабцәа ҳамоуп, – иҳәозар
акәхап егьи агәыԥ аиҳабы, – аха зны арԥыс ихаҭа ҳара
дҳарба, ҳиацәажәаргьы ҳҭахуп, нас ҳаԥшып. Умбои, ари
аҭакԥхықәра зцу усуп. Абасала ҳазыразны ианеибаҳарба,
еигәаԥхеибашьар, нас дара рус дара ирыӡбп, анаҩс ҳаргьы
ҳрыцхраап, ҳархылаԥшып...
Абасала, аԥҳәызбагьы лыӡбахә рҳәар ауеит, илышьашәалоу арԥыск даҳзышәыԥшаа ҳәа. Урҭ «ҩаҟынтәгьы» лаԥшык
рхызароуп. Абас инеишьҭаргыланы, насгьы иааиԥмырҟьаӡакәа урҭ агәыԥқәа аус рур, хымԥада алҵшәа рмоурц
залшом. Анкьа ақьаӷьариацәа ыҟан, аха иахьа, агәыԥ ҷыдақәа еиҿкаазар, еиҳагьы ари аус дырмарион.
Ари аметод злабзиоу арԥызбеи аԥҳәызбеи еидызгалаз
рхы аҭакԥхықәра адырҵоит урҭ рҭаацәаратә ҳәоуеиқәшәареи рныҟәеибагареи рҿы. Анкьагьы ус акәын ишыҟаз: ҳәоуеиқәымшәарак ҟаларгьы, аҭаацәарақәа рыҩганк рахьтә
изыхәҭоу ауаа ақәыршәаны, ақьаӷьариагьы далархәны, аимак аҭыԥ иқәырҵон. Убри атрадициахь ҳхынҳәыроуп. Убри
атрадициа шьахә ахьҳарӡыз иахҟьаны аҿар рзы ҩшәарҭак
ҟалеит.
Актәи. Аԥҳәызба, анкьа еиԥш акәымкәа, дымҵаа-дымԥшаа хаҵацара азин лаҳҭеит, лара лхылԥа аҵыс ҭаҳәуеит,
илыхәлаччаз арԥыс иеиӷьу адунеи уаҩ дықәӡам, аха лҭаацәа рцәа иҭаӡыӡоит: ҳамаҳә дызусҭада: «агәыр» ҟаимҵозааит!.. Арыжәтә дачычамзааит!... Инапхы цәгьамзааит!
Аҩбатәи. Актәи иахылҿиаауеит аҩбатәи – аилыҵра.
Ҳажәлар рҿы хаҵеи-ԥҳәыси реилыҵра ԥсрак-ӡрак еиԥш
ирыԥхьаӡон. Азеижәтәи ашәышықәсазы хаҵеи ԥҳәыси
реилыҵра азҵаара ианалацәажәоз, 1867 шықәсазы Ф. Завадски излеиҩуаз ала, Аԥсны аҳ ихантәаҩрала акәын ишалацәажәоз. Убасҟак аҭакԥхықәра аманы иҟан ари азҵаара.
Аԥсны аҳра анаԥырырхгьы, уи атрадициа шыӷәӷәаз иаанханы иҟан, аха нас хәыҷы-хәыҷла аурысқәа рнырра ҳауа
ҳалагеит. Хаҵеи ԥҳәыси реилыҵра ирызку азакәангьы аурыс иҟазшьа, аурыс иԥсихологиа иақәшәо иҟаҵоуп, ҳара
ҳҿгьы уи азакәан амчра аманы иҟалеит Асовет аамҭазы,
иахьагьы ԥсахра амаӡамкәа иҟоуп. Абасала, хәыҷ-хәыҷы,

42

иҳазгәамҭаӡакәа, ҳаԥсуа ҟазшьа шьахә нышьҭаҵаны, аурыс
ҟазшьа аашьҭаҳхит. Уи аурыс жәлар рзы иҵасуп, иқьабзуп,
акгьы ирԥырхаганы ирыԥхьаӡаӡом, аха ҳажәлар ирыцәтәыму, рҟазшьа иақәымшәо, рҿиара иаԥырхагоу акакәны иҟалеит. Ари изызхәыцтәу, хымԥада иӡбатәу проблемоуп. Ҳазыхынҳәроуп Аԥсуара иарҿиаз, аԥсуа ихьӡи ихьмыӡӷи рыла
иӡрыжәны ишьақәыргылаз атрадициахь.
АҬААЦӘА РХАДА
Аԥсуа ҭаацәараҿы зегьы зхьыԥшыз аб иакәын. Ихьыԥ­
шын мацарагьы акәым, уи икультгьы ыҟан. Ихымҩаԥгашьа
акәын иаҳаҭыр ҟазҵозгьы. Иара иакәзар зегь илаԥш рхын
– имаӡазгьы иаргамазгьы. Аб еснагь иҭаацәа дрыхӡыӡаауан: амҵәыжәҩа инаҭон ахьӡ-аԥша, ахыкәаала еиԥш дацәшәон ахьмыӡӷ. Уи ацәгьа-абзиа ахьыҟоу ауаа рҿы днеиуан-дааиуан, ажәлар реизара далахәын, иҭаацәа рҿы хьмыӡӷык иганы дыҟазар, дахьнеиуа уаҩ дидгылаӡомызт, аизараҿы дықәгыланы дцәажәаӡомызт. Ихьмыӡӷ дареиџьуан:
«Ауаа исзырҳәози?!»
Ари аԥсуа иҟазшьа шьахәла ианыԥшуеит апоет Кьыршьал Чачхалиа иажәеинраала «Ауаа исзырҳәозеи?!»
Аԥсуа есқьынагьы ԥхьаҟа дызгауа,
Иҟоуп ажәак: «Ауаа исзырҳәозеи?»
Убри ауп ахьымӡӷ ахаан измыргауа,
Уи еиҳау уаҳа мчыс иҟоузеи!
Ус иҟан, аха иахьа Аԥсуара аншьақәҟьа уи атрадициа­
гьы ыӡуа иалагеит. Даҽакала иаҳҳәозар, атрадициа аны­
шьақәҟьа, Аԥсуара бжамҽамхо иалагеит.
Аби аԥеи еицәыԥхашьон: аб иҿы аԥа аҭаҭын дахомызт,
уажәгьы ирацәоуп забацәа рҿы иамыхо, аха асигарет кәалаԥқәа ркьаҿ аџьыба иҭыҳәҳәо иаб дидтәалоуп. Уи иаанагома иаб иҿы дахом ҳәа?! «Ари иара ичысхәуп, дахааит!»
ҳәаны, зԥа аҭаҭын дазырхогьы ыҟоуп. Хьаабаада «агәыр»
ҟазҵо – уигьы, аҭаҭын еиԥш, чысхәыс иԥхьаӡоит, нас уигьы
азин иаҳҭарыма, ҳ–Аԥсуара ҳаҟәыҵып аха!

43

Аб иқәлацәа рҿы абжьааԥны ииҳәало, ирԥхашьагоу алаф
ихшара ишраҳауа иҳәаӡомызт. Уажәы ажәа «ԥшӡақәа» аԥсышәала ианизымҳәалак (урҭ рҿы ҳабызшәа ауӷархым!),
нас инеихаргыла-неиҵаргыло урысшәала аҳәара дналагоит ихшара ишраҳауа. Зегьы зхьыԥшу аб ас еиԥш аҿырԥшы
андирба, нас, ааӡарас ироуазеи уи ихшара?!
Аб ихәыҷқәа ран ҳаҭырла длацәажәон, лафк лхиҳәаауазаргьы, иажәа дацклаԥшуан, лыхьӡ иҳәаӡомызт. Иӷарқәазаргьы ирымоу рҽалагӡаны, рхәыҷқәа рааӡон – убарҭ
ракәын ргәыӷра, рхықәкы хада, риаҵәахә. Ус ламысла иааӡаз ахәыҷқәа инхацәа бзиахон, заҳаҭыр ыҟоу уаа нагақәаны иҟалон. Аԥсуа ҭаацәара зырӷәӷәозгьы убри акәын. Иахьа
ари аҟазшьа ԥсыҽхо ианалага, аҭаацәа рхықәкы хада амал
ахь ианиас, ихыбгало иалагеит аҭаацәарақәа, ани абигьы
рыц еилаханы иҟалеит. Уи рхәыҷқәа ирбоит, ираҳауеит.
Аԥа иаб иҿы дыԥхашьаны иԥшәма длацәажәаӡомызт,
ихәыҷқәа икӡомызт, иԥаҵа исаӡомызт, аҭаҭын дахаӡомызт. Иаб иҩызцәақәа рҭазар, рымаҵ иуан, реицәажәараан
дыбжьаԥалан дцәажәаӡомызт. Ус иҟан адыгақәа рҿгьы. Ус
анакәха, ари еицаҳзеиԥшыз милаҭ ҟазшьан. Х-нызқь шықәса ҵуеит ашьхақәа ҳаиҩыршеижьҭеи, аха имырӡкәа иаагон
анахьгьы арахьгьы. Иахьа иаҳцәыӡуа ҳалагеит. Избан? Ари
азҵаара аҭакс шьоук ус рҳәоит:
Аҩажәатәи ашәышықәса зегьы еилнархт, адунеитәи
ацивилизациа ҳхыҵәеит, иҟаҳҵарызеи? Абраҵәҟьа уи
аҭакгьы ҟаҳҵап:
Ҳара ҳаҩны ҳара ҳаԥшәымазароуп, уи азин даҽаӡәы
изиаҳҭари! Ҳара ҳаҩны иҳамоу амч адунеи аҿы аҳәынҭқарра дуӡӡақәагьы ирымаӡам, избанзар, Урыстәыла ма Америка апрезидент дааины, уҭаацәаратә усқәа еиҿикааӡом. Уи
ҳара ҳус ауп.
Аԥсуара аиқәырхараҿы иаҭаху акзаароуп, аидгылароуп.
Уи аныҟалоуми ҩынҩажәантә ҳаҵкыс еиҳаз aӷa данҳақәла
иаҵкыс ҳазиааиз!
Аҽашьоукых ус рҳәашт.
«Уара узлацәажәо «апроблемақәа» иссацәоуп, иаԥсоума
урҭ рылацәажәара?» Ииашоуп, урҭ маҷсаҷқәак роуп, аха

44

Аԥсуара злеибаркугьы убарҭ амаҷсаҷқәа рылоуп. Урҭ зегьы
ракәым, хадара змоу ируакуп аԥсуа ҭаацәа ртрадициақәа
реиқәырхара. Ахәацаԥшь аблақәа ҭнамхӡеит: жәытәнатә
аахыс атрадициа бзиа змаз, ҳаҭыр дулагьы иныҟәызгоз, иагьеиқәзырхаз аԥсуа ҭаацәара рацәоуп – убарҭ ҳарҿыԥшыр,
еиқәҳархо рацәоуп. Урҭ ассамыссақәа ҳәа ҳзышьҭоу, абру­
қәа реиԥш, Аԥсуара еибаркны измоу роуп: иахьа акы ҳаркәадап, ма иалҳаршәап, уаҵәы – даҽакы. Акосмос ӷба абрук
алшәар изыԥыруоу?! Убри иаҩызоуп Аԥсуарагьы. Убарҭ зегьы ҳреиҷаҳалароуп.
Уажәы аҭаацәа рхада бжьагарақәак иаҳҭап. Абыргра
арԥысрала иалагоит. Уанбыргхалак ҳаҭыр уқәырҵар уҭахызар, уанарԥысу инаркны ууаҩра ҳаҭыр ақәҵала: утәашьа-угылашьа, уфашьа-ужәшьа, уцәажәара-ухәыцра зегьы Аԥсуара ианаало иҟаҵа! Убасҟан ауп уаҳаҭыр аныҟало. Аԥсуара
аԥхьа иргыл, нас – ухы, убасҟан ауп угәра анырго. Арыжәтә
иачычо иалагаз, даанахәаанӡа даанкыл. Зхы амацара
иашьҭалаз дахькылнаго иаҳәаны, игәиҽанҵа. Убасҟан ауп
уажәра ҳаҭыр анақәу.
Абарҭқәа иахьа изгу рацәаҩуп. Аҭаацәаратә традициақәа ԥсыҽхеит анаҳҳәо, уи зыхҟьо аҭаацәа реиҳабы аб иԥсыҽроуп. Адунеи зырхыџхыџуаз асовет ҳәынҭқарра дуӡӡа
иахагылаз аҳәынҭқар данԥсыҽха, ихыбгалеит аҳәынҭқарра дуӡӡа. Ус ауп ишыҟоу аҳәынҭқарра маҷ – аҭаацәа рҿгьы.
Ахәыҷқәа зегьы раԥхьаӡагьы изҿыԥшуа раб иоуп – убасҟан
ауп рыхдырра анышьақәгылогьы. Ҵабыргуп, аҭаацәа ртрадициа ашьақәҟьараҿы иҟоуп обиективтәи асубиективтәи
мзызқәа. Урҭ зыхҟьаз алада егьи ахаҿы сырзааҭгылоит. Аха
иахьа ишԥаҟоу? Аҭаацәа ртрадициа шьақәҟьеит ҳҳәеит,
иалҵшәахазеи, нас, уи ашьақәҟьара?
Абацәа еидтәаланы аҩы ржәуеит, дара-дарала еибарҽхәаны еибаныҳоит. Аҿар, шамахамзар, рхы иоушьҭуп,
мҩакы иқәырҵо, ирыгу-ирыбзоу аӡәгьы иреиҳәаӡом.
Ацәгьа-абзиа арҽеира аума, аҽакума, уи аҿар ишырҭаху иҟарҵааит рҳәоит. Урҭ рнапы ианкны инага-аагатәым,
аха ахылаԥшра рҭахыми, амҩа иқәҵатәыми! Иҟаҵатәу
шыҟаҵатәу роумҳәар, ирыгу думырбар, иабардыруа Аԥсу-

45

ара закәу?! Аԥсуара аԥсуа бызшәа иаҩызоуп: иааумҩатәны
еилукаауа, иаармарианы ушьа-уда инарҭало иҟаӡам. Уи изламариоу аиҳа, излауадаҩу ала еиҳа иԥшӡоуп, аха уи ауадаҩра ушьа иаламзар, уацәаашьаны уавсуеит, уашьҭалоит
амариа аԥшаара. Уи азы мыцхәы ухы аџьа аумырбаргьы
ауеит: унаԥшы-ааԥшыр шаҟа уҭаху аҵасқәеи ақьабзқәеи
ыҟоуп, урҭ мариоуп, аҟәышрагьы аҭахым, аԥхашьаԥхаҵарагьы аҭахым, уадаҩракгьы рыцым, иаашьҭԥааны уҿынах,
зхы аԥша ҭоу рзы уаҳа зҭахым ҵасуп, қьабзуп! Убри аҿы
ҳааины ҳаҟоуп иахьа. Аԥсуара еиқәҳархар ҳҭахызар, иҳадаҳкылап аҿар, амҩа иқәаҳҵап, иҳааӡап аԥсуаҵас. Аԥсуара
рылаҳааӡап. Агәра дҳаргап уи аԥсуа ихаҿра шакәу, иҟазшьа
шакәу, иҭоурых шакәу, икультура шакәу. Аԥсуара иацуп
аламыс, аԥхашьараԥхаҵара. Иахьатәи аҿар аԥхашьара
ԥхашьароу џьыршьоит. Аԥхамшьароуп иԥхашьатәу! Аԥхашьара (аиҳабацәа рҿы) ламысуп, аԥсыуароуп! Аԥсуара
анкаҳажь – убарҭқәа зегьы каҳажьит, нас ҳазусҭцәахода
ҳара?! Ҳаԥсыуаашәа-ҳаԥсыуаамшәа, ҳаҟашәа-ҳаҟамшәа...
Ус иҟоу аӡәгьы диҭахӡам – ҳгәылацәа рҽыздыркылаз иахьа
уаас ишырымԥхьаӡо еиԥш.
Аԥсны ииз, иааӡаз, зыԥҳәыс даԥсыуоу Лоренцо Шарангиа ақырҭқәеи аԥсуааи «реиҩызара» иазхьуаз дреиуан,
уажәгьы уи ауп ииҳәо, аха ҵаҵӷәыс иеиҭо шәазыӡырҩи!
Шәаԥхьа цқьа, шәеиҭаԥхьа! Шәрызхәыц уи иажәақәа
рҵакы. Шәышықәсала, зқьышықәсала ҳаиланхон ҳәа ихы
иҭиҳәаауа акәым, аамҭа-аамҭала ҳаибашьра атәы иҳәаӡом,
инеиԥынкыланы 30 шықәса ҳшеибашьуазгьы игәалаиршәаӡом, еснагь ҳнапы еикәыршаны ҳаибабозшәоуп ииҳәо.
Аха уигьы акәым, автор аҵәы иахаҵаны, абираҟ аиԥш
даҵаҽырбаӡаны иҳәоит аԥсуааи ҳареи ҳҵасқәеи ҳқьабзқәеи акоуп, еиҟәыҭхашьас иҳамоузеи ҳәа. Ҳара ҳалашәра
рхы иадырхәон, ҳ-Аԥсуара ҳгәахдыршәон, ачарҳәара аназаауаз дара иҳамадырҽхәон, абас ҳнапала иҟарҵаз ауп
уажәы иҳамаирҽхәо. Иџьоушьаша дара ирҳәац рҳәоит, ҳара
ҳашлашәыз ҳаанхеит. Шарангиа иаҵеигало атәы ҳамҳәозар, ииҳәо ахьиашоугьы ыҟами: шәрыхәаԥш ақалақь Аҟәа
иахьатәи ҳчарақәа шымҩаԥырго!
Ажәлар ржәытә ҭоурыхи ркультуреи рҵасқәа ирныԥшуазар, урҭ еиҳараӡак еилыхха иахьубо рчараушьеи рыуацәа
ҿыцқәеи дареи реибабашьеи рҿоуп.
Арԥыс ицәырымҵреи, аҭаца лыԥхашьаԥхаҵареи, аҭацара шылуази ҳ–Аԥсуара иузаҟәымҭхо иҳамаз ламысын, етикатә культура дуун. Ажәлар рҵасқәеи рқьабзқәеи ҭызҵаауа
атәымуаа иџьаршьон ҳажәлар рмилаҭ ҟазшьа иахылҿиааз,
ажәала еиҭаҳәашьа змам ари аҵас. Абри аҵас ауп изхылҿиааз аромантикатә цәа хаа зхоу ажәытәтәи амҳарагьы. Аетнографцәа еицҿакны иазгәарҭахьеит амҳара ижәытәӡатәиу
аԥсуа етикатә культура иарҿиаз шџьашьахәу. Уи иахьа
аԥсҭазаараҿы аиҳа амузеи аҿы ирԥшӡаганы иҟоуп – аамҭа
иаражәит ҳәа ҳагәҭасны иаукаҳажьх!
Амҳара еиԥш, аамҭа иаражәуа ыҟоуп аҵасқәагьы ақьабзқәагьы, аха урҭ иажәыз злоуԥсахуа аҿыцгьы урҿиароуп,
Аԥсуара иарҿиаз атрадициеи акультуреи ирықәшәо. Ус
акәымкәа, ҳҵасқәа ажәит ҳәа, ҳҭоурыхгьы ҳкультурагьы
нарыдкыланы наҟ инкажьны, традициала ҳ-Аԥсуара иацәтәыму атәым ҵас аашьҭыхны, абираҟ еиԥш иаҳхаргыланы ҳҿынаҳхар (ус иагьыҟаҳҵеит!), ахәыҷы дкәабаны ала-

47

гьан дшану иӡәӡәа ӡы дадкыланы наҟ дкаҳҟьеит ауп иаанаго (ус иагьыҟаҳҵеит!).
Ҳнеип ақалақь чараҿы. Амаҳәи аҭацеи еиваԥало ашьаԥа
ирыманы иааҵалоит. Хәыҷқәакгьы ихахачахо ҳкәашоит ҳәа иаҿуп раԥхьа игыланы. Уаҳа шәаҳәара ыҟам, иҟам
кәашарагьы. Ус амаҳәи аҭацеи наганы инеивадыртәоит.
Урҭ аԥхашьара закәу рхаҳаршҭит, аԥхашьара ԥхашьароуп
ҳәа ирыԥхьаӡоит. Уигьы акәым, урысҵас «горько» рҳәаргьы цәгьа ирымбо аҟынӡа иҳарлашәит. «Уи культуроуп»
рҳәоит џьоукы, нас ҳ–Аԥсуара иарҿиаз уи культураӡами?!
Икаҳажьуа закәи, ишьҭаҳхуагьы закәи?!
Иаҳгәалаҳаршәап наҟ аҭоурых ҟьамсарҭра иҭаҳажьыз
ҳаԥсуа чара шымҩаԥысуаз. Аӷзааҳәа «Радеда» ҳәо аҭаца
дрыманы ашҭа иааҭалон. Ачарауаа еикәша игылоуп. Аҩны
аԥхьа ианааилак «Радеда» инацҵаны еинҟьаны аркәашага ашәахь иниасуан. Икәашон краамҭа. Араҟагьы ангьы
абгьы дыркәашон. Урҭ абыржәы акәын акәашара рықәнаганы ианырыԥхьаӡоз. Нас еиҭа «Радеда» аацәырганы аҭаца дрыманы акәаскьахь ма амҳарахьы рҿынархон. Анхәа
араӡны ԥараҿырпи аканфеҭи еилаҩҩы аҳәыҵә-аҳәыҵәҳәа
лҭаца илықәлыԥсон. Ахәыҷқәа ишьҭасны ирыҟәшәон.
Ҩыџьа арԥарцәа рҟамақәа еихәдахышь ашә инылагылоит. Аҭаца урҭ днарыбжьыганы лҭыԥ ахь днаргоит. Аҩсҭаа
дылхьыԥшызар, уи ала уаҟа имҩа ркуан.
Шәазхәыц, ҵакылагьы формалагьы шаҟа иԥшӡоу, шаҟа
аромантика цәа аҟәнышьшьы иҟоу. Ажәлар рҵасқәа ҭызҵаауаз иапониатәи аҵарауаа Аԥсны иааны иҟан, Хәаԥ чарак
аҿы инаргеит, аԥсуа чара ддырбарц. Сразҵааит, асас еснагь
аԥшәма игәы иахәаша иҳәоит, аха сара шәгәаанагара аиаша саҳар сҭахуп: Аҭацаагара иацу ацеремониа шԥажәбои,
ишәгәаԥхои мамзаргьы ишәгәамԥхои?
– Аҭацаагареи ачарауреи ажәларқәа зегьы ирзеиԥшуп,
– иҳәеит сзызҵааз рахьтә аӡәы, – аха агәалаҟара бзиаӡа
узҭо ари аҩыза аҵас зымбацт. Араҟа аҵакгьы аформагьы
шьахәла еиқәшәоит – зегьы ҭырџьманда еилаҳкааит. Ари
иаабаз атеатртә ҟазара иазааигәоуп. Даараӡа-даара иаҳгәаԥхеит.

48

Акультура ду змоу аиапонцәа зыршанхаз ҳҵас наҟ
инкажьны ҳгәылацәа рҵас аашьҭаҳԥааит: амашьынақәа
рҿыжуа («Радеда» ацынхәрас) aгәapa иааҭаланы акәасқьа
иаадыххалоит. Аҭаца, сааины сыҟоуп лҳәарашәа, ашырҳәа дааҭыҧоит, нас шәаҳәарада, кәашарада дрыманы
амардуан иааҿаланы, аҟамақәа рхаҭыԥан, чанахк налымҵадыргылоит, ма дахыԥароуп, ма даӷрагылароуп. Ус
иагьыҟалҵоит: длаӷрагыланы иԥыххааса иқәҵан днахысуеит.
Шәахәаԥш: икаҳажьыз зеиԥшраз, насгьы ишьҭаҳхызгьы
жәбоит. Ҵабыргуп, уи макьана иахьабалак иҟам, аха амҩа
иқәми, аҳәсақәа еибгазар, уаанӡагьы инаӡоит. Уи азы хшыҩ
дукгьы аҭахӡам. Аҟәа ақалақь аҿырԥш бзиа ддырбоит.
Аҿар ҳзымааӡеит ҳәа ҳашшуеит, аха ҳара абацәа ҳзааӡада – Аԥсуара акәӡами?! Уажә иаазқәылаз ачарахь абхәараагьы нарԥхьо иалагеит, аҭаца лани лаби раԥхьа инаргыланы. Ҳабацәа рыԥсы иамбои, урҭ рыбаҩқәа наҳәы-ааҳәуеит,
аха урҭ рыгәхьаа зкыда – иаҳхамышҭхьеи ҳабацәа! «Ҳара
ҳақәышәцеит, аха ҳҵасқәа шәзынҳажьуеит, убарҭ еиқәшәырха!» ҳәа ҳнапы ианырҵазшәоуп ҳреиҽырбаны ишныҟәааго. Амалаҳәа акраҳфоит ҳәа, аҵәызқьҳәа аҩы ыжәуа ҳаӡӷаб
лчара ҳахатәоуп, абхәараа ҳахьӡытәны.
Ари ҳалашәра ҳаӷацәа шьахәла рхы иадырхәоит, уажә­
шьҭа урҭ аполитикаҿгьы рхы иадырхәо иалагеит: «Ҳҵас
акоуп, еиҟәыҭхашьас иҳамоузеи?!»
Аԥсны араионқәа зегьы рхаҭарнакцәа алархәны Гәдоуҭа аизара ду мҩаԥыргеит. Уаҟа излацәажәоз ишьақәҟьаны
иҟоу ҳҵасқәеи ҳқьабзқәеи ракәын. Аизара иалахәыз ргәы
иаланы ирҳәон урҭ хылаԥшрада рхы иоушьҭны иахьыҟоу,
дасу ихы иааҭашәаз ҳҵасқәа иахьрылеигӡо. Уи аилацәажәараҿы иавымсит иахьнеитәу-иахьааитәу ззымдыруа абхәараа рызҵаарагьы. Аха иазууазеи, урҭ зегьы баша цәажәаран: уи еиҿызкааз хықәкыс ирымаз сыздыруам аха, еизаз
ргәалақәа еибырҳәан, аҵәыцақәак ыжәны инеидыҵит. Уаҳа
анаҩс иҟаҵатәу ҳәа напынҵас аӡәгьы ирымҭеит. Ажәакала,
ари апроблема аҳәсақәа рнапы ишаныз иаанхеит. Ҳарзааҭгылап уажәы убарҭ аҳәсақәа.

49

АҲҬЫНРА ДАҬАХУП АҲКӘАЖӘ
Нарҭаа дуқәа Нарҭаа ракәны иҟазҵаз ран Саҭанеи
Гәашьа лоуп. Уи лоуп шәҩык аишьцәеи раҳәшьазаҵәы
Гәындеи зыхшаз, изхыԥшыз, амҩа иқәызҵоз. Дара рзы ран
дҳәынҭқарын, дԥааимбарԥҳәысын, д-Анцәан. Дахьраныз
акәмызт, ус дыҟан лхаҭара, иҟан лаҳаҭыр аҭаацәа рҿы. Ус
иҟан лхыԥша.
Ажәлар иаԥырҵеит убри еиԥш ахаҿсахьа, урҭ ирҭахын
ҩнаҭацыԥхьаӡа Саҭанеи Гәашьа леиԥш ахшара зааӡо ан
дрымазарц.
Ажәлар рҿаԥыц ҳәамҭа ианыԥшуеит урҭ рыгәҭыха, рԥсихологиа, рхықәкы. «Аӡӷаб дзырааӡо ҩнаҭак ныҟәылгарц
азоуп», – рҳәоит аԥсуаа, аԥсҭазаараҿы уи хадара аҭаны.
«Хаҵа изымцо аӡӷаб Анцәа дҳаумҭан» – рҳәон, рыӡӷаб
аҩнра данцалак иаалаҽхәашәа. Усҟан уи шәираӡамызт,
избанзар, шамахамзар аӡӷаб аҩнра изымцоз дҟалаӡомызт. Уажәы уи ажәа аӡәы иҳәо уаҳаӡом, уажәшьҭа уи шәирак иаҩызахеит – рыкәшамыкәша инаԥшы-ааԥшыр ирбоит аӡӷабцәа ссирқәа аҩнра изымцакәа иаанхаз шырацәоу.
Ҳара ҳауп уи зхароу, рҽеишьас иамоу хыхь исҳәахьеит.
Аҵарадырра ажәлар ирылаҵәо иалагаанӡа аӡӷаб аҩнра
лышьҭра хықәкы хадан, ангьы убри илзымдыруа аҭаацәа
рныҟәгара дазыҟалҵон лыԥҳа. Асовет мчра аамҭазы аҵарадырра ажәлар ианрыладырҵәа, ан лыԥҳа ҩнаҭак аныҟәгаразы иаҭаху аҩнус лырҵара дааҟәыҵын, лышәҟәқәа днарыдлыртәалеит. Уи лыхшыҩ азцауоу иазымцауоу ҳәагьы
дазҵааӡом, хадара злоу – аҵара лҵароуп, аинститут дҭалароуп, уажәы – ауниверситет. Уи иамур, даҽакы! Ишакәхалак занааҭк лҵароуп! Нас ауп аҩнра ацара азҵаара анцәырҵуа. Аҭаацәа рныҟәгара, ахәыҷқәа рааӡара занааҭӡами?!
Аҵара зҭахымкәа мчыла иадырцало шаҟаҩы ыҟада, урҭ
амҩа рырҭар аҩнра имцои! Абасала хадара змаз аганахь
иаанҳажьит.
Иҟоуп даҽа категориак: ауниверситет даналга – аспирантура дҭалар рҭаххоит, дҳақьымзар – ординатура. Урҭ
дышрышьҭоу аамҭа цоит, нас уаҳа аҩнра дзымцакәа даан-

50

хоит. Урҭқәа зегьы аԥсҭазаара иаԥырхагоуп: аҵара уҵаргьы,
иумҵаргьы, унхаҩызаргьы, упрофессорзаргьы, иаҭахызаргьы уҳәынҭқарзааит – зегьы ирзеиԥшуп, иагьуалԥшьоуп
аҭаацәа раԥҵара, аӡӷаб лзы – ҩнаҭак аныҟәгара. Аҵарагьы
азанааҭгьы ауаҩы изиҭаху аԥсҭазааразы ауми? Нас аԥсҭазаараҿы хадара змоу мап ацәкны иуҵауа иазууазеи?!
Абри азҵаара аҭаацәагьы ашколгьы рылаԥш ахызароуп,
рыхшыҩ алазароуп. Уи дара рзы иҭакԥхықәразароуп аҿар
рааӡараҿы.
Маҷк ирмариашәа исҳәеит, аха уи ус иҟалартә еиԥш аҭагылазаашьа ҟаҵан: аӡлагарагьы аџьықәреи ахәлаужьцәар
игәӡаны иазылагаӡом. Аҵарадырра аҭахын, аха ажәлар
«рылажьра» аҭахымызт. Аҵара ажәлар рымаҵ ауазароуп,
иурмыцхәыр, ихурҟьар, ирԥырхагахоит.
Аҭоурых ахь ҳхьамԥшкәа ари азҵаара аҭак аҟаҵара уадаҩуп.
Шәышықәсала, зқьышықәсала ҳажәлар аӡыблара иалан,
аха убри аӡыблараҿгьы аԥсҭазаара ыҟан; аамҭа хар анамамыз ҳажәлар рҽынеиҵыхны р-Аԥсуара ныҟәыргон, аамҭа
аныцәгьазгьы рҽааиҵакны р-Аԥсуара ныҟәыргон. Аԥсуара аныҟәгараҿы дара ракәын иаԥшәымаз, ирдыруан ишныҟәгатәызгьы. Ус иҟан амҳаџьырра ҟалаанӡа, амҳаџьырра атрагедиа ҳажәлар анаҩнашагьы, Аԥсуара рыбла аҷыц
еиԥш ирыхьчон рыԥсадгьыл аҿы инхазгьы, амшыннырцә
иагазгьы.
Ишаҳҳәахьоу еиԥш, Аԥсуара аҭаацәа рыла иалагоит, уи
зегьы шьаҭас ирымоуп. Аҭаацәа рҿы иҟан, аҳәынҭқарраҿы
еиԥш, аԥҳәыси ахаҵеи рус аихшара – ахаҵа уси аԥҳәыс уси.
Убри акәын Аԥсуара еиқәырханы иаазгозгьы.
Асовет мчра шьақәгылеит – иааит аамҭа ҿыц. Аҭоурыхҩҩцәа макьана иҭырымҵаацт ари аамҭа ҿыц закәыз,
хықәкыс иамаз, шьоукы ишдырҽхәац идырҽхәоит, аҽашьоукых аҳәынҵәа агәыдырҭәалоит. Уи ҭоурыхӡам – политикоуп, аҭоурыхҵәҟьа макьана иҟаӡам. Ҳара уи ҳазымԥшыкәа ҳгәаанагара ҳҳәароуп публицист бызшәала.
Аамҭа ҿыц иаман ахатәы коммунисттә идеологиа. Уи
хықәкыс иаман амилаҭқәа зегьы зинла еиҟаратәны, до-

51

уҳала еизааигәатәны, ркультурақәеи рбызшәақәеи реиларҵәара. Убарҭқәа шьаҭас ирыҭаны, гәҭакы хадас ирыман
акоммунисттә уаажәларратә ԥсҭазаара аиҿкаара. Уи теориан, апрактикаҿы хықәкыс ирыман амилаҭқәа зегьы Урыстәылатәи аимпериа ахәларбгара, аурыс бызшәеи аурыс
культуреи ралаӡҩара. В. И. Ленин ари азҵаара дахәаԥшуан инахараӡоу хықәкны иԥсабаратәу процессла амилаҭқәа
реиларҵәара. Уи ҵарадыррада изыҟаломызт, убриазоуп
«Аҵара! Аҵара! Аҵара!» ҳәа алозунг ҟаҵаны, ажәларқәа зегьы рзы аҵарадырра гәашәқәа зааиртызгьы.
Ажәларқәа аҵарадырра ахьрыладырҵәоз бзиан, аха
амилаҭ маҷқәа аҵара ҳдырҵон урыс бызшәала, иҳаларааӡон аурыс культура. Ус анакәха, ҵарадыррала абиԥара ҿа
ирыларааӡон аурыс милаҭ ҟазшьа. Ҳажәлар ԥсыс ирхаз,
излааӡаз, зқьышықәсала абиԥарақәа идырҿиауаз Аԥсуара
культура акәзар, уи иажәыз, ипатриархалтәу, икҿахоу культуроуп, аҿыц ԥсҭазаара иаԥырхагоуп ҳәа ирыԥхьаӡон, ус
акәын апропагандагьы шыҟарҵоз.
Сталингьы амилаҭ зҵаара атеоретикцәа дыруаӡәкын. Уи
В. И. Ленин ихаангьы ари азҵаара инапы ианын; насгьы
инархараны акәымкәа, иара ишиҟазшьаз еиԥш, иаахжәаны, амилаҭ зҵаара аӡбарахь еиҳа ихы кыдын. Ленин уи кырынтәгьы иаҽԥниҳәахьан, аха уи ишьҭахь иара ишиҭахыз
иӡбон. Амилаҭ маҷқәа, перспектива змам, зхатәы культура ззаԥымҵо ракәны иԥхьаӡон Сталин. Убриазоуп, аԥсуа-аурыс школқәа аркны ақырҭшәахь изиаигаз. Ус ҟарҵеит Алада Уаԥстәылангьы, иаурысхар аҵкыс, иқырҭуахар
еиӷьашьаны. Ҵабыргуп, уи анарха маиуӡеит: Сталин данԥсы еиҭа аҭыԥ ахь иааргеит, аха уа иахьааргазгьы Аԥсуара
ҳәа егьыҟамызт: аԥсышәала ирҵоз алитература заҵәык
акәын, иара уигьы мчыбжьык ала ҩба-хԥа сааҭ иреиҳамызт, апрограмма акәзар, асоциалист идеиеи аинтернационализми рыла ипеипеиуа иҭәын. Урҭ рыҩбагьы ирыҵадырӡуаз Аԥсуара акәзар, аӡәыр иӡыриго иҟазма, ажәытәра иагаз
акәны ирыԥхьаӡон.
Абасала, ажәлар рыԥсҭазаара зегьы аполитикахь ианиарга, ан лыхшара рааӡараҿы илымчгәышьази, илҭахы-

52

илҭахым уи аполитика дықәныҟәаны лхәыҷқәа лааӡар
акәхеит. Уигьы акәым, ахәыҷы иани иаби ршьамхы даныҩахыслак инаркны ашкол ахь иҿынадырхон, уаҟа апионер, акомсомол, арҵага шәҟәы зегь неицыланы аҩны иоуаз
ааӡара аиҳа анҭыҵтәи анырра еиҳа иӷәӷәахон. Урҭ рпрограммаҿы Аԥсуара ауҟахыз!
Насгьы ан лара ишылҭахыз еиԥш лхәыҷқәа лааӡартә аҭагылазаашьагьы лымаӡамызт: аԥҳәысгьы ахаҵагьы еиҟараны аплан рықәҵаны инаганы ианеивадыргыла инаркны ан
лхәыҷқәа рааӡара аамҭа лызҭодаз!
Аҭаацәа рҳәоуеиқәшәара иаԥырхагаз даҽа политикатә хҭыскгьы ҟалеит. Аҭаацәа реизыҟазаашьаҿы аполитика абаҭахыз, аха иуазҵаауадаз! Аԥҳәыс лаҳаҭыр еснагь
ишыҳаракызгьы, аҭаацәа рҿы ахаҵа иакәын иреиҳабыз,
уи ииҳәоз закәанын, избанзар, уи ихьԥшын аҭаацәа зегьы,
ахьӡи ахьмыӡӷгьы иара иакәын издыз, ауаа рҿгьы инеиуаз,
иагьзызҵаауаз иара иакәын. Асовет аамҭазы, зегьы зинла
шәеиҟароуп анырҳәа, еиҟараҵәҟьаз џьшьа иԥхашьаԥхаҵо
иҟаз аҳәса рхы шьҭырхит, рыԥхашьаԥхаҵара мап ацәыркит, иҟоуп зхацәа аԥшәмара рымазкуа иалагазгьы. Абасала
аԥсуа ҭаацәа рҿы иҟаз аилибакаареи аҭынчреи еилаган. Уигьы ахшара рааӡара иаԥырхагахоз акакәын. Уигьы акәым,
аԥҳәыс амчра лнапаҿы иаалго даналага, уи лыԥсыҽрақәагьы аԥыжәара pro иалагеит... Зыӡбахә сымоу амал алаҽырбароуп. Урысшәала иаҳҳәозар – мещанство. Амал аҿаԥхьа
ауаҩы дыԥсыҽхоит: араҟа аԥҳәыс дамам, ахаҵа дамам.
Амал иатҟәаз, тәыс иҟанаҵаз амал арҳаразы иламыс иҭиуеит, иҩыза диҭиуеит, уимоу иԥсадгьылгьы иҭиуеит. Убраанӡа днанагар алшоит амал иарлашәыз. Уи малрҳараӡам,
уи насыԥдароуп, уи рыцҳароуп, уи шәиԥхьыӡуп. Зхы зтәу
ауаҩы иҽацәихьчоит ус ала амал арҳара. Аха уажәы зегьы
зымчу уи амал акәым зыӡбахә сымоу – аԥҳәыс мешьчанроуп. Уи иарлашәызгьы амал ду иарлашәызгьы ԥсихологиала еизааигәоуп: аџьџьаҳәа ахәыҷыбжьы зыҩныҩуа аԥацха
аҵкыс, малла еиҵарпапа, аха хәыҷыбжьы зыҩнымыҩуа
ахан еиӷрыкка еиҳа еиӷьаршьоит, еиҳараӡагьы аҳәса.
Ахаҵа амал ду, амал рацәа дыхнахуазар, аԥҳәыс – аҩны-

53

маҭәа, ашәҵа-аҟәынҵа еиҳа дхырхуеит. Урҭ зегьы бзиоуп, иахурҟьаанӡа, ианахурҟьалак ауп уанарлашәуа. 60-тәи
ашықәсқәа инадыркны ҳажәлар рыԥсҭазаара еиӷьхо ианалага, убри амал азгәышьра, мамзаргьы азгәыҳәра чмазараны ицәырҵит ҳажәлар рҿы, еиҳараӡак шьҭрала иӷарыз
ауаа рҿы. Уи ҟалеит ақыҭаҿы, уи ҟалеит ақалақь аҿы. Ари
атенденциа злаҽны иҟаз аҭаацәараҿы ирааӡаз рыхшара
рахь анырра ҟарымҵарц залшом. Урҭ рхымҩаԥгашьа аҩны
идәылыргаз ҟазшьоуп, ԥсихологиоуп, чмазароуп, насыԥдароуп. Ари ԥсихологиатә цәырҵроуп, иҭҵаам акәымзар.
Зегьы реиҳа ауаҩы дзырԥшӡо, иаҳаҭыргьы шьҭызхуа,
аҿар рзгьы иҿырԥшыгоу ауаҩы иџьабаа ала ирҳаз имал
даналаҽырбо ауп – жәытәнатә аахыс ҳажәлар рҿы ус иҟан.
Аԥсуа ҭаацәа рҿы, ахәыҷқәа зааӡо ан раԥхьа днаргыланы,
ламысла амалрҳара традицианы иҟарҵалароуп. Ус иҟоу
аҭаацәа рацәоуп, ҳара иаҳҭахуп ҩнаҭацыԥхьаӡа уи атрадициа шьақәгыланы иҟаларц. Усҟан аҿар имҩахҟьозгьы ҟаломызт, ҳажәларгьы хьмыӡӷыда ргәы раҳаҭны иҟазаауан.
Аҭаацәа рҿы аԥсуаҵасла ахшара рааӡара иаԥырхагоу
даҽакгьы ҳазааҭгылап.
Традициала аҭаацәара усқәа реихшара иҟаз акәын аҿиарагьы ааӡарагьы зыбзоураз. Убри асистема акәын Аԥсуарагьы еиқәырханы иаазгоз. Нас ақыҭаҿы убри аҭаацәаратә
шьақәгылашьа иҟаз, хыхь ишаҳҳәахьоу еиԥш, аколнхаратә
система ишьақәнарҟьеит. Уи аҩыза ҟалеит ақалақь аҿгьы:
араҟа аҵарадырреи амаҵуреи, ахацәа реиԥш, аҳәсагьы
алахәхар акәхеит, нас изааӡода абиԥара ҿа?! Аԥҳәыс лус
хада амаҵура акәхеит, лхәыҷқәа рааӡара аҩбатәи аҭы ахь
ииасит, урҭ рбызшәа ззымдыруа аӡӡеи илааӡоит. Араҟа иаацәырҵуеит абызшәа апроблемагьы.
Иуадаҩуп уажәшьҭа итрадициахаз уи асистема аарҳәра,
аха ахшара зааӡо ан ахақәиҭрагьы аматериалтә цхыраарагьы лыҭатәуп. Иахьа уи аҩыза алшара абаҟоу, аха ҳаԥхьаҟа уи
хымԥада иҟаҵатәу усуп. Усҟан убри ала иӡбахон ҩ-проблемак: аҿиара апроблемагьы (ақалақь аҿы ан хҩык, ԥшьҩык;
ақыҭаҿы хәҩык, фҩык инеиҳангьы ахшара рааӡара), иара
убас ааӡара апроблемагьы, абызшәа аԥхьа инаргыланы.

54

Урҭқәа зегьы ухазыршҭуа даҽа рыцҳара дук ахылҿиааит убри итрадициатәыз аҭаацәаратә еизыҟазаашьа
анышьақәҟьа. Зыӡбахә сымоу аԥҳәыс лыхьӡи лыхьымӡӷи
роуп. Уи «Аԥсуара» анырҳәо аԥхьа идыргылоз акәын.
«Ахаҵеи абнеи» анырҳәо ҵакыс иаман: аҭаацәа рныҟәгаразы иаҭаху зегьы аԥшәма иакәын издыз, иагьыҟаиҵар
акәын. Уажәы аҳәса ахәаахәҭраҿы рхацәа ирымаркуа, иагьраԥырго иалагеит. Абасала, аԥарарҳара агьама зкыз аҳәсагьы, имааԥса-имхьҭа аԥара зауа ахацәагьы еинааланы
ҟыҟдаҿыҟда инхоит-инҵуеит. Аха... Аха зысҳәо: аԥҳәыс
хәаахәҭра дцоит, даауеит... данымаауагьы ыҟоуп – Ԥсоу
дынхеит, аелектричка ма автобус дагхеит. Аԥшәма ари
хьымӡӷишьеит, ауха дызмыцәеит. Дшыуазыруаз ишеит, ус
иԥҳәысгьы дааит. «Сымала сакәу џьушьо, ус иаанхаз ҳрацәаҩын!» – игәы аалырҭынчит лыԥшәма. Иаргьы ус хәыҷыхәыҷла дашьцылеит иԥҳәыс лылахара. Нас аҳәаанырцә
дцо далагеит – уахь 8–10 мшы дынхон – уигьы дашьцылеит, избанзар, лара дзаҵәымызт, ирацәан лҩызцәагьы,
игәы змырҭынчуаз ахьмыӡӷ акәын – уигьы игәы азирҭынчит – иԥҳәыс дзаҵәымызт. Уажәы уи ахаҵа ашыҩҳәа игәы
харшаланы дыцәоуп, сыԥҳәыс аԥара сзаалгоит ҳәа. Ахьӡи
ахьмыӡӷи уи ауаҩ убасҟак дашьцылеит, иԥҳәыс хҳәааԥҳәаак лоургьы иҿы неирҳәуеит, избанзар, иԥҳәыс дзаҵәым: ус
иҟоу рацәахеит, иҵегьы ирацәахашт. Ус иҟоу аҭаацәараҿы
ирызҳауеит аӡӷабцәагьы. Урҭ зныло иарбан мҩоу? Аб уи
дазхәыцуоу? Уи иӡӷаб дзиааӡо ҩнаҭак ныҟәылгарц азоуп,
аха лан лара лахь ишиасуа дазхәыцӡом. Ус анакәха, мышкызны «ари ҳҭаца хәыҷы дааӡа-дыхьча даазышьҭыз ани
аби ныҳәазааит!» ҳәа иныҳәаҿа ркраны иҟоуп. Аха уи иахьа
дазхәыцроуп. Уаҵәтәи амш ахь днаԥшны ахьӡи ахьмыӡӷи
дрызхәыцыр, ус егьыҟалоит. Ари зегьы ҳазхәыцроуп, избанзар, ари проблемоуп ҳ–Аԥсуара иузаҟәымҭхо ахьӡи
ахьмыӡӷи рҿы. Абасала, иахьа абри апроблемагьы цәырҵны иҟоуп, иаҳҵәахуеит ҳәа ҳаҿуп акәымзар, еиҳараӡак аибашьра ашьҭахь. Уи, ачымазара ҿкы еиԥш, ишәарҭоу цәырҵроуп. Ус анакәха, иахьа иаанкылатәуп, уаҵәы ихьшәахар алшоит, зхы ласу, зқәыԥшра иарлашәуа аҿар уи атра-

55

гедиа иацәыхьчалатәуп. Maп анакәха, Аԥсуара зышәҭқәа
каԥсаз ашәҭҵла иеиԥшхоит: уажәраанӡа уи ашәаԥыџьаԥ
ирылԥхаауазҭгьы, уажәы зегьы иреиԥшхоит, изларылукаауа акы иалаҟазамкәа. Усҟан аҿиарагьы ҟалаӡом – згаӡарала имҩахҟьаз, ма ихылаԥшыданы иҟоу аԥҳәызба аӡәыр
диҭахума! Ус иҟоуп аԥсуа иԥсихологиа. Ус анакәха, Аԥсуара
иацу ацқьара зегьы иныҟәаагароуп, нас ауп Аԥсуара зырԥшӡо аламыс зегьы ҳанахьчо. Араҟа аԥҳәыс лроль ӷәӷәоуп,
ан лҭакԥхықәра ҳаракуп. Дхаҵа-дыԥҳәыс ари апроблема
аҿаԥхьа аӡәгьы иблақәа химҩароуп.
Абасала, аҟьалаԥалацәеи аполитика хәымгеи иҳаларыжьыз агәамсам хәыҷы-хәыҷла иҳалганы, Аԥсуара ӡыхь
кеикеиуа еиҵаҳхроуп, нас ауп ҳ–Аԥсуара доуҳа анеиқәҳархогьы.
Хыхь исҳәаз инамаданы зеиӷьашьарақәаки лабжьарақәаки ҟасҵар сҭахуп.
АԤҲӘЫС БЫРГ БАХЬ
Ақәра бзиа ныбҵит, аԥсҭазаара ахаарагьы ашарагьы
ббеит. Быхшара рааӡараҿы гхак ҟабҵазар (ан лыхшара рҿы
аԥсыҽра лыласлоит), базхәыц урҭ иахьынӡарԥырхагахаз.
Уи аҩыза бмаҭацәа рҿы иҟамларцаз, ирҽеи ианаамҭоу,
ахатәы бызшәа аҵара раԥхьа инаргыланы. Игәнаҳара дууп,
рҽеишьагьы змам гха бааԥсуп ухшара аԥсшәа думырҵар.
Ус акәымкәа, быхшара бзианы ибааӡазар, уи аҿырҧшы
бмаҭацәа рахь ииаганы, ҭаацәаратә традицианы иҟашәҵа.
Аԥсуара, еиқәзырхо анацәеи андуцәеи шәоуп, аҭаацәаратә
традициақәа роуп, урҭ рӷәӷәалатәуп.
АҬААЦӘА АԤЫЗҴАЗ АРԤЫС УАХЬ
Азанааҭ алхрала салагар сҭахуп.
Ашкол иалгаз арԥыс, иҽимыргаӡар, ибоит ауниверситет аҭалара изаԥсоу изаԥсаму. Зегьы ирырҭо адиплом акә-

56

зар ииҭаху, уи азы хәышықәса аҽырааԥсара иаԥсаӡам. Ус
акәымкәа, аҵарадырра агәазыҳәара имаҵәҟьазар – Анцәа
дирманшәалааит!
Абжьаратәи аҵара иазырханы занааҭк алухырц уҭахызар, иуабжьазгоит Анхаҩы изанааҭ алухырц. Сара Анхаҩы
идеалс дсымоуп. Анхаҩы иахьаҟара ахақәиҭра иманы дҟамлацт: адгьыл уқәаарых, абаҳча ҟаҵа, арахә анҵа, ауҭра-асыҭра, акәты-ашәишәи... Ажәакала, уара аӡәгьы уихьԥшым,
иумоуп ухатәы ҳәынҭқарра хәыҷы, ухаҭа уҳәынҭқаруп
– ирҭбаа уҳәынҭқарра!
«Анхаҩы» нбан дула изызҩыз «Анхаю» ду изоуп – зынхамҩа ҭбаау, зҭаацәа дуу, «аҳәынҭқар» ҳәа ззуҳәартә иҟоу
ауаҩы.
Аҭаацәа ду рааӡара ацәшәара аҭахӡам: 8–10 шықәса анихыҵлак нахыс, ахәыҷы дыцхырааҩуп, нас унаҳәны уаахьаԥшаанӡа аӡәы ҳәа дааувагылоит. Ус-ус мацара
быжьҩы-ааҩык ануааӡалак ауп уҳәынҭқарра анурҭбаа!
Усҟан уара дыррала упрофессоруп, чынла уеинралуп, маҵурала уҳәынҭқарраҿы упрезидентуп.... Уаҳа иуҭахи!
Сыгәра га, арԥыс ақыҭаҿы уизар, анхаҩ изанааҭ алх! Уи
зегьы реиҳа ижәытәӡатәиу, зегьы реиҳа иԥышәоу, зегьы реиҳа ҳаҭыр змоу занааҭуп.
Хыхь исҳәеит аԥсуа ҭаацәараҿы зегьы зхьыԥшыз аб
иакәын ҳәа. Ихьыԥшын мацарагьы акәым, уи икульт ыҟан
сҳәеит. Уаби уабдуи аамҭа рԥырхагаханы уи азҵаараҿы
ихьаҵзар, рпозициақәа рзымыхьчазар, уара ирҽеи! Заа
угәуҽанысҵоит: уи имариоу усӡам. Урызхәыц уаби уабдуи
рыԥсыҽрақәа, арыжәтә раԥхьа инаргыланы. Аб иҭаацәа
рҿы аҳәынҭқар иеиԥш ихы мҩаԥигозароуп – убасҟан ауп уи
икульт аныҟало. Убасҟан ауп ухшара ҳажәлар ирҵеицәаны
ианыуааӡо! Уи зегьы ирыцкуп, иааӡа аԥсуаҵас! Аԥсуаҵас
иааӡоу аҵеи зегьы драмароуп: ақыҭаҿы уи дынхаҩуп, ақалақь аҿы занааҭс иҟоу зегьы драмароуп, аинтеллигенциа
рҿы динтеллигентуп, аҳәынҭқар иҿы дҳәынҭқаруп. Абызшәақәа иҵарц иҭахызаргьы аԥсуа бызшәоуп урҭ зегьы
цаԥхас ирымоу. Абарҭқәа зегьы Аԥсуараҿы иҟоуп, уи мап
ацәызкыз ихшара драӷоуп, знымзар-зны дахьхәуеит, аха

57

иабаҟоу усҟан аамҭа адәыӷба ықәҳа ицахьеит, иара зыхьшь
халаз иеиԥш, дыхрааӡраауа, иҟам-ианым уи «аперрон»
даақәхоит. Ус умыхьырц, заа угәуҽанысҵоит: иухоумыршҭын аҳәынҭқарра маҷ ушахагылоу, ушҳәынҭқару ухаҭа!
Уи ныҟәгатәуп ԥсахрада!
Даҽакгьы шәыхшыҩ азысышьҭыр сҭахуп.
Аԥсуара иацәтәымыз ҟазшьа бааԥсны иҟалеит аҭаацәа
реилыҵра – уи иахьа кырӡа имариахеит. Ҳабацәа рхаан
уи ҟалашьа змамыз акәын. Ҳара ишьақәҳаргылароуп убри
ажәытәтәи ҳабацәа рҟазшьа. Аҿар роуп уи апроблема зыӡбыша.
Хаҵеи ԥҳәыси ацҭәы анроуа еиҳараӡак изыхҟьо aӷappoyn
(аҩыжәра, анаркотик уҳәа ртәы салацәажәом) амамзаароуп, аха зҳәоу еиқәшәаны еицынхаз ирыцхраауагьы ҟалоит,
рыхгьы иахәоит, аӷаррагьы иацәцоит. Асовет мчра шьақәгылаанӡа аԥсуаа нхацәан; аагалыхра ыҟаӡамызт, ахәаахәҭра рхы иаҭәаршьаӡомызт, иагьмаҷын. Убри аҟнытә аԥсуа ҟазшьала амаҷ изирхон, аду рацәеишьаӡомызт – убри
аҟазшьа бзиа аҭаацәа еиқәнархон.
Шәыԥсҭазаараҿы иалышәхуа азанааҭ ала зегьы хықә­
кык-хықәкык шәымазароуп, аха аҭаацәа бзиа, аҭаацәа
зҳәоу еиқәшәоу раԥҵара – уи зегьы ишәзеиԥшу хықәкызароуп. Ари азҵаара ҩыџьа зхы еидызкыло ракәӡам изусу, ари жәлары зегьы ирзеиԥшу проблемоуп. Аҳәынҭқарра
ҟаҳҵарц ҳҭахызар, уи ауасхыр ҳарӷәӷәап! Шәара шәоуп уи
ауасхыр азышьҭазҵо.
Аҿар рыгха хада – аԥсҭазаара имарианы ахәаԥшроуп.
Мап, ус иахәаԥштәым! Аԥсҭазаара март иаҩызоуп, иахьа
ибзиоуп, уаҵәы ибааԥсуп. Ус анакәха, ҳара зегьы ҳарзыԥшызароуп; абзиагьы ҳахнамԥаароуп, ауадаҩрагьы ҳгәы
канамыжьроуп.
Зегь раԥхьаӡагьы аҿар абри рабжьазгоит.
АԤҲӘЫЗБА БАХЬ
Ахьӡи ахьмыӡӷи роуп Аԥсуара еибаркны измоу – уи
гәысгьы, гәаҵәасгьы иаӷроуп. Ахьӡи ахьмыӡӷи рҿы хада-

58

ра змоу аҭыԥ аанылкылоит аԥҳәызба. «Аԥҳәыси адгьыли ирхылымҿиаауа акгьы ыҟам», рҳәоит ажәлар. Убасҟак
иӷәӷәан аԥҳәызба лыхьӡи лыхьмыӡӷи. Убри аҟнытә аԥҳәызба лааӡарагьы убасҟак иҭакԥхықәран.
Ани аби рҭыԥҳа драаӡоит ҩнаҭак ныҟәылгарц ҳҳәеит
– ус ауп ишыҟоугьы. Аҵара бҵаргьы, ибымҵаргьы, быԥсҭазаараҿы аҭаацәа рныҟәгара хадара амазароуп. Иаҭахузеи
уи азы? Зегь раԥхьаӡагьы аҩнԥҳәысра базыҟаҵазароуп
– уи азанааҭқәа ирхадоуп. Бҳәынҭқарԥҳәысзаргьы, бҵарауаҩ-академикзаргьы, урҭ раԥхьа игылазароуп аҩнԥҳәысра:
аҩны аԥҳәыс ус аныҟәгара, ахшара рааӡареи ахәыҟаҵареи
раԥхьа инаргыланы. Ус иҟоу лоуп арԥысгьы дзышьҭоу, уи
иани иаби ҭацас ирҭахугьы.
Аԥҳәызба лаҳаҭыр ашьҭыхразы акраҵанакуеит лҽеилаҳәашьа. Уи иагьакуп, иагьыҩбоуп. Есышықәса ацәацәҩыча ҿыцқәа цәырҵуеит, урҭ ирыхьӡуп «амода ҿыцқәа». Сара
урҭ рформақәа реиқәыԥхьаӡара салагом – акы аҵкыс акы
еиӷьуп, урҭ аԥызҵо хықәкыс ирымоу аԥарарҳароуп, уаҳа
акгьы! Аҳәса хыласқәа роуп урҭ зегьы раԥхьагьы ишьҭызԥаауа, дара рзоуп иагьзаԥырҵо. Убри аҟнытә уи амода
зшәу згәаԥхо арԥарцәа хԥарақәа роуп. Убриазоуп урҭ ацәацәҩыча-модақәа зхы пату ақәызҵо ахацәа рҿы ҳаҭыр зрымам. «Анигьы ҭацас дызлоугарызеи!», рҳәоит аӡӷабцәа реилаҳәашьа згәамԥхо абацәа.
Аха иҟоуп зегьы иргәаԥхо амода: ихырҟьам зцәҩыча
цәанаала! Уи аԥсуа ԥҳәызба ԥхашьаԥхаҵа лҟазшьа шьахәла
иақәшәоит: лыҵкы акәзар, иоуцәамкәа, икьаҿцәамкәа
ишақәнагахара иҟоуп, лкәафҭа ахәдеи амаӷрақәеи лцәа иаадшәало иӡахуп. Убарҭ ианрыцлалак лыхцәы қамыз, арԥыс
илаԥш налыдхалоит. «Ҳаи, шьири, ани аҭыԥҳа сан дылҭацандаз», – игәы иааҭиҳәаауеит. «Дызшаз днеигӡааит, ани
аҭыԥҳа дзыжәладашь?» – зыҷкәын изы дызгәаԥхаз ан дналазҵаауеит. «Иахьа ԥҳәызба еинаалак дызбан...» – ҳәа лыӡбахә аацәыригоит аҭацаагара иазгәышьуа абгьы.
Аԥсуа ԥҳәызба абас дыҟазароуп. Уи ус дзааӡо ан лоуп,
уи дарӷьажәҩаны длывагылоуп Арҵаҩы. Урҭ роуп ХХI
ашәышықәсазы Аԥсны ныҟәызгараны иҟоу иахьатәи аҿар
зааӡо. Аха сара ирабжьазгозеи аҿар? Убри сазааҭгылап.

59

АҾАР ЗЕГЬЫ ШӘАХЬ
Зегьы раԥхьа иргыланы ишәабжьазго: шәқәыԥшра шәеиҷаҳа, шәқәыԥшра шәыхьча! А. С. Пушкин иҩымҭак епиграфс иеиҭеит: «Береги честь с молоду». Ақәыԥшцәа шәзы
дыҷкәына, дыӡӷаб – ари зегьы ирыцкуп. Зқәыԥшра ламысла изыхьчаз, касышлеи хҭарԥашлеи иажәра даԥылоит. Ахы
пату ақәҵараҿы аԥсуаа жәытәнатә аахыс рхатәы милаҭ ҷыдара рыман. Аурысқәа, анемсаа, афранцызцәа, аполиакцәа
уҳәа акультура ду аԥызҵахьоу амилаҭ дуқәа ирылаӡо ҳара
иҳалаӡаӡом, избанзар ҳара даҽа ҭоурыхмҩоуп ҳазнысыз.
Кавказ ахатә культура аман, уи Европатәи иацәыхаран.
Ҳара ҳахьӡи ҳахьмыӡӷи акала иҟоуп, еиҳараӡак арԥызбеи
аԥҳәызбеи, ахаҵеи аԥҳәыси, иара убас аҭаацәа реизыҟазаашьеи рҿы. Аԥсуа ԥҳәызба арԥыск дихнаҳәаар, даара иус
бааԥсхон, ԥҳәысс димгар ауаҩшьра ахылҿиаар ауан; «Ҳара
ҳаума дызхыччаз!» – рҳәон лашьцәа, лҭынхацәа. Ахьымӡӷ
анаҩсгьы ус зыхнаҳәааз аԥҳәызба даҽаӡәы дызиццаӡомызт, ус дразҟыданы, дагьнасыԥданы даанхон. Ари аҵас шаҟа
иӷәӷәаз аҟара аҿар ахылаԥшрагьы рыман, иагьахьчон:
аԥҳәызбагьы арԥысгьы еиԥшны рхы пату ақәырҵон. Усҟан
аҿиара бзиа иҟаз зыбзоуразгьы убри акәын: аӡӷабцәагьы аҷкәынцәагьы зегьы аразҟқәа роуан – имаҷӡан аҩнра
изымцакәа иаанхоз.
Асовет мчра иаҳнаҭаз рацәоуп, аха иаҳнаҭаз аҵкыс еиҳаны иҳамнахит. 70 ш. ҳааҟәымҵӡакәа Аԥсуара анышә аҭара
ҳаҿын; ашкол программа иалаз рӷьырак убри акәын изызкыз: «ажәытәра ацәынхамынхақәа» ҳҳәаларын, «ажәытә
ҵас бааԥсқәа» ҳҳәаларын. Абас ҳҵас хазынақәа ҳархыкәласуа аҳәынҵәа рықәҭәара ҳаҿын. Уи зегьы политикан, амилаҭ хдырра ҳцәырӡра акәын изызкыз. Даҽакала иаҳҳәозар,
агаӡа инапала амаҭ ркуеит ҳәа урҭқәа зегьы ҳара ҳнапала
акәын ишыҟарҵоз.
Уи аҿгьы ҳауаангылоз: еизарацыԥхьаӡа, ҵәыцак ҳкыцыԥхьаӡа, еиҳараӡак ашкол аҿы аҿар ҳрылагылан иаҳҳәон,
еиҭаҳҳәон: «Ҳара милаҭ еилаҳхуам, аҷкәын бзиа иибаз
дааигоит, аӡӷаб бзиа илбаз диццоит» уҳәа «ҟәышрас» иҟаз

60

зегьы аҿар рхы иҭаагалон. Арахь уԥшыр, ҳаԥсадгьыл аҿы
азин ҳәа акгьы ҳамаӡамызт, ҳбызшәа зны аҵара азин ҳамырхларын, нас иҳаҭашәа ҟаҵаны хәышҭаара бызшәаны
иҟарҵаларын, аха зегьы акоуп, ҳара иаҳҳәац ҳҳәон – «ҳара
милаҭ еилаҳхуам…» Аӡәгьы дазхәыцуамызт егьырҭ амилаҭ
ҳара ишаҳзыҟаз.
Урыс школк аҿы арҵаҩы диазҵааит ҵаҩык:
– Аԥсны милаҭқәас инхода?
– Аурысқәа, ақырҭқәа, аерманқәа, абырзенқәа... – еиқәи­
ԥхьаӡан, дааҭгылеит, уаҳа аӡәыр ыҟазар игәалаиршәарц.
– Аԥсуаа, – иҵалҳәеит арҵаҩы.
– Аиеи, аԥсуаагьы нхоит! – ишьақәирӷәӷәеит аҵаҩы.
«Аԥсуаагьы Аԥсны инхозаап!» игәалашәеит аҵыхәтәан.
Абас акәын ҳара ишҳахәаԥшуаз. Арҵаҩгьы аҵаҩгьы ирхарагәышьоузеи, ус иҟан аполитика. Аа, ижәбоит ҳалашәра
ҳахькылнагаз.
Зегьы ааӡаралоуп ишалаго. Аҭаацәеи арҵаҩцәеи роуп уи
знапы иану. Ирабжьаагарызеи, нас, урҭ арҵаҩцәа?
АРҴАҨЦӘА ШӘАХЬ
Арҵаҩра еиҳау занааҭ ыҟаӡам, избанзар, ахәыҷы ҵарадыррала ибла хызтуа, аԥсҭазаара амаӡа ихы-игәаҿы иназго Арҵаҩы иоуп. Дарбан ҳәынҭқарратә усзуҩу, шәҟәыҩҩу,
ҵарауаҩу... зхылԥа зхыхны зырҵаҩцәа ирмеихырхәо,
аџьшьара ду рызымҭо! Ҳаргьы иҳаман арҵаҩцәа дуқәа:
Фама Ешба, Дырмит Гәлиа, Андреи Ҷоҷуа, Николаи Патеиԥа, Платон Шьаҟрыл... Урҭ иларҵаз ажәла марымажахан,
ҵарадыррала ҳажәлар дырлашеит. Иахьатәи ҳарҵаҩцәа
шәануп урҭ рымҩа. Шәара ижәбоит изакәытә ҿырԥшу урҭ
ишәзынрыжьыз. Баҩхатәрала зегьы еиԥшым, уи ҵабыргуп,
аха арҵаҩы иуалуп, хыхь зыӡбахә сҳәаз ҳарҵаҩцәа дуқәа
реиԥш, иааиԥмырҟьаӡакәа ихы аус адулара. Зхы иақәиҭу
Аԥсны аҵеицәа рааӡара насыԥс ианшәоу, ишәааӡа урҭ рыԥсадгьыл иаҵеицәа иашаны. Зегьы раԥхьаӡагьы Аԥсуара рылашәааӡа – уи етикатә культура дууп. Аԥсуара ԥсыс иахоу

61

аԥсуа бызшәоуп. Иҳаҩсхьоу аамҭақәа рыгха шәазхәыцны,
шәҿаԥхьа иқәшәыргыл азҵаара хада: аԥсшәа ззымдыруа
аԥсуа даԥсыуаӡам! Уи традицианы иҟаҵатәуп, иҟазҵогьы
арҵаҩцәа шәоуп.
Ахатәы бызшәа инарҵауланы адырраҿы цаԥхас иамоу
асахьаркыратә ҩымҭоуп. Ашәҟәыԥхьара агәыблра зкыз
егьырҭ амаҭәарқәа рҵарагьы изымариахоит, избанзар,
ибызшәа беиахоит, ихшыҩ ҵархоит, идырра ҵаулахоит,
икультура азҳауеит, иԥсадгьыли ижәлари дырпатриотхоит.
Ус иҟоуп асахьаркыратә литература амч. Дакадемикхаргьы,
дҳәынҭқарратә усзуҩхаргьы, асахьаркыратә литература
дамыԥхьозар, идырра ҭшәахоит, изанааҭ аҳәаа изахысӡом,
ус анакәха, изеиԥш культурагьы хьысҳахоит, иӷархоит
ибызшәагьы. Уиадагьы, асахьаркыратә литература амилаҭ
культура иабжакны ирыԥхьаӡоит. Ус анакәха, аҵара змоу
аинтеллигенциа хымԥада ирдыруазароуп имилаҭ литература. Мап анакәха, дабатәи интеллигенту?! Ус иҟоуп зхатә
культура змоу ажәларқәа зегьы рҿы. Ҳара ҳҿгьы ус иҟаларцаз, шәара, арҵаҩцәа ишәуалул абиԥара ҿа еиҵагыло убас
еиԥш рааӡара. Ари азҵаара сзазааҭгылаз – иахьа ҳҿар даара иԥсыҽны рхатәы бызшәа рдыруеит, урҭ рсахьаркыратә
литература иаԥхьозар ус изыҟаломызт. Уи арҵаҩцәа шәоуп
изхароу.
Шәара, арҵаҩцәа, инарҵауланы шәазхәыцроуп аԥсуа
бызшәа иамоу астатус – аҳәынҭқарратә бызшәа – макьана
ақьаад аҿоуп иахьыҟоу, аха абиԥара ҿа рхаан аԥсҭазаараҿы
уи афункциа нанагӡароуп. Уи ус иҟаларц азы ҳажәларгьы
аҳәынҭқаррагьы зықәгәыӷуа шәара шәоуп. Ихатәы бызшәа
усгьы идыруеит ҳәа шьоукы-шьоукы анацәа ирҳәо акәымкәа, ихатәы бызшәала аҵара иманы дшәааӡароуп аҵеи.
АГӘЫЛА. АИГӘЫЛАЦӘА РЕИЗЫҞАЗААШЬА
«Агәылеи агәи», – рҳәоит аԥсуаа. Уи иаанаго агәыла ила
ауаҩы дыӷәӷәоуп, агәыла агәы дацаԥхоуп, агәыла агәы
даҩызоуп. Убриазоуп аԥсуа агәыла агәы дзадикылаз. Аԥ-

62

суа ицәтәымуп аиндивидуализмра. Аԥсуа игәылеи иареи
ргәы еизынхар, рыҿқәа нарҳәны еивысуа иалагар, ԥсракӡрак аиԥш ирыԥхьаӡоит, ихьааргоит, ихьымӡӷыршьоит.
Избанзар, урҭ ирдыруеит инаԥшуа ирзырҳәо. Инаԥшуа
ҳәа иҟаз азҵааӡомызт рыуа изхарада ҳәа. Аигәылацәа
еицәажәом анырҳәа, рҩыџьагьы ланарҟәуан: «Дгаӡоуп
акәымзар, игәыла игәы шԥанирхоз!», – рҳәон еиҳа илаҟәыз
изы; «Дҟәышын, ихы иаҭәеимшьар акәын!», – рҳәон еиҳа
иҟәышыз изы. Мамзаргьы, рҩыџьагьы неидкыланы: «Ҳаи,
абаақәа, ирыхьзеи?!», – рҳәон. Урҭ ахьымеицәажәо агәылацәагьы рхы иақәҵаны, ирыбжьацәажәон, реинраалара рҽазыркуан, иага агәыхьшәашәара рыбжьалазаргьы,
иагьеиндраалон. Уи инаркны уажәраанӡа ишыҟаз аиԥш
еибабон-еибаҳауан, ахаан ухахьы уџьымшь ыҟоуп ҳәа еибырымҳәацшәа иааҟалон. Уи агәахәа рнаҭон рҭаацәагьы,
урҭгьы уажәраанӡа агәыхьшәашәара ирыбжьалаз рзымдырӡошәа аиҭанеиааира нарыбжьалон. Ac иҟалон еиҳараӡак
краамҭа имеицәажәоз рыҟны. Ари збо егьырҭ агәылацәагьы ргәы иахәон.
Агәеизынхарақәа иагьакуп, иагьыҩбоуп. Убри аҟнытә,
иахьа згәы еизынхаз, агәшыра ахьынӡаҟоу реинраалара
нап адыркӡомызт, ирдыруан уи шлыҵшәадахоз. Урҭ реиныршәаразы иаҭахын аамҭа, аамҭа ԥыҭк анбжьыслак ргәашырақәа еиқәтәон, агха иҟарҵаз иазхәыцуан, иԥхаршьо иалагон иахьымеицәажәоз. Убарҭқәа рхы иархәаны акәын
аинрааларагьы нап шадыркуаз.
Аинраалара иарццакыр алшон ачара, ма аԥсра. «Аҳәҳәабжь ахьгаз унеи!» рҳәоит ажәлар. Уи зызку убарҭ имеицәажәоз
роуп. Аԥсра ахьыҟалаз аҩнаҭеи ҳареи ҳаизыуааӡам ҳәа рҽааныркылар, ихьымӡӷын. Аха иахьнеиуа иқәырцар, ргәылацәа иранарыжьуамызт, «Ҳаӷаиҭа, ауаҩшьра шәыбжьоушәа,
ишԥақәышәцоз!» – ҳәа ираҽԥнырҳәон. Ақыҭаҿтәи ауаа
хатәрақәа иара аҽныҵәҟьа агха иҟалаз дырҽеиуан. Иара
убас акәын ачарагьы ари аус шарццакуаз: ачара ҩымшҟахымшҟа шагу, аԥшәма илаиацәажәаны дақәдыршаҳаҭуан,
дызмацәажәо игәыла иаашьҭра. Нас ҩыџьа-хҩык ачара
змоу аԥшәма ихьӡала инеины даарԥхьон, иутәу- иҳәатәу

63

удыруеит, уааины угәылацәа урылагыл ҳәа иарҳәон. Анахьгьы арахьгьы аӡәы мап-чап иҳәаргьы ианамыжькәа, иаарӷьны иацәажәон.
Аԥсуа қыҭақәа рҿы аигәылацәа, шамахамзар, еизааигәаӡаны, рцәыкәбарқәа еилаҭәо инхаӡомызт. Ус зыҟарҵоз
амаҷ азы агәыхьшәашәара рыбжьамларц, рыбз меишьцыларц азакәын. Арахә-ашәахә уашҭа иааҭаҳауа, акәты,
ашәишәи еилало, ауҭра иҭалан аԥхасҭа ҟарҵо, аҭаацәа
рцәажәабжь агәылацәа ираҳауа – урҭқәа зегьы анеицылалак, агәылеи агәылеи ргәы еихшәар алшоит азы инаскьа-ааскьаны инхон. Уимоу, аишьцәа анеиҿыҵуагьы, ари
уажәшьҭа дхаз ҭӡуп ҳәа, днаскьаганы дындырхон.
Аигәылацәа еснагь аицхыраара рыбжьан: еицхырааны
ицәаӷәон, ирашәон, иҭаргалон, ажь рҭаауан, амҿы ааргон.
Аӡәы уардынла аӡлагарахь дцозар, игәылацәагьы адырра
риҭон. Иҟан еилахәны амхы аныларҵозгьы. Ауаҩы рыцҳарак дақәшәар, раԥхьа иааиуаз игәылацәа ракәын, асасцәа
иҭаар, шьтәак рзишьуазар, агәылацәа ракәын иҟазҵоз, дара
ракәын ирыдтәалозгьы. Аԥшәма ихала ашьтәа шьны ихала
асасцәа дрыдтәалар, ари гәыла димаӡами ҳәа инеизҵаа-ааизҵаауан, иԥшәмара аҳаҭыр лаҟәуан.
Ацәгьеи абзиеи рырҽеира атәы усгьы еилкаауп, агәылара ачара рураны иҟазар, рхатә усқәа нышьҭаҵаны, иутәызиҳәатәыз зегьы дара роуп иҟазҵо, ԥсразаргьы – убас. Агәылара аԥсы дахьынӡакҿоу ацә икыр, аҽага икыр, убас ихатә
уск ҟаиҵар ԥхашьаран. Aгәыла ихьӡи ихьымӡӷи игәылацәа
ракәын издыз. Агәылара иахәҭоу ҟазымҵоз иҟан данахьдырхәуаз: иҩнаҭа ацәгьа-абзиа аныҟоу агәылацәа ишахәҭоу
ала имаҵ руӡомызт. Уи гәҽанҵаран, егьыс аҳабла ахьымӡӷ
ддыргомызт, иахәҭаз ҟарҵон, аха аԥшәма ихы ирдырны,
ауаагьы идырҳаны акәын ишыҟарҵоз.
Ахьӡи ахьымӡӷи Аԥсуара злеибарку милаҭ ҟазшьоуп.
Уи ауп аигәылацәагьы аҳаблагьы еибаркны измоy. Аигәылацәа рыжәлақәа хаз-хазызаргьы, еижәлантәу реиԥш,
аиашьара, аиаҳәшьара рзибауеит: урҭ аҷкәыни аӡӷаби еибагар хьымӷӡыс ирыԥхьаӡоит, уи аԥсуа иаҭәам акакәны
иахәаԥшуеит. Уигьы акәым, ибжьааԥны арԥызбеи аԥҳәыз-

64

беи еибырҳәо алафгьы аигәылацәа еибырҳәаӡом. Ажәакала, аигәылацәа жьрацәарала еилахәу реиԥш ауп реизыҟазаашьа шыҟоу.
Ҳаблак аҿы еижәлантәу аишьцәа ахьеиланхо, тәым
жәлак дрыланхозар, иҷыданы ҳаҭыр иқәырҵоит, уи ажәа
хәахәак аӡәы иеиҳәар, аишьцәа рхы иақәҵаны, иаҽԥнырҳәоит, дахьдырхәуеит. Сасцәақәак рҭазар иара ҭамадас
дҟарҵоит, ацәгьа-абзиа рҿы ажәа идырҳәоит, сасра ицозар
еиҳабыс ма ҩызас дышьҭырхуеит. Ажәакала, уи сыжәлазаҵәны срылахеит ҳәа ихы ҟәыншьауа, дызлоу аҳаблаҿы
дыԥҽны дҟалаӡом.
Агәыла аԥсра дақәшәар игәылацәагьы ицџьабон: аԥсы
дахьынӡакҿоу, нас жәымш рҿынӡа, аԥшәмацәа ахаатә агьама рбаанӡа, агәылацәагьы рыцчгон. Уи ашьҭахьгьы, рыҩны
агәырӷьара ыҟазар, ашәа рҳәомызт, икәашомызт. Иара убас
абжьааԥынгьы амузыка адырҳәаӡомызт. Ашықәс аҿынӡа ус
рхы мҩаԥыргон.
Аигәылацәа еишьцәас иҟаибаҵаӡомызт – урҭ уиадагьы
еишьцәоуп, ршьа еибауеит ҳәа иԥхьаӡан.
Ишԥаҟоу урҭқәа иахьа?
Аҭаацәа реизыҟазаашьаҿы иахьа иҟоу агхаԥхақәеи
агәынамӡарақәеи, хымԥада араҟа ианыԥшит: «Аҳәынҭқарра маҷ» – аҭаацәара рыԥсҭазаараҿы аԥшәма имчра анԥсыҽха, уи амчра акәын аигәылацәагьы рымчра зырӷәгәоз, уажә
уигьы ианымԥшыр амуит. Иԥсыҽхеит ԥыхьа иҟаз аҳаҭыреиқәҵара, ус анакәха, агәбылрагьы ԥсыҽхо иалагеит. Аиҳаби
аиҵби рыбз ахьеишьцылаз ыҟоуп; еизыуаам аигәылацәа
ыҟоуп; имеицәажәо аишьцәа ыҟоуп; имаҷхеит уи згәы иалоу, еинҳраалап зҳәогьы агәылацәа. Уимоу, аҳәса реиԥш,
ахацәагьы ауҳәан-сҳәан шьҭызхыз рацәаҩхеит. Уи ахаҵа
иаҭәам акы шакәугьы иазхәыцӡом. Араҟа агәеизынхарагьы, згәы еизынхаз еинзраалогьы рыԥсыҽраҿы мзыз хадас
иҟоу арыжәтә ауп, уи иачычаз, иааиԥмырҟьаӡакәа изжәуа
роуп. Ари азҵаара сҽалазгалом, иҷыданы иззааҭгылатәу
проблемоуп, избанзар, уи зегьы ирԥырхагоуп: аҭаацәагьы,
аҳаблагьы, аԥсҭазаарагьы неизакны. Ус анакәха, уи Аԥсуарагьы иаԥырхагоуп.

65

Аигәылацәа гәыблыла реизыҟазаашьа ааха ӷәӷәа анаҭеит аколнхара ацәырҵра. Хыхь ишаҳҳәахьоу еиԥш, аԥсуаа ҟазшьа бзианы ирыман аицхыраара, аицынхара. Еиҳа
зҳәоу еиқәшәоз, мчла еиҟараз еилахәны амхы ларҵон, иаадрыхуан, имчымхаз ицхраауан. Уи иԥсабаратәыз еицхырааран, ауаа реизыҟазаашьа ҳзырбоз акәын. Иара абраҟа
иазгәасҭар сҭахуп, уи уажәгьы имыӡкәа ишыҟоу. Аха нас,
аколнхарақәа мчыла еиҿкааны, бригадала аԥҳәыс, ахаҵа,
ахәыҷы, аду еиларгыланы аус ддыруа, ируз аус «аџьамш»
ҳәа ақьаад инанырҵо, ашықәс анынҵәалак ишәырҳази
шәуалқәеи-шәбаџьқәеи хеибарҭәааит ҳәа ашықәсантәи
рааԥсара иалҵшәаны акгьы рмоуа ианалага, ауаа гәамҵит,
агәынамӡара роуа иалагеит. Абаандаҩцәа реиԥш, зегьы
аплан рықәын, рыплан нарыгӡар акәын. Ашьыжь аҭаҭын
аиҭаҳареи арашәареи рзы усура ианнеиуа, шьоук заа инеиуан, шьоук аҩны рус-рҳәыс ишаҿу иагханы инеиуан, арахь
зегьы зҿыз аус акакәын. Иага аибаҳаҭырра ҟарҵаргьы,
иахьеи уаҵәи ирчҳаргьы, аҽԥныҳәа ҟарымҵар ауамызт,
еиҳараӡак ҭаҭынҿыхын урҭ есымша иагхоз уажә еиҳа ҿырхуа, еиҳа дрыԥхуа ианалагалак; аџьықәреи аарыхраангьы
– убас: ацәаӷәареи арашәареи раан рхы нахырга-аахырго,
аџьамш арҳара еиҳа иахьымариоу иашьҭаны, аҵыхәтәан
аџьықәреи ашара аан зегьы реиҳа дара иргон. Абарҭқәа
ирыхҟьаны агәыхьшәашәара рыбжьалон, агәеихшәара
аҿынӡагьы инеибагон. Зыӡбахә сымоу аамҭа ҳара ҳабиԥара
ибзианы иахаануп: аколнхарақәа раԥхьаӡа ианеиҿыркаауаз акәын, урҭ аибашьра ҟалаанӡатәи аколнхарақәа иреиԥшымызт. Уи ашьҭахь урҭ аколнхарақәа алҵшәа рыманы
ианыҟалагьы игхадамызт, урҭ агхақәа ауаа реизыҟазаашьа
аԥырхага ӷәӷәа рырҭон, ԥара-шьаралагьы акырзуз акыр
иоуа ишыҟазгьы.
Абасала, Аԥсуара шьаҭас иамаз ауаа реизыҟазаашьа
акәын, дара ирхарамыз амзызқәа ирыхҟьаны, знык ианышьақәҟьа, уи рԥсихологиагьы ианыԥшит. Хыхь ишаҳ­
ҳәахьоу еиԥш, ус ҟалеит аҭаацәа реизыҟазаашьаҿгьы, аигәылацәа реизыҟазаашьаҿгьы. Ҳаԥхьаҟа ҳалацәажәараны
ҳаҟоуп инеизакны ҳажәлар рыԥсҭазаараҿы уи ӷәӷәала ишаныԥшыз атәгьы.

66

АЛКААҚӘАК
Ҳажәлар реибаркыраҿы аҭыԥ ӷәӷәа аанызкыло ируакуп,
хыхь ҳзыхцәажәаз аигәылацәеи аҳаблеи реизыҟазаашьа.
Ҳахьалааӡоу азы иҳазгәаҭом акәымзар, уи аизыҟазаашьа
етикатә культура дууп. Ҳаамҭазтәи акультура дуқәа зырҿиахьоу амилаҭ дуқәа иреиҳау аҵарауаа уи џьашьахәыс
ирыԥхьаӡоит, иаахтынгьы ирҳәоит ари цивилизациа дук
иарҿиаз шкультуроу, дара ишрымамгьы имӡакәа ирҳәоит.
Уи иагьџьашьатәӡам, избанзар, Аԥсуара еиԥш иҟоу акультура иаци иахьеи идырҿиаз акакәны иҟаӡам, уи ашәҟәҩыратә
культура ҿиаанӡа ишьақәгылахьаз акоуп. Убриазоуп ҳаамҭазы шәҟәыла-быӷьшәыла акультура зырҿиахьоу ажәлар
изџьаршьогьы. Ҳара иҳамоу абзиа ҳара ҳхаҭа ианҳазгәамҭо
ыҟоуп – ус иахьабалак иҟоу џьаҳшьоит. Уи шәарҭоуп, избанзар, иумоу закәу еилкааны пату узақәымҵар, нас аӡрахьоуп
ахы ахьхоу. Аԥсны иналҵны имнаԥшы-ааԥшыц, ҳаԥсабара
еиԥш иахьабалак иҟоу џьишьоит. Ус ишыҟам анидырлак
ауп ҳаԥсабара хьырҵәаҵәа закәу анеиликаауа.
Исгәалашәоит абри еиԥш иҟаз ахҭыс. 60-тәи ашықәсқәа
рылагамҭаз акәын, Аҟәа ҳгәылара ҭакәажәык дыԥсит. Дтәанчаҩын аҟнытә Аусбарҭа хәыдаԥсада акәыба
лзыҟарҵон. Уи знапы ианыз, ауасҭа дааин, ԥаҭлыкак ауатка
злаасхәаша сышәҭ, мап анакәха акәыба ҟасҵаӡом иҳәеит.
Сара, Аԥсуара иалааӡаз, иацы ақыҭантә иааз, ари ансаҳа,
исҳәо сҿамшәо сышҳазхеит. Зны акәыба ҟаиҵандаз, нас
арыжәтәгьы ихәларҭәарын, даҽакгьы иоурын сгәахәит, аха
изоуҳәода! Ҳаԥсабара ԥсабара ишеиԥшым еиԥш, ҳ–Аԥсуара милаҭ ҟазшьак ишеиԥшымыз убасҟан ауп еиҳа ианеилыскаа.
Ари ахҭыс зысгәаласыршәаз, усҟан иџьасшьаз аҟазшьа
бааԥс ҳаԥсуараҿгьы даҽа формак ала ицәырҟьацәырасуа
иалагеит. Уи шәарҭоуп: иахьа ицәырҟьацәырасуеит, аха
уаҵәы иаргамахар алшоит.
Аԥсыжцәа анышә ԥырҟауеит. Уи зусу ԥсыжрала еилоу
роуп. Уи уалԥшьоуп дара рзы – ус иҟоуп Аԥсуара. Ус анакәха, иаҭахума аԥсыжырҭаҿы афатә-ажәтә наганы акрыфа-

67

ра-акрыжәра? Ҵабыргуп, иахьа уи иахьабалак иҟам, аха
уаҵәы иҟалар алшоит. Еиӷәӡами руалԥшьа анынарыгӡалак
ашьҭахь аҩны иааганы ҳаҭырла какалк ддыркыр, ҳааԥсара
ҳазыразуп, уаҟа уԥсы ҭынчхааит рҳәар? Убри ауп аԥсуаҵасла еиҳа иламысу. Аԥшәма изгьы игәырҭынчгоуп, ҭабуп ҳәа
реиҳәоит днархаҵгыланы.
Аханатәгьы аԥсыжраҿы аԥсы имҩа данықәырҵалак
ашьҭахь акрыфара изаԥшьыргазгьы аԥсыжцәа рзоуп,
убарҭ рџьабааи рыразреи ракәын изызкыз. Аԥсуараҿы уи
ахҭыс даара акырзҵазкуа акәны иҟан. Ари аҵас Аԥсуара
иахәҭакны иҟалеит, шьаҭасгьы иаман аразреи, ақьиареи,
ауалԥшьеи. Арҭ инарываргыланы Аԥсуара иацәтәыму даҽа
ҟазшьак, даҽа формак аныҟала, аԥсуа иҵас аҷыдарақәа зегьы хнырбгалоит, аԥсуа иламыс раԥхьа инаргыланы.
Аԥсыжцәа пату рықәҵаразы аԥшәма уи аҽны иҟаиҵаз
азирхаӡомызт. Ҩынҩажәа мшгьы аԥсхәгьы аԥшәма ианыҟаиҵо иԥсыз изоуп изыҟаиҵо, аха убри инаваргыланы
сыԥсыжцәагьы какалк дсыркыр сҭахуп ҳәа иажәа иналеиҵон. Убарҭқәа ҳҽырҭаҳагӡар Аԥсуарагьы еиқәнархоит, аԥсыжцәагьы раҳаҭыр шьҭнахуеит.
Даҽакгьы. Аԥсы иқә-иҵас (иԥсхәы-исабшахә) амҩаԥгара аан анышәынҭраҿы арыжәтә ахҭәалареи ажәреи ҵас
бааԥсны иаԥшьыргеит. Ҳабацәа рхаан ус иҟамызт. Уажәы
дқьырсианума, дымсылманума, дыԥҳәысума, дхаҵоума
инеиԥшны зегьы рҿы иҟарҵоит: Аԥсуарагьы каҳажьит,
адингьы ҳақәныҟәом! Иабантәаага? Амилаҭ рацәа ҳазлоу дасу иара иҵас ныҟәигоит, аха ҳара урҭ ҳусс ирылоузеи? Избан ҳара ҳҵас нкажьны тәым ҵаск шьҭаҳхраны
ҳзыҟоу?! Иџьашьатәӡами, иаҳҳәап, абри аҩыза афакт. Аԥсны ақыҭақәа зегь реиҳа амсылманра ахьныҟәыргоз Ешыра
акәын. 40-тәи ашықәсқәа рҿынӡа аԥсраҿгьы аԥсхәраҿгьы
арыжәтә цәырыргаӡомызт, уажәы аԥсраҿгьы, аԥсхәраҿгьы,
анышәынҭраҿы ахҭәалараҿгьы қыҭак «иаҵахом»!.. Аҵас
аиқәырхароуп иуадаҩу, арӡра мариоуп.
Зегьы рхы ианоуҳажьлак абасоуп ишыҟало. Ауаҩы
дзышьцылаз зегьы бзиоушәа игәы иабоит акәымзар, сабаԥрас иалоузеи аԥсы аҩы «ҿырхәхәо» акаҭәара. Даҽакуп,

68

иаҳҳәап, қьырсиан ҵасла аԥсы ихьӡала аишәа ахьгылоу
асакәмал (арафы) ахҵара.
Аԥсыжреи аԥсы иқә-иҵас амҩаԥгареи аус аҿы амсылман ҵасгьы шьақәгыланы иҟан, уажә уигьы бжамҽамхеит.
Ac еиԥш иҟоу аҵасқәа амилаҭ лаԥшы рхызароуп, амилаҭ
хшыҩ амҩа иқәнаҵозароуп, уи аныҟамлалак, нас дасу ихы
иааҭашәалак ҟаҵо, зегьы рырбгара, рырхәашара иналагоит. Идырхәашо ҳҭоурых ауп, ҳкультуроуп, аха урҭқәа еилызкаауа дабаҟоу! Арыжәтә ахь зхы цаз иԥшьоу аус ишьҭахь
аиаирхоит.
Ҳҵасгьы, ҳқьабзгьы, ҳҭоурыхгьы абиԥара ҿа еиҵагыло ирдыруазароуп. Ҳара зегьы иаҳуалуп урҭ рыхьчара, реиқәырхара. Убасҟан ауп аԥсуа дшаԥсыуоу анудыруа, имилаҭ хаҿра иманы, уи даҽакы иаламҩашьо даныҟало.
АЖЬРАЦӘАРА. АԤСУАА ЖЬРАЦӘАРАЛА
РЕИЗЫҞАЗААШЬА
«Аҵла дацла игылоуп, ауаҩы – жьрацәарала», – рҳәоит аԥсуаа. Милаҭс иҟоу зегьы ажьрацәара рымоуп, ҳаҭыргьы рзақәуп. Аха аԥсуа ижьрацәара дшазыҟоу цқьа иааҭуҵаар, иааџьоушьартә ахатәы ҷыдара амоуп. Ажьрацәара ҩ-жәлакы реилахәрала иалагоит – амаҳәи абхәарааи
рыла. Урҭ реибабареи реиҭанеиааиреи агәбылра аҵкыс
аҳаҭыреиқәҵароуп шьаҭас иамоу. Нас аиаҳәшьаԥацәеи
аиаҳәшьаԥҳацәеи анрыбжьагылалак ауп агәблыраҵәҟьа
аныҟало, избанзар, уажәшьҭа урҭ жьрацәароуп. Агәблыра аҵкысгьы еиҳауп аеншьареи аиаҳәшьаԥареи. Урҭ реизыҟазаашьа уаназхәыцуа, аҳәынҭқарратә ма арратә еиҿкаашьа угәаланаршәоит. Араҟа, қәрала акәымкәа, аеншьцәа
еиҳа амчра рымоуп, аиаҳәшьаԥацәа еиҵбыратәуп, аха уи
изаҟаразаалак раҳаҭыр ланарҟәӡом, избанзар, нцәахәыс
ирыԥхьаӡо ажьрацәара азакәан ала, дара ҭыԥс иааныркыло
аиаҳәшьаԥара иԥшьоу акакәны ирыԥхьаӡоит, иагьазгәдууп.
Ac еиԥш аизыҟазаашьа ахьыҟоу аҭакԥхықәрагьы ӷәӷәоуп:
ажьрацәара еилазгаз изы шаҭарак ҟазымҵо ашьауӷатә ко-

69

декс шьақәыргылоуп. Абасала, ирацәоуп аԥсуа жьрацәара
иарҿиаз агәбылратә еизыҟазаашьеи уи аҭакԥхықәреи.
Ҳарзааҭгылап урҭ акакала. Аха зегь раԥхьаӡагьы ҭоурыхс
иамоузеи ажьрацәара? Адунеитәи ауаатәыҩса ирзеиԥшу
аҿиара ианбалага? Насгьы ишԥалагеи?
Миллион шықәса, иҟалап инеиҳангьы, ayaҩы дгыгшәыгын, абна дылан – дыбнауаҩын. Уаҟа хылҵшьҭрала рҽеидкыланы ишәарыцон, рхы ныҟәыргон. Раԥхьаӡакәны урҭ
агәыԥқәа хылҵшьҭрала рҽеидкылара ауаатәыҩса рҭоурых
аҿы епоха дук аҵанакуеит: «Первобытнообщинный строй»
ҳәа иашьҭоуп. Агәыԥқәа еиҿаҳауан, еибашьуан, иқәибахуан, ииааиз егьырҭ иаҵахаз тәыс иҟарҵон. Рымаҵ ддыруан. Ус хәыҷы-хәыҷла аҳратәра (рабовладельческий строй)
аформациахь ииасит. Ари аепоха аан ауп ахылҵшьҭратә
гәыԥқәа реибашьреи тәцәас рыҟаҵареи рнаҩсгьы, хаҵеи
ԥҳәыси раҳасабала еибаго, аҭаацәа аԥырҵо ианалагаз. Абасала ихацыркын жьрацәарала аҽеилыргара. Уажәраанӡа
хылҵшьҭрак иатәыз агәыԥ аҿы хаҵеи ԥҳәыси еибагозҭгьы,
уажәы даҽа хылҵшьҭрак аҿынтә ԥҳәыс дааигон. Ф. Енгельс
еицырдыруа иусумҭа «Аҭаацәа зхылҿиаази, ахазхатәмали,
аҳәынҭқарреи» аҿы ари апроцесс адунеитәи ауаатәыҩса
рҿиара аҿы хҭыс дуӡӡаны иҟалеит ҳәа дахцәажәоит, избанзар, абиологиатә наука излаҳәо ала, хылҵшьҭрак иреиуоу анеибага ирхылҵуа мрихоит, хшыҩла икәадахоит, махашьахала имчыдахоит, ишнеи-шнеиуа адеградациа рыхьны ианыӡӡаауеит. Ршьа шаҟа еицәыхароу аҟара ирхылҵуа
зегь рыла иӷәӷәахоит, иҟәышхоит, аҿиара роуеит. Ф. Енгельс аԥсуаа ажьрацәара ишазыҟоу идыруазар, иага иџьеишьарын. Дара аԥсуаа рхаҭа аҵара шрымамгъы, Ф. Енгельс
иеицәамкәа ажьрацәара закәыз рдыруан, уи еилазгазгьы
илахьынҵа ӡбан.
Аԥсуа жьрацәараҿы хадара амоуп, хыхь ишысҳәахьоу
еиԥш, аианшьареи аиаҳәшьаԥареи, нас урҭ реизыҟазаашьеи. Иналкааны урҭ ҷыдала агәблырагьы ӷәӷәаны ирыбжьоуп. «Аиаҳәшьаԥа ма аиаҳәшьаԥҳа раншьа ианинықә,
аца иҭоу аџьықәреи агьама рбом» рҳәоит. Аԥсуаа рҿы ашьоура ахатә ҵас амоуп. Ашьоура зегьы азин рымаӡам. Аиашьа

70

ишьа аиашьа иуеит, иара убас аиаҳәшьаԥагьы аианшьагьы ршьа еибаур азин рымоуп ҳәа иԥхьаӡоуп. Ианшьцәа
ргәараҭаҿы аԥсра ҟалар, аиаҳәшьаԥагьы аиаҳәшьаԥҳагьы
ашәы шьҭырхуеит. Аианшьцәагьы ус ауп ишыҟарҵо. Урҭ
аԥсаҭатәгьы рыбжьоуп. Иара убас ачарақәа раан амхьахь
рыбжьоуп. Ачараҿы аианшьа ахаҿы ддыртәоит, избанзар,
аианшьа амчра имоуп ҳәа иԥхьаӡоуп. Рнапы анырыӡәӡәо
акәзааит, аҩны ианыҩнало, аҵәца аныркуа, аихаҵгылара
аан еснагь аианшьцәа аԥыжәара рырҭоит – дыԥҳәысума,
дхаҵоума. Зны-зынла аианшьа қәрала деиҵазаргьы, «уара
уаншьоуп, амчра умоуп, утәа» рҳәоит. Иара убасҵәҟьа,
«ари дгылазааит, диаҳәшьаԥоуп» рҳәоит. Ҭацаагара ицозар
аншьа аԥызара ирҭон, аиаҳәшьаԥа аҭаца лчамадан анакаакра, уи лымаҵура иҽазикуан. Усҟан уи ихгьы дирдыруан:
«Сара сиаҳәшьаԥоуп!..»
Аиаҳәшьаԥеи аиаҳәшьаԥҳаи раншьцәа рҿы ацәгьа-абзиа анрымоу, риашьараҿы аиԥш амаҵ руеит, аха усҟан урҭ
иазгәдуноуп амаҵ шыруа: «Ҳаншьа игәараҭа агәырӷьара
ыҟоуп!» рҳәон дара. Урҭ ашәаҳәареи акәашареи рылагьы
идырԥшӡон ачара. Уи хьӡын-иԥшан дара рзы.
Аианшьа, аханы дышдыртәо аиԥш, аԥхьагьы иныҳәаҿа
ркуан. Адырҩаҽны ачара ажьрацәара иртәуп ҳәа иԥхьаӡан.
Усҟан аианшьа ҭамадас далырхуан.
Аԥсуаа иофициалтәу ажәлар рныҳәаҿа аиԥш, ажьрацәара рныҳәаҿа ркуан. Ианакәызаалак аԥсуа ныҳәаҿақәа
университетын аҿар рааӡараҿы. Ажьрацәара аныҳәаҿала
аҿар идеилдыркаауан уи агәбылра, уи рыбла аҷыц еиԥш
ишыхьчатәу, ажьрацәара еилазгаз дшымаҳагьоу. Аԥсуаа
рҿы «амаҳагьа» ззырҳәоз иҽишьыр еиӷьын, уи дзыӡәӡәоз
ӡы ҟалаӡомызт. Ажьрацәараҿы имаҳагьахаз ашьра иқәырҵон, иҟан даныршьуаз, ма Аԥсны далырцон. Инапы кны
аԥсшәа иарҳәомызт, ичеиџьыка рфомызт.
Абасала, ажьрацәара аныҳәаҿа анырку ирҳәон ажьрацәара еилазгаз дзықәшәараны иҟоу, иԥеиԥшу. Уи гәҽанҵаран, уи ааӡаган. Аиаҳәшьаԥҳа лныҳәаҿа анырку ирҳәон
абарҭ реиԥш иҟоу ажәақәа: «Аиаҳәшьаԥҳа дыцәазар думырҿыхан рҳәоит»; «Аиаҳәшьаԥҳа лаԥхьа умиасын рҳәоит»...

71

Хыхь ишаҳҳәахьоу аиԥш, ажьрацәара аныҳәаҿагьы ҳаазқәылаз агыруа акцент ала иаҳкуа ҳалагеит. Уимоу, ажәа
«ажьрацәара» аҳәара ҳаҟәыҵит. Уи ахаҭыԥан «ҳазхылҵыз
ныҳәазааит»; «ҳашьцәеи ҳаҳәшьцәеи ныҳәазааит», «ҳхәыҷ­
қәа ныҳәазааит» убас иҵегьы. Ажәакала, ҳабацәа иаҳзаԥырҵаз аныҳәаҿа хьырҵәаҵәа нкажьны, ажәа еизадала еимаркьакьоу аҩыжәра амацарада, ҟәыш ажәак злам,
аныҳәаҿа аашьҭаҳхит. Уи аӡәгьы ианажьтәым.
Агәаҟраҿгьы зегьы реиҳа игәакьацәоу ҳәа иԥхьаӡан аианшьцәеи аиаҳәшьаԥацәеи. Агәараҭа агәаҟра иақәшәаз
иакәын издышшылоз, аха уи дивадыртәон аианшьагьы, уигьы идышшылон. Аԥсҵәыуацәа ҳәа иԥхьаӡазгьы убарҭ аианшьцәеи аиаҳәшьаԥацәеи ракәын. Ажәакала, агәараҭаҿы
арыцҳара иҟалаз аианшьцәа аиаҳәшьаԥацәа ирыцеиҩыршон,
убриалагьы урҭ рхьаа акыр ихырҽуан. Ажьрацәара ӷәӷәан аианшьцәа дуқәа – аб ианшьцәа, иара убас ан ланшьцәагьы.
Аԥсуа ажьрацәара дшазыҟоу аҭаацәара алалара алагьы
иубоит: рыҷкәын изы иргәаԥхаз аԥҳәызба зегь раԥхьаӡагьы лыжьрацәара иазҵаауан – ланшьцәа зусҭцәоу, лаб
ианшьцәа, лан ланшьцәа.
Ажьрацәараҿы аианшьеи аиаҳәшьаԥеи рнаҩсан аианшьцәа дуқәа гылан. Урҭ реибабашьа зеиԥшроу аиԥш, аианшьцәа гәакьақәа реиԥш агәбылра рыбжьоуп.
Ҩнаҭалатәи ажьрацәараҿы иаангылаӡомызт аианшьареи аиаҳәшьаԥареи: рыжәла зегьы аҵанакуан. Иаҳҳәап,
ианшьцәа Гәынаа ракәзар, Гәынаа зегьы ншьцәас иԥхьаӡон.
Иара убас акәын Гәынаа зегьы ихаҭа иаҳәшьаԥас дшырыԥхьаӡоз. Ус иҟан аб ианшьцәеи ан ланшьцәеи рҿгьы. Урҭ
ирыжәлоу аԥҳәызба дигар ҟалаӡом. Арахь уԥшыр ҩыџьа
аишьцәа аижәлантәқәа аӡӷабцәа ԥҳәысс иргар ауан, избанзар, арҭ ажьрацәара рыбжьаӡам.
Ажьрацәара аҳаҭыр убасҟак иӷәӷәан, аиаҳәшьаԥа
иан Мгәыӡырхәатәызар, дазгәдуны мгәыӡырхәаа зегьы
саншьцәа ҳәа рзиҳәоит. Дара Мгәыӡырхәаагьы убасҵәҟьа:
«ҳаҳәшьаԥа!» рҳәоит, иан дахьымгәыӡырхәатәу аҳаҭыраз.
Иџьоушьаша, абри аҩыза аҵакалоуп, иаҳҳәап, Абжьыуаа дырҭыԥҳазаргьы зегь неидкыланы ишиҳәо. «Саншьцәа

72

Абжьыуаа!..» Амаҳәгьы уи иабхәараагьы убасҵәҟьоуп реизыҟазаашьа шыҟоу.
Араҟа ус аҽырԥшӡараз, ҽырбашақә акәым, уи иацуп агәбылрагьы, аианшьеи аиаҳәшьаԥеи реизыҟазаашьаҿы апатуеиқәҵареи аихаҵгылареи ирыбжьоу раԥхьа инаргыланы.
Амаҵуроума, аихаҵгылара аума, аиаҳәшьаԥа ма аиаҳәшьаԥҳа иага аџьа рбаргьы иааԥсаргьы, гәынамӡара аӡәгьы иҟаиҵаӡом, уи иара иуалны иԥхьаӡоит, уи иара дазгәдууп, дагьалаҽхәоит.
Ажьрацәара акәшамыкәша абраҟа ҳазлацәажәаз Аԥсуара иузаҟәымҭхо иаласоуп, уи аԥсуа иҟазшьоуп, аԥсуа иламыс ауп, аԥсуа ихьӡи ихьымӡӷи роуп. Ари аҩыза аҟазшьа
зқьышықәсала иааиуан, уи аԥсуа ишьа иалан, ес-абиԥара еиҵагыло ран лгәыҳәԥыхш иалаланы дара рахь ииасуан, ус иаауан абиԥарақәа неимдо. «Еибабароуп гәбылрас
иҟоу», – рҳәоит ажәлар. Аԥсуаа ҟазшьа бзиаӡаны ирыман
ауеи агәыцхәи реибабара. Ашықәсан знык-ҩынтә ахацәа
«ҩҽыжәланы рыуацәа инарылс-аарылсны ирбон, уахык-уахык ирылаԥхьон. Иҟан рҩызцәа аашьҭыхны ианцозгьы.
Изызнеиуа рзы уи гәырӷьара дуун, ныҳәан: акәытқәеи
ашәишәиқәеи рзыршьуан, рҩызцәа рыцзар ашьтәа рзыршьуан, агәылацәа рыдыргалон. Ари ахҭыс аҳабла ирылаҩуан, асасцәа рҭан, изусҭцәазгьы абарҭ-абарҭ роуп рҳәон.
Иазгәдуны ирҳәон уи аианшьцәа ракәзар. Урҭ реицәажәара,
ажәытә-аҿатә излацәажәоз, Аԥсуара аныҟәгара – иреиӷьыз
ҿырԥшын, иааӡаган аҿар рзы.
Аҳәсақәагьы рхацәа ирыцҽыжәланы уа бара ианцоз
ыҟан. Аҩныҟа еиԥшыз аҳәсақәа мчыбжьык, ҩымчыбжь рыуацәа ирылаԥхьон, еиҳараӡак аӡынра. Иара убас аҭыԥҳацәагьы аанҿасра раншьцәа ма раҳәшьаду дахьрымоу рахь
ицон; еиҳараӡак аԥҳәызба данырҳәалак, лнаплых ахәҷымаҷ аҟаҵаразы, насгьы «лгәаалхашҭып» ҳәа еиҳа ирзааигәоу рыуацәак рахь дрышьҭуан. Абарҭқәа зегьы ауеи агәыцхәи агәбылра рыбжьазҵоз еибабаран-еибаҳаран.
Абри аҟазшьа бзиа аныҟәгара зыбзоураз еиҳараӡак
аамҭа акәын –аполитикатә аамҭа: ҳажәлар жәытәнатә
аахыс згәы ҭганы, зхы ҭганы иҟаз жәларын. Аибашьрақәеи,

73

агәаҟраҵәаҟрақәеи, ахынҭаҩынҭарақәеи еснагь ирԥышьклаҳәуан, аха убасҟангьы урҭ рхы иақәиҭын: иԥсадгьыл
ихьчозаргьы абџьар аашьҭыхны ихала дцон, егьиабжьара анхаҩы, шәахтәык иишәоз иаҷыдахаз, тәыс аӡәгьы дизыҟаҵомызт, ихы дақәиҭны, игәы ҭганы дшыҟаз даанхон,
малла дымчымхазаргьы. Убри ҩнуҵҟала ихақәиҭра акәын
иҵаси иқьабзи рныҟәгара илзыршозгьы.
Аҵыхәтәан, сталинизм аепоха аан, аԥсуа ахаан имыхьцыз ихьит, ахаан иимбацыз ибеит, ахаан илаимырҟәыцыз
ихгьы лаирҟәит. Аха уи ус имариангьы иҟамлаӡеит: 1932
шықәсазы ажәлар ирцәтәымыз аколнхаратә система иаҿагыланы иқәгылеит Дәрыԥшь, нас Лыхны ашҭаҿы. Абзыԥан
ақыҭақәа зегьы алахәын, иаахтынгьы ирҳәеит аколнхарақәа
реиҿкаара ҳ–Аԥсуара ишаԥырхагоу, мапгьы шацәыркуа.
Аха ҳажәлар уи азҵаараҿы егьрымчымызт: Аԥсны амацара акәзар акы рылшаргьы здыруадаз, аха Асовет ҳәынҭқарра дуӡӡаҿы миллионла ажәларқәа, акы аарылмыршаӡакәа,
арахә реиԥш, аколнхарақәа рҿы ианеидырцала, аԥсуаа рымацара ирылшараны иҟази. Уаҟагьы аҿагыларақәа ҟалеит,
аха ирыханы иҭаркуан, иахганы Сибраҟа ирышьҭуан, иргәыдҵаны иршьуан, абасала рыгәҭакы наргӡеит.
Убарҭ ашықәсқәа инадыркны жьрацәарала аԥсуаа аиҭанеиааира ирыбжьази агәбылра ирымази хәыҷы-хәыҷла
ихьшәашәо иалагеит. Егьырҭ ҳҵасқәеи ҳқьабзқәеи реиԥш
ихьысҳахеит, ибжамҽамхеит аԥсуа ажьрацәара рыкәшамыкәша иныҟәигоз иҵасқәеи иқьабзқәеи. Зны ишьақәҟьаз
аҟазшьа, аҵас хазына нас еиҭа ашьақәыргылара уадаҩуп;
60-тәи ашықәсқәа инадыркны аԥсуа нхаҩы еиҳа ахақәиҭра
шиоузгьы, иматериалтә ҭагылазаашьа еиҳа ишеиӷьхазгьы, уи аҵас ашьақәыргылара шыуадаҩыз иаанхеит: аԥсуаа жьрацәарала иахьеибабо абзиеи ацәгьеи рҿоуп. Иара
усҟангьы, ичаразаргьы иԥсразаргьы, шамахамзар, уи аҽны
ажьрацәара агәакьацәаҵәҟьа аӡәы даанымхакәа инықәҵны ицоит. «Анкьа акәын агәбылра аныҟаз!» – рҳәалоит абыргцәа. Агәбылра уи культура дуун, уи иацын аҭакԥхықәрагьы. Уажәы иахьаҭахӡам ауп уала-ҭахыла рҽахьеидыркыло.
Ԥыхьа анхара-анҵырақәа уиаҟара ишыҟамызгьы, анхаҩы

74

иқәацә инаваиргылон исасааирҭа хәыҷы. Ҽырбагас акәмызт, уи аԥсуа ибзазара иахәҭакын, уаҟа иагхомызт асасцәа.
Уажәы анхара дуқәа ҟарҵеит, аханқәа еихачаԥа ирызгылоуп, арахь уԥшыр, шықәсынаҟьак сасык даҵамиаӡакәа
ианиасуа ыҟоуп. Асас дызҭамаауа аҩнаҭа доуҳала иӷархоит, агәбылра рцәыӡуеит. Еиҳараӡак ахәыҷқәа. Урҭ рааӡара ианымԥшырц залшом. Уажәы «сасцәас» еиҭанеиааиуа
аҩыжәцәа роуп, еиҳараӡак аигәылацәа.
Аԥсны ахақәиҭра нагӡа анаиулак абарҭ азҵаарақәа
рзыхынҳәра, реиҭарҿиара хымԥада иаҭахуп. Уи культура дууп, Аԥсуароуп изырҿиаз, иаҳцәыӡӡаргьы ицәыӡ духоит, уи хазырҭәаауа даҽа етикатә культурак ҳзаԥҵаӡом,
ԥҵашьагьы амаӡам.
АЛКААҚӘА
Амҳаџьырра ашьҭахь Аԥсны аколонизациа иалагеит, аха
урҭ индырхоз аԥсуаа рааигәара индырхаӡомызт. Аха нас,
иҭацәыз араионқәа андырҭәы хәыҷы-хәыҷла аԥсуаа рааигәарагьы индырхо, уимоу ирыландырхогьы иалагеит, ассимилиациа рзырурц. Ус аколнхарақәагьы, асовнхарақәагьы,
аибашьрагьы, агәаҟрагьы ҵысит. Убарҭқәа ирыхҟьаноуп
ҳҵасқәагьы ҳқьабзқәагьы шьақәҟьо, ҳаблақәа шааԥшуа ибжамҽамхо изалагаз.
Аԥсуара аибаркыра ауаҩы иорганизм иаҩызоуп: уи
ахәҭақәа акы уашәшәырахар, егьырҭ рахьгьы ииасуеит. Ус
еиԥш ҟалеит ажьрацәараҿгьы: урҭ рыбжьара аибабареи
аиҭанеиааиреи анмаҷха, агәбылрагьы ԥсыҽхеит. Уигьы
акәым, Аԥсуараҿы аианшьареи аиаҳәшьаԥареи реизыҟазаашьа, хыхь сыззааҭгылаз аҷыдарақәа зегьы аӡра иаҿуп.
Ус ишнеи-шнеиуа ажьрацәарагьы аилагарахь икылсыр ауеит. Усҟан уи аӡәгьы дақәыӡбаӡом, избанзар, иӡуеит ажәа
дамыӷа «амаҳагьа», иахьа уи аӡәгьы иҳәаӡом, амаҳагьара
шыҟоугьы. Уи аргамара профилактикан ауаа рхымҩаԥгараҿы, ргәырҽаннаҵон.
Ф. Завадски ҳәа авторк 1867 ш. агазеҭ «Кавказ» аҿы
икьы­ԥхьит убри азҵаара иазкны. Уи излеиҳәо ала, зашьа

75

дызшьыз, ма зан, заб, зыԥҳәыс уҳәа дызшьыз, убас ажьрацәараҿы хәымгарак ҟаҵаны имаҳагьахаз, иус рыӡбон Аԥсны аҳ ихантәаҩрала. Убасҟак иус бааԥсны иахәаԥшуан. Аха
имаҳагьахаз ашьра иқәырҵаӡомызт, имариоу шьауӷоуп ҳәа
иԥхьаӡаны. Амаҳагьа ажәлар дрылырцон, иҩны дыҟан, џьара анеира-ааира азин имаӡамызт, иҭаацәагьы иацәажәаӡомызт. Ихәы ирҭон, акранифалак, ицәынхаз иара ишибо инаганы ала иамҵарыжьуан, ачысмаҭәа ӡыршыла ирыӡәӡәон.
Иԥсы ахьынӡаҭоу убас игәы дадыргон. Дыбналаны даҽа
қыҭак ахь дцар ишьҭарххны адырра ҟарҵон уи ауаҩ дзакәу,
нас уаҟагьы ус изныҟәон. Ус ишааиуаз аижәлантәқәа рхала
амаҳагьа ашьра иқәырҵо иалагеит. Раԥхьатәи аангьы, уи
ашьҭахьгьы, уи аҩыза ахҭыс лассы-лассы иҟалаӡомызт. 15–
20 шықәса рыла Аԥсны џьара-ҩыџьара иҟаларгьы, еиҳахомызт, ажәлар рҿы убасҟак анырра ҟанаҵон ажьрацәара
еилазгаз иқәыӡбара.
Асовет мчра анышьақәгыла аурыс изакәан ала уи аҩыза
ашьауӷатә кодекс ыҟамызт ауаҩы ишьразы.
Ирҳәоит убасҟан абри аҩыза ахҭыс ҟалеит ҳәа.
Арҳәрақәеи арахә рӷьычреи рҵыхәа анԥымҵәа, ажәлар
Лыхнашҭа еизан, ирыӡбеит арахә зӷьычыз ашьра иқәзааит ҳәа. Ажәлар ирҳәаз агәхьаа мкыкәа ажәқәа зӷьычыз
хҩык ркын, рус ӡбаны иршьырц иахьнаргаз, адырра роун,
ҳамҭакы иааныркылт. Иҟалаз уи ауп: официалла иршьуаз
ажәӷьычцәа инарыдкыланы, маӡала абыргцәа изларыӡбаз
ала, даҽа хҩык амаҳагьацәагьы ашьра рықәырҵазаап, иагьыршьит. Уи ашьҭахьгьы аижәлантәқәа рыҩнуҵҟа иӡбаны
ус иршьызгьы ыҟоуп, аха нас, ашьра ҟазҵаз рхаҭа ашьауӷа
рықәҵаны иҭаркуа ианалага, апропагандагьы аус анауы,
«ажәытә цәынхамынха» ҳәа ахҳәаақәа аҭаны, амаҳагьа
иахьырхәра аанкылахеит. Азҩа зӡаз иан дагеит ҳәа, амаҳагьара уҵәахыр ачымазара ҿкы иаҩызоуп, аанкылашьа
амаӡам, уанақәӡбалак ауп анышә ианоуҭауа. Уи ибзиаӡаны ирдыруан Аԥсуара зырҿиаз ҳажәлар. Убриазоуп Аԥсны
аҳ ихантәаҩрала ари аус изахәаԥшуазгьы. Аамҭа-аамҭала ажәлар рҽыдрыцқьозароуп, ргәамсам рылҳәаны икарыжьуазароуп, насоуп урҭ еилыхха ианыҟало.

76

Иахьа даҽа цәырҵракгьы ҳбо ҳалагеит. Аԥсуа бызшәа
агәхьаамкра иахҟьаны, ақалақь иааӡаз аҿар урысшәала ихәыцны аԥсышәала ицәажәоит. Аиашьа иԥагьы аиаҳәшьа лԥагьы урысшәала «племянник» ҳәоуп ишишьҭоу,
ус анакәха, урҭ еишьцәоуп ҳәа иԥхьаӡоуп. Аурыс бызшәаҿы
ажәа «аианшьа» ыҟаӡам, иҟаӡам «аиаҳәшьаԥагьы». Аианшьа изгьы аб иашьа изгьы «дядя» рҳәоит. Ҳара нцәахәыс
иаҳаԥхьаӡо ажьрацәара акәзар, ирмариаӡаноуп ишахәаԥшуа. Ажьрацәара ахьӡала аныҳәаҿа ишьҭаҳхуа, аҵара змоу
иџьашьаны иҭырҵаауеит, егьырҭ – ус аҵәыцак аларжәуеит.
Ҳаргьы убрахь ҳагар ҳәа ашәарҭа ыҟоуп. Аԥсышәалагьы
зны-зынла ирҳәалоит «ари сашьа иоуп» ҳәа, «саҳәшьаԥа»
ахаҭыԥан. Ателехәаԥшрала ашәаџьҳәара ҟарҵоит ҳашьа
иԥсҭазаара далҵит ҳәа, арахь рыжәлақәа хазы-хазуп.
Уажәшьҭа аԥсышәала ухәыцны ишьақәыргыл иԥсыз дызларзыҟоу: диашьоу, диаҳәшьаԥоу!
Абасала, Аԥсуара иацәтәыму, ҳбызшәа ианымаало аилахәарақәагьы цәырҵуа иалагеит. Урҭ зегьы зхылҿиаауа
ажьрацәара аҳаҭыр ахьылаҟәыз ауп.
АЖӘЛАР. АԤСАДГЬЫЛ. АЖӘЛАР
АԤСАДГЬЫЛ ИШАЗЫҞОУ
Жәытәнатә аахыс аԥсуаа рҿы ажәлар ркульт ыҟан. «Зегь
зымчу ажәлар» рҳәон. Ажәлар зегьы рдыруеит ҳәа иԥхьаӡан.
«Ажәлар қәыԥсычҳар, амшын ҭнацоит» рҳәоит. «Ажәлар
рышәиԥхьыӡ аҵла арҩоит» рҳәоит.
Ажәлар аҳаҭыр ду ирымоу шаҳаҭра ауеит итрадициатәу
аԥсуа ныҳәаҿа – жәлар рныҳәаҿа. Абраҟа иазгәасҭар сҭахуп
акы. Аҽхәацәа, аҽырбацәа аалаган, ари аныҳәара аинтернационализм ҵакы арҭеит, аԥсуаа ари аныҳәара адунеи иқәу
ажәларқәа зегьы ирзыркызшәа рҳәо иалагеит. Мап! Ари
аныҳәаҿа раԥхьа иргыланы аԥсуа жәлар ракәын изызкыз.
Урҭ еснагь ашәарҭа иҭагылан; убри ашәарҭоуп ари аныҳәарагьы дзыркыз. Иагьацырҵон: «Ажәларқәа дасу рыԥсадгьыл аҿы ҭынч инхо-инҵуа аԥсҭазаара роуааит!» ҳәа. Аба-

77

сала, аԥсуа ныҳәаҿа шьахә аҵакы андырблаҟьа (бжеиҳан
ҳара ҳхы ҳара ҳаӷами), нас урҭ ираԥыганы апартиа-политикатә ҵакы аҭаны иркуа иалагеит: «За дружбу народов!»
– «Ажәларқәа реиҩызаразы!»
Ажәлари аԥсадгьыли еиҟәыҭхаӡамызт. «Дасу иԥсадгьыл
Шьам аиԥш ибоит», – рҳәоит аԥсуаа.
Ҩ-жәлак рыбжьара аус бааԥс ҟалар, уи ашьакаҭәара
ахылҿиаараны иҟазар, ауаа ҟәышқәа, ԥшрак ҟамҵакәа,
ари аус ажәлар рахь инаргон. Иҟан агәынхара зыбжьалаз
рхаҭа ҳус шәахәаԥш ҳәа аҳәара аныҟарҵозгьы. Ақыҭаҿы
ажәлар еизон, егьырҭ ақыҭақәа рҿынтә ауаа хатәрақәа аналадырхәуазгьы ыҟан. Азин рыман зус иахәаԥшуа ирҭаху
ауаа радгалара. Абасала рҽазыҟаҵаны уи аус иахәаԥшуан.
Уи еиҿызкаауаз, иагьымҩаԥызгоз ажәлар рҿы зегь реиҳа
иҟәышыз, ҳаҭыр змаз ауаа ракәын. Урҭ убас аиԥш обиективла уи аус иахәаԥшуан, анахьгьы арахьгьы аӡәы вбак изамҭартә аиԥш. Еинраалашьа змоу усзар, еиндраалон, аара
зыдхалаз дахьдырхәуан: аԥхасҭа ду ииҭазар, иҟан арахәҭиаа анидыршәоз; иҟан иқыҭа даналырцоз ҭаацәала. Ауаҩшьра рыбжьазар, ашьаԥса ддыршәон. Ақьаад ианымыз
рхатәы шьауӷа кодекс рыман.
Ирӡбозаалак амчра аман, уи анамыгӡара аӡәгьы азин
имамызт, избанзар, ажәлар роуп изыӡбаз. Абасала, аҳәынҭ­
қарра афункциа ажәлар инарыгӡон.
Убарҭ реиԥш иҟоу аизарақәа раан ахәыҷы инаиркны аду
иҟынӡа убасҟак еизыӡырҩуан, ажәа змоу ида аӡәы иҽирҵысуамызт, амҵ ԥыруазар ашьҭыбжь уаҳауан. Убри иазкны
Дырмит Гәлиа «Ажәытәуаа раҳаҭыр еиқәҵашьа» захьӡу
иҩымҭаҿы иаабоит: ажәлар реизараҿы ажәа зырҭаз абырг
илабашьа ларсны ацәажәара далагоит. Уи иаԥхьа дтәазаарын ҷкәынак, алабашьа иахаз аиха ҵәырԥса ахәыҷы ишьапы иалҟьан, анышә илыҵаирҟацеит. Аха ахәыҷы, ажәа
змаз диԥырхагамхарц, иажәа далгаанӡа ичҳаит. Аиҳабы
иаҳаҭыр, ажәлар реизара аҳаҭыр убасҟак идуун. Убри ауп
уаҩы изымчҳауаз ахьаа ахәыҷы изичҳазгьы.
Ажәа «Аԥсадгьыл» ҩ-ажәак рыла ишьақәгылоуп: аԥси
адгьыли рыла. Адгьыл иахьабалак идгьылуп. Аԥсадгьыл

78

ауаҩы иԥсы аиԥш ииԥхьаӡо, мамзаргьы иԥсы зхоу адгъыл
ауп иаанаго. Ажәларқәа зегьы ԥсадгьылк-ԥсадгьылк рымоуп. Иҟоуп ҩ-ԥсадгьылк змоугьы. Ауаҩы дахьиз, дахьааӡаз
ԥсадгьылс иԥхьаӡоит, ус ауп иагьшыҟоу: Аԥсны ииз аурыс,
аерман, абырзен Аԥсны ԥсадгьылс иԥхьаӡоит, Урыстәылагьы, Ермантәылагьы, Бырзентәылагьы шыҟоугьы. Убас
ауп Ҭырқәтәыла инхо аԥсуаа уи ԥсадгьылс ишырыԥхьаӡо.
Ҟыкҿыҟ ыҟамкәа ауаа ҭынч иахьынхо-иахьынҵуа ус ауп
ишыҟоу. Аха уи иаанагаӡом уи атәыла зыхьӡ аху ажәлари
егьырҭ ԥсадгьылс изаузи зегьы зинла еиҟараҵәҟьоуп ҳәа.
Иаагап аиҳабыра реилазаара. Аԥсны инхо иаԥсыуам Аԥсны президентс дузалхӡом. Аиҳабыра дырхаданы дҟаларгьы
ииашам. Уигьы акәым, апарламент аҿы урҭ рхыԥхьаӡара
еиҳаны иҟаларгьы ииашахом. Иаагап Ҭырқәтәыла. Уаҟа
инхо ажәларқәа, аԥсуаагьы нарылаҵаны, зегьы аҭырқәа
ҳәоуп ашәҟәы ишану, апаспорт шрымоу. Ус шакәугьы, урҭ
аиҳабыратә маҵурақәа рахь рымҩа аанкылоуп, Президентси ԥыза-министрси ҟалашьа рымаӡам. Ус анакәха, ауаҩы
дахьиз-дахьааӡаз иԥсадгьылуп ҳәа ирҳәо ауаҩы изинқәа
нхарҭәааны иазыхьчаӡом, уи ҟалашьагьы амаӡам.
Абасала, еиуеиԥшым аганқәа рыла ҳанахәаԥшуа еилыкка иаабоит ауаҩы инарҭбааны изинқәа зегьы зыхьчо,
имч, илшара, ибаҩхатәра, идырра зегьы ихы иаирхәартә,
зегь рыла иҽааиртыртә ахьилшо иабацәа, урҭ рабацәа
ирџьынџьу иԥсадгьыл заҵәык аҟноуп. Ус анакәха, аԥсуаа
иахьыҟазаалак, иахьааӡазаалак, ԥсадгьыл заҵәык ауп ирымоу, уи Аԥсны ауп. Абаҩхатәра ду змоугьы ибаҩхатәрала
иаԥиҵо арҿиамҭа аԥсҭазаара ду ахьаиуа иԥсадгьыл аҿоуп. Ауаҩы иԥсадгьыл аҿы гхак ҟаиҵар, уи дшахьчо аиԥш,
ижәлар ишианарыжьуа аиԥш, тәымџьара дагьахьчом, тәым
жәларык иагьианарыжьуам. Абзиа ҟаиҵаргьы иԥсадгьыл
аҿы ахәшьара ҳаракы иарҭо даҽаџьара ирзаҭаӡом, ижәлар
рҿы аҳаҭыр иоуа даҽа жәларык рҿы изиоуӡом.
Ҳажәлар ҳаԥсадгьыл ишазыҟоу ҳҭоурых ахы инаркны
аҵыхәанӡа ианыԥшуеит. Аха уи аҭоурых аиҭаҳәара ҳаламгакәа, ҳалаԥш ииаагаап ақырҭуа мпыҵахалаҩцәа Аԥсны ианақәла ҳажәлар рхы шымҩаԥыргаз. Ари зегьы ҳазхаану ауп, иаабаз-иҳаҳаз ауп.

79

Иаалырҟьаны иҟалаз хҭысын: Аԥсны жәлар реизара
– апарламент еилатәаны Қырҭтәылеи Аԥсни Аиқәша­ҳа­
ҭра рыбжьаҵара азҵаара ишалацәажәоз ауп ртанкқәа
ырхәархәаруа Аԥсны ианақәлаз. Агәаӷь змаз ахацәа Аҟәа
амрагыларахьтәи аҳәааҿы инеины игылеит «алабақәа»
кны, шәааи шәымшәозар ҳәа. Аԥсны аиҳабыра араҟа аангылашьа рымамызт азы, Гәдоуҭаҟа ииасит. Уаҟа ажәлар
еизеит. Зны аиҳабыра аилацәажәара рыман. «Ҳара ҳаҵкыс
ҩынҩажәантә еиҳауп, бџьарла еиқәных иҟоуп, ҳандырҵәоит, еиӷьуп ҳарнышәар, ҳажәлар еиқәҳархар», – рҳәеит шьоукы. Ииашан урҭ ирҳәоз. Еиҭаҳәашьа амамкәа ашәарҭа
бааԥсы иҭагылан ҳажәлар, уи рбон ауаа ҟәышқәа. «Уажә
ҳҽанраҳҭа ахаан ҳабӷа ҳзеиҵымхуа, ҳҿы ҩеихыхны акгьы
ҳзымҳәо ҳҟарҵоит», – рҳәеит даҽа шьоукы. Урҭ ирҳәазгьы
ҟәышажәан, ирдыруан иҳақәлаз аӷа дзакәыз. Аха урҭгьы
егьырҭгьы акгьы рзыӡбомызт – ажәлар ракәын аус злаз.
Аԥсны Иреиҳаӡоу Асовет Апрезидиум ахантәаҩы иакәын
аилацәажәара мҩаԥызгоз, зегьы данырзыӡырҩы, ал­каа
ҟаиҵеит ҩ-ажәак рыла:
– Ажәлар еизаны иаҳзыԥшуп, ҳразҵаап, дара ишырҳәо
ҳныҟәап.
Ажәларгьы иркьаҿны аҭак ҟарҵеит:
– Атәра ҳақәшаҳаҭым! Ԥсадгьылк ауп иҳамоу, ҳаԥсҭазаара ахҭнахҵозаргьы, иҳахьчароуп, иҳашьҭанеиуа рхы
иақәиҭны рыԥсадгьыл аҿы инхартә.
Уи ажәан, емоциан, аха Аԥсны Ахада рыгәра игеит: аԥсуа иажәа ажәоуп! Ус иагьыҟалеит: абџьар зкуаз аныҟала, абџьаргьы ҟалеит. Ирыдгылозгьы ҟалеит – еигәныҩит
Нхыҵгьы Аахыҵгьы.
Абасала, Аԥсадгьыл аншәарҭаха ажәлар гылеит. Аӡәгьы
имыргылаӡеит, рхала игылеит!
1993 шықәсазы, ажьырныҳәа ауха, ақыҭаҿы Москватәи
журналистк дсасны даҳҭан. Сара, иҳәеит, адунеи ахыаҵыхәа сакәшахьеит, еибашьрак, еидысларак ахьыҟоу зегьы срылсны избахьеит, исаҳахьеит, аха араҟа, Аԥсны, избаз
џьаргьы изымбацт, иҳәеит. Иибаз закәызеи? Военкоматаа
аформазы иҟоуп, иҳәеит, анхаҩы иабџьар аашьҭыхны апо-

80

зициахь дцаны деибашьуеит, уи диԥсахуеит иҩыза анхаҩы.
Ари аҩыза адунеи џьаргьы иҟаӡам, иҳәеит, иҟалап ҭоурыхла ус традицианы шәыжәлар ирымазар. Ac иҟоу ажәлар
риааишьа ыҟаӡам, иҳәеит, шәгәы иахәоит ҳәа исҳәом, ари
аибашьраҿы шәара аиааира жәгоит, иҳәеит...
Ҳара иҳазгәамҭо анаԥшҩы игәеиҭоит. Аха иҟоуп
анаԥшҩы изгәамҭо, аха ҳара ибзианы иаадыруа ҳажәлар
рҟазшьа.
Азакәан ахаҵгылара рцәыуадаҩуп ҳажәлар – уи гха
дууп ҳәа иаахҵәаны ахәшьара аҳҭоит. Ҳажәлар рԥсихологиа еилымкаакәа ииашахом ус еиԥш аҳәара. Аиҳабыра иаарҿыҵшәо ҟазҵо, урҭ иаԥырҵо азакәан зыблақәа хҩаны
иқәныҟәо ажәлар, атәы иԥсихологиоуп ирымоу. Урҭ рыԥсадгьыл шәарҭахар, абџьар аашьҭыхны aӷa иҿагылаӡом
– аиҳабыра ирҳәарызеи ҳәа иԥшуа иаагылоит. Дчарҳәаҩызар аиҳабыра ирхагылоу? Усҟан уи ижәлар ақәыршаҳаҭны
иԥсадгьыл иҭиуеит.
Аԥсуа даҽа ҟазшьоуп имоу. Азакәангьы уи аԥызҵаз аиҳабырагьы раҵкыс рыԥсадгьыл еиҳаны идыргылоит, уи аинтерес ахьчара хадара аманы ирыԥхьаӡоит. Ари азҵаараҿы
аиҳабыреи дареи ргәаанагара еиқәымшәар, ажәлар ааизаны изықәшаҳаҭугьы изықәшаҳаҭымгьы иаахтны ирҳәон,
ҟәышрыла, ԥаҟьчаҟьрыда. Жәытәнатә аахыс уи традицианы ирыман ҳажәлар. Иаҳгәалаҳаршәап 1966 шықәсазы
Лыхнашҭа иҟалаз аҭоурыхтә хҭыс. Ҵабыргуп, усҟан ргәала
зарҳәоз Аԥсны иҟаз аурыс чынуаа роуп, апровокациагьы
ҟаҵан, аполковник Кониаргьы ицыз афицарцәагьы ҭахеит, аха уи азакәмызт урҭ уахь изнарԥхьаз, ажәлар ргәала
рарҳәарц акәын. Ҵара змамыз анхаҩы Шамы Осман ажәлар
рҿахәы иҳәон, изаҳауадаз акәымзар...
Хыхь ишысҳәахьоу еиԥш, 1932 шықәсазы Дәрыԥшь, нас
Лыхны ажәлар еизаны, аколнхарақәа хырҵәагоуп, иаҳҭахым
ҳәа иқәгылеит. Уигьы лҵшәа маиуӡеит, аха ажәлар ишырҵасыз еиԥш, иаартны ргәала рҳәеит. Уи ашьҭахь аамҭа-аамҭала имҩаԥысуан урҭ рҩызцәа жәлар реизарақәа: 1957–
1964–1967–1977 шықәсқәа рзы. Аҵыхәтәан, 1990 шықәсазы
Аԥсны ахы-аҵыхәа Лыхнашҭа еизаны анапаҵаҩра ҟарҵе-

81

ит Аԥсны Урыстәыла иалалар шырҭаху ала. Урҭ аизарақәа
рҿы иаартны ирҳәон ақырҭуа милаҭеилыхцәа рыгәра шырымго, рыгәра шырымго урҭ Аԥсны иахадыргылаз аиҳабырагьы. Асовет тоталитартә режим аан ас иаартны ажәлар
ргәала аҳәара жәларык ирзымгәаӷьит, республикак аҿы
уи еиԥш еиҿкааны ҟәышрыла жәлар реизарак џьаргьы
ирзымҩаԥымгеит. 1956 ш. Қарҭ ақырҭқәа еизан, аха шьакаҭәарада изеилымгеит: урҭ Асовет Еидгыла ҳалҵуеит ҳәа
иқәгылеит, усҟан уи алдыршо иҟазма! Ҳажәлар аизарақәа
рҿы ирҳәоз ҵаҵӷәыдамызт.
Амилаҭқәа зегьы ҟазшьак-ҟазшьак рымоуп. Аԥсуаагьы
убас. Аԥсуа даараӡа иаарту уаҩуп: уи иуеиҳәо ишиашоу
иҳәоит, акгьы уцәиҵәахӡом, гызмалракгьы уҵеигалаӡом.
Иаарту ауаҩы иажәа ажәоуп, уаргьы ус уҟазар иҭахуп, мап
анакәха, акгьы шәзеилаӡам. Иаҳҳәап, ажәа уиҭеит абригьы-абригьы ҟасҵоит ҳәа. Уи шаҳаҭ дамаӡам, инапы џьаргьы ианӡам, иара идыруеит, уара иудыруеит, уаҳа аӡәгьы
издырӡом; аҵыхәтәан ибоит иажәа неигӡар иара ишиԥырхагоу, аха мап, иажәа ааирҳәӡом, ииҳәаз шиҳәаз инаигӡоит,
ус иҟоуп аԥсуа иҟазшьа. Уи ажәлар ирҟазшьоуп.
Аԥҳәызба ажәа лниҵан, аҿа лирҳәеит арԥыс. Ус шакәу
шаҳаҭ дамаӡам. Аҵыхәтәан дахьхәны мап лцәикит. Аԥсуаҵас ари аӡӷаб дылхыччеит ҳәа иԥхьаӡоуп. Уи иаргамахан,
лҭаацәа аҭыӡшәа алырхит, ауаа адыргалеит. Арԥыс ианиазҵаа мап имкӡеит аӡӷаб ажәа шылниҵаз, аҿа шылирҳәаз.
Maп икыргьы ҟалон, лафк сҳәеит акәымзар, уаҳа акгьы
ҳабжьаӡам иҳәар ауан, аха мап, уи ауаҩшьра шахылҿиаауаз идыруазаргьы, амц изҳәаӡом, иҟаз шыҟаз иҳәароуп. Уи
милаҭ ҟазшьоуп, ажәлар ирҟазшьоуп.
Аус ӷәӷәаҿы шаҳаҭра зуа ауаҩы даныҟам, иԥаҵа данықәны, хәыхәыцк алхны зҿы аус имоу ииҭон. Уи иҳазырҭра иҭеиҵон. Иажәа изынамыгӡакәа данаҵаха, ауаа рҿы дираргамон, иҳазырҭра иҭоу ааҭыганы, идырбо. Абасала, иаҵахаз
иԥаҵақәа нықәыршәны исон, уи инаркны уи ауаҩ схаҵоуп ҳәа уаҳагьы иԥаҵа ауижьӡомызт. Ахаҵа иакәын аԥаҵа
ныҟәызгоз, иажәа ажәан. Убри аҩыза ахьымӡӷ аҿынӡа ихы
намгакәа, иажәа ииҳәаз наигӡон.

82

Аԥсуаа милаҭ ҟазшьала идемократцәаны рхы аадырԥшит амҳаџьырқәа рхылҵшьҭрагьы. Ишдыру аиԥш, урҭ
рахьтә иҟан аԥашьацәа, ар рԥызацәа аинралцәа, иҟан Туниси Египти (Мысреи) ҳәынҭқарцәас иҟазгьы. Урҭ еиуеиԥшым аибашьрақәа ирылахәын, уимоу ԥызарагьы руан,
аха рыцҳашьара ззымдыруа еибашьцәаны аӡәгьы рыӡбахә
рымҳәацызт, еснагь иаҵшьны аҭоурыхҩҩцәа иазгәарҭоз
урҭ рыуаҩра, рқьиара, рдемократизмра акәын. Ус еицырдыруа иҟаз иагьмаҷҩӡамызт.
Аԥсуаа аҳәынҭқарратә формақәа жәытәнатә аахысгьы
ирыман. Аҵыхәтәан, VIII ашәышықәсазы, аԥсуа хылҵ­
шьҭрақәа зегьы неидкыланы аҳәынҭқарра шьақәдыргылоит. Ажәа «аҳәынҭқаррагьы» аԥсыуа ажәаны аҳәынҭқарра
ахаҭа иарҿиаз ажәоуп. Агеополитикатә ҭагылазаашьа зеиԥшраз ала, Аԥсны аҳәынҭқарра шьақәгылартә аҭагылазаашьа ҟалахьан, ирласынгьы ашьапы иқәгылеит, аҳәынҭкарратә ԥышәа роуит ҳажәлар. Нас IX ашәышықәсазы, Аԥсны
анапхгара, рыԥсадгьыл дара рзы иҭшәахазар акәхап, иаалаган Гыртәылагьы, Ашәынтәылагьы, Гәриагьы, Имереҭиагьы рнапаҿы иааганы, рҳәынҭқарра дырҭбааит, раҳҭынрагьы Қәҭешьҟа ииаргеит. Ҩышә шықәса уи аҳәынҭқарра
аԥсуаа рнапаҿы иҟан, «Аԥсуа ҳәынҭқарра» ҳәагьы иашьҭан.
Уи ашьҭахь, аҳәынҭқарцәа рдинастиа раҳәшьаԥа ақырҭуа
Баграт иахь ианиасгьы, Аԥсуа ҳәынҭқарра ахьӡ ԥсахӡамкәа
даҽа ҩышә шықәса иҟан. Нас «Аԥсуа-ақырҭуа ҳәынҭқарра»
ҳәа иашьҭан. Аҵыхәтәан ажәа «аԥсуа» аацрыхны «ақырҭуа
ҳәынтқарра» ахьӡырҵеит. Абасала, аԥсуаа хымҳаџьымшьа
аҳәынҭқарра ду еиҿкааны ақырҭуа ирҭеит. Ус ҟарҵахьан
Тунис. Аҭоурых дуӡӡа змоу Мысра (Египет) акәзар,
аҳәынҭқарра хьыԥшымра хьчаны, ирӷәӷәаны изыԥсадгьылу ирырҭахьан аԥсуа ҳәынҭқар Али-беи данахагылаз.
Уи ибаҟа иахьагьы Каир иқәгылоуп.
Абасала аԥсуаа жәытәнатә аахыс аҳәынҭқарратә традициа ду рыман. Аҵыхәтәан аурыс ҳәынҭқар Кавказ инапаҿы
ианааига, 1864 шықәсазы аҳәынҭқарра ҳамхын, аха ҳажәлар
рыхдырраҿы уи мыӡкәа иҟан, еснагь иашьҭан аиҭашьақәыргылара, иагьышьақәдыргылеит 1921 шықәсазы, Асовет Ар

83

ҟаԥшь рыцырхырааны. Аха нас, хәыҷы-хәыҷла уи зинданы
иҟарҵеит ҳаӷацәа. Аха ажәлар шықәԥац иқәԥон. Уи шаҳаҭра
руеит аибашьра ҟалаанӡа Аԥсны имҩаԥысуаз ахҭысқәа. Урҭ
рҿы хадара аман Аԥсны аҳәынҭқарратә статус аиурц имҩаԥгаз аусқәа. Урҭ хыркәшан Лыхны имҩаԥгаз жәлар реизарала. Уаҟа уи апроблема иазкны анапынҵарақәагьы мҩаԥган.
Уажәтәи аибашьра зызкугьы Аԥсны ихьыԥшым ҳәынҭқарраны ашьақәыргылароуп. Аԥсуаа рыԥсадгьыл ишазыҟоугьы, уи асуверенитет ахьчара ишахәаԥшуагьы еилыкка иааԥшит Аџьынџьтәылатә еибашьра аан. Ԥшь-миллионк иҟаз
аӷа хәымга ир еилаԥыххаа рықәҵара ус имариамызт аԥсуа
жәлар рмилаҭ хдырреи рҳәынҭқарратә хьыԥшымреи гәысгәаҵәас ирымамзар. Убри иабзоураны, аӷа иага иҽишәазаргьы, илымшеит ҳажәлар реиҩшара. Уи иааира дууп ҳажәлар
рҭоурых аҿы. Ҳаԥхьаҟа аиааира иаагаз еиқәзырхоны иҟоугьы убри ҳакзаароуп. Рыцҳарас иҳамаз убри акзааразы еснагь ҳмаџьанан. Убри ҳмаџьанара аӷа ихы иархәаны ҳажәлар
рыҩнуҵҟа «ахәбатәи аколонна» еиҿикаауан. Ус ҟалеит 1918
шықәсазы ақырҭуа меншевикцәа Аԥсны ианақәла. Усҟан
шьоукы абольшевикцәа ирыдгылеит, шьоукы – аменшевикцәа. Абасала ажәлар еиҩшахеит. Аӷа ииҭахызгьы уи акәын.
Абри арыцҳара жәытәнатә аахыс ҳажәлар ирԥышьклаҳәон, аха Анцәа иџьшьахартә, иахьа уи ачымазара ҳаиааины ҳаҟоуп. Ус шакәугьы ҳагхадангьы ҳаҟам. Иаҳҳәап уи
ҳагхагьы: агха иаартны иануҳәалак ауп уи арҽеирагьы аналыршахауа. Зыӡбахә сымоу аҽхәароуп. Ари ҳажәлар ршьа
иаламыз, ирцәтәымыз ҟазшьан. Ус шакәугьы Асовет мчра
аамҭазы ишьҭыркааит уи аҟазшьа – аԥсуа иҟазшьамыз
аҟазшьа. Аԥсуа ианакәызаалак дуаҩ ԥагьан, ахышьҭыхра
иҭахын, аха дызлаҟам далаҟоушәа ауаа иҽдирбаӡомызт:
«Сҽабаа...» иҳәон арашь иаҩызоу аҽы ҭоуӷан изҭагылазаргьы: «Сыҩнажә» иҳәон ахан изгылазаргьы. Зхы зырҽхәо
ихыччон: «Акыр далаҟазар ауаа ирбоит, иара дзырҽхәои?!»
рҳәон. Иара убас хьымӡӷыс иԥхьаӡан аԥсуа дызлаҟам далаҟоушәа дурҽхәаргьы.
Сталин ихаан аҽхәара официалтә политиканы иҟаиҵеит. Уи ажәлар зҭагылаз ррыцҳара злеиҵәахуаз методын.

84

Аколнхарақәа реиҿкаара аан анхацәа «шҳаркьаҭаз» ҳәа
аҽхәара иаҿын, арахь изҿыз анхацәа рхырҵәара акәын,
1937 ш. миллионла ауаа аконцлагерқәа ианырҭакыз, уахгьы-ҽынгьы рнырҵәара ианаҿыз, Сталин иҳәеит еицырдыруа ажәақәа: «Жить стало лучше, жить стало веселее». Официалтә пропагандагьы убри иҟам-ианым ыҟоушәа аҳәара
иаҿын. Сталин ишьҭахьгьы уи аҽхәареи аибарҽхәареи аанханы иҟан. Иаҳгәалаҳаршәап атәыла дуӡӡаҿы ршьапы иқәгыланы аҳәынҭқарцәа шдырҽхәоз. Ҳажәлар рыԥсадгьыл
аҿы зинк рымаӡамкәа ианыҟаз атрибуна ҳаракқәа рҟнытә
иҳаҳауан еснагь:
Ари адемагогиа ибзианы рхы иадырхәон
ақырҭқәа: атеатр спектакльқәа, аҳәынҭқарратә ансамбль,
ашәҟәҩыра уҳәа зегьы ишәҭыкакаҷуашәа ирыхцәажәон.
Урҭ шаҟa иԥсыҽу aҟapa, дара ихагаланы идырҽхәон. Убри
ала ҳкультура иамоу аиҵахара рҵәахуан, рыҽхәарала ҳабла хыркуан, ҳдырлашәуан. Уи ашьҭахь аԥсыуак гәынамӡарак иҳәаргьы, иаразнак иуҿадырхьуан. «Уара уцәгьаршҩуп
акәымзар, Қарҭ аспектакльқәеи аҳәынҭқарратә ансамбли
рықәгылара ахәшьара ду ироуз умбаӡеи?!» рҳәон. Убас ауаа
рыбла ахкразы Қарҭ иаалаган брошиура хәыҷык иаҟараз
40 цыра ҩ-кәалаԥк ирҭаҵаны иҭрыжьит. Урҭ иааидкыланы
ҩ-томк ракәын иҟаз. Аха уи зегьы иаурдыруаз. Ашәҟәыҩҩцәа реизара дук аҿы ажәахәҟаҵаҩ иҳәоит аԥсуа литература
ақырҭшәахь еиҭаганы 40 шәҟәы ҭрыжьит ҳәа. Цқьа ирзеилымкаар ҳәа дацәшәазар акәхап, дааҭгыланы, инаҵшьны
еиҭеиҳәеит: «Ҩынҩажәа шәҟәы, аҩызцәа!» Хыԥхьаӡарала
акәымкәа, 40 том аҵанакыртә иҳәеит. Ари заҳаз иџьашьаны, рыхқәа рҵысуа инеиҿаԥшы-ааиҿаԥшит. Арҭ реиԥш
иҟоу аполитикатә ҽхәарақәеи аибарҽхәарақәеи, иџьоушьаша, ҳажәлар ирылаҵәеит, урҭгьы рыԥсуа ҟазшьа нышьҭаҵаны, аҽхәарахь ииасит. Абыргцәаҵәҟьа рышықәс азырҳаны

85

иалаҽхәо иалагеит. Урҭ зегьы, ԥҟарак аҳасабала 100–120 ш.
«рхыҵуеит», арахь иааҭуҵаар – Асду ашьҭахь ауп ианиз.
Идмырҽхәо иҟада: аӷьычцәа дырҽхәоит амал рымоуп ҳәа;
алкоголикцәа дырҽхәоит ачеиџьыка рымоуп ҳәа, мамзаргьы есымша иржәуеит, арахь рхы рыхьуам, ргәы рыхьуам
ҳәа. Арҭ реиԥш иҟоу ҳажәлар ираҭәоумшьаша аҟазшьақәа
ишьҭырхыз рацәоуп, аха ари аҿырԥшы иазсырхоит.
Ҳажәлар ираҭәам, дара ирҟазшьам, ирцәаҩам хыхь зыӡбахә сҳәаз аиԥш иҟоу аҟазшьа ашьҭыхра зыхҟьаз еилкаауп:
актәи – аԥхныга аиԥш еиларҭәаны иҟаз Аԥсуара абжамҽамхароуп (Аԥсуара акәалӡы аиԥш изыхьчоз ажәлар адоуҳатә
хақәиҭра ирымаз акәын...); аҩбатәи диалектикала аԥсабара
азакәангьы ажәлар рыԥсҭазаара азакәангьы акоуп, апырпыл ицоуи ицами, мамзаргьы аџьықәреи шкәакәеи аҩежьи
еилаԥсаны илаҳҵар акгьы цқьаны иҳауӡом – рыҩхкыкгьы
бжамҽамноуп ишыҟало; ажәларгьы убас ауп ишыҟоу: еиуеиԥшым ажәларқәа еиланурхар, урт рҵасқәагьы рқьабзқәагьы бжамҽамноуп ишыҟало.
Ҳҵасқәагьы абри ауп ирыхьыз. Хыхь исҳәахьеит аԥсуара закәу ажәлар рыламыси рҟәышреи идырҿиаз, амилаҭ
зегьы еидызкыло доуҳатә культуроуп ҳәа. Аԥсуара дунеихәаԥшроуп, милаҭ ҟазшьоуп. Ажәлар рдунеихәаԥшреи
рҟазшьақәеи рҿы иҽеим анырра аныҟалалак, рыԥсҭазаара
зегьы ианыԥшуеит. Aԥcyaрагьы убри аҩыза ауадаҩра иҭагылоуп иахьа, ус иҟеижьҭеигьы крааҵуеит.
Ҳажәлар иага гәаҟра рхыргахьазаргьы рхатәы ԥсҭазаара
акәын изныԥшуаз; урҭ нцәахәыс ирымаз Аԥсуара акәзар,
абааш аиԥш кьыс амаӡамкәа еиқәырханы иааргон.
Ҭоурыхла иаадыруеит Аԥсны жәытәнатә аахыс аколониатә хьыԥшрақәа рацәаны иахнагахьеит. Аԥсны рнапаҿы
иҟалахьан ажәытәӡатәи абырзенқәа, аримлианцәа, византиаа, аҭырқәцәа. Уи политикатә хьыԥшран, арратә гарнизонқәак ана-ара идыргылон, аиҳабыра аиқәшаҳаҭрақәа
рыбжьарҵон. Ажәлар ракәзар рбызшәеи, рҵаси, рқьабзи
кьыс рымаӡамкәа иаанхон, избанзар, аԥсуаа даҽа милаҭк
ааины ирылаҳаӡомызт, урҭ шыцқьаз, ишеибгаз иаанхон.
Убри иабзоураны, хыхь ишысҳәахьоу аиԥш, аԥсуа иԥсад-

86

гьыл аҿы еснагь адоуҳатә хақәиҭра иман. Ус иҟан Урыстәыла ианалалагьы, нас ҳаԥсадгьыл ахьӡ ахыхны, ажәлар ракәзар «ахара зду» ҳәа ианԥхьаӡазгьы. Иҟалап убри адоуҳатә
хақәиҭра ирымаз акәзар ҳажәлар 1866 шықәсазы Лыхнашҭаҿы рықәгылара зыбзоуроу. Уигьы акәым, амҳаџьырра ахаҭагьы зыхҟьаз амзызқәа ируакуп, хымԥада, аԥсуаа
адоуҳатә хақәиҭра ирымаз: шәнапаҿы ҳаҟоуп, ишәҭаху
ҳзыжәу, шәара шәҿы ҳара ҳатәцәоуп рҳәар, мчыла аӡәгьы
иахигаӡомызт. Ҳгәылацәа ус зҳәаз аӡәгьы дрыламкьысӡеит.
Ҳажәлар адоуҳатә хақәиҭра рыман, аамҭала ақырҭуа
меншевикцәа Аԥсны рнапаҿы ианааргазгьы, Асовет мчра
анышьақәгылагьы, 1937 шықәсазы ҳажәлар ирхыргаз атрагедиа инаркноуп ҳажәлар анырхәаҽыз, адоуҳатә хақәиҭрагьы анаҳцәыӡыз. Убасҟан иалагаз ақырҭуа експансиоуп
ҳажәлар абаагәара аиԥш изыхьчоз Аԥсуара ашьаҭа аҿынӡа
ианҵысыз. Убасҟан ауп уи абжамҽамхара ианалагазгьы.
Ҳаԥхьаҟа ҳгәыӷуеит Аԥсны ахақәиҭра наӡа аиуп ҳәа. Ус
анакәха, ҳҳәынҭқарра ашьақәыргылара инаваргыланы Аԥсуарагьы шьақәыргылатәуп. Уи ада аҳәынҭқарра ахаҭагьы
ашьақәыргылара даараӡа иуадаҩхоит. Раԥхьа иргыланы
нап арктәуп уи абжамҽамра алгара.
АЛКААҚӘА
Аибашьра ԥышәара дуӡӡоуп. Уи ажәлар рыбзиарагьы
рыцәгьарагьы зегь аанарԥшуеит, даҽакала иаҳҳәозар, аԥси
абзеи еилнаргоит. Аибашьра афырхацәа цәырнагоит, уигьы
акәым, уи ицәырнагоит ашәыргәындақәагьы, ачарҳәаҩцәагьы, аибашьра иалахәаахәҭуагьы, аҷанмҵарсҩцәагьы.
Убарҭ зегьы ыҟан Аԥсны Аџьынџьтәылатә еибашьраҿы.
Аха уаанӡа аӷа данҳақәла: «Абыржәоуп ахаҵара анаҭаху, Аԥсадгьыл шәарҭахеит, ахацәа шәабаҟоу?!» – анырҳәа,
«Аҳаҳаи, ара ҳаҟами!» – рҳәан, шәара ззымдыруаз ахацәа,
алымқәа реиԥш, еиқәаӷӷа иаагылеит. Урҭ рыблақәа ирхубаалон агәымшәареи аӷа ицәымӷреи. Урҭ ахацәа рхацәа
ракәын. «Ҳаргьы аԥсҭазаара ҳҭахуп, аха раԥхьа иргыланы
Аԥсадгьыл хьчатәуп», – зҳәоз ракәын дара.

87

Урҭ инарышьҭалеит, ҳҩызцәа ахьнеиуа ҳамнеир аҽԥныҳәа ҳадыргоит ҳәа згәы иааҭызҳәаазгьы. Урҭ рыблақәа
мцак рыхны ҳәа иҟамызт: «Аԥсадгьыл хьчатәуп, аха аԥсҭазаара ҳҭахуп», – ҳәа акәын урҭ ирхубаалоз.
Аибашьра ицәырнагоит зегьы: жьыхәҭак ҳзалԥаауазар
ҳәа зыҽҵәылхны атыл аҿы амаҵ зуазгьы, ибжьахәаахәҭуазгьы, ус ҭыԥ ԥхак иашьҭазгьы. Абас ацәыхацәыфарақәагьы ыҟагәышьан, аха урҭ ракәмызт Аԥсадгьыл алахьынҵа
зыӡбоз...
Ҳгәыӷуан знык Аиааира анаага урҭқәа рҵыхәа ԥҵәоит
ҳәа. Иԥхаҳшьон, иагьхьымӡӷаҳшьон ҳагхаԥхақәа атәымуаа
иахьырбоз, иахьраҳауаз. Аха аибашьра ашьҭахь еиҳагьы еицәахеит: урҭ ирыцлеит аҷан аимҵәара – уик ҵыхәаԥҵәара
маиуӡеит; уи ацәыхацәыфара аҿынӡа ахыларҟәра ԥхазшьаз
аҟәазқәа Аԥсны аҳәынҭқарратә мал аимҵәара иалагеит. Ари ацәырҵра иуникалтәыз, адунеитәи аибашьрақәа
рԥышәа иазымдыруаз акакәын: aӷa илымшаз Аԥсны
аҳәынҭқарратә мал аимҵәара дара иҟарҵеит. Урҭ амчрақәа
убасҟак иӷәӷәан, иаартны ақәыӡбарагьы аӡәы илымшеит,
аргама зегьы ишырбозгьы.
– Ишԥаҟалеи абас? – иазҵаауеит ауаа ҟәышқәа. – Ҳиааирала адунеи ҳадырит, Афырхацәа ҳзырҳәеит, нас, иҳахьзеи?
Ҳажәлар ирҟазшьазма ас еиԥш ахымҩаԥгара, мамзар шьоукы ирҿаҳҵаау? Изаҳхашҭзеи ҳабацәа рҟазшьа ахьӡи ахьмыӡӷи рызхәыцра?!
Ҳарзааҭгылап абарҭ азҵаарақәа.
Хыхь исҳәахьеит ҳажәлар рыԥсадгьыл ишазыҟаз. «Аха­
ҵа!», «Ахаҵа ихаҵа!», «Афырхаҵа!» Арҭ ажәақәа аибашьроуп изырҿиаз. Уи ӷәӷәала ирныԥшуеит ажәлар рашәақәагьы
рҿаԥыц ҳәамҭақәагьы. Урҭ еснагь аиааира рызгаӡомызт,
аха ианаҵахозгьы ишфырхацәоу иаанхон рыԥсадгьыл
рхы ақәырҵон. Уи аҩыза ахаҵара ҳажәлар ршьа иалан,
уажәтәи аибашьраҿгьы иаадырԥшит. Аибашьра анцоз
анаԥшцәагьы, ааԥшцәагьы Европеи Америкеи инадыркны
араҟа иҟамыз дызусҭада! Урҭ еицҿакны изларҳәаз ала, иааиҿагыланы аибашьраҿы аԥсуаа ирыцназгауа еибашьҩы
дыҟам рҳәоит. Ус рҳәартә еибашьит ҳҵеицәа. Хыԥхьаӡа-

88

ра рацәала Афырхаҵара ахьӡ иаԥсахеит ҳҵеицәа – зегьы
315-ҩык, урҭ рахьтә 181-ҩык ианҭаха ашьҭахь аҳаҭыртә
хьӡы «Аԥсны Афырхаҵа» ҳәа ирыхҵоуп, 134-ҩык – аиааира анаага ашьҭахь. 44-ҩык Аԥсны анҭыҵынтә иааны
иҳацхраауаз. Урҭ нацҵаны 359-ҩык Афырхацәа «Аԥсны
Афырхаҵа» ҳәа ахьӡ зыхҵоу ирацәацәоуп зҳәозгьы ыҟоуп. Ганкахьала, мамзаргьы ахыԥхьаӡара мацара уахәаԥшуазар, ус уҳәартә иҟоуп, аха ус еиԥш хыԥхьаӡара рацәала афырхаҵара аадырԥшын азоуп ҩынҩажәантә ҳаҵкыс
хыԥхьаӡарала еиҳаз еилаԥыххаа изықәырҵазгьы. Ирҳәоит изықәнамгозгьы ирырҭеит ҳәа, сара иамаскуам, ус акы
ҟалазаргьы ауеит, аха изықәнаганы измоуз уаҩ дыҟаӡами?
Урҭгьы шаҟа уҭаху! Афырхаҵаҵәҟьа дыԥшаатәуп, уи ихы
еиҭеиҳәаӡом, сеибашьит, афырхаҵара ҟасҵеит, исышәҭ
иҳәаӡом. Иԥсадгьыл ихьчон, аиааира игеит – убри ауп аибашьҩы изы еиҳау аҳамҭа.
Аорденқәеи амедальқәеи занашьаз фырхацәаӡами?!
Урҭгьы ракәым, аӷа ицәымӷра згәы иҭашны, уи иҷан ахь
ихьамԥшуа, еибашьуаз зегьы – иҭахазгьы, инхазгьы – фырхацәоуп, убас еибашьуаз роуп аиааира згазгьы.
Абасала, ҳажәлар рҵеицәа, рыԥсадгьыл аҵеира иаԥсахеит, рыжәларгьы еиқәдырхеит, аибашьреи аиааиреи
рлахьынҵа зыӡбызгьы дара роуп.
Аибашьра аангьы, аибашьра ашьҭахьгьы ицәаԥҽыганы иҟалеит ҳаӷа иҷан аимҵәара, ҳажәлар рырҳәра,
аӷьычра-ҵымҳәҳәарра. Урҭ убасҟак рымҽхак ҭбаахеит, Аиааира иаагазгьы, Аиааира згаз Афырхацәагьы рыҵадырӡыртә еиԥш. Урҭгьы ракәым, ҳажәларгьы рцәа ԥырҽуа, егьырҭ
ажәларқәа рҿаԥхьа раҳаҭыр лаҟәуа аҿынӡа ҳнеины ҳаҟоуп.
Анаԥшҩы ҳажәлар цқьа иззымдыруа, убас еиԥш агәаанагара иоур ҟалоит, иҵабыргыҵәҟьаны ҳажәлар ԥхасҭахазшәа,
абри ахәымгара иҟоу зегьы алаҟьашьушәа, зегьы дара ирхароушәа. Maп, еиҭах мап! Реиҳараӡаҩык ҳажәлар рыламыс
шыцқьац ицқьоуп, аибашьра иазмырхәашьӡеит, иахьагьы
ламысла инхоит-инҵуеит, уаҩы иԥырхагам.
Аӷьычра акәзар, ари адунеитәи ауаатәыҩса ирзеиԥшу, ижәытәӡатәиу «профессиоуп», изхылҿиаазгьы аи-

89

башьрақәеи урҭ ирхылҿиаауа агәаҟроуп, ананамгароуп,
аӷьычра ҿкны ажәлар ирылазҵаз, нас уи иҟазшьа бааԥсны
ауаҩы ишьа иалалеит, иагьилаҽит. Адунеитәи апрогрессивтә уаатәыҩса ицәаԥҽыгоу ари «азанааҭ» иаҿагыланы
иқәԥоит, аха уи уаҿагылацыԥхьаӡа еиҳагьы иӷәӷәахо акакәны иҟалеит. Аҳәынҭқарра аструктура еиԥш даргьы аиерархиатә еиҿкаара рымоуп: аџьыбаҭалаҩ, аҩны арҳәҩы,
амашьынамҵарсҩы уҳәа инадыркны аҳәынҭқарратә органқәа ирҿагыло амафиақәа рҿынӡа еимадоуп. Ирымоуп
рхатәы ООН – адунеи жәларбжьаратәи амафиа. Акоммунистцәа реиҳагьы урҭ аинтернационализмра рыманы иҟоуп:
раԥхьатәиқәа хыбгалт, дара шыҟац иҟоуп.
Ҳхалацәеит хыхь «алымқәа» рахь. Уажәы урҭ ракәӡам
зыӡбахә ҳамоу, ус анакәха, ҳалбаап ҵаҟа «абгассақәа» рахь.
Араҟа стихиалоуп, еиҿкаара дук рыманы иҟаӡам, убри аҟнытә ажәларқәа зегьы аӷьычраҿгьы рмилаҭ хаҿра рымоуп,
урҭ ҭызҵаахьада акәымзар.
Ҳажәлар аагозар, цәаҩас ирыман аҽӷьычра, ацәқәа,
акамбашьқәа, аха урҭ ааигәасигәа акәымкәа, харантә иааргон. Иҟан Нхыҵ аҟарачқәа рҿы ицаны, рырахә ԥҵәаны
ианаарцалоз. Уи хаҵарас ирыԥхьаӡон, иалаҽхәон, ажәлар
рҿгьы акыр злоу ракәны раҳаҭыр ыҟан. Ижәума, икамбашьума, ахш змыҵуаз ма еимгәаз арахә рӷьычӡомызт. Уи
гәнаҳароуп ҳәа ирыԥхьаӡон.
Иҟан аԥсаса, аӷаац уҳәа аҟатамата зӷьычуазгьы, урҭ
рзы харагьы ицаӡомызт, ааигәасигәа рнапы аашьҭыршьуан. Ажәлар рҿы урҭ ҳаҭырк рыманы иҟаӡамызт, уаа
ҵмыҳәҳәарқәаны ирыԥхьаӡон. Убарҭ ирҩызан амаҭәаҩыҭәа
зӷьычуазгьы. Зегьы реиҳа ицәаԥҽыган акәты ма ашәишәи
зӷьычыз, уи уаҩыс дыршьаӡомызт. Убарҭ ракәҵәҟьан «абгассақәа» ҳәа изышьҭаз.
Иаҳхысыз аибашьра иаанарԥшит урҭқәа зегьы имилаҭцәаԥҽыганы ҳажәлар рҿы ишыҟоу.
Ҳхы ҳазҵаап: аԥсуа иаҟара ахышьҭыхра иашьҭоу, ахьӡи
ахьымӡӷи зныруа дмаҷуп рҳәон, ус иагьыҟан, нас, иҳахьзеи уажәы? Избан аԥсуа акәты иӷьычуа, ауаҩы диқәланы икасыжәқәа еизыҳәҳәаны иго, ауаҩы иџьыба дҭала-

90

ны дирҳәуа аҿынӡа ихы зылбааигазеи?! Ихы амацарагьы
акәым, ажәларгьы лаирҟәит. «Аԥсуа» рҳәаргьы, «аԥсуаа»
рҳәаргьы рыҩбагьы акоуп. 99 процент аԥсуаа бзиазар, процент заҵәык ҽеимхар, аԥсуаа зегьы аҵәаӷәа рхьыршьуеит,
аҳәынҵәа рықәырҭәоит. Уи ус шакәыз рдыруан ҳабацәа,
нас, ҳара иҳахьзеи?
Иҟалаз уи ауп: актәи, Аԥсуара анԥсыҽха, ахьӡи ахьмыӡӷи
рыгәхьаа ҳамкуа, урҭ анаабалак «ҳҿы наҳарҳәуа», «ҳаблақәа
хааҩауа» ҳалагеит; ҩба, ахьӡи ахьмыӡӷи рыгәхьаамкраҿы
анырра ӷәӷәа ҟарҵеит уи закәыз ззымдыруаз амилаҭ рацәа
иҳалаҳаз. Ари афактгьы уажәшьҭа иаартны иаҳҳәароуп.
Аԥсны еимҵәатәуп, шәеиха анырҳәа, зхы пату ақәызҵоз
иакәымкәа, ишакәхалак мааҭк абамҵасырсри ҳәа иҟаз роуп
арахь еихаз. Насгьы ақалақь иалцаны иҟаз аԥсуа, ԥсеивгара
хәыҷык аниоу, иҽкылӷәааны ақалақь ахь дааит. Иара изы
араҟа тәым ҳәынҭқарран, ахкыдкыларҭа иҭахын, днеины
убри аҟьалаԥаларала Аԥсны иқәнагалаз, ӷьычра-қәычрала
иргылаз ахан қьырала дыҩналеит, аус ахьиуаз иҽидикылеит, жьрацәарала еилахәхеит, рхәыҷқәа еихааӡалахеит... Ажәакала, ақалақь аҿы аԥсуа дхьыԥшхеит, дсасхеит,
иаԥшәымахаз усгьы деилкаауп. Ac еиԥш аҭагылазаашьа
ахьыҟалаз изеиԥшрахарызеи ҳҵасқәеи ҳқьабзқәеи, ҳахьӡи
ҳахьмыӡӷи, дышԥааӡахоз уи ихылҵуаз?.. Ишааиуаз ақалақь
анырра ҟанаҵо иалагоит ақыҭа ахьгьы. Уажәы аформазы
аижәлантәқәа рхеидкылақәа ыҟоуп, аха урҭ акгьы рыӡбаӡом. Анкьа ус еиԥш официалла иҟаӡамызт, аха рыжәла
ацәа ԥызҽуа аӡәы хәымгарак ҟаиҵар, убри акәытӷьычрагьы акәзааит – аижәлантәқәа зегьы рзы ихьымӡӷын, иааизаны иус рыӡбон, иқәыӡбон. Уи анырра ӷәӷәа ҟанаҵон
изаҳауа рҿгьы. Ахьмыӡӷ аҿагылараҿы ҳажәлар ирымаз
аметод ашәышықәсақәа рыла иԥышәан, уи анкаҳажь,
аижәлантәқәа рзы ицәаԥҽыгоу ахьмыӡӷгьы ҳанышәеит.
Убри ауп изырҿиаз акәтӷьычреи, акасыжә ӷьычреи, аџьыбаҭалареи реиԥш иҟоу аҵмыҳәҳәаррақәа. Урҭ ирыцлеит
агәыҳәра: аколнхарақәа реиҿкаара ианалага инаркны 25–
30 шықәса ажәлар рыбӷа рзеиҵымхуа аҿынӡа иҵацаланы
ирыман, рџьа иалҵны рхы рызныҟәымго иӷарын, иӷарын

91

инеибеиԥшны. Абри аҭагылазаашьа иҟанаҵеит агәыҳәра.
Анхацәа бзиақәа уи иацәцеит, аха уаанӡагьы иӷарыз, урҭ
зынӡа игәыҳәхеит. Уажәы хәыдаԥсада амал кажьны ианырба, аизыҳәҳәара иалагеит, еизырыҳәҳәоит иаарԥыхьашәо
зегьы – акы иацәшәом, Анцәа дугьы дырбом. Аҷан ҷануп,
ашәиԥхьыӡ адуп, иабарҭаху?! Аха уи иазхәыцуада!
Аибашьра ашьҭахь ажәларгьы Аԥсны аиҳабырагьы ираноумыжьша даҽа цәырҵракгьы ҟалеит. Иалагеит уи аибашьра анцоз: «Аиааироуп хадара змоу», – ихәыцуан зегьы, уи рхымҩаԥгашьагьы ианыԥшуан. Уи ахықәкы хада
инахыҳәҳәаны, Аиааира анаагалак аҳәынҭқарра шаҳахьчаша ишеиҿаҳкааша, аҳәынҭқарратә мал – зауадума, фабрикоума, ахәышәтәырҭоума, асанаториа, аԥсшьарҭа ҩны уҳәа
шеиқәҳархаша ҳәа аӡәгьы дхәыцӡомызт – зегьы дырхәашон,
зегьы еимырҵәон, ус ҟашәымҵан ҳәа аӡәгьы дрылабжьомызт. Аиааира агараҿы рымҩа иаԥгылазма, ирԥырхагазма,
иаҳҳәап, амиллиардқәа ирыԥсаз Аԥсны аиҳабыра рыҩны?!
Автономтә республика аиҳабыра ҳәа изышьҭаз гәыԥҩык
убра адашьма аҵаҟа ицәыҵаҟәыҟәын. Аҳәынаԥ еиԥш
ицәыҵаланы рхы рыхьчон аҟароуп, урҭ шәарҭаны иҟаӡамызт, инарывсны ицандаз наҟ, Егрыҟа, дара уа ицәыҵатәазаарын! Мап, урҭ ҳарбаандаҩыроуп рҳәан, жәеиза еихагыла
иҟаз ахыбра дуӡӡа, наҟ-ааҟ иавагылаз аҭоурыхтә хыбрақәа
надкыланы, амца ҩацраҵаны иҩықәыццышәаа иргеит.
Аҳәынаԥқәа нҳарҵәоит ҳәа аӷба ӡааурҟәрылар еиԥш! Аибашьра анеилга зхы ҩахаз зеиԥш хыбрак нымхеит, зегь
еимырҵәеит, атурбазақәа, аԥсшьарҭа ҩнқәа, акамбашь
ақәыџьмақәа ирфаз еиԥш, рыбаҩқәа хаххала, ицәҩажәӡа
игылоуп шәыда, хышәда...
– Аибашьра еилгеит, Аиааира аагеит, уажәшьҭа ҳхы
зкәаҳкуеи: ачаи хаҳхуама, аҭаҭын ҟаҳҵома, аџьықәреи
ааҳрыхуама? – иниеизҵаа-ааизҵаауан анхацәа. – Ирҳәозеи, иҳарҳәозеи аиҳабыра?
– Ишышәҭаху, – рҳәеит изызҵааз. Аколнхара ыҟам,
асовнхара ыҟам, иҟам асоциализм... Ажәакала, шәынхаргьы ҟалоит, шәнымхаргьы ҟалоит.
Закәытә ажәа «ҟәышузеи» ирарҳәаз!

92

Иаагылеижьҭеи асоциализм азакәан ала инхоз, шьыжьи хәылԥази наҟынтәы «указаниас» иҳаурызеи ҳәа еснагь
иԥшыз анхацәа, уажә ирҳәо рҿамшәо инеиҿаԥшы-ааиҿаԥшит. Шьоукы ргәы иахәеит: наныкьара ҳамоуп, аус жәуы
ҳәа аӡәгьы иҳаиҳәаӡом, иҳабыргәузеи рҳәеит; даҽашьоукгьы, ирҳәо рҿамшәо, иаалакҩакит: – Акраамур акраҳҿазҵода?! – рҳәеит. Арахь уԥшыр, ажәлар рмал хада ачаиҭрақәа
еихиааны абнахара иаҿын. Абарҭ аиҿымкаарақәа иҟалаз
ҳқыҭауаа ӷәӷәала ирныԥшит, уааԥсырала иӷархеит, ирацәахеит аҿар иқәҵны ицаз. Ҵабыргуп, араҟа Аԥсны аҳәаақәа аркуп, аекономикатәи аполитикатәи блокада ыҟоуп,
аха ажәлар ус ажәала игәынкылагаз ажәак раҳәатәымзи,
ргәы шьҭыхтәымзи – ус акгьы ҟамлаӡеит. Ақыҭагьы акәым,
иара ақалақь аҿгьы имҩақәҵагаз ажәа рмаҳаит. Абарҭқәа
ирыхҟьаны акриминалтә ҭагылазаашьа иахьауажәраанӡа
ҭышәынтәаларак аманы изыҟамлеит.
Даҽакала иаҳҳәозар, иааиԥмырҟьаӡакәа ажәлар аинформациа рыҭалатәуп, апропаганда ҟаҵалатәуп, амҩа иқәҵалатәуп – уи ажәлар рнапхгараҿы изакәан хадароуп... Аибашьра ашьҭахь абри ҳагхақәа ирыцкны иҟоуп. Аибашьраан ажәлари аиҳабыреи еилаҵәаны иҟан. Ҵабыргуп, урҭ
еилазырҵәаз рхықәкы хада аибашьроуп, Аиааира агароуп
– араҟа ҩ-гәаанагарак зыҟаломызт, иагьыҟамлеит, аха,
мшәан, уажәы шьала еиқәҳархаз ҳҳәынҭқарра хьчатәыми,
еиҿкаатәыми, ажәлар ныҟәгатәыми, урҭқәа ҳалшарц зегьы ҳҽеилаҳарҵәар ауми! Нас, араҟа ҩ-гәаанагарак ыҟоума?! Иҟамлароуп! Аибашьра ацкыс ҳаниааи, ҳаиааироуп
ҳаҩнуҵҟатәи ацәыхацәыфарагьы, аегоизмрагьы, амал азгәыҳәрагьы. Убасҟан ауп амилаҭ консолидациа аныҟало
– усҟан ҳапроблемақәа хьаадабаада ҳара ишаҳҭаху иҳаӡбоит. Убри ада даҽа мҩак ҳамаӡам.
АИНТЕЛЛИГЕНЦИА. УРҬ РРОЛЬ
АԤСУАРА АХЬЧАРАҾЫ
Аҵарадырроуп аинтеллигенциа зааӡо. Аинтеллигенциа амилаҭ ринтеллектуалтә хшыҩ ауп, хәы змам малуп.

93

Аинтеллектуалтә хшыҩ аныҟала, иҟоуп аҳәынҭқарратә
хшыҩгьы. Урҭ анеицыла ажәлар рылаԥшҳәаа ҭбаахоит, урҭ
ирылшоит ахара аԥшра, ахара ахәыцра, изҭагылоу аамҭа
инахыԥшны раԥхьаҟа ирԥеиԥшу заа агәаҭара. Уи имариоу
усӡам, шьаҭасгьы иамоу агеополитикатә ҭагылазаашьа ҵарадыррала заа азԥхьагәаҭароуп.
Аԥсуа жәлар, ижәытәӡатәиу шыжәларугьы, жәытәнатә
аахыс иҳауазгьы иҳаӷазгьы ашәҟәҩыра шрымазгьы, заа
иаҳмоуит ҳара ҳхатәы шәҟәҩыра, аҵарадырра ҳшалахә­
дамызгьы. Абырзен шәҟәҩыра рхы иархәаны аславиан­
цәа рхатәы шәҟәҩыра ҟарҵеит. Аславианцәа раԥхьа зқьы­
шықәса абырзенқәа ҳарзааигәахахьан. Аерманцәа аалаган
ранбан ахы ларханы ихҩылаан ақырҭқәа ирырҭан, рхатә
ҩыра роуит. Жәытәнатә аахыс урҭ аҩжәларык ҳгәылара
иҟан: ақырҭқәа ракәзар аҳәынҭқарра ҟаҵаны ираҳҭеит,
аха анбан ахы лархангьы иҩархангьы иаҳзырҿымҵааит.
Урҭ зегьы иобиективтәу амзызқәа рымазар акәхап (ауаҩы
схы сырқьиоит ҳәа далагар шәкы-зқьы иԥшаауеит излаирқьиаша), аха афакт – фактуп: иааҳакәыршаны иҟаз зегьы ашәҟәҩыра рыман, ҳара урҭ акгьы ҳзырҿымҵааит. Ма
ашәҟәҩыра иаҵанакуа ззеилымкаауа ҳакәындаз: аабатәи
ашәышықәсазы аҳәынҭқарра еиҿаҳкааит, аҳәынҭқарцәа
аҵарадырра рымазар акәын, иагьрыман, абраантә Византиа (уажәтәи Ҭырқәтәыла) ишьҭны аҵара ддырҵон,
рҳәынҭқарратә усқәа ҵарадыррала иныҟәыргон. Уи рхазы
акәын изырҭахыз, избан ирышьҭанеиуа изырзымхәыцыз?!
Уи ҳажәлар ахара аԥшра ахьрыцәмаҷыз иамзызуп.
Убри ҳхатәы шәҟәҩыра ахьҳамамыз иахҟьаны ҳхатәы
интеллигенциагьы ҳмоуӡеит, жәытәнатә аахыс аҵарадырра змаз шҳамазгьы: абырзен бызшәала аҵара змаз абырзен ориентациа иман, араб бызшәа ма аҭырқәа ҵара зҵаз,
уахь акәын рҿы ахьҳәыз. Ус акәын ишыҟаз аҵыхәтәан
XIX ашәышықәсазы аурыс ҵареи ақырҭуа ҵареи змазгьы. Урҭ зегьы рхатәы политикатә хырхарҭа рыман, Аԥсны
алахьынҵагьы убри аҵара дзырҵаз рполитика излахәашаз
ала акәын ишырыӡбоз. Инарҭбаау аҵакала Аԥсуара урҭ аӡәгьы ихьчаӡомызт, реиҳараҩык хьаасгьы ирымаӡамызт, аб-

94

зазаратә еизыҟазаашьа инахыҳәҳәаны ҳажәлар еидызкыло
культураны иахәаԥшӡомызт.
Хҳатәы шәҟәҩыра ҳамазар, уи зхылҿиаауаз Аԥсуара акәын, нас уи Аԥсуара ахаҭа ашәҟәҩыра иарҿиауан,
иахьчон, уи кәалӡыс иазыҟалон. Сара агәра ганы сыҟоуп,
ҳажәлар ианаамҭаз ашәҟәҩыра рыманы иҟазар, изеиԥшразаалак рхатәы интеллигенциа рымазҭгьы, амҳаџьырра
зыҟаломызт, уи ада ԥсыхәа маиургьы, асҵәҟьа Аԥсны аԥсуаа рыла иӷарны иҟарҵомызт.
Ажәакала, ҳмыҟәмабарақәа рӷьырак зыхҟьаз аԥсыуала
аҵара змаз ҳхатәы интеллигенциа ахьҳамамыз ауп.
Аурысқәа ианакәызаалак ҩбаны ишан, «великодержавные шовинисты» ҳәа изышьҭази жәлар ринтеллигенциеи.
Раԥхьатәиқәа Кавказаа хдырҵәеит, ҳаргьы ҳнарылакны,
аҩбатәиқәа иаанхаз ажәларқәа ашәҟәҩыра ҳаҭаны, хәыҷыхәыҷла аҵарадырра ҳаладырҵәо иалагеит. Убасҟан ауп
ҳхатәы интеллигенциа ҳауа ҳаналагазгьы.
Раԥхьатәи аинтеллигенциа иреиуан Дырмит Гәлиеи
Андреи Ҷоҷуеи, урҭ рыкәшамыкәша иҟази. Уажәшьҭа урҭ
лакҩакрада еилыркаауеит хатәы бызшәала аҵара аиура
иамоу аҵакы. Убри аҟнытә урҭ рымч рылшара зегьы азыркуеит ашколи акьыԥхьи рымаҵ аура, убриалагьы Аԥсуара аиқәырхара. Усҟан Аԥсуара шшәарҭац ишәарҭан,
аха гәацԥыҳәара дула аус руан убри ашәарҭа иацәырыхьчарц. Еиҿыркаауеит еиуеиԥшым агәыԥқәа Аԥсуара арҿиаразы. Урҭ руакы ауахәама (ақьырсиан) шәҟәқәа еиҭаганы
рҭыжьра рнапы ианырҵан, аус дугьы руит.
Урҭ зегьы збоз ақырҭуа националистцәа рыбла ашьа
хнарҵәҵәало иалагеит, избанзар, дара ирдыруан ахатәы
бызшәала акьыԥхьи аҵарадырреи аус аныруы, ҳажәлар
шарҿыхоз, рыбла шхнатуаз. Иахьынӡарылшоз иаԥырхаган,
еиҳараӡак Урыстәылатәи аимпериа анхыбгала, ақырҭуа
меншевикцәа Қырҭтәыла хаз ҳәынҭқарроуп ҳәа ианрыларҳәа инаркны.
Аԥсыуала иааӡаз аԥсуа интеллигенциа уажәшьҭа еилыкка ирбон аменшевикцәа Аԥсуара ишаӷаз, Аԥсуаразы
ишәарҭаны ишыҟаз. Убасҟан партиа иаламыз аинтелли-

95

генциа рҽааидкыланы еиҿыркааит агәыԥ, уи хьӡысгьы
иарҭеит, «Аԥсуара Анцәа иумырӡын!». Иахьа маҷк уарччартә иҟоуп, аха ари ахьӡ ахаҭа иаҳәоит уи ахықәкы. Урҭ аԥсышәала аҵара змаз ракәын. Раԥхьаӡакәны аҵарадыррала
Аԥсуара еиқәзырхарц, Аԥсуара зырҿиарц нап азыркыз
иреиуан. Уажәеиԥш аԥсышәала аҵарадырра шыҟамызгьы,
урҭ аԥсыуала иааӡаз, аԥсышәала иҩуа, иаԥхьо ианыҟала,
урысшәала аҵара ирымазгьы Аԥсуара амаҵ аурахьы ииаргеит, рыԥсы ахьынӡаҭазгьы Аԥсуара амаҵ руан: ашколқәа
рҿы ирҵаҩцәан, ауахәаматә шәҟәқәа, убас анаука-популиартә брошиурақәа еиҭаганы иҭрыжьуан, арҵага шәҟәқәа
еиқәдыршәон, Аԥсны аҭоурых, агеографиа, афольклор уҳәа
ирацәоуп урҭ рнапы злакыз, ирылшазгьы...
Урҭ рышьҭахь, дара зҿыз русԥшьа бжамҽамхеит, избанзар, урҭ ирымаз адоуҳатә хақәиҭра уаҳа изыҟамлеит: акы,
апартиа иаламыз мчы имаӡамызт; ҩба, Аԥсуара налкааны
амаҵ аура амчра змаз аидеологиа иақәшәомызт, маӡа-аргама аԥынгылақәа рырҭон.
Ус шакәызгьы, Аԥсуара амаҵ зуҵәҟьандаз ҳәа зҽаз­
ҵәылхны иашьҭалазгьы амҩақәеи аформақәеи иԥшаауан.
Аха урҭ зегьы ирԥырхагаз даҽакын, убри сазааҭгыларгьы
сҭахуп.
Угәы унархьыртә, ҳажәлар раԥхьаҟа инархараны аԥшра
рцәыуадаҩын. Иара убас ирхыргаз атрагедиа (ҳҭоурых
усгьы трагедиала иҭәуп) ирласны ирхашҭуан. Ажәаҿы ирхашҭуамызт, аха инарҵауланы анализ азуны, алкаа аҟаҵара рцәыуадаҩын. Иара убас атрагедиа ааигәахо ианалагалак, излацәцашаз атактикатә мҩақәа рыԥшаара иашьҭаломызт. Ус иҟан ҭауади-аамсҭеи аԥызара аныруаз, еиҳараӡак
амҳаџьырра атрагедиа аан. Урҭ ианакәызаалак рыжәлар
рлахьынҵа аиҳа, рхатә қьафура еиӷьыршьон, аиҳабыра еимакны дара-дарала лааԥшымҩа рибаҭомызт. Ус иҟалеит
Сталини Бериеи идырҿиаз атрагедиа хлымӡаах анырхырга ашьҭахьгьы: Аԥснытәи аиҳабыра Хрушьчов ижәҩа рнапы аҵхны днага-ааго ичарақәа рура иаҿын, ддырҽхәон,
еибарҽхәон, арахь ҳажәлар ирыхәарыз иреицәа-иреиҵа
акы аарҿыҵымшәеит. Уигьы акәым, убарҭ ашықәсқәа раан

96

рхала аҳәара ҟаҵаны асубтропикатә институт дырхынҳәит
араантә ианыргоз хҩык ацны ицеит, арахь ианааргоз х-нызқьҩык адкыланы иааргеит, есышықәсагьы убасҟаҩык алааргон. Ԥшь-факультетк ақырҭуа секторын, аурыс сектор
акы акәын иҟаз краамҭа, нас ашшыԥхьыз аналаҳҵа даҽакы
ацырҵеит. Урҭ рҿы аԥсуаа аҵара зҵоз унацәақәа рыла
иуԥхьаӡоз ракәын. Урҭ раҵкыс Аԥсны анҭыҵ иҭаз еиҳан,
нас, иаԥсазма аинститут архынҳәра?
Ҳара ҳрыцҳарақәа ирыцкын ҳхыԥхьаӡара амаҷра:
есышықәса урҭ рпроцент лаҟәуан. Ари апроблемаҿгьы
ирылшоз рацәан ҳаиҳабыра. 1954 ш. ачеченцәа рыԥсадгьыл ахь иандырхынҳә 250-нызқьҩык ыҟан. Анаҩс иаҳлахьынҵахозеи ҳәа абыргцәа анеилацәажәа, иазырыӡбеит рыԥсадгьыл аҿы аԥшәмара акра. Уи азы иаҭахыз акызаҵәык акәын: аҿиара. Уи ала рпроблемақәа раӷьырак рыӡбеит: урҭ иахьа миллионк инеиҳаны иҟоуп.
Убри аҩыза ҳаргьы иҳалшон ҳажәлар амҩа иқәызҵоз дроур. Аха уи иазхәыцуадаз, аиҳабыра рҟәардәқәа кны итәан,
абыргцәа тәаны аҩыжәра иаҿын. «Ҳара ҳхыԥхьаӡара маҷуп,
ҳаӡыр ҳәа ҳшәоит, ҳаҿиароуп» ҳҳәар, мап зҳәараны иҟадаз,
уимоу аҳәынҭқарра ҷыдала ацхыраара ҟарҵон. Ажәакала,
ҳаӷацәа Аԥсны зларгашаз апрограмма рыман, ҳара Аԥсны
злаҳахьчашаз апрограмма ҳамаӡамызт. Уи зыхҟьоз, ҳинтеллигенциа еснагь еиҩшан – амаҵура змоуи измами рыла. Урҭ
еснагь еиҿадыргылон. Убарҭқәа зегьы ҳажәлар ргәы иалан,
аа уи ргәала иахылҿиааз, насгьы иахькылнагаз.
Сталинизм ианақәыӡба ашьҭахь, Аԥсны аиҭакра дуқәа
ҟалеит. Аха хадара змаз аполитикатә зинқәа ракәын, урҭ
қарҭаа рнапаҿы ишыҟац иҟан, ианырҭахыз ԥсцарҭак ҳарҭон,
ианырҭахыз ҳахәлымшәы ркуан. Убри аҵыхәтәантәи
иахҟьаны еицырдыруа ахҭысқәа ҟалеит 1957–1968–1978
шш. рзы. Убарҭ ахҭысқәа ҟалацыԥхьаӡа ажәлар рҿы анырра
ӷәӷәа ҟанаҵон, еиҳараӡак, ахара аԥшра, ртрагедиатә ҭагылазаашьа азхәыцраҿы. Урҭ зегьы ирыцкын «Аԥсуа шәҟәы»
ҳәа хьӡыс изауз еицырдыруа ашәҟәы. Уи иагыз шԥаҟамыз,
аxa ҳажәлар рполитикатә ҿахәы зҳәоз уи аҩыза документ
ҟамлаӡацызт, убриаҟарагьы ажәлар рхы ргәы аҿынӡа ине-

97

ины анырра ҟазҵаз хҭыс ҟамлаӡацызт. Зегьы-зегь реиҳа
ҳаппонентцәа злахәыз ажәлар реизарақәа раан, официалла
уи ашәҟәы иаԥхьон, нас адискуссиа иалагон. Аҵыхәтәан,
агазеҭгьы ианырҵеит. Уи зегь реиҳа изыԥхьоз шәҟәны иҟалеит. Абасала, уи ианаамҭазгьы иҩын, ишахәҭазгьы апропаганда ҟаҵан, ахықәкгьы нанагӡеит акы узахымҳәаауа.
Уи ашьҭахьтәи ахҭысқәа Аԥсны астатус иазкыз Лыхнытәи
аизара, жәлар рфорум аиҿкаара, 1989 шықәсазтәи ахҭыс
аан аиааира агара, СССР Иреиҳаӡоу Асовет ахь адепутатцәа ралхра, Аԥсны апарламент аиҿкаара, Нхыҵи Аахыҵи
реимадара – убарҭ зегьы зыбзоуроу убри ашәҟәоуп, уи иҟанаҵаз анырроуп. Уи ҳажәлар еиланарҵәеит, рхықәкы рбо
иҟанаҵеит, Аԥсни Аԥсуареи рыхьчараҿы программатә документны иҳауит. Аҵыхәтәан, аибашьра ианалага, ҳажәлар
ирылымшаша рылзыршазгьы убри ашәҟәоуп.
Уажәшьҭа агәра угартә иҟоуп ҳажәлари урҭ ринтеллигенциеи «хыхь рыгхаԥхақәа ҳәа зыӡбахә сымаз шырҽеихо. Ҳинтеллигенциа иахьоуп рыжәлар рыхьӡи рыхьымӡӷи
рхы иадҵаны аԥызара руа ианыҟала. Аибашьра ҟалаанӡа
апарламент аҿы аимак-аиҿакқәа раан раппонентцәа иаарылҳәҳәо иҟан еснагь. Аԥсны акәым, СССР апарламент аҿгьы еицгәарҭахьан. Аибашьра ианалага Аԥсны анҭыҵгьы
еиуеиԥшым аиԥыларақәеи апресс-конференциақәеи раан
рхы аадырԥшуан ишахәҭаз ала. Аибашьра акы умнахуеит,
аха акгьы унаҭоит. Аҭаҷкәым аиԥш еилаҵәаз ҳинтеллигенциа ирыбзоураны иахьа Аԥсни аԥсуа жәлари адунеи иадыруа иҟалеит. Абарҭқәа неихшьаланы ҿы ӷәӷәала иуҳәартә
иҟоуп: ҳажәлар ирықәнагоу аинтеллигенциа иахьоуп
ианҳамоу! Ус анакәха, урҭ ирылшоит Аԥсуара абжамҽамра
иалганы аиқәырхара.
АЛКААҚӘА
Маҷк исырҽхәацәазаргьы, уи аҩыза арҽхәаԥхьыӡ иаԥсаны иҟан ҳинтеллигенциа 1980-тәи ашықәсқәа рынҵәамҭа
инаркны Аԥсны Аџьынџьтәылатә еибашьра еилгаанӡа.

98

Ҳажәлар ракзаарагьы убасҟан иҟалеит ахаан ишыҟамлац,
избанзар, ажәлар зхьыԥшу аинтеллигенциа роуп, урҭ барометруп ажәлар рзы.
Жәытәгьы ҿатәгьы аинтеллигенциа рыҩнуҵҟа аиҿагыларақәеи агәынамӡарақәеи ыҟан. Уи зыхҟьоз Асовет аамҭазы
Қарҭынтә адҵа ироуаз акәын аратәи аиҳабыра зықәныҟәоз.
Уаҟа ақырҭқәа ринтерес еснагь аԥыжәара аман, аинтернационализм цәас ишахарԥазгьы. Аԥсуа интеллигенциа
ракәзар, ҳмилаҭ интересқәа иналкааны хшыҩзышьҭра рызузар рҭахын, еиҳараӡакгьы аҵарадырратәи арҿиаратәи интеллигенциа. Ари апроблема ашьҭахьшәоуп ианцәырҵыз.
Аха уаанӡа, Асовет мчра раԥхьатәи 10–15 шықәса ирылагӡаны, аполитика аганахьала (Аԥсны астатус раԥхьа инаргыланы), акультура аганахьалагьы (ҩ-институтк аадыртит,
Аҳәынҭқарратә ансамбль, амузыкатә училишьче, адраматә
театр, Ашәҟәҩҩцәа реидгыла, ашәҟәҭыжьырҭа...) иҟарҵаз
шьарда ирацәоуп. Усҟан аҭоурыхтә шанс рхы иархәаны
урҭқәа рылымшазҭгьы, уи ашьҭахь зегьы ҳцәыӡыргьы ауан.
Иахьа Аԥсны ахақәиҭразы ақәԥара иҟоу аҿгьы абӷа ҳазҭо
убасҟан иҟаҵаз ауп. Урҭ ыҟамызҭгьы иахьа аӡәгьы ҳирцәажәараны дыҟаӡамызт. Даҽакала иаҳҳәозар, Асовет Аԥсны раԥхьатәи ашықәсқәа раан иаҳзышьҭарҵаз ауасхыр ауп
иахьа зхы иақәиҭу Ареспублика Аԥсны зықәгылараны иҟоу
– уи ԥгара зқәым баачаԥароуп ҳара ҳзы.
Уи ашьҭахь, Аԥсны аколониатә режим иҭаргыланы,
ҳажәлар аџьамыӷәа анырхыргоз зегь реиҳа ааха ӷәӷәa зауз
ҳинтеллигенциа роуп. Аҵыхәтәан, ԥсеивгарақәак аныҟала,
хыцҩыцк инхаз ҳинтеллигенциа рҽеидыркылашәа руын,
аха краамҭа ршьара изықәломызт. Ус абиԥара ҿа еиҵагылеит. Убасҟан ҳинтеллигенциа рыҩнуҵҟа аиҿыхарақәа ҟало
иалагеит. Уи зыхҟьоз, ганкахьала, гәыкала аԥсуа культура
амаҵ зуыр зҭахызи, егьи аганахьала урҭ ирԥышьклаҳәуаз
акариеристцәа цәыхацәыфацәеи peиҿагыларақәа ракәын.
Иҟан амчра еиқәаҵәақәа цәгьаршрала урҭ зырцыхцыхуазгьы, еиҳараӡак аԥсуа раионқәа асал рыбжьазҵоз. Аԥсуа
интеллигенциа рҳәоу анеиқәымшәо дара рзы уи ныҳәан.
Еицырдыруа ажәлар реизарақәа зыхҟьозгьы убарҭ роуп.

99

Урҭқәа зегьы ыҟан. Ҳара ҳзыргәаҟуаз ҳажәлар реидгылара акәын. Уи рбон ҳаӷацәагьы: ҩыџьа аԥсуаа ахьгылоу
цәгьаҳәаҩык рышьҭахь дыргыланы дрыман. Уи ажәлар
еиҳагьы еиднакылон. Уи алагеит 1980-тәи ашықәсқәа рҽанеиҩыршоз, М. С. Горбачиов ибзоураны Асовет Еидгылаҿы аҽеиҭакреи аргамареи официалтә политиканы ианыҟала инаркны. Убасҟан ауп ара иҳалажьыз ацәгьаршҩцәеи ҳареи ҳҽеилҳарго ҳаналагазгьы. 1989 ш., ииун 15–16
рзы иҟалаз ахҭыс ҵыхәаԥҵәала дареи ҳареи ҳаилнаргеит.
Нас аҵыхәтәан, ҳара, аԥсуаа аибашьра ҳаиланарҵәеит
аҭаҷкәым еиԥш. Аӷа Аԥсны еиҩишеит бџьар ҭмырҟьаӡакәа,
аха ҳажәлар изеиҩымшеит. Аибашьра иҳамнахыз рацәоуп,
аха иаҳнаҭаз ирыцкуп ҳажәлар аконсолидациа ахьрызнауз.
Уи ҟамлар ҳашԥаҟазаауаз иахьа? Жәашықәса ҵуеит абжьыуааи абзыԥқәеи «рпроблема» ыӡны иҟоужьҭеи. Иахьа 15–16
шықәса зхыҵуа аҿар уразҵаар ари ацәыхацәыфара ззымдыруа рацәоуп, издыруагьы уҳәансҳәанлоуп ишырдыруа.
Уи аҩбатәи иааироуп. Ирмариашәа исҳәеит, аха уи ус имариангьы иҟаӡамызт. Анкьа амаҵурақәа аныршоз аԥсуаа
ирыҭатәу ақырҭқәа ирыҭатәу ҳәа ҩбаны иршон, нас аԥсуаа
хазы абзыԥқәа шаҟа рыҭатәу, абжьыуаа шаҟа рыҭатәу ҳәа
амаҵурақәа ршахуан. Аинтеллигенциа ирылаԥсаз ацәыхацәыфацәа рылоуп уи шалагаз. Иҟан убас еиԥш иҟаз ауаа
насыԥдақәа, ауаа лаҟәқәа, рнацәа харҟәало, адепутатцәа,
аминистрцәа уҳәа аԥсуаа раионла еихшаны изыԥхьаӡоз.
Урҭ арыцҳақәа иабардыруаз аԥсуаа рмаҵурақәа зегьы
ажәлар рмаҵуразы акәымкәа, хаҭалатәи чафагас ишрырҭоз; аԥсуа маҵурак иалаз ихала акгьы изыӡбомызт, қарҭаа
дырзымҵаакәа. Адепутатцәа ракәзар, анапы аҩахареи алахареи рыда зинк рыманы иҟаӡамызт...
Ҳаиасып иахьатәи аамҭахь.
Аибашьра агәаҟра ҳхаагеит, ҳҵеицәа рхы-рыԥсы нақә­
ҵаны ҳаԥсадгьыл ахақәиҭра азааргеит, ҳажәлар еиқәдырхеит; амчра еиқәаҵәақәа иҳалажьыз ықәҵны ицеит. Уажәы
ҳара хҳала ҳанеизынха, изеиԥшроузеи аинтеллигенциа реизыҟазаашьа? Ари азҵаарахь иаҵанакуеит Аԥсны аиҳабыреи аинтеллигенциеи реизыҟазаашьагьы.

100

Ҳашьҭахьҟа ҳхьамԥшкәа, иахьатәи асоциалтә гәыԥқәа
ҳарзымхәыцкәа ари азҵаара аҭак аҳәара уадаҩуп.
Ақырҭқәеи аԥсуааи (еиҳараӡак агырқәа) жьрацәарала
ҳаилысны ҳаҟан. Дареи ҳареи ҳҽеилҳарго ҳаналага, жьрацәарала еилахәыз ажьи анаԥхыци еилухраҳа еилыҵшьас
иҳамоузеи ҳәакәын ишхәыцуаз. Ус ихәыцуаз апартиатәи
асоветтәи напхгараҿгьы иҟан. Мшәан, ус иҟаз ракәымзи
амаҵура зырҭозгьы! 1977–78-тәи ахҭысқәа раан, «Аԥсуа
шәҟәы» знапы аҵазҩыз ианҳақәӡбаз, Ашәҟәҩҩцәа реидгылаҿы аизара мҩаԥысуан, апартиа аобласттә комитети
ақалақьтә комитети рхаҭарнакцәа алархәны. «Ахара здыз»
лахь ӷәӷәа анҳарҭа ашьҭахь, аиҳабыра рхаҭарнак ихы аасықәикын, аԥсышәала ус иҳәеит:
– Уара арҭ ишраҳауа исҳәар сҭахым, аха шәара иԥхашәымшьаӡои шәаҳҭахым, ҳшәылҵны ҳцоит ахьышәҳәо?!
– исаҽԥниҳәеит Қырҭтәыла ҳалҵуеит ахьаҳҳәаз. Сара усҟан
ԥсахҩык иеиԥш сизгәааит, краамҭагьы иџьасшьон уи
ииҳәаз. Уи политикаӡамызт, иҳәеит уи ауаҩ гәыкала. Иахьа
даҽакала сазхәыцуеит уи ииҳәаз. Уи ауаҩ Аҟәа дыҟоуп, Аԥсны далҵны џьаргьы дымцаӡеит, иԥсуарагьы агәра згоит.
Ихаҭа урҭ дрылааӡан, рбызшәа аӡы еиԥш идыруеит, иԥҳәыс
дагыруоуп, ихшара ижәла рхуп, аха, ран лшьагьы рылоуп.
Нас, гәыбӷан иаҳҭарыма уи ауаҩ усҟантәи ихәыцшьазы?! Ус
иҟаз рацәаҩын. Имариамызт урҭ рҭагылазаашьа: ҩ-мцакы
ирыбжьаханы иҟан, краамҭагьы рхы зқәыркра рыздыруамызт, нас аҵыхәтәан аибашьра ианалага, рӷьырак ықәҵны
Урыстәылаҟа ицеит – цқьа ргәы иҭахәыцырц акәхап. Урҭ
ҩ-гәык рызҭан, рыҩбагьы еиҿагылан; урҭ ҩ-шьак рылан
– рыҩбагьы еиӷацәан, хык акәын ирхагылаз, уи сыбжьаҟазоит ҳәа иаҿын, аха урҭ еинышәашьа рымамызт – ашьа
каҭәахьан, ҩ-жәларык аиӷара рыбжьалахьан.
Абри аҩыза атрагедиа иҭагылан урҭ ауаа. Хаҵаран убарҭ
агәеибафарақәа ириааины аиаша адгылара згәаӷьуаз – иҟалеит ус иҟаз ахацәагьы.
Еилкаатәуп анахьгьы арахьгьы иадымгылакәа, зкариерагьы мап ацәкны, шашәыӡ-гәырыӡ инкылаӡ ицазгьы. Урҭ
рҩызцэа аҩганк рҿгьы иҟалеит.

101

Сара рыӡбахә сҳәаӡом, Қарҭ итәаны, лажәҵас аақ-аақҳәа
Аԥсныҟа зхы рханы ашра иаҿу – урҭ ԥсахыҩцәоуп! Аԥсахҩы
узиӷраԥшыхуеи, шҳамуп уаҟа иӷроу.
Иҟан амилаҭ проблема иадҳәаламыз даҽа гәыԥқәакгьы:
Асовет аамҭазы иԥхаҵа ирыманы иқәыз абжьахәаахәҭреи
маӡала ацехқәа аартны атауар ҭзыжьуаз «ацеховикцәеи».
Уажәы раԥхьатәиқәа бизнесменцәахеит, аҩбатәиқәа малуаахеит, урҭ ԥхаҵо иқәыз ракәзар – партократцәахеит.
Алакә аҟны еиԥш иаармариаӡаны иҟалеит зегьы.
Урҭқәа ирыцлеит аибашьцәа рпроблемагьы. Аиба­
шьҩыҵәҟьа изҵаара даҽакӡоуп, уи иахьагьы Аԥсадгьыл
ихьчоит, дыԥхьатәазаргьы, «ҳаи!» рҳәар, ашырҳәа аԥхьа
днагылоит. Аха уи икалҭ дахьынҳалоуп «Иа тоже воевал»
зҳәогьы. Уигьы мап узицәкуам, еибашьуаз дырхыԥхьаӡалоуп, уимоу аҳәынҭқарратә орденқәеи амедальқәеи ианашьоуп, иҟоуп «Аԥсны Афырхаҵа» ҳәа аҳаҭыртә хьӡы
зыхҵоугьы...
Проблема дууп аҿар рызҵаара – аиҭаҳәара салагом.
Апроблема ҟалеит амаҵурақәа ршараҿгьы. Иҟоуп претензиа дук змам, аха зыпроблема ыҟоу арҿиаратәи аҵарадырратәи интеллигенциа: аҵарауаа, ашәҟәыҩҩцәа,
асахьаҭыхыҩцәа, акомпозиторцәа, аҟазара аусзуцәа.
Абарҭ зегьы рхатәы проблемақәа рыманы иаагылеит
аибашьра ашьҭахь. Аԥсны иҭәы-иԥха ианыҟаз акәзар, урҭ
азҵаарақәа рыӡбара еиҳа имариахон, аха иабаҟоу! Абраҟа
иҟалеит исубиективтәуи иобиективтәуи амзызқәа реиҿагылара. Даҽакала иаҳҳәозар, сара сзеицәада, сара исықәнаго соуааит зҳәаз ҟалеит, уи диашоуп, аха еилаԥыххаа
ишьҭаз Аԥсны аӷәыцәҳәы иқәхаз уи аекономикеи ирылшозма зегьы ирықәнаго еихшаны рыҭара?
Аиҳабыра ируалын абарҭ азҵаарақәа иаартны, аргама
аинтеллигенциа рҿаԥхьа иқәдыргылар: иҳалшо абри ауп,
иҳалымшогьы абри ауп, амарџьа, ҳаилышәкаа рҳәар акәын.
Усҟан аинтеллигенциа рыҩнуҵҟагьы аилибакаара ҟалон.
Аиҳабыра убри амш ианылазҭгьы, аибашьра аан иҟаз аконсолидациа еиқәхон. Уи ахаҭыԥан амал азгәыҳәцәа гәыԥгәыԥла рҽеидыркылан, шьоукы Аԥсны амал аимҵәара

102

иалагеит; аҽашьоукы закәанла ишьаҭаркым акоммерциа
нап адыркит, урҭгьы егьырҭгьы миллионерцәахеит, арахь
аҳәынҭкаррахь иахәҭоу ашәахтә аларымгалеит. Даҽашьоукых акоммерциатә банкқәа аадыртын, ажәлар ркапеи
хәыҷқәа ирымаз ааидыҳәҳәаланы иныҵаҳа ицеит, аӡәгьы
ухахьы уџьымшь ыҟоуп ҳәа закәанла иарымҳәеит. Абасала, иаалырҟьаны иҟаҵан ҩ-гха дук: акы, аинтеллигенциа
рзеидымкылеит, убри иахҟьаны иқәҵны ицаз рацәаҩхеит; ҩба, иԥсабаратәым амчрақәа рыла (еиӷьуп иаҳҳәар:
аиҳабыра рхарала) ҳажәлар ҩбаны еиҩшахеит – амалуааи
аӷарцәеи. Иҟалеит уи иаалырҟьаны: иаалырҟьаны ауаҩы
дӷархар алшоит, аибашьреи агәаҟреи ирыхҟьаны, аха аибашьреи агәаҟреи ажәлар анҭагылоу иаалырҟьаны ауаҩы
дмалуаҩны дзыҟалаӡом – ламысла, аџьармыкьатә закәан
днықәныҟәаны. Убарҭқәа ирыхҟьаны ҳажәлар иқәҵны
ицазгьы рацәаҩуп. Иҟоуп имзызркым ауҳәансҳәанқәагьы,
Аԥсны аҳәынҭқарратә мал аимҵәара иазкны. Убарҭгьы ҟалаӡомызт адемократиеи аргамареи рзакәан инықәныҟәаны, аиҳабыра рҟнытә аамҭа-аамҭала аинформациа ажәлар
ироуазар, аха уигьы аинформациа аныҟам аинформациатә
вакуум ҟалаӡом, ихыҭҳәаау ауҳәансҳәан ала уи хадырҭәаауеит. Ус иҟоуп аԥсҭазаара.
Агхақәа ҟаҵан ҳџьынџьуаа рыԥсадгьыл Аԥсны радыԥхьалараҿгьы. Абра инхо раҵкыс урҭ еиҳа ирыхӡыӡаатәын, еиҳа ажәа ԥха, ажәа ҟәанда раҳәатәын. Уигьы акәым,
аратәиқәагьы ргәырҽанҵатәын: зыԥсадгьыл ахь ихынҳәыз
ҳџьынџьуаа ргәы нзырхаз ҳаԥсуара даӷоуп ҳәа раҳәатәын
иаарџьбараны – ус ауп ишыҟоугьы. Идырҳәит, ихдырҵәеит, аҟәҟәаҳәа иргәыдҵаны иршьит, убри ашьҭахьгьы аиҳабыра рҟнытә ажәлар ирбо-ираҳауа ақәыӡбара ҳәа акгьы
ҟамлаӡеит. Аа уи иалҵшәахаз: Ҭырқәтәыла шә-ҭӡык арахь
иаарц зҽеидкыланы иҟаз рҽааныркылеит, арахь нхара иаахьаз ҩ-нызқьҩык инареиҳаны иқәҵны ицеит. Абарҭқәа
рышьҭахьгьы акгьы ҟамлаӡазшәоуп ишыҟоу.
50-тәи ашықәсқәа рынҵәамҭазы Аԥсны иааганы абазақәа ндырхан, аха убасҟангьы аиҳабыра рҟнытә хылаԥшра
ҟамлеит, изландырхаз аԥсуаа ракәзар, урҭ рцәажәашьа

103

иахыччошәа, рҟазшьа џьаршьошәа ианалага, ихьымӡӷыршьан, иқәҵны ицеит. Уаанӡа иааганы индырхахьаз агырқәеи ашәанцәеи ракәзар, шәхахьы шәыџьымшь ыҟоуп
ҳәа игәаӷьны аӡәыр акы ауиҳәоз, уигьы акәым, афатәажәтә ацхыраара рырҭон, ацәаӷәараҿы ацәқәа рырҭон, рылаҵатә аҿы ажәламыжәлақәа рыла ирыцхраауан, рхаҵкы
кадыршәуамызт. Аԥсуаа рашьцәа ашәуақәа раҵкыс урҭ
еиӷьаршьоны акәӡамызт, убас ҟарҵартә еиԥш апропаганда ыҟан, аиҳабыра рганахьала иҷыданы ахылаԥшра рыман. Убарҭ ашықәсқәа раан Дәрыԥшь қырҭуаки аԥсыуаки
еисит – аполитика иадҳәалаӡамкәа, ус ргәы ааизынханы
ҭаҷкәымқәак еимырдеит. Ари ахҭыс Аҟәа ираҳаанӡа Қарҭ
ираҳахьан, Қырҭтәыла аҳәынҭқарра шәарҭадара акомитет
ахантәаҩы аинрал-полковник Инаури дкылххы Дәрыԥшь
дааит, изхибарҟьаз еилыскаауеит ҳәа...
Абарҭ ацәаҳәақәа анызыҩуаз Ҭырқәтәылантә ажәабжь хлымӡаах ааҩит; аԥсуаа ахьынхоз араионқәа надкыланы, адгьылҵысра бааԥсы ҟалеит ҳәа. Аҵла иалыҩрыз амаҭ
ицҳаит ҳәа, рыԥсадгьыл иацәхҟьаны иахьыҟаз рзымхозшәа,
закәытә трагедиоузеи ирзыҟалаз! Аԥсны аиҳабыра ршьапы
иқәнаргылеит иҟалаз уи арыцҳара. Ҩныда-дәныда инхаз
ԥыҭҩык арахь раагара атәы иалацәажәеит. Цас иауашәа,
Аԥсны аарҩара бааԥсы ҟалеит, урҭ ныҟәгатәыми, амчымхара ҟалагәышьеит. Ус шакәугьы Аԥсны аиҳабыра уажәраанӡатәи рыгхақәа зладырҽеиша аус ду ҟарҵароуп. Иахьа
иҟарымҵар, нас, ианбаҟарҵо! Раԥхьа иргыланы ҳџьынџьуаа абрахь раагара иазкны абанк аҿы аԥхьаӡара ҷыда аарттәуп, аԥсуаа зегьы аилаԥса ду ҟаҳҵароуп, аибашьра аан
ишыҟаҳҵаз еиԥш. Амаҷ ҟәнаҳамшьап, аду рацәаҳамшьап,
дҟамлароуп аԥсыуак уи аԥхьаӡара змааҭ алам!
Ажәакала, убри арыцҳара иҟалаз зегьы ҳаиднакылароуп.
Ҳаиднакылароуп Нхыҵи-Аахыҵи, амшыннырцәи аарцәи.
Агәаҟра иахылҿиаазаргьы ҭоурыхтә шансуп, убригьы ҳхы
иаҳархәароуп ҳажәлар реидкылараҿы. Ажәлари урҭ ринтеллигенциеи ақьафуроуп еиԥхьзыртто, агәаҟра еиднакылоит. Уажәгьы ус ҟалароуп – амшыннырцә иҟалаз арыцҳара
аарцә ҳаиднакылароуп.

104

АСАСДКЫЛАРА. АԤСУА АСАС ДШИЗЫҞОУ
«Асас быжь-насыԥк ицуп, данцо акы ныжьны дцоит»,
– рҳәоит ажәлар. Асасдкыларагьы змам милаҭ дыҟаӡам, аха
аԥсуа исасдкылашьа акы иалаҩашьом. Аԥсуа иага дӷарзаргьы, хыҵакырҭак ихазы ианыҟаиҵа, уи инаваргыланы асасааирҭагьы ҟаиҵоит. Уигьы акәым, аԥсуа асас уахгьы-ҽынгьы дизыԥшуп, уи диԥыланы иныҟәгара еснагь дазхиоуп:
асас изы ашәхарҩа ма акәац рҩаны иҵәахуп. Уи иццакуа
изы. Егьиабжьара акәты изыршьуеит ма ашәишәи. Иқәнагоны дыҟазар, ашьтәагьы изыршьуеит, иубап ацә ззыршьуагьы. Асас изкны аҩи ауаткеи рҵәахуеит, иара убас
аџьынџьыхәа, араса, алаҳарҩа уҳәа ауатка хыжәлага ҳәа
изышьҭоу асасхәы рҵәахуеит.
Иаҳҳәап, ашьтәа имам, ма аҩы. Усҟан аԥшәма дыҩ­
ҽыжәланы иқыҭа даалагьежьуан. Уи идыруеит ашьтәа
змоугьы аҩы змоугьы. «Асасцәа сҭоуп, ухаҵазар, сумырԥхашьан!» ҳәа дназыдгылаз, ҭитәыс имамзаргьы, хыншьалара ҟаҵаны, мап ицәикуамызт, ииҭон.
Асасцәа зҭаз аԥшәма, аԥҳал аашьҭԥааны дышнеиуаз,
игәылак диазҵааит, уабацои ҳәа. «Ламыс аагара», – аҭак
ҟаиҵеит иара. Иазҵаазгьы уи ииҳәаз џьеимшьаӡеит, идырит асасцәа шиҭааз.
Дызусҭада асас? Асасҵәҟьа аҩны имааицыз иоуп. Уи
дууа ҿыцзар ҟалоит, уи ааигәа еибадырны ҩызцәас ишьҭибахыз аӡә иакәзар ҟалоит. Аианшьа, аиаҳәшьаԥа ма даҽа
уак, ҭынхак, иҩызцәа иманы дымҩахыҵзар, урҭгьы сасцәа
дахьқәоуп. Амҩа иқәны изықәхәланы имҩахыҵызгьы дсас
дахьуп. Усҟан аԥшәма уи ихы-иҵыхәа еилкааны акәӡам
дышидикыло. Иузымдыруа ауаҩы уашҭа дҭалар, уиԥыланы «Бзиала уаабеит!» ҳәа аԥсшәа иоуҳәоит, аҩныҟа даауԥхьоит. Чара усла дныҟәозар, ма дшәаџьҳәаҩызар, мамзаргьы дыцҳаражәҳәаҩызар, аҩныҟа алеира мап ацәкны,
дызусҭоу иҳәоит, дыззааизгьы аацәыригоит. Иазгәаҭатәуп,
дшәаџьҳәаҩызар, – дҽыжәҵӡом. Аԥшәмагьы «Иҟалеи?»
ҳәа дҵаауеит. Аха дҽыжәҵны, насгьы, ус егьымҳәакәа дицны аҩныка даннеи, узусҭада, ма уаазцазеи ҳәа аԥшәма

105

аԥхьа дизҵаар аԥсуаҵас иԥхашьароуп. Асас ихала иҳәароуп дызусҭоу, иаашьа хықәкыс иамоу. Асас иакәзар дызусҭоу
аҳәара дахыццакӡом: ҭынч, рхәы рхианы ианылахатәалак,
акы-ҩба ҵәыца анырклак дыззааиз аацәыригоит. Ажәакала, иааишьа зеиԥшроу аиԥш.
Исшьуа-исфо сымоуп ҳәа, арахә изеихымцозаргьы, аԥшәма аӡәы дымҩахыҵцыԥхьаӡа шьтәак ишьӡомызт, уи гаӡа-беиароуп ҳәа иԥхьаӡоуп. Иаԥсоу асас дахь иоуп ашьтәа ззыршьуа. Усҟан, асас дааиаанӡа иушьыз акәац умазаргьы, асас
иаҳаҭыр азы ихьӡала ашьтәа ушьуеит. Ус анакәха, араҟа афареи ажәреи рымацара ракәӡам иҟоу, асас аҳаҭыр иқәҵароуп.
Ихьӡала иҷыданы ашьтәа ушьуеит, иҷыданы ихәы ҟауҵоит.
Аԥшәма шаҟа асас диеиҽырбо аҟара, асасгьы аԥшәма
диеиҽырбон, ҳаҭыр ақәиҵон исасдкылара. Акәты изишьма, ашьтәа изишьма, рхәы илахатәаны акака анырклак
ашьҭахь, асас, ҵәыца ықәымхӡакәа, ус дҩагыланы, аԥшәмацәа иҷыданы ихәы ҟазҵаз ҭабуп ҳәа реиҳәон. Уи ҳцәыӡны ҳаҟоуп уажәы, иаҳцәзырӡызгьы уи аҵас ззымдыруаз ҳасасцәеи урҭ ртәы иацныҟәоз азхарафацәеи роуп.
Агәарԥныҳәа ҳаҭыр змаз ҵасын. Уи иахьабалак иҟарҵа­
ӡомызт, иаҳҳәап, аԥҳәызба ачара лзуны дрышьҭуазар,
агәарԥныҳәа ҟарҵаӡомызт. Агәарԥныҳәаҿы асасцәа реиҳаби урҭ ирыдтәалаз аҭамадеи ракәын аныҳәаҿа зкуаз, нас
даҽа аӡәык-ҩыџьак. Уажәы ажәра зҭаху зегьы иржәуеит,
еиҳаб дамам, еиҵыб дамам. Абасала, уи аҵас хазынагьы
аҳаҭыр ҳхала илаҳарҟәит.
Аԥсуа иҩнаҭа асас икульт ыҟан. Уи иара асасгьы ибзоуран: идыруан ахымҩаԥгашьа, аԥшәма пату иқәҵашьа. Асас
игәы нурхар, ԥхашьароуп, уиеисыр хьымӡӷуп, душьыр Аԥсуара еилоугеит, ачарҳәара азууит ҳәа иԥхьаӡоуп, урҭқәа зегьы иара иқәнагозаргьы. Сусасуп, сыхьча, аӷацәа сышьҭоуп
ҳәа иааиз ауаҩы ихьӡи ихьымӡӷи удуп. Дузымыхьчар, иаӷацәа друҭар, Аԥсуара еилоугеит, ачарҳәара изууит. Абасала,
аԥсуа изы асас иԥылареи, иныҟәгареи, ихьӡи ихьымӡӷи
рыхьчара даараӡа акырзҵазкуа акакәны иҟоуп.
Хыхь исҳәаз зегьы традициала аԥсуа сасдкылареи уи аҷыдарақәа иамази роуп. Уи еснагь ҳара иҳахәозу, иаҳмыхәо-

106

зу? Мап! Аԥсуеи аԥсуеи рыбжьара акәын уи ҳаҭыр ахьамаз.
Ҳаԥсадгьыл зтәызтәырц иашьҭаз убри ҳасасдкыларагьы
рхы иадырхәон. Зны ҳҩызара ргәаԥхазшәа, аҽазных ҳауара
ргәаԥхазшәа рҽыҳзааигәартәуан. Ҳара усгьы знык иҳахәлаччаз ма ҳҟәаҟәа аазшьышьыз иара ҳаитәуп: ақалақь аҿы ҳанхозар, ҳаҩны дҭааҩуеит, араҟа дынхартә-дынҵыртә алшара
иаҳҭоит; ақыҭаҿы акәзар, адгьыл иаҳҭоит; аусура акәзар,
ҳара ҳтәы иаԥхьагьы дҳадаҳкылоит. Абасала, убри ҳқьиара
даҽашьоукы еснагь рхы иадырхәоит. Уи қьиароугьы здыруада! Иҟалап имҵақьақьаразар?.. Ҽырбагазар?..
Иахьа ишԥаҟоу иԥшьоу уи асасдкылара? Асасдкылара
иахьагьы иҟоуп, зны-зынла кыргьы ихарҟьаны. Аха итрадициатәу аҟазшьақәа акыр ҳцәыӡит: иахьа асас изыԥшу
маҷуп: дааир, «Бзиала уаабеит» иҳәоит. Иаҳҳәап, асас изкны арыжәтә аҵәахра ҳцәыӡит. Иныҟәызго шԥаҟам, иҟоуп, аха имаҷуп. Аиҳараӡаҩык 100–200 ԥҳал ҭарҭәаргьы,
инҵәаанӡа иржәлоит. Уи аԥсуа иҟазшьамыз акәын. Насгьы
иҭаҳҭәо ҳрыжәтә зеиԥшроузеи?! Уи аԥсуа ичеиџьыкеи
игәаартреи хараӡа ирыцәтәымуп.
«Ламыс аагара» ицоз иазҵааит: «Уара уламыс абаҟоу?»
ҳәа. «Уи ажәхьеит», – иҳәеит иара...
Аԥсуа иаҟара зыԥсы бжьаз дмаҷын, уажә уигьы ҳцәыӡуа
иалагеит.
Гхаԥхак змам арбану, аха аԥсуа исасдкылара ҳалаҽхәартә иҟоу ҵасны иҳамоуп, анаҩс изызхәыцтәу, уи
зхы иазырхәарц згәы иҭоу дгәаҭаны, агәҽанызаароуп:
ҳара дсасуп ҳәа ҳхы аҟара пату иқәаҳҵо, арахь иара ихы
ҳаирхәо – уи тәамбароуп, уи хыччароуп. Нас уаҵәы дааҳәны даҳҿагылоит.
Даҽакгьы. Ачеиџьыка сымоуп ҳәа, уус-уҳәыс ныжьны,
есымша амшгацәа еизганы арыжәтә дыржәра – уигьы бзамыҟәроуп, ачеиџьыка пату ақәымҵароуп иаанаго. Ачеиџьыка зхарафарамызт, патуеиқәҵаран.
Аҩны имааиц асас данцо, ахәҷымыҷ иџьыба иҭарҵон,
ачавра, ахәымџьар, ампахьшьы...
Аԥшәма ихы-иԥсы дацклаԥшны асас дныҟәигон, асасгьы
ихы-иԥсы дацклаԥшны ихы мҩаԥигон, аԥшәма ичеиџьыка

107

пату ақәиҵон. Убри ауп асас икульт ҟазҵозгьы, аԥсуа сасдкылара ахьӡ-аԥша шьҭызхуазгьы. Аԥшәмеи асаси рыбжьара аԥсуа ламыс бжьагылан, уи зегьы ишәа-иза рҭыԥқәа рҿы
иаргылон.
АЛКААҚӘА
Иарбан тәылазаалак иара зџьынџьу рхыԥша шаҟа иӷәӷәоу
аҟара уи атәыла иаланагало атәымуаа ирласны рбызшәагьы рҵон, рҵасгьы рқьабзгьы ныҟәырго иалагоит. Аԥсуаа
рыԥсадгьыл аҿы ус еиԥш амчра анрымаз араҟагьы ус акәын
ишыҟаз: Аԥсны нхара иаауаз ақырҭқәа, еиҳараӡак агырқәа,
ирласны ишьҭыркаауан ҳбызшәагьы, ҳҵасгьы, ҳқьабзқәагьы. Уи иԥсабаратәыз процессын. Усҟан ақырҭуа жәлар рҿы
аԥсуа икульт аныҟаз акәын, уигьы иацхраауан уи апроцесс.
Ақырҭуа милаҭеилыхыҩцәа ргәы иахәомызт рыуаажәлар
нхара Аԥсныҟа иаауаз ирласны ҳажәлар иахьрылаӡҩауаз
– уи дара рстратегиатә план иаҿагылон. Убри аҟнытә акы
азыӡбатәын, иагьазырыӡбеит.
30-тәи ашықәсқәа рҽанааиҩыршоз инаркны, ишдыру еиԥш, Аԥсны аиҳабыреи аԥсуа интеллигенциеи ажәлар
ираӷоуп ҳәа, харада ицәаԥҽыгоу ахара рыдҵаны, иқәыргеит. Уигьы азмырхакәа, қыҭацыԥхьаӡа хар змамыз ауаа
хатәрақәа нарылганы иргеит. Ажәлар ԥхьагыла дрымамкәа, инаԥшы-ааԥшуа иаанхеит. Aӷa дрықәлар, рыԥсадгьыл
хьчатәхар, абџьар ктәхар, ршьапы иқәгыларын, рхы идыршьыларын, аха иабаҟоу, уи аҩыза аҭагылазаашьа ҟамҵакәа
ауп аӷа иҽшаҳхаирԥаз. Абасала, аԥсуаа рыԥсадгьыл аҿы
иҟазу иҟамзу рзымдыруа, рҿы ҩеихыхны ажәак рзымҳәо
иҟарҵеит. Уажәшьҭа урҭ шәарҭаӡамызт. Убри ашьҭахь ауп
рыуаажәлар Аԥсныҟа иааганы рнырхара ианалагаз. Усҟан
иабаҟахыз аԥсуа икульт! Урҭ нхара иааргаз, уажәраанӡа
еиԥш, аԥсшәа аҵара акәым, аԥсуаа рхаҭа рхатәы бызшәа
ахаҭыԥан аҿыцнхацәа рбызшәа рымҵар ҟамло инҭадыргылеит – «шәаргьы шәқырҭқәоуп» рҳәеит. «Аиеи, ҳаргьы
ҳқырҭқәоуп!» – зҳәазгьы ҟалеит. Иумҳәан ухаҵазар!

108

Ас еиԥш ҳажәлар аҭагылазаашьа хамышҭыхә ианҭадыргыла, рҵасқәеи рқьабзқәеи ирыхӡыӡааны ирыхьчауа иабаҟаз, абжамҽамхара иалагеит.
Иаагап ҿырԥштәык – аишәачараҿы аихаҵгылара. Ари
Аԥсуара иарҿиаз ҳҵас хьыршәыгәқәа иреиуоуп. Уи аихаҵгылара аҵас ауп изхылҿиааз, аха аишәачараҿы иамоуп
ахатәы ҷыдара: қәрала мацара акәымкәа, асаси аԥшәмеи
реибаҳаҭырра, иара убас жьрацәарала амчра зтәу уҳәа
ахатәы кәамаҵамарақәа рыла ишьақәгылоуп. Убарҭ ракәын
аихаҵгылара зырԥшӡозгьы.
Ари ҳҵас акультура ду иамаз рбеит иааины иҳаланхаз,
уи аԥшӡара еибаркны измаз акәамаҵама шырзеилымкаазгьы. Иаалаган даргьы иныҟәырго иалагеит ари ҳҵас, аха
урҭ иабардыруаз аихаҵгылараҿы аҷыда ҟазшьа шрымоу,
аишәачара иахатәоу ауаа реизыҟазаашьа: аиҳаби аиҵби,
аианшьцәеи аиаҳәшьаԥацәеи, амаҳәи абхәарааи, асаси
аԥшәмеи... Уи анырзымдыр, ҵәыцак ркыцыԥхьаӡа зегьы
адруҳәа игыло иалагеит, изыхәҭои изыхәҭами ҳәа акәымкәа. Абасала, аихаҵгылара иамаз аҵакы аныӡ, ахаҭагьы
хаарак аҵаӡамкәа игьамадаҵәамадаха иааҟалеит. Ус ҳшааиуаз, даргьы ҳаргьы усгьы ҳаилажьымзи, иҳазгәамҭаӡакәа
хәыҷы-хәыҷла дара рахь ҳниасит. Уажәы уи ҳҵас зыреицакыз ҳалҵны ишцазгьы иҳазмырҽеиӡакәа иаанхеит:
иахьаҭахугьы иахьаҭахымгьы, аныҳәаҿа зкугьы, зныҳәаҿа
ркугьы – зегьы ҳаилаӷәӷәаа ҳгылоуп – еиҳаб дамам, еиҵыб
дамам, аианшьа дыҟам, аиаҳәшьаԥа дыҟам; дыҟам амаҳә,
иҟам абхәараа...
Абасала, аишәачашәараҿы аихаҵгылара иамаз аҳаҭыр
ду бжьаҳхын, ԥҟарак змам агылареи атәареи рахь ииаагеит: араҟа гылароуп иҟоу, аихаҵгылара ыҟаӡам. Уажәшьҭа
уи иамаз аҷыдарақәагьы ҳазгәамҭо аҿынӡа ҳнеины ҳаҟоуп.
Иахьатәи абиԥара ракәзар, ҵакы змам ари «аихаҵгылара»
ҳ-Аԥсуара иарҿиаз џьыршьоит.
Иаҳцәыӡыз даҽа ҵас бзиак. Ажьрацәара реибабара,
реиҭанеиааира ҵас бзианы иҳаман. Ҳажәлар адоуҳатә
хақәиҭра анрымаз, ргәы ҭганы ианыҟаз, роурақәа рыдкылан ианааҭышәынтәалалак, рыжьрацәара инрылс-аарыл-

109

сны ирбон-ираҳауан. Хаҵеи-ԥҳәыси уа бара еиццозар,
акәты ҟаԥшьӡа илӡуан, ачашәқәа лӡуан, убас ачыс-ажәс
лҽааидкыланы иҩҽыжәланы ицон. Иахьнеиуа аҩнаҭаҿгьы
иреигәырӷьаны акы рзыршьуан, рхәы ҟарҵон – уи ауха уаҟа
ныҳәан, гәырӷьара дуун иҟаз. Убри аформала ашықәсын
знык еиҭанеиааины еибабон.
Ишааиуаз аколнхарақәа анеиҿыркаа, нас аибашьра ианалага, аибашьра ашьҭахьтәи аамҭа бааԥсы уҳәа ирыхҟьаны ажьрацәа ирыбжьаз аибабара хәыҷы-хәыҷы ихьысҳахо
иалагеит. Ашьҭахь аԥсҭазаара анбзиахагьы уаҳа ирызмырҿыцит уи атрадициа бзиа. «Еибабароуп гәбылрас иҟоу»
рҳәон, агәбылра зыԥсыҽхазгьы убриазоуп. Уигьы акәым,
ишааиуаз аишәачарақәа рҿы ажьрацәара рныҳәаҿа акра
иаҟәыҵит. Уи зыхҟьаҵәҟьаз аԥсуаа ҳхаҭа ари аныҳәаҿа
ссир урысшәала «еиҭаганы» «выпьем за кожу-мясо!» ҳәа
ҳахыччо ҳаналага, аныҳәаҿа ԥхаҳшьан, хәыҷы-хәыҷла
акра ҳаҟәыҵит. Уи ахаҭыԥан ҳгәылацәа иркуа аныҳәаҿа
аашьҭаҳхит: ҳанацәеи ҳабацәеи, ҳашьцәеи ҳаҳәшьцәеи,
ҳхәыҷқәеи урҭ рхәыҷқәеи... Арҭ рҩызцәа аныҳәаҿақәа
ркразы хшыҩ дукгьы аҭахӡам. Ҳферма аиҳабы уиазҵааргьы, урҭ рҩызцэа агәыԥқәа ҳарахә рҿгьы иҟоуп ҳәа уеиҳәоит.
Ажәакала, ацәгьара аҟны акәзааит, абзиара аҟны акәзааит, итрадициатәу аԥсуа ныҳәаҿақәа ыҟоуп, урҭ ҟәышуп,
ахара удырԥшуеит, ирҵауланы удырхәыцуеит, ныҳәаҿа ҭацәык, ныҳәаҿа ҟьалак аԥсуа иныҳәара иаланы иубаӡомызт.
Аха уажәы урҭ ҳныҳәаҿақәа рыбжак ыӡхьеит, ус анакәха,
иаанхазгьы урҭ рлахьынҵоуп ирԥеиԥшу, реиқәырхара ҳаназымхәыц. Еиқәҳархап аԥсуа икультуреи, иинтеллекти,
имилаҭ ҷыдареи зныԥшуа аԥсуа ныҳәаҿақәа.
Хыхь исҳәеит амилаҭ рхыԥша шаҟа иӷәӷәоу аҟара урҭ
ирыланхо атәым милаҭ рбызшәагьы рҵоит, рҵасгьы рқьабзгьы ныҟәыргоит ҳәа. Ҳара иахьа ҳаԥсадгьыл аҿы, Қьалышьбеи ихаан еиԥш, ҳдоуҳа аӷәӷәахара иаҿуп, аамҭа бзиа
Анцәа иҟаҵа, ҳа ҳазҽеихар, ҳҭыԥ аҿы ҳнеины ҳаӷәӷәаӡа
ҳҟалоит. Усҟан аԥсуа бызшәа, аурыс бызшәа еиԥш, Аԥсны
инхо амилаҭқәа ирзеиԥшу акакәны иҟалоит. Ҳәара аҭа-

110

хума – ҳҵасқәагьы ус иҟалароуп. Ҳара иаҳуалуп урҭ рыбжамҽамра иаалган ажәытәтәи рҭыԥ ахь ирхынҳәны разыҟаҵара. Аамҭа ҳара ҳахь аус ауеит, аус аауп ҳаргьы!
АԤСУА АБЗИЕИ АЦӘГЬЕИ РЫМҨАԤГАРА
ДШАЗЫҞОУ
а) Аԥҳәысаагара, ахаҵацара, амаҳә иаашьҭра, аихраҵара;
б) Аԥсреи аԥсхәреи, урҭ рырҽеиреи рымҩаԥгашьеи.
Абзиеи ацәгьеи рырҽеираҿоуп ажәлар рҵаси рқьабзи
еиҳа еилыкка иахьааԥшуа. Ҳарзааҭгылап урҭ хазы-хазы.
Аԥҳәысаагара.
Хыхь иаҳҳәахьеит ҳажәлар аҭаацәара аԥҵара даараӡа
акырзҵазкуа акакәны ишахәаԥшуаз; маӡаргама аҩҭаацәарак еилибакаауан, нас акәын рыхшара реибыҭара ианақәшаҳаҭхоз. Уажәшьҭа уи аргама иҟалоз усын.
Традициала: аԥсуа рԥыс ԥҳәызбак лыӡбахә иаҳар, иҩызак даашьҭыхны иҽыжәлан, ԥҳәызбабара ицон. Иахьнеиуаз
заа маӡала адырра рырҭар ҟалон, мамзаргьы уск иашьҭоушәа-егьиушәа ҿыҵгак ҟарҵон. Абасала, аԥҳәызбагьы
дибон, аҭаацәарагьы ибон, иаргьы дырбон. Уи ашьҭахь
ақьаӷьариацәа ракәын аус ҟазҵоз, ҳәара аҭахума, еигәаԥхеибашьаны ианыҟала ашьҭахь. Урҭ арԥыс иҟнытә ахәыҷымыҷ ааргон, нас – аԥҳәызба лҟнытә. Ари заҳаз агәыла-азла
иааины ирықәныҳәон рыԥҳа ма рԥа аразҟы ахьроуз. Убри
инаркны иҳәаны идыртәаз аԥҳәызбагьы ԥҳәыс дзызҳәоу
арԥысгьы рҟазшьа рыԥсахуан: аиҳабацәа рыбла ихгылаӡомызт, рҽырымҵәахыргьы, иԥхашьаны рхы навырга-аавыргон, шамахамзар рыбжьы уаҳаӡомызт. Уи аҳаиҭқәиҭ еиҳа
ирнубаалон рчара аҿҳәара анарҭалак инаркны.
Ачара аҿҳәара аргама иарҭон: уи азы гәыԥҩык ахацәеи
аҳәсеи аԥҳәызба лҭаацәа рахь ицон, аҭаца маҭәа рыманы.
Уи «амаҭәарбага» ахьӡын. Аԥшәма асасцәа рхәы ҟаиҵон,
игәылацәа дрыԥхьаны изыхәҭаз ауаа рыдиртәалон. Рхәы
илахатәаны акака анырклак ашьҭахь, аҭамада далырхуан. Уи

111

иакәын уажәшьҭа иаԥшәымаз. Аԥшәма дтәаны дырзыӡырҩуан, урҭ реилацәажәара ихы алаирхәӡомызт. Убасҟан асасцәа реиҳабы ажәа амхны, дныҳәаныԥхьаны иззааиз азҵаара цәырганы иҳәон иаазышьҭыз, напынҵас ириҭаз ачара
аҿҳәара. Ианакәызаалак мызкы акәын ибжьарҵоз. Уи аҿҳәара уаанӡа аԥшәма илымҳа аҟынӡагьы инаргон, заа дазхәыцырц. Уи аҿҳәара аԥшәма дақәшаҳаҭымзар, ихаҭыԥуаҩ
– уажә ҭамадас ирымоу заа инапы ианиҵон, иаҳҳәап, даҽа
мчыбжьык ацырҵарц. Абасала, анахьгьы-арахьгьы еиқәышаҳаҭны ачара аҿҳәара арҭон. Мшыс изықәдыршәоз сабшан, амҽыша чаран. Аҿҳәара аԥҵәаразы инеиз рахь аԥҳәызба дцәырҵӡомызт, луадаҿы лҽааҩналкуан, лҩызцәақәакгьы
yaҟa аҩызара лзыруан. Асасцәа уахь инеины аԥсшәа ларҳәон.
Иара убас арԥысгьы дцәырҵӡомызт ичара аҿҳәара аҭаразы
ианырышьҭуазгьы ихынҳәны ианаауазгьы.
Ачара аҿҳәара анарҭа инаркны, ауацәа рсиа ҟаҵаны раҳәара иалагон. Иразҳәозгьы ԥҳәыс даазгоз арԥыс
иакәын. Уи изааигәоу ҩызак дышьҭыхны, идәықәлон ауацәа раҳәара. Иахьнеиуа аҩнаҭаҿы аԥшәма аиҳабы дыҟазар,
амаҳә иҽныԥхьакны иҩыза иакәын инаишьҭуаз. «О, аԥшәма!» – ҳәа иҽы дасны хаҵаҵас аӷьеҩҳәа ашҭа дынҭаххуан.
Аԥшәма данынеиԥылалак, ахьышәҭҳәа дылҽыжәԥаны,
дыххаччо иҿааихон. Уи иаанагоз аԥшәма иауизымдыруаз.
– Уа, бзиала уаабеит! – ҳәа днеиԥылон.
– Бзиара убааит, чарала, гәырӷьарыла уашҭа ауаа ҭалалааит! – ҳәа аԥсшәа ҳәаны, дыззнеиз ачаразы иеиҳәон. Аԥшәма, иаҳаз ажәабжь деигәырӷьаны, дақәныҳәон. Нас аҩныҟа
днеигарц иаԥшьеигон, аха аҩыза дыҟоуп, уи илымкаа неишьа сымам, насгьы ҳаԥхьаҟа ҳусқәа рацәоуп ҳәа мап икуан. Аҩны дызцәыԥхашьо еиҳаб дыҟамзар, амаҳәгьы дцәырганы аҩныҟа инарԥхьон. Maп анакәхагьы, аԥшәма ус ирмарианы дишьҭуамызт: иахьгылоу арыжәтә ааганы иақәныҳәон ажәабжь ҿыц, ирықәныҳәон арԥызбеи аԥҳәызбеи.
Ачара ниасаанӡа аҩызара иуан уи амаҳә иҩыза. Ачара
ауха аҿар рҽеидкыланы амҳараҿы амаҳә дрыманы инеиуан. Аҵх агәы еиҩнашаанӡа ихырҟьаны алаф ҳәо, ихәмаруа,
иччо аамҭа рхыргон. Аҵыхәтәан аҭаца аиашьа длырҭон. Уи

112

аҵас Абзыԥын акәын иахьыҟаз. Уи даара иҳаҭырын, аиуара, агәбылра рыбжьалон. Урҭ зегьы аҿар «рхылԥа аҵыс ҭазырҳәуаз» романтикан.
Аҭаца ахаҵаҩыза длыцын. Уи урҭқәа зегьы дрылахәын,
рлаф-рқьаф инаркны, интерессгьы иман иштәоу аршара.
Убас аҵх иккаӡа иандыршозгьы ыҟан. Ԥҟарак аҳасаб ала,
аҭаца хаҵаҩызас ишьҭылхуа аиаҳәшьаԥа иакәын (аианшьа
дымчыран), ма аиашьара арԥыск.
Ашәахьа ауацәа ирымшын.
Уаанӡа, асабша аухагьы, амҽыша аухагьы агәылацәа ишаны шьҭалара иргон.
Ашәахьа акәын ахаҵаҩызагьы данцоз. Агәыла-азла еизаны шьтәак ршьуан, ҿыц аишәачара дырхиауан, ирфон,
иржәуан, ашәаҳәара, акәашара аԥырҵон, убри ала ихдыркәшон ачара.
Убри аҽны аҭаца ддәылганы асасцәа ахьтәоу дааргон, итәаз маҷҩызар, насгьы аҩны акәзар иахьтәоу, аҩы
лдырнаҳауан. Аҭаца лчеиџьыка лыманы дааиуан: ауатка,
ахышәҭмышәҭ адкыланы. Уи зегьы иркуан, илықәныҳәон.
Амаҳә иакәзар, уи усгьы дцәырҵӡомызт.
Мчыбжьык, ҩымчыбжьа рҿынӡа амаҳәи аҭацеи еиццәырҵӡомызт. Уи ашьҭахь амаҳәҩыза ашьтәа ааганы ишьны
амаҳә «амҳара дҭигон» – иани иаби рҿы дцәыригон. Убриала уи иҩызаратә функциагьы неигӡон. Иара ԥҳәыс данааиго, егьи ҩызас дышьҭихуан. Урҭ рнаҩсгьы реиҩызара еиҳагьы идырӷәӷәон.
АԤҲӘЫЗБА
«Хаҵа изымцо аӡӷаб Анцәа дҳаумҭан», рҳәоит аԥсуаа.
Иахьа аӡӷабцәа хазынақәа аҩнра изымцаз рхыԥхьаӡара анырацәоу аамҭазы ари иажәа хьамҭоуп, аха усҟан урҭ ҵакыс
иарҭоз аҷкәын ԥҳәыс дааигар шиуалу еиԥш, аӡӷабгьы аҩнра
дцароуп ҳәа акәын. Мамзаргьы хаҵа изымцо агра змоу лоуп
акәын иаанагоз уи ажәа. Уи ԥсҭазааратә закәанын, хымԥадагьы иҟалароуп иаанагоз. Аԥҳәызба лҭаацәа дзырааӡозгьы,
ҩнаҭак лырԥшӡарц, иныҟәылгарц акәын. Убри азы аԥҳәы-

113

зба даныхәыҷу инаркны аҩнԥҳәысра дазыҟарҵон: зегьы
ирыцкны аԥсуа чыс хкқәа, аџьыкҵәаҵәа ахра, акәты инаркны рыҟаҵашьа лырҵара, ажәхьара, ахшхарҵәы аалыҵқәа
рыҟаҵашьа, аилаџь аушьа инаркны зегьы лдыруазар акәын;
хымԥада илдыруазар акәын аҩнеилыргашьа, аӡәӡәашьа, ауанҭашьа: аҩны-агәара, ианаҭаху агәарабжьарагьы лыԥссар
акәын – ашьыжьтәи лыҩнусқәа убри лыҩныԥссарала далагон, абыбыц ҩнаршәымзаргьы, ус аҩымсаг ааҩнылшьуан,
ус иаҭахын; аӡахра, ақәҵара, анапҟазара; акраҵанакуан
ауҭраҭых аҟаҵара, аӡын азы урҭ разырхиара. Ирацәоуп ус
еиқәуԥхьаӡаша. Урҭ зегьы здыруа аԥҳәызба деицгәарҭон,
лаҳаҭыр шьҭыҵуан, лхаҭа деилҟьахон, аашьара закәу лыздырӡомызт. Ус иҟоу аԥҳәызба лзы ирҳәон: «Уи дызгаз абысҭа
ифеит!» Уи иаанагоз дынхеит акәын.
Аԥҳәызба лзы акраҵанакуан уи лаҳаиҭқәиҭ, лҟазшьа,
лнаалашьа. Зегьы ирыцкын лҽеилаҳәашьа, лцәацәҩыча
аӡахышьа, аиҿкаашьа.
Хыхь исҳәеит аԥсуа иӡӷаб дзиааӡо ҩнаҭак ныҟәылгарц
азоуп ҳәа. Убас еиԥш лааӡарагьы аҩнаҭа аныҟәгареи дызланагалаз ргәахәара аҟаҵареи ракәын хықәкыс иамаз.
Аҳәоуеиқәшәареи аҭаацәара ртрадициа ақәныҟәареи зегьы ирыцкын. Абхәеи абхәындацәа аиҳабацәеи, иара убас
агәылацәа еиҳабацәеи рҿы дцәажәомызт. Урҭгьы ракәым,
дызланагалаз рыжәлантәқәа аиҳабацәеи аианшьцәа еиҳабацәеи рҿгьы дцәажәомызт. Зыҟны дымцәажәоз рыхьӡгьы лҳәомызт. Аха урҭ зегьы абхәа инаиркны лырцәажәара
азин рыман. Убасҟангьы рыхьӡ шылшьац илшьон, дшырцәыԥхашьац дырцәыԥхашьон. Уи ҽырбарамызт, уи ламысын, лшьа иалан, ус дааӡан.
Аԥсуа ԥҳәызба убри лыԥхашьаԥхаҵарала дыԥшӡан, убри
лхымҩаԥгашьала иҳаракын лаҳаҭыр. Убри лҟазшьа бзиа иацхраауан рызҟыла леиқәшәарагьы. Нас, аҭаца касы анаалхалҵалак, еиҳагьы дыԥшӡахон, еиҳагьы дыԥхашьаԥхаҵон
– уи лара еиҳагьы дарԥшӡон. Аԥҳәыс лыԥсҭазаараҿы аҩнра
дцаны аҭацара анылуаз еиԥш иԥшӡаз, иламысыз аамҭак
ыҟамызт лара лзы. Уи лыԥхашьаԥхаҵареи лыламыси рыла
дахьнанагаз аҭаацәагьы, агәылацәагьы, ауа-аҭахгьы бзиа

114

деицырбон. Ҭацабара ҳцоит ҳәа ажьрацәара рчеиџьыка рнапы иқәыргыланы ирҭаауан; ҭаца бысҭак ҳфап ҳәа агәыла-азла рзаауан. Аҭаца илуыз абысҭа даҽа гьамак амоушәа иахцәажәон. Иҵабыргыҵәҟьаны, ларгьы ашыла алыхәҭа гәӡа
икылхны даара дацклаԥшны аилаџь аиԥш иртыруа илуан.
Абарҭқәа зегьы аҭацагьы уи дахьнанагаз аҩнаҭагьы, уи
иахьыԥшу ауаагьы еизааигәанатәуан, агәбылра рыбжьалон, даҽазнык ҳааиндаз рҳәауа агәалаҟара роуан. Урҭқәа
зегьы аҭаца лҭаацәа рҿынӡа инаҩуан, рыуацәеи рҭахцәеи
рҿынӡагьы инаӡон. Уи хьӡын-иԥшан, ҿыц еиуацәахаз рыбжьара ацҳа хызҵоз гәбылран.
Абарҭқәа зегьы ҿыц еиднагалаз рҭаацәара зырӷәӷәоз
цементын, еихеиларҭәан, ԥгара зқәымыз баашчаԥаран.
Абасҟак азҿлымҳареи агәбылреи ахьыҟаз аҭаацәа рҿы
аҟыҟҿыҟ ҟалашьа амамызт. Аилыҵра – о-о, уи Анцәа
иумҳәан, ҟалашьа амазма мамзаргьы! Анцәа ус шԥеиҳәоз,
аха ҩысҭаак дрыбжьаланы иааилеикшаргьы уажәраанӡа
ҭацабара ирҭаауазгьы, ҭаца бысҭафара иаауазгьы ааизаны
ирацәажәон, ирылабжьон, реимак аҿы цхыраарак рҭахызар, ирыцхраауан, абасала уи аҭаацәа еиқәдырхон. Аха урҭ
уаанӡа рхы наргомызт: абасҟатәи азҿлымҳара зуа, зылаԥш
рху ауаа раҳаҭыр баны, еимакык рымазаргьы ичҳаны, имыргамакәа рхала аҭыԥ иқәырҵон.
Абарҭқәа зегьы еиҳараӡак изыбзоураз аҭаца лакәын,
уи лааӡара акәын. Нас аҵыхәтәан рыхшара, дара еибааӡа-еибахьча аҭаацәа анааҭышәынтәалалак, анкьатәи рыцҭәа ԥхаршьо, усҟан ирыцхрааз аџьшьара рыҭо, алкаагьы
ҟарҵон: иахьа ҳашԥаҟалоз усҟан иҳалабжьоз уаҩ даҳмоукәа ҳҭынхадахар?! Ахара аԥшра! Ахара ахәыцра! Акыр
зычҳаз акыр ибеит! Абас акәын ан лыԥҳа дшылааӡоз! Абгьы
аԥа изы дҿырԥшыган.
Абас дыҟан аԥсуа ҭаца ԥхашьаԥхаҵа. Абас иҟан итрадициатәыз аԥсуа ҭаацәара, урҭ рҭаацәаратә ҳәоуеиқәшәара.
Уи рҳәоуеиқәшәара аашәарҭахаргьы, акәылӡы еиԥш, урҭ
зыхьчоз ауа-аҭахы иаарыдгылоз рыман.
Ари атрадициагьы хьысҳахо иалагеит. Аҭаацәа рҿгьы
ашкол аҿгьы ари азҵаара гәыгәҭажьны иҟоуп. Аԥҳәызба

115

хаҵацара иахьа дызлазыҟарҵо лдиплом алоуп. Адиплом
занааҭуп, уи амаҵураҿоуп иахьаҭаху. Аҵара ҵаны дпрофессорхаргьы, зегьакоуп, ҩнрак ныҟәылгароуп, анра-хшара рааӡара далахәызароуп.
Аԥҳәызба аҩнра данца нахыс, лаб иҩны дсасуп ҳәа
дыԥхьаӡан, аҩнра дахьнеиз ауп дахьаԥшәымоу, уа иалалыгӡо уажәшьҭа лаб иҩны илзалагӡомызт, избанзар, лаб иҩны
ҿыц иаанагаз аԥшәма ԥҳәыс дыҟоуп, урҭ рзинқәа уажәшьҭа
ихаз-хазуп.
Аӡӷаб аҩнра аныҟәгара дахьазыҟарымҵо иахҟьаноуп
ари атрадициагьы еиларго ишалагаз. Аӡӷаб дахьнанагаз
аҩнаҭа аныҟәгара лгәы анақәыԥҵәалак, лхәыҷы даашьҭԥааны лабраа рахь дыҩны дцоит, нас yaҟa лгәы ҩнаҿыӷьыр,
лхәыҷы даашьҭԥааны шьҭахьла дхьагәгәа даахуеит. Усҟан,
лани лаби роума, дзыднагалаз роума, ргәы ишнанамгогьы акгьы рҳәаӡом, ан акы лҳәаргьы, сшыбааӡаз сыҟоуп
ҳәа лалҳәоит. Уи ахәыҷы иааӡара иаԥырхагоуп, дахьатәу
изымдыруа днаԥшы-ааԥшуа дықәнархоит. «Ахәыҷы иаб
игәараҭа дааӡозароуп», рҳәон ҳабацәа. Уаҟа уи ддырхьынцыцӡомызт, иакәым ҟаиҵаргьы дахьдырхәуан, аӡәы игәы
иалсыр ҳәагьы ишәаӡомызт. Лара ан ҳәа иҟоугьы, лаб игәараҭа даннеиуа, уак-гәыцхәык дрызнеизшәа, илԥыланы
гәыблыла аԥсшәа ларҳәозароуп. Иҩуа ирыбжьоу рҿы уи
аҩыза агәбылра зыҟалаӡом, избанзар, иацоуп данцаз, иахьа
даахт. Ахәыҷы ихаҭагьы гәбылрас иоураны иҟоузеи, агәылара дганы дааргозшәа, ианшьцәеи иаб иҩни дырхысхысуа
дрыманы ибжьазар. Ус еиԥш ҟамларц азы, аӡӷаб дахьнеиз
дахажәаауа, ахәыҷқәа ааӡара бзиа роуа иҟаларц азы, ҳара
ҳазыхынҳәыроуп итрадициатәу аԥҳәызба лааӡара. Ари аус
аҿы ашколгьы ацхыраара ҟанаҵароуп.
АԤҲӘЫЗБА – АҬАЦА
Ҳаиасып аԥҳәызба лхаҵацарахьы. Хыхь ишысҳәаз еиԥш,
аргама дцон. Иҟан маӡала ицозгьы, усҟан лҭаацәа анақәшаҳаҭмыз акәын. Нас, ишааиуаз уи традициахо иалагеит.

116

Ҳгәылацәа рныррала, аԥсуаа ари патударас ирыԥхьаӡон:
«Аԥшәма иҿы наирҳәит» рҳәон, «дыцәазшәа ҟаиҵеит»
рҳәон; «иԥҳа дааӡа-дыхьча аҩнра дишьҭуеит, ӷаацк даԥсамкәа дыҟазма рҳәон?»; ачара уны иԥҳа дишьҭуазар
ҳаҭыр аман, ажәа бзиа ихырҳәаауан. Уи аԥсыуаран, уи ламысын. Иуацәа ҿыцқәа дрықәгәырӷьоит акәын иаанагоз.
Усҟан аӷзааҳәа аҭацаагара ашәа «Радеда» ҳәо ашҭа иааҭалон. Ашәаҳәара акәашарахь ииаргон, аҟәҟәаҳәа ихысуа. Нас
акәын аԥшәмацәа «бзиала шәаабеит!» ҳәа инеины аԥсшәа
анрарҳәоз. Уаанӡа инаскьаны игылан ирзыԥшуа. Урҭ аҭацаагацәа рашәаҳәарагьы рыкәашарагьы иалахәмызт. Уи
иаанагоз ауацәа ҿыцқәа гәырӷьон, шәаҳәарала, кәашарала
рыуацәа ҿыцқәа рашҭа иҭалеит акәын. Аԥшәмацәа рылахь
еиқәын: урҭ рҭыԥҳа наӡаӡа дрышьҭуан. Ан, аб, аиашьа, аиаҳәшьа аӡәгьы дкәашомызт, ашәагьы рҳәомызт. Ари даараӡа иҟәышыз милаҭ ҟазшьан.
Аԥсшәақәа анеибырҳәалак, аиҳабацәа ааибадырны анапыӡәӡәарахь рхы дырхон. Раԥхьа инапы иӡәӡәон аԥшәма,
ма аԥшәмацәа рахь еиҳабыз, нас асасцәа реиҳабы. Ус акәын
ртәашьагьы шыҟаз, аҵәца акрагьы ус иҟан. Аҿар аҵыхәахь
идыртәон. Урҭ имаҷны аҩы ржәуан, ирласынгьы игылон.
Нас аиҳабацәа иаархагыланы ашәа рҳәон, икәашон, рҟазара ддырбон.
Аҳәсақәа хазы идыртәон. Изықәнагоу аԥшәмацәа рганахьала аҳәса рыддыртәалон. Урҭ рылаԥш рхын арԥарцәа.
Аԥҳәызба ҭацаагара дрышьҭуазар, илывагыло, илхылаԥшуа арԥыс ҩызас дышьҭылхуан.
Аԥшәмацәа интересс ирыман асасцәа аҩы раршьра,
аха асас изы ихьымӡӷын аҩы дашьыр. Еидҽырбаланы еиндаҭлон, уи акәын аҩеимакра ҵакыс иамаз.
Аҭацаагара аан, хыхь ишысҳәахьоу еиԥш, агәарԥныҳәа
ҟарҵаӡомызт. Ачара ианахыҵлак еимакы-еиҭакыс ироуаз
аҭаца лассы дрырҭомызт. Ишахәҭаз ашәа шәымҳәеит ҳәа
ҿыҵгас иҟарҵарын, шәыццакуазар шәца, ҳара ццакыра ҳамаӡам рҳәаларын, убас аҵәы рылхуа, алаф рыхҳәаауа аамҭа
ргон. Имаӡазаргьы аҭаца кыр аамҭа мгакәа ддәылҵуамызт.
«Димгар ҳәа дшәозма!» рҳәар ауан алафҳәаҩцәа... Урҭ зегьы

117

лафын, қьафын, ҽырбаран, еиқәгәырӷьон анахьгьы арахьгьы. Ус шакәугьы, аҳәсақәа рыӡӷаб лаӷырӡыла днаскьаргон,
аԥҳәызбагьы лаӷырӡыла акәын лаб иҩны шаанлыжьуаз.
Ари аҟәышреи агәбылреи зцыз милаҭ ҟазшьан, аха уигьы
ҳцәыӡгәышьеит.
АМАҲӘ ИААШЬҬРА
Арҭ аҩжәлак еилахәыз реибабара, реиҭанеиааира иахы­
ццакӡомызт. Шықәсыбжак aҟapa анҵлак, аҭаца ланхәыԥҳацәаки лабхәындаки лыцҵаны лабраа рахь дрышьҭуан.
Уа ачеиџьыка рзыҟарҵон, уахыки-ҽнаки иҟан, нас ицон.
Уи ашьҭахь амаҳә «нхәыԥҳабара» ҳәа иҩызак даашьҭыхны дымҩахыҵуан иабхәараа ргәылара ирыжәламыз, ма
иашьарала маҷк инарцәыхароу шьоукы рҿы. Уаҟа ачеиџьыка ҟарҵон, рықәлацәа (амаҳә дызцәыԥхамшьо) рыддыртәалон. Анхәыԥҳацәа амаҳә ихәы-иԥхь ҟаҵаны инеиуан,
еибабауан-еибаҳауан.
Шықәсык, шықәсыки бжаки, ҩышықәса рышьҭахь
акәын амаҳә иабхәараа рахь маҳәра данынарышьҭуаз. Абхәа игәылацәеи иуацәа гәакьақәеи дрыԥхьаны чара хпыҿк
иуан. Амаҳә ҩыџьа ахацәа ицын: амаҳәҩыза еиҳаби аиҵби.
Ачараҿы иахьтәо амаҳәҩыза еиҳабы дрыцтәон, аиҵыбгьы
амаҳәгьы рықәлацәа рыдгаланы хазы идыртәон. Амаҳә аҽы
ма ацә ааигар алшон. Иҟан хәынтә-фынтә хьара иҭагылаз
абшьтәа анааигозгьы. Иаргьы иқәнаго аҳамҭа ианаршьон.
Амаҳәҩыза еиҳабы дихцәажәон, аҭак ажәа иҳәон аԥшәмацәа знапы ианырҵоз аӡәы. Уи ашьҭахь аҭамада еиднагалаз
рныҳәаҿа икуан. Абри официалтә хәҭа иалгаанӡа амаҳә
иҩызагьы иаргьы иааскьаны игылазаауан, нас акәын иандыртәоз. Убри ашьҭахь амаҳә имҩа аартын иабхәараа рахь.
Аҭаца ахшара данлоулак, лан агара рхианы, лҩызцәа
аашьҭыхны лыԥҳа длызцон. Уа дахьнеиуа, ашьтәа шьны,
агәыла-азла дрыԥхьаны, аԥшәма ауаа адгаланы ҳаҭыр
лықәиҵон, еицыз аҳамҭақәа рырҭон, анхәа еиҳа днарылкааны.

118

АБХӘАРАА РААШЬҬРА
Абарҭқәа рышьҭахь амаҳә иабхәараа дрыԥхьаны ачара
нарҭбааны иуан, игәыла-изла, иуа-иҭахыра ақәыршәаны.
Абхәараа рганахьала излоу рқыҭаҿы хар змам ҩызцәас
ишьҭырхуан, рыуацәа гәакьақәа раншьцәеи раҳәшьаԥацәеи аладырхәуан. Аҳәса ачыс иагымкәа иҟарҵон, ауатка
надкыланы. Уа иахьнеиуа, абхәараа рчеиџьыка ҳәа хазы
афырџьан ддыркуан, рчеиџьыка агьама рбон. Абасала, урҭ
реиҭанеиааираҿы ашәқәа ҟьаҟьаӡа иаатуан, насгьы уажәраанӡа уааԥсыла еилахәыз, уажә чеиџьыкалагьы еилахәхоит,
убри алагьы урҭ реилахәра еиҳагьы амчра аманы иҟарҵон.
Аԥшәмацәа, ажәа ахҳәааны, анхәа ажәхьа ланаршьон,
абхәагьы дналкаан ҳамҭак ирҭон, егьырҭ ахәыҷымҷы рырҭон.
Ишааиуаз абхәараа рыуацәа ҿыцқәа ианрыԥхьо, амаҳәгьы днарыдкыланы маҳәра дырго иалагеит. Уажәы уи ашҟа
ииасны иҟоуп. Акны иалгоит. Уигьы ҳара иаҳҵасмызт, аха
ишьҭаҳхит.
Хыхь ишаҳҳәахьоу еиԥш, урҭ зегьы аԥшәма ихарџь алоуп ишыҟаиҵо, уаҳа харшәк ылырхуа, акы еизырго ҵассгьы
ҟазшьасгьы ирымамызт, уи Аԥсуара иацәтәымуп ҳәа
иԥхьаӡан. Аҳәса ачыс наргон аҟароуп.
Аԥсуа чареи уи иадҳәалоу аҵасқәеи ақьабзқәеи зырҿиаз аԥсуа иоуп. Урҭ ирныԥшуеит аԥсуа иҟазшьа, иламыс,
ихымҩаԥгашьа. Аха аамҭагьы иара атәы ҟанаҵоит, зны
иҵоуроу, зны иҵоурам ала.
Аԥсуаа аҭаца данаарго мдыршьас иамази: ақыҭақәа
ирылсны иахьаауаз аӷзааҳәа аҭацаагарашәа «Радеда» ҳәо
дааргон; ачара аҽны шәаҳәаран, кәашаран; «Радеда» ҳәаны
аҭаца аҩнду дыргон, уаҟа акәты шьны дырныҳәон, агәыла-азла днарылга-аарылганы, ашәа шырҳәо, ишыкәашо
днарга-ааргон.
Иабаҟоу урҭқәа уажәы? Иажәит ҳәа ирыԥхьаӡеит,
атәымуаа иҳаланагалаз рҿаԥхьа ҳҵас хьырҵәаҵәақәа
ԥхаҳшьо ҳалагеит, иԥшьоу аҭацаагарашәа «Радеда» аҳәарагьы ҳаҟәыҵит. Уи иахьа аӡра аҿынӡа инеины иҟоуп. Ан-

119

самбль аҟны ирҳәап, пластинкак аҿы еиқәхап, аха иара
иахьаҭыԥу ианырымҳәа, амузеи аҿы еиқәхаз експонатк
иаҩызахоит.
Иара убас ауп ҳчарақәа рҿгьы ишыӡыз ашәаҳәареи
акәашареи. Урҭ рхаҭыԥан ицәырҵит ҳара иаҳтәым, иаҳ­
тәышьҭрам аестрада. Аестрада бзиагьы убап, аха уи ашәеи
амузыка хааи раҵкыс, згәабзиара ԥсыҽу иааизымчҳартә
абжьыцәгьеи естетика зҵам аҭамӷьар асреи роуп иҟоу.
Уажәраанӡа аҭаацәара иалалаз арԥыси аҭацеи аиҳабацәа
рҿы еиццәырымҵуазҭгьы, уажә уи «бнауаҩраны» ирыԥхьаӡо
иалагеит. Уи аҵас ԥсыуа ламысла ишеибаркызгьы, наҟ инкарыжьын, ҳгәылацәа ирҿыԥшны, рҩыџьагьы еиварԥало
ашьаԥа иныҵга-ааҵганы, аӡбаҩцәа реиԥш, аҭыԥ ҷыда ирзалху аҿы ихәныганы инықәдыртәоит. Аби ани уа иҟоуп,
уимоу абдугьы андугьы, аианшьцәагьы, аиҳабацәагьы зегьы
уа иҟоуп! Уи изҵасу рзы иабаргузеи, аха иабаҟоу Аԥсуара?
Иабаҟоу Аԥсуара злеибарку аламыс?! Аламыс зегьы ирымоуп, аха аԥсуа ламыс аԥсуа иоуп еилызкаауа. Уи азы хцәажәарагьы аҭахым, комментариагьы аҭахым. Аха атәымуаҩы уи
аҵакы нҭкааны иоуҳәаргьы, изеилкааӡом: иҟәышу аӡә иакәзар еиликаазшәа уирбоит, иеилкаара маҷзар – духыччоит.
Аԥсшәа ззымдыруа, зыԥсуара иацәыхароу аԥсыуазар, иаахтны иуеиҳәоит «шәара шәпатриархалцәоуп!» ҳәа. Ҭабуп ҳәа
иаҳҳәап шәыбнауаауп ҳәа, адыӷаҷиа аиԥш, дахьҳхымыччаз!
Аԥсуара иахәҭакуп аиҳабы ицәыԥхашьара, ҳаҭыр
иқәҵара, аха аҭацареи амаҳәреи рныҟәгара, аиҳабацәа рҿы
урҭ рхымҩаԥгашьа иҷыданы ахатә ҟазшьа аманы иҟоуп.
Уигьы, хыхь ишысҳәахьоу еиԥш, иаԥсыуам изеилкааӡом,
убасҟак иҵаулоул, убасҟакгьы еиҭаҳәашьа змам цәанырроуп. Урҭ зегьы неилагәаны мап рыцәкра амҩа ҳақәуп. Арахь
уԥшыр, уи ахаҭыԥан Аԥсуара иарҿиаз ҳәа егьыҟаӡам. Аа, уи
иалҵшәахаз: иахьа иахьузымдыруа чарак аҿы унеир, иаԥсыуа чароу, иагыруа чароу уздырӡом. Ҳнеип Аԥсны инхо
аурысқәа, аерманқәа, ма абырзенқәа рчараҿы. Уаҟа еилыкка иубоит уи ачара зтәу, урҭ рмилаҭ ҷыдарақәа.
Ҵабыргуп, иҟоуп хыхь зыӡбахә ҳамаз аҵас макьана издызымкылац, аха урҭ еиҳа иаԥсыуаны, акәӡам, мап, амҩа

120

иқәуп, иахьа-уаҵәы урҭ рҿгьы инаӡоит. Усҟан аԥсуа ҵасгьы
уаҟа аҵыхәа ԥҵәозар акәхап.
Акасы аԥҳәыс лцәаҩыча маҭәақәа ирыхәҭакуп. Аԥсуа ҭаца лакәзар, ҭацакасыда ухаҿы дузаагаӡом. Аҭацара
анылуа амацара акәмызт, еснагь акасы лхан. Уи аԥсуаа ҳамацара ҳакәым изҵасу, ус иҟоуп Нхыҵ ҳашьцәа ашәуақәа,
аедыгцәа, ачеченцәа, аингәышцәа уҳәа ҭоурыхла иаҳзааигәоу зегьы рҿгьы. Аха уи, ҳгәылацәа ирҿыԥшны, аԥсыуа
шәҟәыҩҩцәақәак иргәамԥхазт, рҩымҭақәа рҿы аԥсуа ҭаца
иаалысны дыркит бкасы бхыхны наҟ икажь ҳәа. Арҵаҩцәагьы аалаган ашкол асценаҿы урҭ аҩымҭақәа ықәдыргыло, ацәымӷра ахәыҷқәа ирыларааӡо иалагеит. Цәгьарас
ишәызнауи аҭацакасы ҳәа аӡәгьы дырзымҵааит, Аԥсуара
шҭынхадахаз абриалагьы иумбои. Уи иалҵшәаны аҭацацәа
акасы рхарымҵо, уи иахҟьаны аҭыӡшәақәагьы ахылҿиаауа
иҟалахьеит. Иахьа аӡӷабцәа аҭаацәа рныҟәгара аиҳа рхырбгалароуп еиҳа иззыҟаҵоу: уи лхатәы закәан лыманоуп
аҩнра дышцо. Аԥсуа ус акәмызт ихшара шиааӡоз.
Хыхь исҳәахьеит амаҳә иабхәараа даарышьҭаанӡа аетапқәа изхысуеи аамҭа ибжьалои ртәы. Уажәеиԥш инеишьҭарххны ачарақәа уны реибабара дырццакӡомызт.
«Избан?» ҳәагьы уаҩ дазҵаауамызт, избанзар, уи убасҟак
ипатуун, убасҟак иламысын, ихтны ирҳәар иацәыԥхашьон,
еиднагалаз ақәыԥшцәа ринтимтә ԥсҭазаара иазкын азы. Уи
зыбзоураз еиҭаҳәашьа змам аԥсуа ҟазшьа акәын, аԥсуа етикатә ламыс акәын. Уажә урҭ наҟ ҳанрыгәҭас, аҿар уи закәу
абардыруа, иахьа ирбо-ираҳауа Аԥсуараҵәҟьа акәу џьыршьоит. Аҩнра ицаз аԥҳәызба, мчыбжьык ҵаанӡа, лхы хахаӡа (аҭацакасы усгьы илхалҵаӡом), дҿаԥхаҿаччо, ԥхашьарак лыблақәа ирыхӡамкәа, аҩны ашә данаалаххуагьы убап!
Лыԥшәма ижәҩа лнапы аҵхны дахьаалымго Анцәа иџьшьоуп. Аха уи «илыгхаз» уажә лани лаби ихадырҭәаауа иалагеит: мызкы ҵаанӡа, ачара ду уны рымаҳә даарышьҭуеит, иаԥсыуа ҟазшьам ала рҽиҿыршьаауа иалагоит, уимоу, рыԥҳа
дахьнанагаз ишыҟарҵаз аиԥш, иахьеиддыртәалогьы убап.
Уиадагьы аҭаца ҩынтә ачара лзыруеит: дахьнанагаз, нас лаб
игәараҭа. Урҭ злеиԥшым маҷуп. Убраанӡа ҳнеихьеит.

121

Абасала, амаҳә иаашьҭра иадҳәалоу аҵасқәеи иара убас
амаҳәра ауреи аныҟәгареи ирыцу акультура ацәыӡраҿы
ҳнеихьеит, иахьа ианеиқәҳмырха, иагьҳцәыӡуеит, хнырҳәышьак амаӡамкәа. Усҟан Аԥсуара зхаҭәаахом, уи аҵас
иадҳәалоу акультура хыбжаҿыбжаӡа иаанхоит. Аҭаца аҭацара лымуазар, амаҳә амаҳәра имуазар, иныҟәаагома, нас,
Аԥсуара?!
АИХРАҴАРА
Аԥсуара иарҿиаз, зхатәы ҷыдара змоу ҵасуп аихраҵара. Уи ҩ-формакны иҟан: аргама рыӡӷаб аҩнра даныршьҭуа
ачара уны, деихрарҵон; мамзаргьы шықәсык, ма инеиҳангьы ибжьысхьан еиԥш, абхәа имаҳә диԥхьаны ачара изиуан, ауа-агәыцхәы, аҳаблауаа ақәыршәаны, убасҟан иԥҳа деихреиҵар ауан. Еиҳараӡак аб аԥҳа деихреиҵон ԥа димамзар... «Исымоу зсымоу сыԥҳа лзоуп, смал абжа лара илысҭоит» иҳәон. Усҟан уи харшәгьы ылихуамызт, даҽакымызт,
имал акәын илиҭоз: ажәхьа, аиара-акаруаҭ рхианы, ачуан,
ақәаб уҳәа инадыркны иҩнымаҭәа неилыԥшааны, иара
убас ажәхьа лыхәҭаа алхны илиҭон. Ишааиуаз уи аихраҵара ажьрацәарагьы рҽаладырхәуа иалагеит. Убасҟан ахаршә ахь ииасит. Ус акәу, егьыс акәу, уи Аԥсуара ишарҿиаз
еиԥш, аԥсуа иламыси иҟазшьеи ирықәшәо иҟан ари аҵас.
Абжьааԥны «аихраҵара» ахьӡымтәӡакәа ус иԥҳа жәхьак
лиҭон, лан хазы аҩнымаҭәа лылҭон, раԥхьатәи рмаҭа аҩны
данааргалак абат, ма аҽҵыс ирҭон, иҟан ма аӡыс, ма аҭсыс
иҭаны ахәыҷы ихьӡала арахә рыжәла аныддыркуаз. Уигьы
ԥсыуаран, уигьы ԥсыуа ламысын.
Абасала, аламысгьы агәбылрагьы зцыз аихраҵара ҵас
бзианы иҳаман. Агырқәа ари анырба, иргәаԥхазар акәхап,
иааҳамданы иргеит. Иргеит, аха ишиашоу акәымкәа, аформа
ԥсахны, дара рҟазшьа иақәшәо, ҽырбагас иҟарҵеит. Аӡӷаб
лыҽӡаны хаҵа ицаз (дара рҿы шамахамзар ус ауп ишыҟоу),
лчара иахьыгӡаны илыцырҵараны иҟоу зегьы убри лчара
аҽны ачарауаа ирба-ираҳауа илзыргоит, иалаҽырбоит. Дареи
ҳареи усгьы жьрацәарала ҳаилысны ҳаҟан, ҳаргьы хәыҷы-

122

хәыҷла ԥсыуа ламысла иԥшьаз ҳҵас аихраҵара нышьҭаҳҵан,
иреицакны, ҽырбагас иҟарҵаз уи авариант аашьҭыхны, абираҟ еиԥш, иаҳхаргыланы ҳҿынаҳхеит. Аргама аӡӷаб аҩнра
лышьҭра акәзар, уигьы ҳгәылацәа ҳарҿыԥшны инкаҳажьын,
аӡӷабцәа зегьы «рыҽӡаны» ацара азин раҳҭеит. Уигьы акәым,
аҭаацәагьы артистҵас ахәмаршьа рҵеит; рыԥҳа хаҵа данцалак, еиҳараӡак тәым милаҭк даниццалак: «Атапанча сышәҭ,
атапанча!» – дыҵҟьоит аб, ан ашаха дашьҭалоит. Ирықәшәоз
ауаа атапанчагьы ашахагьы наҟ иныԥхьакны, иаарылабжьоит. Уи ашьҭахь мчыбжьык ҵаанӡа аԥхӡы рҿашы рыԥҳа
«леихраҵара» (агыруа ҵас) инашьҭалоит, хымаԥсыма лчара иахьырыгӡарц. «Только импортный», – лҳәахуеит ан.
«Даргьы баргьы шәеибамбааит, импортный абасыԥшаауа!»
– дгәамҵхамҵуеит аб, аха уи азы дауаангылахуа, дхыԥхыԥуа,
уаҩ иимбац аҩнымаҭәа дшашьҭац дашьҭоуп. «Шәыԥҳа агыруа диццазар шәхы шәмырԥхашьан, урҭ, инҵәаша, рхаҭа акы
иагрыжьӡом!» рҳәахуеит рыуа-рҭахгьы. Уи ала хаҵа имцацгьы аҿырԥшы ддырбоит: «Шәызцозар шәца, уаҩы шәирԥхашьом!» Иџьоушьаша, уигьы «аихраҵара» ахьӡуп, аха ауаа
ирбо-ираҳауа аҩны акәӡам дахьеихрарҵо, дахьнанагаз
ауп, уаҟоуп иахьырдыруа уи дшеихреиҵаз. Иабаҟоу аԥсуа
еихраҵара?! Ари еицлабрахеит, ари ҽырбагахеит, ари ауаа
ҵәылибахуа аҿынӡа ихдырҟьеит: «Иԥҳа деихреиҵеит, аха
иабааигеи?» ҳәа шьоук азҵаалап, уаҩ иимбац ҟазҵаз изы.
«Иабааигах, ауал-абаџь иқәиҵеит, уажә имаҳә данааишьҭуа
ачара имуеи, нас урҭ иуалбаџьқәа имшәои!» рҳәалап. «Дызхагылоу амаҵура шәымбаӡои!» – зҳәогьы дубап. Абасала,
ҳаԥсуа ҵасқәа «быжь-хаҳәык ианырхыс... еиӷьуп иаҳҳәар
«ҩ-хаҳәык ианырхыс», иаабар иаҳзымдыруа, арахь уԥшыр,
Аԥсуара аԥсы алеиҩеира иахылҵыз акы аиԥш иԥхьаӡаны,
иаашьҭԥаа иҳаманы ҳҿынаҳхеит.
Ҵабыргуп, аамҭа аҽаԥсахцыԥхьаӡа аҵасқәагьы ақьабзқәагьы рҽырыԥсахуеит, аха уи иаанагом уара утәы
нышьҭаҵаны даҽаӡәы итәы ашьҭыхра. Ажәлар рхаҭа ирылдыршароуп иажәыз аҵас аиҭахәаԥшра, усҟан уи еиӷьу аԥсуа
цәа аханы, аԥсуа ҟазшьа аманы, аԥсуа ламыс ала иԥшьаны
иҟалоит.

123

Иажәыз аҵасқәа иреиуоуп макьаназы инханы иҟоу аҭаца лҿымҭра. Аха уи былгьымызт (идогмамызт), уи аԥызҵаз
ажәлар азин ҟарҵеит аҭаца лырцәажәара. Ус шакәугьы, ари
азҵаара хырҩа ахьазухаз иахҟьаны, еиҳараӡак абзыԥын,
аҭацара акәым, анрагьы днахысны дандухаргьы, неихыркәа
лымамкәа дажәызаргьы, лабхәында еиҳабы дирцәажәаӡом,
лхаҵа иаҵкыс, шықәсык-ҩышықәса рыла сеиҳауп ҳәа! Ари
иззеилымкаауа идеилыркааны зҭыԥ иқәҵатәу, иажәыз
акакәны иҟоуп. Аха уигьы «приказла» иузыҟаҵом, иамоуп ахатәы культура, уи азнеишьа. Иара убас зҭыԥ иқәҵам
иреиуаны иҟоуп ахьыӡшьара. Ҵабыргуп, уи уажәы аҿар уиаҟара иахаҵгылом, аха усгьы иҟоуп. Аԥсуа хьыӡқәа рыӡра
еиҳарак убри аҵас ауп изхароу. Араҟа иҳәатәуп ахьыӡшьара иацу апатуеиқәҵареи аламыси шеиқәырхатәу. Ажәакала, ари азҵаарагьы иара аԥызҵаз ирыӡбароуп, ргәылацәа
ирзымҵаакәа, дара рхаҭа «ареформа» азыруроуп.
Абасала, ачарақәа рымҩаԥгароума, еиуацәахаз реиҭанеиааира иадҳәалоу аҵасқәа роума, ҳажәлар рҿы акны иҟазароуп, урҭ ҳгәылацәа рҵаси рқьабзи иреиԥшымзароуп. Убас
хәыҷы-хәыҷла Аԥсуара иарҿиаз аҵасқәеи, ақьабзқәеи,
еиҭаҳәашьа змам ажәлар рҟазшьақәеи ҳарзыхынҳәроуп,
ишьақәҳаргылароуп. Амҳара аԥызҵаз амилаҭ ретикатә
культура ду дара арԥшӡартә, иӡырнагартә иҟоуп. Уи ҳара
ианҳарӡ, милаҭ чарҳәарак еиԥш иԥхьаӡатәуп. Абиԥара ҿа
еиҵагыло ари рдыруазароуп. Уи мдыркәа, рхы-ргәаҿы инаганы еилырымкаакәа, Аԥсуара рзыхьчом, Аԥсуара закәугьы
рыздырӡом. Ажәлар, иарбан жәларызаалак, руалԥшьақәа
ирыцкуп аҿар рааӡара. Уи иацу аҭакԥхықәра зцәыӡыз
ажәлар аӡрахьоуп рхы ахьхоу. Ҳара ҳҿар ҳара иҳааӡароуп,
иҳааӡароуп аԥсуаҵас, аԥсуа традициақәа рыла, аҵаси ақьабзи раԥхьа инаргыланы.
АЛКААҚӘА
Иахьауажәраанӡа иӡбам проблемоуп аҭаца леилаҳәара.
Зегьы рмилаҭ ҷыдарақәа рымоуп, ҳара уи ҳалымшац макьана, уигьы акәым, аӡәгьы иаԥшьимгацт. Аконкурс рылаҳәа-

124

ны, аҟазацәа рнапы ианҵазар, акы рмыӡбои! Мшәан, анкьа
ҳхатәы ҭацамаҭәа ҳамамзи, убригьы уаҩы ихы иархәаны
акы алихыр ауеит. Ажәакала, ҳара ҳтәы ҳара иҳамазар еиҳа
ҳарԥшӡоит, амаҭәа уаара аҵкыс.
Ачара иахьа шәаҳәарада, кәашарада иахьымҩаԥысуа
даара игха дууп. Акәашара зегьы ирдыруеит, мырзаканки
даулки ԥшааны аус аиҿкаароуп, уаҳа уадаҩкгьы аҭахӡам.
Нас аишәачара ианахадыртәо, ашәа бзианы изҳәо шьоукы
ааиддыртәалар, урҭ знык иаԥшьыргар, нас егьырҭгьы ирымырдон.
Аха иабаҟоу, уи аха рыманы иҟоума аԥшәмацәа, 700ҩык, 800-ҩык инадыркны 10ОО-ҩык 1500-ҩык рҿынӡа ачаразы изарҳәаз рыртәара, рыргылара, реилыргара иус мариоума – аԥшәмацәа, хьымӡӷык ҳамгандаз ҳәа уахьоуп рхы
ахькыду, ашәаҳәареи акәашареи рахь иҟоума. Зегь рыла
ачара маншәалахон, иԥшӡахон, еиҿкаахон 300-ҩык, 400ҩык иреиҳамкәа иҟазар. Иаҳгәаԥхар уи ҳалшоит. Аха убригьы еиҿкаатәуп, избанзар, акгьы ахала иҟалаӡом. Еиҿукааз
ауп иԥшӡоу!
Ипроблема дуны иҟалеит аҭаацәара аԥҵара. Еиҳараӡак
уи зыхҟьо – ари апроблема игәыгәҭажьны иҟоуп, иҟам
аиҿкааратә механизм: ажәытәтәи аԥҳәысҳәареи ақьаӷьариареи каҳажьит, урҭ рхаҭыԥан ҿыцк ҳзаԥшьымгаӡеит. Зегьы арԥыс идҳажьлеит: ԥҳәыс даага ҳҳәеит, мамзаргьы дзааумгои ҳәа аҽԥныҳәа иаҳҭеит – уи баша цәажәароуп. Арахь
ачараура проблемаҳтәын, уи иҿанаҳәогьы рацәахеит. Абасала, арҭ азҵаарақәа мыӡбакәа апроблема ӡбашьа амамкәа
иаанхоит.
Мап зыцәктәу акакәны иҟоуп арԥыси аҭацеи еиццәырганы атәымуаа рҵас ала ашьаԥаҿы иааганы иахьдыртәо. Уи
аҵас ҳара иаҳҵасым, ҳара иаҳҟазшьам, нас, ҳара иаҳтәым
ҽырбагас изыҟаҳҵои?! Урҭ рықәлацәеи дареи даҽаџьара
еидтәалазар еиҳа еиӷьми!
Хыхь исҳәахьеит, еиҭасҳәоит: иччархәуп, хымԥада мап
зыцәктәу акакәны иҟоуп ачара аҽны, гыруаҵас абхәараагьы
иахьрыԥхьо, анхәеи абхәеи аԥхьа инаргыланы. Ариҵәҟьа
еиҭаҳәашьа змам бзамыҟәроуп, цәаԥҽыгоуп аԥсуа изы,

125

Аԥсуара азы. Аԥсуаа инхаззо иҟаӡамызт урҭ еихшаны ианыҟарҵоз, дасу илшоз ҟаиҵон, илымшоз дахьынҳалаӡомызт, аха иҵас иҵас акәын, икаижьӡомызт.
Аԥсуара иазыхынҳәтәуп аԥсуа ламыс ала иԥшьаз
аихраҵара. Жәаҩык аӡӷабцәа имазаргьы зегь еихреиҵараны дзыҟоузеи, аӡәаӡәала ачара наӡа рзуны?! Аха усгьы деихреиҵозар, аргама иӡӷаб ачара лзуны дишьҭааит, дагьеихреиҵааит, мамзаргьы имаҳә диԥхьаны ачара анизиуа деихреиҵааит. Аҩноуп дахьеихреиҵо! Лабхәҭа даҵаланы иганы
изриҭараны дзыҟоузеи. Иҭабуп сыԥҳа дахьыжәгаз иҳәошәа! Уи абхәа длазырҟәуа, Аԥсуара иацәтәыму ҟазшьоуп.
Аҭацаагарагьы амаҳәаагарагьы ирызку ачарақәа еиԥшны, еиҟараны рыҟаҵара ииашам. Урҭ дара рхатәы шәага-зага рымоуп, убарҭ рыҽҭагӡара ламысуп, патууп, иаԥсыуароуп. Ҳарзыхынҳәны ишьақәҳаргылап урҭ ҳ–Аԥсуара
ишарҿиаз еиԥш. Убри ауп ҳара иаҳтәу, ҳара ҳтәы ҳҟазшьа
аныԥшуеит, атәым цыркьыкәашароуп! Ҳақәԥраа акәашара
ҳалшо ҳаҟазар, иабаҳҭаху цыркьыкәашара? Аҵасқәагьы,
ақьабзқәагьы, абызшәа еиԥш, акцент рымамзароуп!
Абарҭ хыхь еиқәысыԥхьаӡаз аҵасқәеи ақьабзқәеи
ҳажәлар иаԥырҵеит зегьы ламысла еибаркны. Урҭ ирылааӡаз аҿар ракәзар, аҭаацәаратә ԥсҭазаара иԥшьоу усны
ирыԥхьаӡон, иага уадаҩра ирықәшәаргьы, аилыҵра азҵаара рхахьгьы иааиуамызт. Аԥсуа ҭаацәара зырӷәӷәозгьы
убри акәын.
АԤСРЕИ АԤСХӘРЕИ. УРҬ РЫРҼЕИШЬЕИ
РЫМҨАԤГАШЬЕИ
Иарбан ԥсразаалак – трагедиоуп. Ауаҩы иԥсҭазаара
далҵит, уи дызтәу наӡаӡа дрыԥхеит: уаҳа ибла иҭаԥшуам,
уаҳа ибжьы раҳауам, уаҳа иус-иҳәыс, иччабжь иаргәырӷьом. Ус шакәугьы, аԥсуаа аҽынкылара рыман: ауаҩы дани
нахыс џьалк шимоугьы рдыруан. Аҵәыуараҿгьы аҽынкылара рыман, еиҳараӡак ахацәа. Зҽыззнымкылоз изырҳәон:
«Аҵәыуашьа ззымдыруа ихы ԥиҽуеит». Хырԥашьа зма-

126

мыз аныҟала, уи имҩа ақәҵара акәын хықәкыс ирымаз.
Иазгәаҭатәуп: аԥсуа аԥсра ҽырбагас иҟаиҵомызт. Аԥсы
диџьабон иахьынӡахәҭаз, дџьабон гәыла, дгәырҩауан. Уи
рныԥшуан иҟазшьеи, иаҳаиҭқәиҭи, ихымҩаԥгашьеи. Сызхыџьабо абри ауп ҳәа дәахьыла егьуирбомызт, аԥсы ипатреҭ шьҭихуамызт, инапы ашәы аиркуамызт.
Аԥсыжра иахьа адин иаҳнаҭаз ауп иҳамоу: ақьырсиан
ма амсылман ԥсыжра. Урҭ инарыцҵаны иҳамоу, иаҳтәымкәа иҳаднагалаз, мамзаргьы иҳадыргалаз бжьымш-аамшы
аԥсы икҿаҵароуп. Уи аҵас ахьааи аҽырбареи ирхылҿиааз акоуп. Ҳара ҳҵас ҳәа егьнымхеит. Анкьаӡа, ажәытәӡа
аԥсы акәыцҳа шышны дҭаҵаны аҵла иқәҿарҳәон, рҳәоит.
Абаҩ анцқьахалак, нас анышә иамардон. Иҟан аҭаацәаратә
хаҳәтә нышәынҭра, адольмен ҳәа изышьҭоу. Ҳҭоурых аҟнытә убарҭ роуп ԥсыжра формас иахьа иаадыруа. Иҟалап
аетнографцәа, археологцәа иҵегьы ирдыруа ыҟазаргьы,
аха урҭгьы аҭоурых иагахьоу роуп.
Аԥсуаа ҳҭоурых еибашьрала, трагедиала ишымҩаԥысуа
аԥсуа иҟазшьа ианыԥшит ҳҳәеит – аҽынкылара, аҽыҟажара
имоу ауп зыӡбахә сымоу. Иҟан, ҵыхәаԥҵәарагьы рымамызт
иахьа ҳазҭагылоу иреиԥшыз аамҭақәа, зхы ықәҵаны иԥсуаз реиҳа хыла, аибашьреи ма уи иахылҿиааз ацәгьоурақәеи
рыла иҭахоз анеиҳаз. Аџьынџьтәылатә еибашьра дуӡӡа иалагаанӡа ирҳәо саҳахьан зхы ықәҵаны иԥсыз изгьы «дҭахеит» ҳәа. Ари машәырны ирамхаҳәаӡомызт, иубартә иҟоуп
уи ажәа ишашьцылахьаз. Афырхаҵа дырҵәыуаӡомызт.
Аԥсуа уиадагьы зыԥсҭазаара иалҵыз зегьы иҵәыуаӡомызт: 90–100 шықәса нызҵыз, зышьҭра бзиоу данԥслак,
астол дыргылаӡомызт аҵәыуацәа рзы. Асаби, аӡҟы иԥсҭазаара далҵыр, «дыԥсит» рҳәаӡомызт, «дкьаҭеит» ҳәа акәын
ишырҳәоз, ахш дӡаагылоуп, алаӷырӡ иқәуԥсар ҵасым,
гәнаҳароуп рҳәон. Уигьы акәым, уахык дыкҿадырԥхьаргьы
гәнаҳароуп ҳәа ирыԥхьаӡон: ашьыжь дыԥсыр, аҽны дыржуан; ауха акәзар – адырҩаҽны.
Аԥсы дыкҿаҵаны адышшыларазы иааиуа зегьы ртәаны
аҩы ддыржәуа Аџьынџьтәылатә еибашьра Дуӡӡа ашьҭахь
ауп ианыҟалаз. Аҩны ауацәа агәакьацәа, аџьабацәа иааи-

127

дхалаз ракәын акрызҿарҵоз. Уи еиҿызкаауаз агәылацәа
ракәын. Амгьалқәа ӡны, аҟәыд, арҵәы ма ауҭраҭых аиаҵәара ааргон. Аԥсыжра ашьҭахь аԥсыжцәагьы ауа-агәыцхәы
иааизынхаз зегьы дыртәон. «Аԥсыжцәа какалк ддыркит»
рҳәон, уи акәын изызкыз, ус акәын хьӡыс иамазгьы.
«Аԥсҵәыуацәа!» ззырҳәоз аҳәса хатәрақәа ыҟан. Урҭ аккаҳәа амыткәма ҳәаны ианҵәыуа, изаҳауаз зегьы дырҵәыуон. Ҳәара аҭахума, уи баҩхатәран, изҭахыз зегьы ус изҵәыуаӡомызт. Ацәажәаҩцәа хатәрақәа реиԥш, аԥсҵәыуацәагьы
еицырдыруан, «уи ҳаԥсҵәыуаҩ лоуп» ҳәа илхыҽхәон. Убас
еицырдыруаз ԥсҵәыуаҩын Кьахь Ҳаџьараҭ иан. Ҳаџьараҭ
Гарԥ даныршь, сакасала Лыхныҟа дыргон, иан убасҟан асакаса дашьҭагыланы илҳәоз амыткәма, ашьҭахь ажәлар рҿы
инеиҭаҳәауа ирҳәон, 40–50 шықәса ҵхьан аиԥш ауп ақьаад
иананырҵаз.
Аԥсраҿы «Ауоу» ахьырҳәоз ыҟан. Уи аџьабара иалатәаз
зегьы еицырҳәон. Абзыԥын «Ауоу» аҩны ашә ахьакыз
акәын иахьырҳәоз, ҵакысгьы иаман: «Хыхь Анцәа дыҟаӡам,
Анцәа дыҟазар аҩнаҭа ашә аиркуазма!»
Ақьырсианцәа рҿы 40 мшы рҿынӡа есыуаха ацәымза
адыркуеит, амсылманцәа рҿы – 52 мшы рҿынӡа. Нас мчыбжьык ала мышкы алхны зны иадыркуеит шықәсык аҿынӡа.
Ашықәс анҵлак иԥсхәы руеит, иеишәамаҭәа еинырхуеит.
Уи инаркны иааныркылоит аԥсы иџьабара.
Аԥсхәраҿы ауацәа гәакьақәа аԥсаҭатә наргоит, аҳәсақәа
ачыс, ацәацәашь ыршаны ашьамаҟа ҟарҵоит, мамзаргьы
ацәымза дуны иҟарҵоит. Уи «акьалантар» ҳәа иашьҭан.
Аԥсраҿы аныҳәаҿақәа иркуа роуп аԥсхәраҿгьы иркуа.
Уагьы аҵыхәтәан иааибадырны еицгылон. Хыхь исҳәахьеит аҵас бзиақәа иахьа иреицакноуп ишыҟоу ҳәа. Урҭ
рышьақәыргылара Аԥсуара аиқәырхараҿы кыр рыҵаркуа
иҟоуп. Уи азы раԥхьа иргыланы Аԥсуара шьаҭас иамоу аламыси аԥсуа ихӡырымгареи шьақәыргылатәуп: аԥсуа дҽырбаҩын ҟазшьала, аԥсуа дхышьҭыхҩын, аха уи иҟазшьа еснагь амҩа иқәызҵоз аԥсуа ламыс акәын, аҳақ акәын. Ахаҵара
ахьаҭаху ихы дирбон, идирбон илшарагьы, ачараҿы дҽырбаҩын аҽы ирхәмаруан, ашәа иҳәон, дкәашон, аха аԥсраҿы,

128

аџьабаҿы урҭ зегьы наҟ инышьҭаҵаны, аџьаба излатәу ала
ихы ныҟәигон, «дгыланы» иҽдирбаӡомызт.
Ус иҟан Аԥсуара еибга-еизҩыда ианыҟаз, аха нас егьырҭ
ҳҵасқәа реиԥш, аԥсра иадҳәалоу аҵасқәагьы реицакра ҟалеит. Аа, уи ҳахькылнагаз!
Аԥсуа ҵас излаҵанакуала, аԥсра иақәшәаз аишьцәа
рхы ааидкыланы аԥсыжра амш алырхуан. Ари аус ӡбатәыс
иҟарҵаӡомызт, избанзар, ажәлар ирыдыркылахьан ахымш
рзы аԥсыжра. Уи ақьырсианра адинхаҵара аҟнытә аԥсуаа
ирыдыркылаз акакәын. Иашьцәа, игәылацәа адгаланы иалацәажәозар, ахымш рымшшьара иақәшәозар акәын. Усҟан
еиқәышаҳаҭны ирыӡбон: ма аԥшьымш рахь ииаргон, ма
заа анышә ԥырҟон. Хымш еиҳаны аԥсы икҿаҵара гәнаҳароуп ҳәа ирыԥхьаӡон. Гәнаҳарас иҟаз аԥсы хымш еиҳаны
изычҳауамызт, еиҳараӡак аԥхын, ианшоуроу аамҭазы.
Уажәы уи аҵас аҽеиҭанакын, ачара аҿҳәара ԥырҵәошәа,
ауаа еизганы аԥсыжра аҿҳәара арҭо иалагеит, иахьабалак
акәымзаргьы.
«Ари иеиԥш ахаҵа иҟаз, аҩызцәа рацәаны измаз, мчыбжьык дыкҿазароуп!» – иҳәоит аӡәы, аԥшәма игәы иахәап
ҳәа. Ицәалаӡуеи, ала иамго, аҳәа иамго дәыԥсшәак иҳәеит.
«Ҟои, џьушьҭ! – уи иҽиҵаирхома инаҩс итәоу. – Ҽнак
азыҳәа, иухьзеи, уанаџьалбеит! Данрыцҳахаз асабшоуп,
убри амш иақәҳаршәап, иҳақу, ари иеиԥш ахаҵа изы!»
– хьаҳәаԥаҳәада иажәа хиркәшоит, иԥсыз ҳәа иҟоу ус еиԥш
иалаҟаз аӡә иакәымзаргьы.
Аԥшәма ииҳәараны иҟоузеи, данразҵаа «ахы алымҟьо»
ирҳәеит, иаргьы дақәшаҳаҭхар акәхеит.
«Иԥсы маҷхазаргьы шәыздыруам, ахымш рзы дышԥажәжуеи!» ҳәа аԥсуаа ираҽԥнырҳәо ианалага, ирыхәҭаз раҳәара ахаҭыԥан, рҵас иацәыԥхашьаны инышьҭарҵан, адәыԥсшәа нахҳәаа-аахҳәаашәа ҳгәылацәа рҵас аашьҭырхит.
Дарбан yaҩy, гәлымҵәахк иакәзаргьы, мчыбжьык ирҵәыуахьоу! Ҽнак, ҩымш, хымш аҵәыуабжьы уаҳауеит, нас иааҭынчрахоит. Шьоукы ахәыҟаҵара иахашәалом, шьоукы
ауаа рыртәара-рыргылара иахашәалом. Уи иаҿуп. Араҟа
хықәкы хадас иҟоу уи ауп уҳәап. Аха аԥсра ԥсроуп, аԥсгьы

129

дҵәыуатәуп, хымш рышьҭахь агәакьацәа уаҳа анрылымшалак, уи хадырҭәаарц (агыруа ҳәсақәа еснагь акы рхәыцуеит): зны ачамгур ауаз ацҳәо «аҵәыуацәа-арофессионалцәа» дыртәаларын, аҽазных аплионка ианҵаны аԥсы ихаҭа
«иуасиаҭ» идырҳәаларын; аԥсаҭатә анагара аҵас акәзар,
урҭ шықәсык ҳәа иԥшуазма, ауаа ирбо-ираҳауа аԥсыжра
аҽны рыԥсаҭатә ашаха иахо ирыманы ашҭа инҭаларын.
Урҭ зегьы шыччархәу алашәгьы ибоит, аха уԥшыр, аԥсуаа
ианрыдыргала, иҵасдоу, иқьабздоу, ивҵиаау жәларык реиԥш, иаарымҵԥаа ирыманы рҿынархон. Ҵабыргуп, урҭ реиԥш аччархәрақәа иҟаз анарха рмоуӡеит, аха усгьы ишыччархәыз згәарымҭазеи аханатә?! Урҭқәа зегьы ԥышәаран,
ҳԥыршәон дара икарыжьыз рҵасқәа рыла...
Аԥсра иақәшәаз аҭаацәа ракәын издышшылоз. Урҭ
инарҷыданы, аԥшәма ԥҳәыс лакәзар иԥсыз, лашьа, ланшьа
уҳәа ҩыџьа-хҩы иреиҳамкәа лышьҭра рахьынтә адышшылараҿы итәон. Уажәы уздышшыло дуздырӡом: ауацәа,
аҭахцәа, ажьрацәара зегьы гәыԥ-гәыԥла еихшаны итәоуп,
амҩаԥгаҩ дуцымкәа, урҭ рыдшшыларагьы уадаҩуп. Аригьы аԥсуа ицәаҩа иаҵанамкуа, гәы змам, хы змам ҵасны
иҳаднагалаз акоуп. Уа адышшылараҿы итәаз адырҩаҽны
чарак дақәшәар ашәа зҳәогьы дубап. Агәалс зауз ажьрацәара џьабоит, аԥсыжра аҽны ашҭаҿы ршьапы ишықәгылоу
иаархыргоит. Аԥшәма инаҩс издышшыло аԥсаҭатә неигартә дгәакьазароуп. Урҭгьы зегьы уа атәара рыхәҭаӡам.
Уажәтәи адышшылаҩцәа зегьы ԥсаҭатәк-ԥсаҭатәк наргозар, арахә рферма занимҵахуеи! Адәахьтәи аҽырбара аԥсуаа ирҟазшьам, патугьы амам, аха аԥсраҿыҵәҟьа уи иаҭыԥны ҳәа иҟаӡам.
Хыхь ишаҳҳәахьоу аиԥш, аԥсыжра ашьҭахь, аԥсыжцәагьы аџьабацәагьы еидтәаланы какалк ркуан. Уи аџьабаа
арҽеира иахәҭакын. Ари аҵас амилаҭқәа зегьы ирымоуп,
аха абраҟагьы Аԥсуара иарҿиеит ахатә ҵас, ахатәы культура. Уи рныԥшуеит аԥсраҿы ишьҭырхуа аныҳәаҿақәа. Ҳарзааҭгылап урҭгьы.
Ахацәа рнапы ӡәӡәаны иладыртәоит. Урҭ ирымҵоуп
ачгахьа: ача, ма амгьал, аҟәыд, арҵәы ма аџьымшьы, апо-

130

мидор, анаша уҳәа дасу ианраамҭоу. Иара убас аҩы. Абарҭ
ракәын традициала ирымҵарҵоз. Ача аныҟамыз абысҭа
руан.
Раԥхьатәи аныҳәаҿа иԥсыз игәалашәара иазкын,
иныхҭәаланы, инарцә бзиахааит ҳәа иркуан. Ихмырҟьакәа
ажәақәак ихырҳәаауан: иниҵыз, иҭынхаз, иҟазшьаз, иԥсышьахаз уҳәа дзыхьӡазгьы дызхьымӡазгьы рҳәон.
Аҩбатәи аныҳәаҿа рызкын аԥсра иақәшәаз иҭаацәа,
«ишьҭахьҟа инхаз ныҳәазааит» рҳәон. Ауа-аҭахы зегьы
ргәы далсит, аха аԥсра иақәшәаҵәҟьаз дзылԥсааз роуп. Урҭ
хазы-хазы акәымкәа, акны рныҳәаҿа ркуан.
Ахԥатәи – ажьрацәара, ауа-аҭахы згәы далсыз, алаӷырӡ
иқәызҭәаз ирызкын. Урҭ ианшьцәа, иаҳәшьаԥацәа, иабхәараа ҳәа еилырхӡомызт, иркуан акны.
Аԥшьбатәи аҵәцала аџьабаа зырҽеиз аҳабла рныҳәаҿа
ркуан. Даҽакала иуҳәозар, аԥсыжцәа. Урҭ анышә ԥызҟаз,
рхәы ҟазҵаз ҳәа еихыршаӡомызт, зегьы аџьабаа дырҽеит,
ныҳәарак ала ҭабуп ҳәа рарҳәон.
Ахәбатәи аныҳәаҿала аԥшәмацәа ирықәныҳәон, зыԥсҭазаара иалҵыз џьанаҭ гыларҭас иоуааит, ишьҭахьҟа инхаз
иқә-иҵас аҟаҵарада уаҳа хьаа шәмоуааит, уи анаҩсан чарала шәашҭа ауаа ҭалалааит рҳәон.
Ишаабо аиԥш, аӡәгьы дналкааны иныҳәаҿа рымкӡеит, аха акгьы рыцәнымхеит, аӡәгьы дыбжьамхеит, зегьы
рныҳәаҿа ркит. Абарҭ аныҳәарақәа иреиӷьны даҽа ныҳәаҿак
аԥҵашьа амаӡам. Аџьынџьтәылатә еибашьра Дуӡӡа аан,
Аԥсны аҵеицәа аибашьра иалахәыз рышәҟәымҭа бжьаӡуа,
рхабар рмаҳауа ианалага, аԥсрақәа рҿы даҽа ныҳәаҿак
аԥырҵоит – «зхабар ҳмаҳауа агәаҟцәа рныҳәаҿа». Ишааиуаз ари аныҳәаҿа иадыркыло иалагеит «ауаа андырӡуаз»
идырӡыз рныҳәаҿа. Урҭ «ажәлар раӷацәа» акәын ирыхьӡыз,
аха аԥсуаа ус рымҳәеит, «ауаа андырӡуаз» идырӡыз ҳәоуп
ишырҳәаз. Уажәы урҭ инарыцлеит ҳаԥсадгьыл ахақәиҭра
зхы ақәызҵаз ҳҵеицәа рыхьӡала иркуа аныҳәаҿа.
Абасала, аԥсраҿы аџьабарагьы арҽеирагьы, ачгахьагьы, аныҳәаҿақәагьы акы рыгымкәа еиқәышәшәа Аԥсуара иарҿиеит, ажәлар иаԥырҵеит, еиӷьу даҽакала ԥсахшьа

131

амамкәа. Ари культура дуун, аха егьырҭ ҳҵас хазынахәқәа
реиԥш, иаҳзымыхьчеит уи акультурагьы. Убри иахҟьаны
иахьа аԥсра иадҳәалоу ҳҵасқәа кыр ишьақәҟьаны иҟоуп.
Аишәа архиараҿы иацлеит: ашә, аԥсыӡ, аҳалуа, ацха,
амаслина уҳәа ирацәаны, иара убас ауаткагьы. Ажәакала,
иахәҭоу акәымкәа, дасу илшо зеиԥшроу аиԥш. «Акыр змаз
иабгьы иԥсхәы иуит, иабԥсагьы...»
Аныҳәаҿақәа рҿы кыр ахырҟьарақәа ыҟоуп: аҭаацәа
еиҩша-еихшаны рныҳәаҿа ркуеит, еидтәалоу еибаныҳәоит.
Ажәакала, ҳәаак рымаӡам, унызкыло ҵас ыҟаӡам. Иҟам логикагьы, аҩыжәрада. Арҭ аныҳәаҿақәа инарҵауланы удырхәыцӡом, иҟәышу жәларык иаԥырҵеит уҳәогьы иҟаӡам,
иаҳҳәап, икаҳажьыз аԥсуа ҵасқәа ушдырхәыцуа, ишџьоушьо аиԥш.
Абасала, иџьашьахәыз ҳҵас хазынақәа нышьҭаҵаны, хы
амамкәа, гәы амамкәа, ҵакык змам аҵас аашьҭаҳхит. Уи
аҵас зырҿиаз Аԥсуара акәым ажәлар рхаҭа стихиала ирыднагалаз акоуп. Ус анакәха, уи ҟәышрала наҟ инышьҭаҵаны,
Аԥсуара иарҿиаз ҳҵас аԥсҭазаара азырхынҳәра ҳалшароуп.
Амилаҭ ҟәышра абраҟа иаарԥштәуп.
АԤСУАРЕИ АИШӘАЧАРЕИ
Аԥсуа иеишәачара иамоуп даҽа милаҭ иеишәачарак аҿы
иумбо, Аԥсуара иарҿиаз ахатәы ҷыдара, ҵарадырра бызшәала иаҳҳәозар ахатәы школа. Уи шәышықәсала ажәлар
идырҿиаз, рдунеихәаԥшреи, рҟазшьеи, аишәачара иахатәоу реизыҟазаашьеи ҳзырбо, милаҭ культуроуп. Аишәачарақәа еиԥшым: аҭацаагара, абхәараа раагара, амаҳә
иаагара, асасцәа дахьқәа рҭаара, агәыла-азлеи аҩызцәеи
реиқәшәара. Аишәачарахь иахыԥхьаӡалоуп аныҳәақәагьы. Аԥсхәразгьы изҳәо ыҟоуп «ацәгьачара» ҳәа. Ааигәоуп иансаҳаз ҩыжәцәақәак ирҳәамҭазар акәхап. Аԥсхәра
ԥсхәроуп, уи уиаҟара ианымаалозар акәхап. Аишәачара
қьафуроуп, аха аԥсхәразы ус узҳәом, «цәгьачароуп» зҳәо
рзы ишқьафуроугьы. Аишәачараҿы еидтәалоу еибаныҳәо-

132

ит, аԥсхәразы акы-ҩба нацырҵозаргьы, аԥсраҿы иркуа ауп
ныҳәаҿас иркуа.
Аишәачарақәа зегьы итрадициатәу рзеиԥш ныҳәаҿақәа
рымоуп, ирымоуп рхатәы ныҳәаҿақәагьы.
Аԥсуа аишәачара ахьыҟоу агәараҭаҿы асасцәа ианырԥыло инаркны ианынаскьарго аҿынӡа иамоуп азеиԥш ԥҟара,
ахатәы закәан. Асасцәагьы аԥшәмацәагьы убри аԥҟара
иқәныҟәаноуп аԥсшәа шеибырҳәо, ишеибадыруа. Нас уи
аԥҟара инықәныҟәаны аишәачара иахатәоит, аишәачарагьы иамоуп ахатәы закәан, уи сасгьы ԥшәымагьы амҩа
иқәнаҵоит, еизааигәанатәуеит, арыжәтәгьы нацхрааны
агәбылра рыбжьанаҵоит, ус-ус еиҿгәкааны рызхара изеибамбо, агәарԥныҳәа ҟаҵаны, игәыдеибакыло-ихыдеибакыло инаскьаргоит рысасцәа.
Иаҳгәалаҳаршәап уи шыҟало.
Аԥшәма асасцәа изааираны дыҟоуп, ҽнак-ҩымш шыбжьоу игәылацәа иреиҳәоит иаԥхьа ишьҭоу аус. Уи аҽны
ахацәа ашьтәа ршьуеит, абысҭа руеит, аҳәса акәтыжь, ачыс
уҳәа зегьы дырмазеиуеит.
Еибырҳәаз аамҭазы асасцәа агәара иааҭалоит. Ашҭа
агәҭа анааиҩыршалак агәылацәа аԥшәма раԥхьа днагыланы днарԥылоит:
– Уа бзиала шәаабеит! – ҳәаны аԥхьа аԥшәма аԥсшәа
реиҳәоит. Уи инашьҭаргыланы агәылацәа-хацәа аԥсшәа
рарҳәоит, урҭ рышьҭахь – аҳәсақәа. Нас аԥшәма аԥхьа днагыланы ирзалху аҭыԥ ахь инеины иаатәоит, шәышԥаҟоу-сышԥаҟоу ҳәа дәыԥсшәак ааибырҳәоит. Амш зеиԥшроугьы, аарыхрақәа шыҟоугьы иназҵаауеит. Иналкаангьы
иазҵаауеит ажьқәа шыҟоу. Абарҭқәа рышьҭахь аполитикагьы иналацәажәоит.
Ус, шәхәы хиоуп, шәнапқәа ӡык нарықәышәҭәа ҳәа агәылацәа аӡәы даархагылоит. Аӡӷаб аӡи ампахьшьи кны дгылоуп, ма аҿырӡәӡәагаҿы ампахьшьы кнаҳауп.
Аԥхьа аԥшәма инапы иӡәӡәоит. Аԥшәмаҵәҟьа дыҟамзар, уи иашьа инапы иӡәӡәоит. Аԥшәмаҷкәын иуаҩыбжара
аҟынӡа дыҟазаргьы, иашьа ду аԥшәмара ииҭоит, уи хазы
дынхозаргьы. Нас асасцәа реиҳабы инапы иӡәӡәоит, урҭ

133

рышьҭахь асасцәеи агәылацәеи қәрала еибарԥшны рнапқәа рыӡәӡәоит.
Ишаабо еиԥш, ауаҩы ихәы данахатәо инапы иӡәӡәоит, уи
ауаатәыҩса ирзеиԥшу акоуп, аха аԥсуа асас даниҭоу, убри
ҵак дук змам анапыӡәӡәарагьы аԥшәма-асас, аиҳабы-аиҵбы ҳәа апатуеиқәҵара аҿынӡа иҳаракны иазнеиуеит. Даҽакала иаҳҳәозар, анапыӡәӡәара баша напыӡәӡәарам...
Аҩны ианыҩналогьы рнапы шырыӡәӡәаз еиԥш, инеишьҭагыланы рҿынархоит. Иахьтәоугьы убас еибаҳаҭырны
ауп иштәо.
Аԥшәма аханы дтәоит, «Анцәа улԥха ҳаҭ!» ҳәа раԥхьа
аҵәца шьҭызхуагьы иара иоуп, рнапы анырыӡәӡәоз аԥхьа
ишиӡәӡәаз еиԥш. Ари аныҳәара ақьырсиан ныҳәара аҿынтә
иаагоуп: «Благослови, нас, Бог!» Ари раԥхьаӡатәи аныҳәаҿа
аԥсуа еишәачараҿы убасҟак амч амоуп, уи унавсны даҽа
ныҳәаҿак узкӡом. Уигьы акәым, аныҳәаҿа ахаҭагьы Анцәа
ихьӡ мҳәакәа даҽакала ҳәашьа амаӡам. Акоммунистцәа
рхаан апартиа аусзуҩцәа рыбжьы ныҵакшәа акәын ари
аныҳәаҿа шыркуаз, аха усгьы изавсуамызт, иркыр акәын.
Аԥсшәа ззымдыруаз сасцәак рҭазар, «За нашу встречу!» ҳәа
рыбжьы ҩыҭганы иркуан, аха уи ԥсыуа ныҳәаҿамызт, «интернационал» ныҳәаҿан. Аԥшәма аҩбатәи аныҳәаҿа аақәхны асасцәа пату рықәҵаны аишәачара ныҟәызгаша аҭамада далихуеит. Уи агәылацәа дреиуазароуп, ма ақыҭа иаиу
аӡәы. Еиӷьуп даҽа жәлак датәызар.
Абжьыуаа рҿы аҭамада далырхаанӡа, еибадыргак аҳасабала ҽааныбзиала, бзиала еимаадааит ҳәа ҩба-хԥа ҵәыца
ркуеит. Уигьы Аԥсуара иарҿиазар акәхап.
Аҭамада ҭабуп ҳәа раҳәаны, Ажәлар рныҳәаҿа икуеит.
Итрадициатәу аԥсуа ныҳәаҿақәа иаарылҳәҳәо иҟоуп ари
аныҳәаҿа. Уи зхылҿиааз ҩбаны иҟоуп: акы – аԥсуаа рҿы
ажәлар ркульт ыҟан – зегь зымчу, зегь здыруа, зегь зылшо ҳәа иԥхьаӡан; ҩба – ажәлар кырынтә ашәарҭа бааԥс
ихықәгылахьан, еиҳараӡак амҳаџьырра иахҟьаны, ажәлар
рныҳәаҿа абри ашәарҭагьы иахылҿиааит. Убри ашәара
иахҟьаны «Аԥсни Аԥсуареи Анцәа еиԥумырхан!» ҳәа хазы
аныҳәаҿагьы аԥырҵеит. Иҳәатәуп, апартиа аусзуҩцәеи

134

ауаа ҽырбацәеи ари аныҳәаҿа ссиргьы аинтернационализм
ҵакы шарҭаз: атәымуаа иахьраҳауаз «Ажәларқәа ныҳәазааит!» ҳәа аныҳәаҿа шьҭырхуан, ажәлар ус иаԥырҵазшәагьы
иалаҽхәаны ирҳәон. Уарччартә иҟоуп аиашаз, аԥсуа нхаҩы
ижәлар рлахьынҵа аҵкыс адунеитәи ажәларқәа хьаас
имазшәа ахьырҳәоз.
Убри ажәларқәа рныҳәаҿа ашьҭахь асасцәа ззааиз уск
ыҟазар, ҳәатәык рымазар, реиҳабы аҭамада азин имхны
дҩагыланы, аԥшәма ҭабуп ҳәа иеиҳәон, ачеиџьыка ирзыҟаиҵаз азы, ауаа бзиақәа иахьрыдиртәалаз, иахьдирдырыз азы. Нас дааҭгыланы изааиз аус аацәырганы далацәажәон. Аҭамадагьы аҭак ажәа иҳәон, нас аҵәца аақәхны
асасцәа зҭоу аишәачара ҟазҵаз аԥшәма иныҳәаҿа икуан.
Иԥшәмаԥҳәысгьы дадикылар ҟалоит – аҭамада ишиҭаху.
Уи ашьҭахь асасцәа реиҳабы иныҳәаҿа икуеит, нас
аишәачара иахатәоу рахьтә иреиҳабу, насгьы даҽа жәлак
иаиу иныҳәаҿа икуеит.
Аишәачараҿы аианшьцәа иреиуоу аӡәыр ыҟазар, иналкааны иныҳәаҿа икуеит, аҩнаҭа иадкыланы еиҳа амчра
змоу ҳәа дыԥхьаӡаны.
Итрадициоу аныҳәаҿақәа иреиуан ажьрацәара рны­
ҳәаҿа, избанзар ацәгьа-абзиа раԥхьа иааидгыло, абзиа
згәы иахәо, ацәгьа згәы знархьуа ажьрацәара роуп. Уиадагьы, хыхь ишысҳәахьоу еиԥш, ҳажәлар рҿы ажьрацәара
реизыҟазаашьа ахатәы ҷыдара аманы иҟоуп. Убри атрадициа амырӡреи арӷәӷәареи ракәын изызкыз ажьрацәара
рныҳәаҿагьы. Иҳәатәуп ари атрадициа иахьа акыр игәыгәҭажьны ишыҟоу. Уи иазхәыцтәуп.
Сара сырзааҭгылеит аишәачарақәа рзеиԥш ныҳәаҿақәа.
Иацысҵарц исҭаху, аибашьра ианалага ҩыџьа ахьааидтәалогьы зыԥсадгьыл зхы ақәызҵаз рыхьӡала аҵәца шьҭырхуан, иахьа уи хымԥада иркуа ныҳәаҿоуп иарбан еишәачаразаалак, аџьабаа аҿы усгьы иркуеит аха. Ари атрадициа
уаанӡагьы иҟан: Аџьынџьтәылатә еибашьра Дуӡӡа ианалага
ҳажәлар рҵеицәа еибашьра иргаз рышәҟәымҭа бжьаӡуа ианалага, зхабар ҳамбо ҳаҷкәынцәа рхабар ҳаҳауа, аибашьра
мцабз еибганы иалҵуа Анцәа иҳарба ҳәа аҵәца шьҭырхуан.

135

Аибашьра анеилга, иаашаз анаа, егьырҭ гәаҟуа џьара ибжьахеит ҳәа иԥхьаӡаны, «агәаҟцәа» ныҳәазааит ҳәа аҵәца
ркуа иалагеит. Усҟан уигьы иахьабалак иркуан, нас ишааиуаз аԥсраҿи аԥсхәраҿи иркуан. Уажәы урҭгьы ргәаладыршәоит. Аха зыхьӡала ишьҭырхуа уажәтәи аибашьраҿы
иҭахаз ҳҵеицәа хьӡырҳәагақәа роуп.
Аишәачарақәа ирзеиԥшу аныҳәаҿақәа рнаҩс, ирымоуп
рхатәы ныҳәаҿақәагьы. Инеиқәыԥхьаӡаны акәзаргьы иаҳгәалаҳаршәап урҭ.
Аҭацаагара иадҳәалоу аишәачарақәа рҿы (аҭаца данырҳәалак инаркны, аҿҳәара анԥырҵәо, аҭацаагацәа анцо
уҳәа) иркуа аныҳәаҿақәа: еиднагалаз рныҳәаҿа, арԥыс
иани иаби рныҳәаҿа, «аҭаца дааӡа-дыхьча даазышьҭыз»
лани лаби рныҳәаҿа, ахаҵаҩыза мамзаргьы аҭаца илыцны
иааз реиҳабы иныҳәаҿа.
Абхәараа ма амаҳәаагара иазкызаргьы, шамахамзар
убарҭ аныҳәаҿақәа роуп иркуа, алиаа дроухьазар урҭ налкааны рныҳәаҿа ркуеит, азҳара иҟалаз еигәырӷьаны.
Ахныҳәарақәагьы ирымоуп рхатәы ныҳәаҿақәа. Иаагап ацуныҳәа, инеиҵыхны иаҳҳәозар, ацуҭа рныҳәара.
Аныҳәаҩ, уажәраанӡа иныҳәара анаҩсгьы, аишәачараҿы
раԥхьа аҵәца зкуа иара иоуп, дҩагыланы ахныҳәараҿы
иеизаз аԥҳәыс-ахаҵа, ахәыҷы-аду зегьы дрықәныҳәоит. Егьырҭ зегьы тәоуп. Убри ашьҭахь аҭамада далихуеит.
Аҭамада «Ҳаиҳа зымчу рылԥха ҳамазааит!» ҳәа раԥхьа
аныҳәаҿа икуеит, нас ажәлар рныҳәаҿа икуеит, уи ашьҭахь
аныҳәаҩ иныҳәаҿа икуеит. Абри аныҳәаҿа ашьҭахь араҳахә
змаз, ахныҳәара еиҿызкааз рныҳәаҿа икуеит. Уи ашьҭахь
араҳахә зырҭаз рныҳәаҿа икуеит. Абри ашьҭахь аишәачара
иахатәоу аиҳабацәеи асасцәеи рахь диасуеит.
«Хыхь иҟоу» ҳәа Афы аҳ ду ихьӡала ахныҳәараҿы раԥхьа
ахныҳәара ҟазҵаз аԥшәмацәа рныҳәаҿа ркуеит. Нас, Ҳҳаиҳа
зымчу шәылԥха ҳашәҭ!» ҳәа ҳныхахәқәеи аԥааимбарцәеи
рыхьӡала аныҳәаҿа ркуеит, нас аныҳәаҩ дырныҳәоит.
Аишәачарақәа зегьы ирзеиԥшуп: ажәлар рныҳәаҿа,
ҳаԥсадгьыл Аԥсны, Аԥсни Аԥсуареи, зыԥсадгьыл зхы
ақәызҵаз аҵеицәа, ажьрацәара, ҳныхақәа рылԥха, Аԥсны

136

анапхгара, аҳәынҭқарра ахада раԥхьа днаргыланы. Иркуеит иара убас иахьа абџьар кны Аԥсны аҳәаақәа зыхьчо
аруаа рныҳәаҿагьы.
АԤСУАРЕИ АХАҴАРЕИ
«Ахаҵа ихаҵа!», «Ахаҵа ихаҵа, афырхаҵа!».
Арҭ ажәақәа алакә аҿакәӡам иахьырҳәо, мамзаргьы
иажәаԥшӡоуп ҳәа акәӡам изаԥырҵаз. Урҭ раԥхьаӡа иахьырҳәаз Аԥсадгьыл ахьчараҿоуп, аибашьра ашыкьымҭаз ауп
ианиз. Уи ус шакәыз аабеит иҳаҩсыз аибашьраҿгьы.
Аԥсуаа иҷыданы азҿлымҳара арҭон агәымшәара, аибагара, агәаӷьра. «Амцабз даҩызоуп!», «Амца дақәуҵар,
дбылуам!», «Дфыцырҟьоуп!» – Афырхацәа ирызку урҭ реиԥш иҟоу аепитетқәа рацәоуп, урҭ шаҳаҭра руеит ажәлар
рфырхацәа ишырзыҟаз. Абасала, ахаҵара акульт ыҟан
ажәлар рҿы. Урҭ афырхацәа ирызкны идырҿиауан алегендақәеи афырхаҵаратә жәабжьқәеи. Урҭ рҿы зсахьа ҭырхуаз ахаҿсахьақәа ԥсра-ӡра рықәымкәа наунагӡа иаанхоит,
ес-биԥара џьашьахәыс иркыртә.
Ажәа ԥшӡагьы аздырхомызт, ажәлар иаԥырҵон афырхацәа ирызкны ашәа лыԥшаахқәа, аҳәамҭа ссирқәа. Урҭ
ҳәоук ала иаадырԥшуаз ахаҿсахьа поемак ишьҭнахыртә
амч аман: «Аҽԥыхәшә агылара дацгылон, аҳәа аԥынҵа дацнаӡон», «Ахы иқәшәаз џьма уацыз џьишьон, ашьа илҵыз
ԥхӡыз џьишьон».
Аибашьра адәаҿоуп иахьиз «Ахәра ашәа». Ари аҩыза ашәа, иҟалап, даҽа милаҭк ирымамзаргьы. Уи ус шакәу
аҵарауаа иазгәарҭахьеит.
Аԥсуа еибашьҩы иаӷацәа шаҟа нирҵәоз ала акәмызт уи
ифырхаҵара ашәа зырҳәоз. Агәымшәареи, афырхаҵареи,
ауаҩреи еицны ирыԥхьаӡон. Аибашьра еибашьроуп, аха аԥсуаа убрагьы аламыс аадырԥшуан, инирҵәоз реиҳа бжьыҿацала ирҭаслымуан. Убри акәын ахаҵара. Иаӷа иабашьра
далагон игәиҽанҵаны: «Уабџьар шьҭаҵа, мап анакәха, суабашьуеит» ҳәа. Maп иҳәар, икылкааны дышхысуаз иирбон:

137

ирыхцаны иргоз абшьтәа атәыҩа уазԥшла ҳәа иеиҳәон, иагьынахицҟьаауан. Убас даҽакы, даҽакы. Аҵыхәтәан, урҭқәа
дыдмырҭаслымыр, нас акәын ақәылацәа рахь данасуаз.
Усҟангьы зегь нмырҵәакәа «уара шәаџьҳәаҩыс унсыжьуеит, уахьнеиуа иҟалаз раҳәа» ҳәаны доуишьҭуан.
Ус дзырҟаҵоз Аԥсуара акәын, аԥсуа Ламыс акәын. Уи
ала аӷацәа ирдыруан изқәылаз ауаа закәу, рыԥсцәа ргарагьы азин рырҭон. Ус акәымкәа, рҳәаҭҳа рхыхны раӷацәа рытҟәарагьы, урҭ уаҩҵас ирызныҟәон. Аԥсуаа рхаҭа
иқәыланы ауаа хырҵәаны ианааргозгьы ыҟан, убасҟангьы
ус акәын урҭ ишрызныҟәоз: аҩны маҵуцәас иныркылар
ҟалон, амшыннырцәҟа ирҭиир ҟалон, аха ирыпҟомызт,
иршьуамызт, мчымхарак иақәдыршәомызт. Аҳәса ракәзар,
иҷыданы ахылаԥшра рырҭон.
Аибашьраҿы аԥсуаа рыламыс ақырҭуа кьыԥхь аҿгьы
иҟоуп. Аԥсуа ҳәынҭқари агыруа ҳәынҭқари аиӷара рыбжьалеит. Анахьгьы арахьгьы ар еиқәхаԥс иааиҿагылеит, ишеидынҵәалара. Абри аамҭазы, ауаа рацәаҩны иқәибамхырц,
ирыӡбеит ар рԥызацәа иаалҵны, адуель аҿы аиԥш, еибадыршьырц, убри алагьы реимак рыӡбарц. Haҟ-aaҟ ҽыла рҿаархеит ар рԥызацәа. Иазалхыз аҭыԥ аҿы иаангылеит. Аԥсуаа рԥыза иқәра маҷын, агырқәа ртәы дуаҩ быргын. Аԥхьа
ихысуада ҳәа азҵаара анаақәгыла, аԥсуаа рԥыза ус иҳәеит:
«Уара қәрала саҵкыс уеиҳауп, аԥхьа ахысра азин уара иумоуп» ҳәа. «Ауаҩ ҟәыш дагьууандаз, дагьуаӷандаз», рҳәоит
аԥсуаа. Дууазар дуа бзиан, дуаӷазар, дкылатәаны дуеихсуамызт. Уи аԥсуа ихаҭа иҟазшьа акәын.
Ари заҳаз агырқәа иџьаршьан, ахысра мап ацәкны, аинышәара рыдыргалеит аԥсуаа.
Абасала, афырхаҵара аԥсуа ламыс анацла, ашьакаҭәара
аԥнарҟәҟәааит.
Аԥсуа аӷа иҿаԥхьа ихы лаирҟәӡомызт, изқәагьы иеиаирхомызт, аха, зегь реиҳагьы, уи даартын, аӷа иҿаԥхьа иламыс
цқьан. Зегьы-зегь реиҳа аԥсуа иҟазшьамызт аӷа иҿаԥхьа
ахыларҟәреи амҵақьақьареи. Убри иҟазшьоуп ифырхаҵарагьы зхылҿиаауаз.
Уи шьақәзырӷәӷәо ҿырԥштәқәакгьы ааҳгап.

138

Аурыс ҳәынҭқар Кавказ инапаҿы ианааига, иахьабалак
аиԥш, Аԥсынгьы ахьӡ аахыхны, Аҟәатәи арратә ҟәша (нас
Аҟәатәи аокруг) ахьӡыртәит, Аԥсны аҳ ихаҭыԥан аполковник Кониар дахаиргылеит. Уи урыс ҵасла акәын ҳажәлар
анапхгара шырзиуаз, аԥсуа ҵас иара иабеидыруаз! Уи издыруамызт аԥсуа иҟазшьа, иҵас, иқьабз, иҭоурых, идырырцгьы иҭахымызт. Убри иахҟьаны Лыхны ашҭаҿы ажәлар
еизеит. Аполковник Кониар даарган, ргәала аахтны иарҳәеит. Аполковник аҭак ажәа ахьиҳәоз аԥсуаа рзы ицәаԥҽыгаз
ажәа бааԥс иҳәеит, убри иахҟьаны ашьакаҭәара ҟалеит.
Аҵыхәтәантәи амҳаџьыррагьы зыхҟьаз убри ауп.
Гыртәылагьы иҟан аилаҩеилас. Аурыс ҳәынҭқар агырқәа
ирҭаху еиликаарц чынуаҩык дааишьҭит. Агырқәа уи рнапы
ыргьежьуа иԥылеит, ачара изыруит, ауха дахьышьҭалозгьы
игәы ҿыӷьыртә дҟарымҵеит. Уи аԥсуа ихы изақәнамыргоз акы акәын, иламыс дҿанаҳәон, зегьы-зегь реиҳа, иаӷа
иҿаԥхьа ихы лаирҟәуамызт.
Даҽакала иаҳҳәозар, аԥсуа ихышьҭыхреи, иԥагьареи,
иламыси иара ианихәоз аҵкыс ианиԥырхагаз рацәан.
Урҭ аҟазшьа бзиақәа рыгәхьаа зымкыз агырқәа рыжәлар
еиқәдырхеит. Аха уи ала урҭ урыҵашьыцуагьы иҟам: ус
шыҟарҵоз зынӡа тәыс рҽыҟарҵан, рхала ашәҟәы рҽанырхит, рыжәлар дырӡит.
Аԥсуа ихаҵара аазырԥшуа даҽакгьы.
Хыхь зыӡбахә сымаз ахҭыс – 1866 шықәсазы Лыхнашҭаҿы аԥсуаа аурыс иполитика ианаҿагыла аҳәынҭқар
ақәҵара шьҭихит, аԥсуаа зыгәра гам жәларуп ҳәа. Убри
иахҟьаны, амҳаџьыррагьы ҟалеит, рыԥсадгьыл аҿы иаанхазгьы быжь-километрак агаҿа иазааигәаны анхара
азин рымхын, зыгәра гамыз аррагьы иргаӡомызт. Ус, 1914
шықәсазы актәи Адунеитәи аибашьра иалагеит. Урыстәылатәи аимпериа еиднакылоз ажәларқәа зегьы алахәын
уи аибашьра, аԥсуаа рыда. Ари хьымӡӷыршьеит аԥсуаа,
рхы иақәырҵеит. Иалаган уаа хышәҩык аҽцәа, арԥарцәа
гәымшәақәа рҽааидыркылан, Австриа еибашьра ицеит, аԥсуаа закәу аҳәынҭқар идырдырырц. Ҵабыргуп, усҟан ахара ирыдаз рхырххьан, аха аибашьра иргаӡомызт. Дара рзы

139

ари, Нарҭаа реиԥш, хьыӡрацаран, аха арахь аполитикагьы
алаҟарҵеит. Уа иахьнеиз ӷәӷәала еибашьит, афырхаҵара
аадырԥшит, аҳәынҭқаргьы ҭабуп ҳәа реиҳәеит. Абасала,
урҭ афырхаҵареи ахьӡ-аԥшеи рыманы Аԥсныҟа ихынҳәит.
Ашәыргәында, абарбарҩы аԥсуаа иҵәылхны ихыччон:
«Аибашьра ҟалаанӡа аҳәа авырвырҳәа изҟьоз, аибашьра
аныҟала аҭраҵәҟьа изызҭымхыз!»
Зыԥсадгьыл зҭиуа ачарҳәаҩцәа, ацәгьаҳәаҩцәа ажәлар
рҿы «анапхаҩцәа» ҳәа ирышьҭан. Урҭ рахьтә еиҳа ахәымгара ҟазҵаз ажьрацәара хәымгарыла еилазгаз реиԥш, «амаҳагьа» ҳәа изырҳәон. Аԥсуаа рҿы ари аҵкыс ицәаԥҽыгоу ажәа
бааԥс ыҟаӡам. Даҽакала иаҳҳәозар, иреиӷьыз рҵеицәа рнапы иқәыргыланы ишьҭырхуан, «Ахаҵа ихаҵа, афырхаҵа!»
ҳәа ирышьҭан, ашәа рзырҳәон, аха зыжәлари зыԥсадгьыли зҭиизгьы «амаҳагьацәа» рыхьӡытәны, ӡы иазымыӡәӡәо
адамыӷа рнырҵон. Уи иреиҳаз хьырхәран.
Ахьӡи ахьымӡӷи ракәын, амхылдыз аиԥш, ажәлар еидызкылоз, шьаҿацыԥхьаӡа рхы иацклаԥшуа иҟазҵоз. Уи,
алыхәҭа аиԥш, аԥсуаа рыламыс зраӡоз акакәын. Ахьӡ-аԥша акәын аԥсуа илымшаша илзыршоз, аԥсра даԥылозаргьы ибла змырҟәысуаз. Ахьымӡӷ акәзар, ауаҩ имахцә нҭарс
дџыџӡа даанызкылоз мчын, ажәлар рзы уи уаҩ деилызымхуаз трибуналын. Абас иҟан Аԥсуара еибаркны изкыз ахьӡи
ахьымӡӷи, уи иахылҿиаауаз ахаҵареи.
Уи ус шакәыз ажәлар рҿаԥыц ҳәамҭақәагьы шьахәла ирныԥшуеит. Иҟоуп шаҳаҭра зуа ҳазхаанугьы. Зыӡбахә сымоу
1941-45 шықәсазтәи Аџьынџьтәылатә еибашьра Дуӡӡоуп.
Асовет Еидгыла ажәларқәа зегь реиԥш, ҳажәлар рҵеицәагьы алахәын уи аибашьра хлымӡаах, ахаҵарагьы аадырԥшит. Ԥшьҩык аԥсуаа ирыхҵан Асовет Еидгыла Афырхаҵа
ҳәа аҳаҭыртә хьӡы. Ирацәаҩуп уи аҩыза ахьӡ-аԥша иаԥсахаз, аха Усԥҟала ишьақәдмырӷәӷәеит акәымзар. Бериа имчгьы убри азҵаараҿы хылаԥшра азыруан. Ҳара иҳахәо уи
иҟаиҵо дыҟазма!
Ус шакәызгьы, шәҩыла, зықьҩыла аорденқәеи амедальқәеи ранаршьеит ҳажәлар рҵеицәа-аибашьцәа. Урҭ
Асовет Еидгыла рыхьчон, Европа ахақәиҭра азааргон, аӡәгьы ишьҭахь имгылеит...

140

Ҳажәлар ршьа иалаз ахаҵараҵәҟьа аадырԥшит ақырҭуа мпыҵахалаҩцәа ирҿагыланы рыԥсадгьыл Аԥсны
ахақәиҭра аназааргоз. Хыхь исҳәахьеит ҳаибашьцәа иаадырԥшыз афырхаҵара адунеи ишахыҵәаз. 330 инареиҳаны «Аԥсны афырхацәа» ҳәа аҳаҭыртә хьӡы иаԥсахеит. Ари
заҳалак иџьаршьоит, аха уи џьашьатәӡам, ажәлар уи ршьа
иалан, Аԥсадгьыл аншәарҭаха, ҳажәлар ашәарҭа бааԥс абла
ианҭаԥшы, иҿыхеит ршьа иалаз ахаҵара, агәымшәара, Аԥсадгьыл ахьчара. Убасҟан ауп ҳаӷа иҟаиҵаз агхагьы анидырдыр, ҳаздыруазгьы ҳаззымдыруазгьы адунеи ҳанадыр.
АЦӘГЬАРА ҞАЗҴАЗ ИАХЬЫРХӘРА. АҞЫҞҾЫҞ
АҬЫԤ АҚӘҴАРА
Ажәлар рыԥсҭазаараҿы абзиагьы ыҟан, иҟан ацәгьагьы. «Абзиа ахала аҽарҽеиуеит, ацәгьоуп ирҽеитәу», рҳәон
ажәлар. Аԥсҭазаароуп ус рҳәартә еиԥш идзырбазгьы. Абзиа
– ачара, аныҳәа – аҿҳәара змоу зегьы, аҿҳәара анарҭалак,
дасу инапы иану идыруан, ахала иҟалазшәа аҿҳәараҿынӡа
зегьы ҟалоит. Ацәгьа акәзар – иҟалоит уи иаалырҟьаны:
ԥсразар – аамҭакьаҿла ирҽеитәуп; еисразар, иаалырҟьаны аиӷара ҟалазар – еицәоу ахылҿиаанӡа иаанкылатәхоит,
аҭыԥ иқәҵатәуп. Ажәакала, ахала аҽарҽеиӡом, ирҽеитәуп.
Абарҭқәа зегьы ирзыҟаҵан ажәлар, аҭакԥхықәрагьы дара
ракәын издыз. Ҳарзааҭгылап урҭ хазы-хазы. Еиҳа имариан
аӷьычра аҭыԥ ақәҵара, избанзар, уи ахатәы закәан аман,
уи аԥҟара иқәныҟәон. Хыхь иаҳҳәахьеит, аӷьычра ахкқәас
иҟаз, насгьы иахьынтәиааргоз. Ацәыӡ зауз игәыла-изла
еирханы ашьҭа ихылон, уажә еиԥш амашьына иақәыжьны
иаургоз, шьапыла акәын. Ианырԥшаалак аҩынтә хәы ддыршәон, уи ала еилгон. Иаргамахар ауаа адыргалон. Усҟангьы аҩынтәхәы идыршәон, аха уи аиҳагьы иара хьымӡӷын,
ауаа ирылаҵәон. Ус акәымкәа, ацәыӡ рзымԥшааит, аха аӡәы
гәрамгарҭас дикит. Усҟангьы ҩбаны аҭыԥ иқәырҵон: маӡала ауаҩы дизынашьҭны, «сцәыӡ уара уоуп изгаз, усраргамаӡом, уҿы уқәшаҳаҭха. Мап анакәха аргама усырқәуеит»
ҳәа. Урҭ аҩлаԥшрак рыла уи аҭыԥ иқәырҵон.

141

Аимак роуит аигәылацәа: ма адгьыл еимаркит, ма
ԥхасҭак рибаҭеит, мамзаргьы уҳәансҳәанк иахҟьаны, иԥсыр
еибамҵәыуа, инеилыӡаа ицеит. Усҟан урҭ еижәлантәқәазар, аешьара аиҳабацәа ааидибагаланы, хазы-хазы иразҵааны, реимак еилыркаауан, изхароу иухароуп, уҽаанкыл
ҳәа иарҳәон, еиндраалон. Аимак зауз еижәлантәқәамзар,
урҭ рус агәылацәа ракәын иахәаԥшуаз. Иазгәаҭатәуп акы:
аимак зауз рахьтә руаӡәк дыжәлазаҵәны дрыланхозар,
насгьы урҭ реимак аҿы маҷк аара идзар, лахь имҭакәа излауала еикәдыршон. Ихаҭагьы уи еиҳа ихы дазнархәыцуан.
Егьиабжьарак, ус еиԥш иҟоу аус ианахәаԥшуа зыда ԥсыхәа
амам аҿынӡа обиективла иахәаԥшуан.
Хыхь исҳәахьеит гәрамгарҭас иркыз ддырқәуан ҳәа,
аха урҭгьы еиԥшымызт. Џьмак сцәыӡит, ма ӷаацк сцәыӡит
ҳәа зыгәра изымго дганы аныхаҿы дирқәуамызт, дирқәуан ажьираҿы. Аҵла ҩа ашьапаҿы днаганы дандырқәуазгьы ыҟан: «Сара исхараны сыҟазар, абри аҵла аиԥш сҩааит» иҳәар акәын. Ус еиԥш мцла ақәра зегьы иреицәан ҳәа
иԥхьаӡоуп азы, уаҩы изыгәаӷьуамызт. Ус анакәха – даргамахон.
Уаҩшьроума, ма даҽа ус бааԥск акәзар, ахара зыдхалаз мап аник, аныха аҿаԥхьа ихы ирқьиар акәын. Уи азы
зыжәла еизакым хҩык ахықәаацәа аашьҭыхны, ақәра идызҵо, убас егьырҭ ашаҳаҭцәагьы адгаланы, аныхаҿы дықәуан, исыдыркылаз ахара шысхарам ҳәа. Уи ашьҭахь урҭ еиндраалон. Иҟан идырқәуаз даныбӷуазгьы:
«Иԥшьоу Дыдрыԥшь ныха суҳәоит, сцәа иҭам ҭазыгӡаз,
ахьымӡӷ сзыргаз абри ауаҩ дахьурхәырц, сара сразны дҿысхаанӡа хақәиҭра иумҭарц!» «Амин!» рҳәон ихықәаацәа.
Ирҳәоит мыцла иқәыз аныха дакуеит ҳәа. Иара убас
харада-барада идырқәыз дыбӷар, дзырқәыз дакуеит ҳәа.
Урҭ рыҩхҭыск раан, ашьтәа шьны рхы ҿырхыр акәын, мап
анакәхагьы ҭаацәала иқәнахуан.
Ацәгьаурақәа еиԥшымызт, еиԥшымызт урҭ рхьырхәы­
шьагьы. Ауаҩы гәаӷшақә дызшьыз иҭахаз иашьцәа ишьа
руан. Ажәлар рҿы уи закәанын, иақәӡбомызт. Ус акәымкәа,
машәырла ауаҩы димхашьыр, ауаа ҟәышцәа бжьаланы еин-

142

дыршәон. Иҟалон убри аҩыза ахҭысгьы – ауаҩы машәырла
дызшьыз иҭаацәа аалаганы иршьыз ихәыҷы дымҵарсны
дганы драаӡон. Данарԥысхалак ачара изуны ауаа ицҵаны
иабраа дганы дрырҭон, аӡӡеира-ахәԥҳара рыбжьалон, еиуацәахон.
Ауаҩшьра зыбжьалаз еиуацәахон.
Ауаҩшьра зыбжьалаз реиныршәараҿы иҟан даҽа формакгьы – ашьаԥса ашәара: хыԥхьаӡара рацәала арахәҭиаа
рырҭон, уи ала иагьеинышәон.
Аԥсуараҿы ахьӡи ахьымӡӷи даара иӷәӷәан. Ауаҩы угәааны унаигәҭасыргьы уисыргьы акны иԥхьаӡан – ихьымӡӷын.
Уи ианаамҭаз аҭак ҟаҵатәын, нас ирзааигәоу рыла еиныршәатәын, мап анакәха ауаҩшьрахьы икылсыр ауан.
Ихьымӡӷ дуун амаҳагьара: ауаҩы ижәлантәык длыхнаҳәаар, уи аижәлантәқәа зегьы рзы ихьымӡӷын. Убри аҟнытә урҭ рхы ааилакны ари аус бааԥс иахәаԥшны ашьра
иқәырҵон, иҟан рҩыџьагьы аныршьуазгьы.
Маҳагьаран ауаҩы харада-барада иан, иаб, иашьа,
иаҳәшьа, иара убас иԥҳәыси ихшареи аӡә дишьыр.
Ажәытәан амаҳагьара ажәлари урҭ рхада Аԥсны аҳи шырзыҟаз атәы иҩуеит аурыс ҵарауаҩ Ф. Завадски. 1867 ш. агазеҭ «Кавказ» аҿы иикьыԥхьыз астатиаҿы ҳаԥхьоит:
«Аԥҳәыси адгьыли ирхылымҿиаауа егьыҟам» рҳәон, избанзар, урҭ ирхылҿиаауаз аус аҭыԥ ақәҵара еиҳа иуадаҩын.
Арԥыс аԥҳәызба ажәа лниҵеит, аԥҳәызба мап-чап лҳәан,
аха дазааин, ажәа илҭеит. Нас, иҟалаз здырхуада, арԥыс
иҽааникылеит. Аԥҳәызба дыԥшын, дыԥшын, аха ихабар
анылымба, ажәа инылҵеит угәы иҭоузеи ҳәа. «Сара сыхәмарноуп ишысҳәаз, лафуп, бареи сареи акгьы ҳабжьам»
иҳәеит. Аԥҳәызба мчыла сиццоит ҳәа дауалагоз, уаҳа имыргамакәа лҽаанылкылар ауан, аха мап, са сышԥеиԥхьаӡаз,
са соума дызхыччоз лҳәан, илыргамеит урҭ ирыбжьалаз
агәынамӡара. Ари заҳаз лашьцәа рхы иақәырҵеит. Абасала, ҩ-жәлакы еиҿанагалеит. Ac аиԥш иҟаз ацҭәа, ашьакаҭәарахь ииасаанӡа, аиҳабацәа рыбжьаҟазаны аимак аҭыԥ
иқәырҵон: арԥыс – сажәа ажәоуп, аԥҳәызба ажәа лнысҵеит,
дысгәаԥхоит, дагьызгоит аниҳәоз ыҟан, уи ала хьаадабаада
аус аҭыԥ иқәырҵон; иҟан аԥҳәызба апринципра аарԥшны,
зҿы назырҳәы-аазырҳәуа арԥыс сызиццом ҳәа мап анылкуазгьы. Уигьы лабаахаран арԥыс изы. Ус акәымкәа, арԥыс
инаҿаршәны дызгом ҳәа мап икыр, иакәым ахылҿиаар
ауан: ма дрыпҟон, дамыӷак инырҵон, уи ахаан ихымҵуаз
хьымӡӷын, иҟан еиҳаз анахылҿиаауазгьы.
Арԥызбеи аԥҳәызбеи ас еиԥш реизыҟазаашьаҿы еиҳа
аҽарӷыӷкуан аҿа лырҳәаны анапеимдахь еимырдахьазар.
Уажәраанӡатәи хыччаразар, уажәтәи хьымӡӷын. Аха урҭ
раҵкыс еицәахын дихнаҳәаазар. Усҟан аусҳәарҭагьы ақыҭа

144

аиҳабырагьы ршьапы иқәгылон, урҭ ракәын арҭ рус иахәаԥшуаз, изыӡбоз, аҭыԥгьы иқәызҵоз.
Аԥҳәызба лыхьӡи лыхьымӡӷи реиԥш акәын, аԥҳәысеиба лыхьӡгьы лыхьымӡӷгьы шыҟаз. Уи хҳәааԥҳәаак анлоу
ихьымӡӷ дуун лашьцәа рзгьы, дзыднагалаз рзгьы. Уигьы,
хыхь ишысҳәаз аиԥш, изыхәҭоу ауаа адгаланы иахәаԥшуан,
амҩа иқәырҵон.
Адгьылгьы иара убас, ацҭәи аимак-аиҿаки анамамыз
ыҟамызт. Убасҟангьы ианаамҭаз аҭыԥ иқәҵамзар, ауаҩшьра ахылҿиаар ауан. Уи рдыруан аусҳәарҭагьы, ақыҭа
аиҳабырагьы, убри аҟнытә урҭ иаразнак аимак ахьыҟалаз
рҽынбжьажьны, амцабз ахылҵаанӡа, аҭыԥ иқәырҵон.
Адуцәа рыхьӡи рыхьымӡӷи ахәыҷқәа анаҿыԥшуазгьы
ыҟан. Ахәыҷра хәыҷроуп, амаҷ азы ргәы ааибаганы еисыр
ауеит. Ҩыџьа еисыр, руаӡә даиааиуеит. Ари хьымӡӷшьаны
ашьоурахьы ианиасуаз ыҟан, еиҳараӡак аҟәышра зыцәмаҷыз адуцәа рхарала.
Ахьӡи ахьымӡӷи Аԥсуараҿы еснагь еивагылан, урҭ
еихылҿиаауан. Зхы пату ақәызҵоз ахьымӡӷ дацәшәон,
уи ахыхьымӡӷшьарагьы ацын. Убри акәын ацәгьарашҟа
икылзгозгьы. Аха «ажәлар рыбз хәшәуп» рҳәон, урҭ рыбз
ахәшәра ахьааԥшуаз абас аиԥш иҟаз аҟыбаӡыбақәа рҟны
акәын. Ажәлар рыбз ахәшәра еиқәнархон аиӷара зыбжьалаз.
Абасала, шәҟәы-быӷьшәны ианымыз рхатәы кодекс рыман аԥсуаа. Уи ашәҟәы иану аҵкыс амч аман, ламыслагьы
имҩаԥыргон.
Иҟан абриаҩыза аҵасгьы. Машәырла ауаҩы дҭахеит.
Амашәыр шыҟалаз еилкааны аҭыԥ иқәырҵеит: зымшала
иҟалаз рганахьала, азин ҟаҵаны аԥсрахьы иаарышьҭуан.
Аха уигьы азмырхакәа, амашәыр зымпыҵҟьаз ихала ихы
аџьамыӷәа анахигоз, џьамыӷәала аԥсы даниџьабоз ыҟан:
аԥсра иақәшәаз рыҩнаҭа днеины ишьапы хтны шықәсык
рымаҵ иуан, дџьабон. Шықәсык ашьҭахь аԥсаҭатә иманы,
ауаа хатәрақәа шьҭыхны, аҳәса хазы ачыс, ашьамаҟа ҟаҵаны аԥсхәраҟны инеиуан. Убри ашьҭахь иџьабара ааникылон. Уи инаркны урҭ аиуацәа-еигәыцхәцәа реиԥш, еибабон-еибаҳауан, рыцәгьеи рыбзиеи рҿы еилахәын.

145

АЛКААҚӘА
Ишԥаҟоу иахьа ацәгьоуреи ахьырхәреи?
Ҳара ҳажәлар Анцәа ишеит еснагь иԥишәаларц: абзиагьы ҳирбоит, ацәгьагьы ҳирбоит – рыҩбагьы ԥышәароуп.
Абзиара ануирба, уи пату ақәуҵароуп, пату анузақәымҵа,
Анцәа игәы иахәаӡом. Аха ажәлар ус ауп ишыҟоу: аԥсҭазаара бзиа роур, уи еснагь ԥсахрада ус иҟазаауа џьыршьоит.
Нас уи абзиа инашьҭагыланы рыԥсҭазаара еицәахар, нас
ауп уажәраанӡатәи абзиа анеилыркаауа. Урҭ ус акырынтә
иақәшәахьан – ԥышәарамзи еснагь изҭагылаз! Убриазоуп
ажәлар изырҳәаз: «Еицәоу умбакәа еиӷьу уздырӡом!»
Асовет аамҭа, исҳәахьеит, еиҭасҳәоит: ацәгьеи абзиеи еиҟаран. Еиҳараӡак ацәгьоурақәа рҿагылараҿы аусду
мҩаԥыргон, убри иабзоураны ҳацәа ҭынчын. Арҳәреи
аӷьычреи рҵыхәа ԥҵәамызт, иҟан, аха, уажәы еиԥш,
ицәаԥҽыганы иҟамызт. Ҭоурыхла арҳәрақәеи аӷьычрақәеи
иаадыруаз абаҟоу: акәты рӷьычуазар ихьымӡӷыршьом,
амаҭәажә рӷьычуазар иԥхаршьом. Аԥҳәысеиба лыҷкәын
Аԥсны ахақәиҭра ихы ақәиҵеит, ихәыҷқәа рыхш аарҿы­
ҵкәкәааны лыжәхьа заҵәы pгеит. Ари гәнаҳара дууп Анцәа ду иҿаԥхьа, аԥааимбарцәа рҿаԥхьа. Уи агәнаҳа шихьӡо
издырӡом, аԥҳәысеиба лакәзар, дылныҳәома уи ахәымга,
длымшәиуеи, убри лышәиԥхьыӡгьы иқәшәоит. Ихаҭа иакәзар ибаргәузеи, аха ихшара рахь ииасыр, урҭ ирықәшәар?
Агәнаҳа ҟазҵаз ихазгьы иҟаиҵоит, иҭаацәа рзгьы. Мшәан,
аԥҳәысеиба лхәыҷқәа рҿаҵахәы ирҿихыз иҭаацәа роуми,
ихәыҷқәа роуми изҿеиҵоз! Ашәиԥхьыӡ аҵла арҩауеит
рҳәоит, аҵла зырҩаз ауаҩы ивсуа иҟоума! Абарҭқәа зегьы
ажәлар ргәы иалоуп, иџьоушьаша урҭ ԥшуп аиҳабыра рахь
абарҭ рҵыхәа анбадырцәо ҳәа. Хыхь исҳәахьеит жәытәнатә
аахыс ажәлар рыцәгьеи рыбзиеи шдырҽеиуаз, рыҩнуҵҟа
ирымаз аиҿкаарақәа, нас урҭ заҳхашҭри иахьа. Уи атрадициа абыржәаҟара ианбаҳҭаху! Абас аԥышәара ианааҭагылалак акәын ажәлар анеидгылоз, рыҩнуҵҟатәи русқәа
рхала ианеиҿыркаауаз ианырӡбауаз. Аҳәынҭқарра иахагылоугьы ирылшо ала аус руеит, аха... «Аха» – гәынамӡароуп!

146

Гәынамӡарас иҟоу: акы – знапы цқьам, гәыкала аус зымуа
рацәахеит; ҩба – ажәлари дареи еимадаӡам, ажәлар рыцхыраарала ирыӡбалароуп зыӡбахә ҳамоу апроблема. Уи
макьана иҟаӡам, уи ҟамлакәа, ӡбашьа амаӡам апроблема. Ус
анакәха, ҟаҵашьа амаӡам Аԥсуа ҳәынҭқаррагьы.
Даҽа проблемак ари аус иаԥырхагоу: иҟам аҭаацәара рҭакԥхықәра! Иҟам аижәлантәқәа рҭакԥхықәра! Иаҳцәыӡит ахьӡи ахьымӡӷи – ҳажәлар уи акәын еибаркны измаз. Урҭқәа рхаҭыԥан ацәгьара аӡәы иқәԥҽны дҭаркыр,
хыхь зыӡбахә сымаз зегьы ршьапы иқәгылоит: шьоукы
аиҳабыра рахь аҳәара-ачара амҩа иқәлоит, шьоукы аԥара
еизгара иалагоит. Абарҭ зегьы милаҭ цәаԥҽыгоуп. Избан
ҳажәлар ахақәиҭра анроу рхаҵкыс изымиааиз? Ахақәиҭра
ҳамҭас иҳарымҭаӡеит. Ҳҵеицәа ршьалоуп ахақәиҭра шаҳзааргаз, нас урҭ рхы зқәырҵаз рыԥсадгьыл ламысла аныҟәгара зҳалымшазеи?! Избан урҭ ақәрахьымӡақәа ирласны изаҳхашҭыз?! Аӡәы игәалашәо, аӡәы ихашҭуа изыҟаларызеи
рхы зқәырҵаз рыԥсадгьыл макьана ршьа аламбаӡацтеи! Ус
анакәха, ари иԥшьоу дгьылуп, уи зџьынџьу рзы иԥшьоу тәылоуп, иԥшьоу атәылаҿы ацәгьара аҟаҵара гәнаҳара дууп.
Аха уи ҳазымхәыцкәа агәнаҳара ҟаҳҵоит, ус анакәха, иаҳхашҭит зхы нақәҵаны ахақәиҭра ҳзаазгаз ҳҵеицәа. Уигьы
акәым, Аԥсны иахьа иҟало ахҭысқәа адунеи иахыҵәоит, зегьы рылаԥш ҳхуп. Ишԥаҳзырҳәо урҭ? Ҳара зегьы ҳарҭахӡам.
Ҳара ҳаҵкыс ҳаӷацәа ирыдгыло рацәаҩуп, ус анакәха, урҭ
иҟарҵо апропаганда адунеи иахдырҵәоит. Ирҳәазеи урҭ?
«Аԥсуаа уааҳә уны аиааира ргон, аха рҳәынҭқарра шрызныҟәгоз аадырԥшит». Ҵабыргуп, аибашьраҿы иҳацхрааз
ыҟоуп, аха урҭ иҳацхраауан аҟароуп, аибашьра ахьамҭара
зҟәаҟәа иаақәызхыз ҳҵеицәа роуп, 90% инықәырԥшны ауп
ишысҳәо, иҭахаз ҳҵеицәа роуп. Аха ҳара ҳаиҿымкаарақәа
ҳазҭахым ишиҭаху инарҳәы-аарҳәны дрыхцәажәоит. Ишԥа
нас, аҳәатәы раҳҭан, ирҳәоит!
Иаамҭоуп уажәшьҭа абарҭқәа зегьы ҳрызхәыцны ҳагхаԥхақәа рырҽеира, ҳҵеицәа рхы зқәырҵаз ҳаԥсадгьыл
Аԥсны ламысла аныҟәгара. Ари ҟазҵо «нахьхьи игыло»

147

ракәӡам, ҳара зегьы аӡәаӡәала иҟаҳҵозароуп – дасу ҳахьгылоу иҳалшо ҟаҳҵап, ламысла, гәыкала. Убасҟан ауп Аԥсуа
ҳәынҭқарраҵәҟьа аныҟаҳҵо.
АԤСУА ИХНЫҞӘГАШЬА: ИФАТӘ,
ИЖӘТӘ, ИЧЕИЏЬЫКА
Адунеи аҿы шәкыла амилаҭқәа ыҟоуп, урҭ ирымоуп рхатәы ҭоурых, рхатәы культура. Бырзентәыла аагозар, иахьатәи аҳәынҭқаррақәа ршәага-загала ҳәынҭқарра
хәыҷноуп ишыԥхьаӡоу. Ус иҟоуп ауааԥсыра рхыԥхьаӡара,
территориала, економикала. Аха ажәытәӡатәи абырзенқәа
убриаҩыза акультура аԥырҵеит, рҳәынҭқарра акәым, Европатәи ажәларқәа зегьы ирызхаша. Ус ауп адунеитәи
ажәларқәа ркультура аҭоурых шыҟоу. Хыхь исҳәахьеит:
аславианцәа (аурысқәа налаҵаны) рышәҟәҩыра абырзен
шәҟәҩыроуп шьаҭас иамоу.
Ажәларқәа ркультура иахәҭакны иҟоуп рхатәы бзазара,
рыфатә-рыжәтә раԥхьа инаргыланы.
Еицырдыруа ажәоуп: ауаҩы ахан иргыларц, ашәҟәы
иҩырц, амузыка аԥиҵарц, иԥсадгьыл ихьчарц азы, раԥхьа
иргыланы акрифароуп, акрижәыроуп, иҽеилеиҳәароуп,
ихы назҵеикуа ахыбра имазароуп.
Ари азҵаараҿы аԥсуаа ианакәызаалак ихьԥшымызт,
рхатәы бзазаратә культура аԥҵаны ирыман.
1980 шықәсазы Естониантә сасык ашәҟәыҩҩцәа даҳҭан.
Аԥсуа қыҭақәа рахь дааган, ҳажәлар рынхашьа-рынҵышьа,
хныҟәгашьас ирымаз иҳарбеит. Аҵыхәтәан данцоз ҳиазҵааит Аԥсныҟа уаара ушԥазыҟоу ҳәа.
«Сара избази исаҳази макьана цқьа срызхәыцроуп,
– иҳәеит иара, – амала уажәнатә иналкааны исҳәо, шәара,
аԥсуаа, сыжәлар раҵкыс акультура змоу жәларуп: шәара
ишәымоуп шәхатәы чеиџьыка, шәхатәы чысхкқәа».
Иҵабыргыҵәҟьаны, аестон ишиҳәаз аиԥш, европаа зегьы рчыс хкқәа еиԥшуп, абри амилаҭ, абри рчысуп ҳәа иналукаауа маҷуп. Авариантқәа ыҟамкәа! Иаагап аборшьч. Уи

148

зегьы ирымоуп, аха иалкааны идырҽхәоит аукраин боршьч.
Уи хәыҟаҵаҩ бзиак илыбзоуразар акәхап, аха уи уажәы зегьы ирзеиԥшхеит.
Аԥсуаа рҿы ачеиџьыкагьы акульт ыҟоуп. Уаӷа учеиџьыка агьама аниба нахыс шәеиӷацәаӡам. Ачеиџьыка чыслоуп
излашьақәгылоу. Анкьа, ажәытәӡа аԥсуаа ачарыц ларҵон,
иаадрыхуан. Ачеиџьыка ахьӡгьы зхылҵыз уи ауп: ачеи
аџьыкеи. Иларҵон, иаадрыхуан иара убас ашыӡи ахәыӡи.
Ахәыӡ «абысҭа» ҳәагьы иашьҭан: уи ирсаны абысҭа руан.
Мысҭхәагала иумхәозар, мҳаԥла иузымхәартә ибаӷьаны
ируан. Аҵыхәтәан, 200-ҟа, 250-ҟа шықәса уажәаԥхьа Американтә Европаҟа аџьықәреи анықәнагала, Ҭырқәтәылантә Аԥсныҟа иаанагеит. Уи ирласны аԥсуаа ирылаҵәеит:
ахәыӡ иалхны ируаз абысҭа, аџьықәреи шыла иалхны ируа
иалагеит. Излырхуаз аматериал аҽаԥсахзаргьы, абысҭа
шбысҭаз иаанхеит. Уи инавагылеит аҟәыд. Аԥсуа еснагьтәи
ҭаацәаратә фатәыс имоуп убарҭ аҩба – аҟәыди абысҭеи.
Урҭ ирыцуп ауҭраҭых хкқәа: идырҵәуа (анаша, апомидор,
ахәыл, ацыца, акапусҭа, аҷыркәа), аҟәыд агьама бзиа азҭо
ахәысхәа. Аҭыԥ ҷыда ааннакылоит апырпыл, уи иалырхуа аџьыкҵәаҵәа. Урҭ зегьы ирымоуп агьама ҷыда рызҭо
рхатәы технологиа.
Ахшхарҵәи акәаци змам милаҭ дыҟаӡам, уи милаҭ чысуп узазҳәом, аха аԥсуа ихшхарҵә архиашьа, уи ахкқәа аӡәгьы иҿимҵааӡеит, ашәеилаҵеи ашәхарҩеи ихала иаԥиҵаз
роуп. Ажәа «сулугун» зхылҿиааз ашәеиларгәыгә (ашәеилаҵа) ауп. Ус анакәха, Кавказтәи ажәларқәа аԥсуаа ҳҟнытә
ауп уи ахьӡгьы ахаҭагьы ахьынтәиааргаз.
Иаагап акәац. Аԥсуа ишьтәа ашьышьа аҟара акультура зцу, ҳашьцәа адыгаа ртәы алаҳамҵозар, иҟалап аӡәгьы
имамзар: аиҿыхшьа, ажьыхәҭақәа реихшашьа, урҭ рахьтә реиҳа ихатәроу, аҽыҭмыҭқәа иаамхны икарыжьуа уҳәа,
акультура дуӡӡа иарҿиаз ракәны иҟоуп.
Уигьы акәым, акәац хкқәа аагозаргьы рхатәы ҷыдарақәа
рымоуп, акәац иахьугалак икәацуп, аха: акәац жәны, акәац
ҵааны, нас амцаҿы ирԥшшаны, аҭубар. Арҭ аххкык абысҭа
ишанаало аиԥш ачабабагьы ианаалом, амгьалгьы, алауашь-

149

гьы ирнаалом. Урҭ Анцәа «изишаз» аԥсуа иқьафуразоуп.
Аџьыкҵәаҵәа ҩыла иршьышьны агәаҵәа иахьшьны ирӡуеит, амгәа рчаԥоит – урҭгьы рхатәы ҷыдарақәа рымоуп.
Акәтыжьгьы ижәны, аџьыкҵәаҵәа акәты атәан ала
иршьышьны иахьшьны амцаҿы ирӡуеит, ма ашьтәажьы
аиԥш, хатәра-хатәрала еиҿыхны, аԥсуаҵас аџьыкҵәаҵәа
алҟьо, еиларшәшәа ирчаԥоит, акрыфара згәамԥхаӡо ачымазаҩгьы деилаҳаны ифартә, агәаԥхара-чара аманы иҟарҵоит.
Ирацәоуп, ибеиоуп аԥсуа ичысхкқәа. Акәаци акәтыжьи
аџьыкҵәаҵәа усгьы ирыцуп. Уи инаҷыданы арашыха сыӡбали аԥҳәасасыӡбали акәаци акәтыжьи иузырҟәымҭхо ирыцуп. Ахәылбӷьи абырҷмани каҷбеила ичаԥаны, еиуеиԥшым
арҵәы хкқәеи ауҭраҭыхқәеи – ирацәоуп ус еиқәуԥхьаӡаша.
Аҩы, ауатка, ажьырӡы...
Иналкааны иазгәасҭар сҭахуп: урҭ зегьы аԥсуа хныҟәгагас имоу чыс хкқәоуп. Аха урҭ, амаҭәа аҽеилаҳәара анаҩсгьы
ишҽырбагоу аиԥш, рхатәы ҷыдарагьы рымоуп. Убри аҷыдароуп «аԥсуа чеиџьыка» ззырҳәогьы. Аԥсуа ҭаацәашәала
еснагь иифо – аҟәыд, абысҭа, арҵәы, ахшхарҵәы – асас данааилак, уигьы иҩны урҭ роуп иифо, аха уажәы аԥшәма урҭ
иаҭәеишьаӡом: ашьтәа изишьуеит дсас дахьзар; уак-ҭахык
иакәзар – акәты изишьуеит. Хыхь ишаҳҳәахьоу еиԥш, даҽа
цыфа ҷыдак имоу изцәыригоит. Абасала, аԥсуа чыс ҵакылагьы формалагьы ахатә ҷыдара амоуп асас ианизцәырырго, усҟан уи чеиџьыкоуп, аҳаҭыр ҳаракхоит.
Дасу ичыс иара изы ихаауп рҳәоит, усоуп иагьшыҟоу.
Аха аԥсуа чыс згәы бзиоугьы згәы бзиамгьы рзы чыс ласуп ҳәа иԥхьаӡоуп, атәым милаҭгьы иргәарԥханы ирфоит. Аԥсуа чыс акалори бзиа амоуп, аха ауаҩы ицнаҵаӡом.
Иаҳҳәап, асуԥи, аборшьчи, ачеи есымша изфои аԥсуа чыс
зфои ааидургылар, аԥсуа дкалаӡа дыҟоуп, егьи мыцхәы
ицны, имгәацәа кылшьшь дыҟоуп.
Агеронтологцәа ицо-иаауа иҭырҵаауеит аԥсуа иқәра ду
«амаӡа» аҵырдыраарц. Сара уи анаука сацәыхароуп, аха
сымҩашьакәа абри азҵаара аҭак ҟасҵоит: избан ҳабацәа
шәышықәса рҿынӡа знырҵуаз, уажәы хынҩажәижәаба,
ԥшьынҩажәа изреиҳамхо?

150

Ҳабацәа рыԥсҭазаара иԥсабаратәны (естественно)
имҩаԥысуан: аус иуан қәнагала, акрифон иласу, иԥсабаратәу, ауаҩы ицзымҵо, акалори бзиа змоу фатәыла, ахшхарҵәы раԥхьа инаргыланы; арыжәтә иҽаиршьӡомызт,
иижәуаз цқьан, ихәшәыркымызт; аԥхын ашьха дцон, уаҟа
хышхарҵәы мацарала дчон; игәы ҭынчын, ицәа ҭынчын,
мыцхәы гәамҵра имаӡамызт, уахгьы-ҽынгьы ҳауа цкьала
иԥсыԥ леигаҩеигон. Ac еиԥш аԥсҭазаара змаз изы 100–120
ш. инеиҳангьы анҵра проблемак аманы иҟаӡамызт. Ҳиазҵаап апрофессор-агеронтолог: абраҟа еиқәысыԥхьаӡаз
рахь акыр мыцхәума, мамзаргьы акыр узацҵома ҳәа. Агәра
ганы сыҟоуп дышсықәшаҳаҭхо ала.
Аҩбатәи азҵаара аҭак. Асовет мчра ашықәсқәа рзы аԥсуа
иԥсабаратәыз иԥсҭазаара иаақәырҵәиааны аҽеиҭанакит.
1. Ифатә, ичыс хкқәа шыҟаз иаанхеит, аха ахшхарҵәы
уажәраанӡа меигӡарах ишыҟаз аиԥш иҟам, иӷархеит иԥсабаратәу аԥсуа ичыс;
2. Аџьықәреи аминералтә рҵәыгалоуп, шамахамзар,
ишаадрыхуа, иара убас ауҭраҭыхгьы;
3. Зегьы-зегьы ирыцкны иҟалеит арыжәтә: иҩума, иуаткоума, шамахамзар, зегьы шьақарлыхуп. Амедицина излаҳәо ала, уи ауаҩы ишьа иалалаӡом, изеиқәаҳаԥхьаӡарызеи, изԥырхагам органк ыҟам, анерв раԥхьа инаргыланы,
зегь рыла уи ауаҩы изыҳарамуп;
4. Анкьа аԥацхақәеи, аӷәтәы ҩнқәеи ирыҩнан, уажәы
бетонла, қьырмытла ичаԥоу, ҳауак зкылымсуа ахан дыҩнакуп. Абри иԥсҭазаара ҿыц иахҟьаны аԥсуа уахынла ҳауа
цқьа изыфаӡом, ҽынла заҵәык ауп, уигьы ақыҭаҿы дынхозар. Ари аԥсуа дзышьцыламыз ԥсҭазаароуп.
Абарҭ афактқәа анализ анырзааулак, иџьаҳшьаӡом иахьа
аԥсуа 70–80 дреиҳаны иахьнимҵуа.
Аԥсуареи аԥсуа иԥсҭазаареи, ишаабо аиԥш, иахьа
ишьақәҟьаны иҟоуп, анаҩс урҭ рышьақәыргылара ҳаназыхынҳәуа, хыхь еиқәысыԥхьаӡаз афактқәа цқьа инарҵауланы иҭҵааны, иахәҭоу алкаагьы ҟаҳҵароуп. Шьаҭанкыла
мап рцәаҳкроуп ҳара иаҳцәтәымны иҳаднагалаз, насоуп
аԥсуараҵәҟьа анеиқәҳархо, аԥсуа игәамчи иқәреи анизыхынҳәуа.

151

Ауаҩы игәамч шаҟа иӷәӷәоу аҟара ихылҵуагьы ргәамч
ӷәӷәахоит, инеизакны амилаҭ гәамчгьы ҟалоит. Згәамч
ӷәӷәоу амилаҭ ирылымшара иҟоузеи! Агәамч – уи амалқәа
ирмалуп.
АЛКААҚӘА
Хыхь сызлацәажәаз жәытәнатә аахыс аԥсуаа традициала
фатәыс-жәтәыс, хныҟәгагас ирымаз ауп. Уи ҳажәлар идырҿиаз иоригиналтәу бзазаратә культуроуп. Аха аамҭақәа
рҽырыԥсахуеит, ажәларқәа ркультура еилаҵәоит, рмилаҭ
фатәқәагьы.
Ҳажәлар рмилаҭ чыс инаваргыланы, егьырҭ ажәларқәа,
еиҳараӡак европатәи, ачыс хкқәагьы ҳрацион иалало иалагеит, еиҳараӡак ақалақь аҿы. Иахьа аборшьч, асуԥ, ахарчо, акотлет, абрынџь, ашьаҳариа уҳәа милаҭ чыск еиԥш
иҟарҵоит, гәахәа дула ирфоит аԥсуа ҭаацәараҿы. Ари ибзиоу, ицәгьоу? Ҳәара аҭахума, даара ибзиоу акакәны иҟоуп, избанзар, аҳақьымцәа изларҳәо ала, ачыс иага акалори
ҳаракызаргьы, еснагь хкык амацара уфалар, уиаҟара хаҳара
уоуӡом – ауаҩы ифатә шьақәгылазароуп еиуеиԥшым чыс
хкыла, урҭ шаҟа ирацәоу аҟара ихаҳауеит.
Анкьа аԥсуаа, ааглыхратә тауарқәа рыла имчымхазаргьы, меигӡарахда ахшхарҵәы рыман, ирыгмызт акәацгьы,
акәтыжьгьы. Уажәы урҭ анырзымхо, еиҳараӡак аӡын, урҭқәа
зыԥсахуа европатәи ачыс хкқәа рхы иадырхәозароуп.
Ақыҭаҿы инхо уи азы рҭагылазаашьа еиҳагьы еиӷьуп: уаҟа
акартош, акапусҭа, апомидор, абаклаџьан, аболгар пырпыл
уҳәа зегьы адгьыл иқәаадрыхуеит, урҭ ирылхны аборшьч
ҟарҵоит; абаклаџьани, аболгар пырпыли, апомидори, азараҟьа хәшала еиҵаџьны иҟарҵо ачаԥа, ачабаба ма амгьал
иадкыланы ирфоит, уи аӡынразгьы ихырҩоит, шьыжьла
ахәыҷқәа ашкол ахь ианцауа азы иреиӷьу фатәуп. Акартош хәшала иуџьыргьы ифатә бзиоуп. Ахәыҷқәа рзы ифатә
бзиоуп иара убас еиуеиԥшым аварениақәеи аџьемқәеи.
Урҭ шьахәла ирылҵуеит шәыр хкыс иҟоу зегьы: аҳа, аҵәа,

152

абҳәа, абҳәаса, атама, абгыӡра, ашымҳа. Аварениеи аџьеми шьахәла иалҵуеит алаҳа. Урҭ зегьы ақыҭаҿы хәыдаԥсада икажьуп, ашьақар ауп иаҭаху. Ашьақар ажь иаҭаны аҩы
алырхуеит аҩыжәцәа – уи хәшәыркуп ҳәа иԥхьаӡоуп, алкогольтә чмазара арҿиауеит, анаркотикатә маҭәашьар иаҩызоуп ауаҩы игәабзиара аҵшәаараҿы. Еиӷьми аварениахь
рхы иадырхәар! Иаҳҳәап, ақыҭаҿы аҭаацәа ахшхарҵәы
рымаӡам, еиҳараӡак аӡынра, ашьыжь ахәыҷқәа ашкол ахь
ианцо ирҿарҵои? Чаик инахәозар акәхап, аха хаҳарас иалоузеи? Ахәыҷы шаҟа дыҭҭәааны дуааӡо аҟара игәамч
бзиахоит, згәамч бзиоу изҳарагьы бзиахоит, махашьахалагьы дыӷәӷәахоит, ихшыҩгьы еилфаҷа иҟалоит. Абри ҳхамышҭып анацәа, абацәа, андуцәа, абдуцәа. Убри иахьа иҳагуп, еиҳараӡак ҳқыҭақәа рҿы. Ҳабацәа ус рҳәон: «Ахәыҷы
быжь-мгәак имоуп, иарӷьажәҩа ишьҭнахуа ҽнак ифоит». Уи
дыҩуеит, дыԥауеит, ҭынчрак имаӡам, иорганизм аџьа аирбоит, ус анакәха, уи ааԥсара иҟанаҵо аҟара афатә-ажәтәгьы аҭахуп, иаҭахуп иорганизм иазыԥҵәоу акалори. Урҭқәа
анаиулак ауп ахәыҷы игәамч аныӷәӷәахо.
Аԥсуа қыҭақәа рҿы аџьықәреии аҟәыди рнаҩс ирацәоуп акартош, акаԥуста, убас ауҭраҭых бзианы иҟазҵо. Иаагап акартош. Уи февраль мзазы иларҵоит, ииун аҽанааҩнашо иҵырхуеит. Акартош аарыхра злабзиоу, акы – уи
аныҟало аамҭазы аарҩара ҟалаӡом, ҩба – акартош ааҵхны
аџьықәреи, аҟәыд, ма даҽаки иуҭаху лауҵоит. Абасала, уи
адгьыл ҩ-ҽаҩрак ықәааурыхуеит. 1998–99 шықәсқәа рзы
аарҩара иҟалаз иаҳнарбеит ҳаԥхьаҟа уи хшыҩзышьҭра
шаҭаху, иналак-аалакны акәымкәа, ақыҭаҿы зегьы иаадрыхуазароуп хыхь зыӡбахә сымаз акультурақәа. Аџьықәреии
аҟәыди ҟамларгьы урҭ фатәыс шьахәла ухы иаурхәоит.
Аарҩара ԥырхага ҟанамҵар, имцхәны иааурыхыз аџьармыкьахь икылганы иуҭиуеит, аԥара унаҭоит.
Изааӡарызеи, урҭқәа ракәым, итрадициатәу аԥсуа
уҭраҭыхқәа, ахәыл, ацыца, ахәысхәа уҳәа аӡынразы меигӡарахда измоу маҷуп. Ацыца акәзар, ажәла зынӡа иӡӡеит, иахьатәи абиԥара ирбаргьы ирыздырӡом. Урҭ зегьы
шьақәыргылатәуп, ирҿиалатәуп, ауҭраҭыхааӡара, уи ҳафатәи ҳажәтәи иахәҭакны иҟоуп.

153

АԤСУА ИДОУҲАТӘ ԤСҬАЗААШЬА: АШӘА, УРҬ
РЫХКҚӘА, АКӘАШАРА, АҼЕИЛАҲӘАРА, АҼЫРБАРА
Аԥсуа идоуҳатә ԥсҭазаара иузаҟәымҭхауа иадҳәалоуп
ашәа. Аԥсуа ашәа иҳәон дангәырӷьоз, ашәа иҳәон аус аниуаз, ашәа иҳәон шәарыцара данцоз, даныхынҳәуазгьы; ашәа
иҳәон агәаҟра дақәшәар: аҳәсақәа аӡәаӡәала амыткәма
уаз ашәаны ирҳәон, аџьабацәа «Ауоу» еицырҳәон; ахацәа
«Азар», «Ахәрашәа» рҳәон, афырхацәа ашәа рзаԥырҵон,
ахаҵара ашәа азырҳәон. Алаф, ақьаф, ахьӡыртәра ашәаны
ирҳәон.
Аԥсуа ашәа, шамахамзар, коллективла ирҳәо ашәақәоуп, избанзар, дара ашәақәа зхылҿиаауазгьы коллективын.
«Кьараз» уны аҽага еицыркуан, уаҟоуп иахьиз аҽагашәа
«Рерашьа»; ҭацаагара гәыԥҩык ауаа еиццон, уаҟоуп иахьиз
аҭацаагара ашәа «Радеда», убас ауп «Ажәеиԥшьаа рашәа»
егьырҭ ашәақәагьы ажәлар ишдырҿиаз. Ус шакәугьы,
ажәлар рҿы иҟан иналукааша абаҩхатәра змаз ашәаҳәаҩцәа, убарҭ ракәын ашәа аԥызцозгьы. Убac Кьахь Ҳаџьараҭ
данҭаха, Абзыԥан ирылаҩит иаразнакы, хатә хьаак аиԥш
ажәлар ргәы далсит. Иахааныз изларҳәоз ала, убасҟан,
убри ахьаа шрымаз, гәыԥҩык ашәаҳәаҩцәа рхы ааиларкын
иаԥырҵеит ԥсра зқәым афырхаҵара ашәа «Кьахь Ҳаџьараҭ». Уи хаҵара ашәоуп, иагьуазашәоуп. Агәра ганы сыҟоуп
убри ашәа аԥцараҿы Жана Ачбагьы далахәын ҳәа, иҭҵаам
акәымзар.
Акәашара хкқәагьы убас ауп ишиз. Ашәа иадкыланы ҳахәаԥшуазар, акәашара еснагь агәырӷьара акәын
изхылҿиаауаз, агәырӷьараан акәын ианыкәашоз. Акәашарагьы, ашәа аиԥш, коллективлоуп ишыкәашо. Аӡәаӡәала
ашәаҳәарагьы, аӡәаӡәала акәашарагьы аԥсуаа ирҟазшьамызт, иҟаӡамызтгьы ҳазҳәом аха. Иаҳҳәап, аԥхьарцарҳәаҩы
ихала ашәа ациҳәоит, иара убас уи иагьицдырӷызуеит. Еиҳа
ирылаҵәаны иҟаз ҩыџьа реицкәашара акәын – арԥызбеи
аԥҳәызбеи. Инеиҭак-ааиҭакуа урҭ рҩызцәа ирыԥсахуан.
Ашәа аӡбахә анҳамоу амузыкатә инструмент аӡбахә
мҳәакәа узавсуам. Иҟоуп амузыкатә инструментқәа ажә­

154

лар­қәа ирзеиԥшны иҟалаз, урҭ рыԥсадгьыл аԥшаарагьы
уадаҩуп. Агитара аагозар, иара аԥызҵаз арабцәа роуп, аха
Испаниеи аиспан бызшәала ицәажәо латынтәи Америкеи
рҿы еиҳа ажәлар рдоуҳатә ԥсҭазаара иагәҭылсаны иҟалеит.
Иҟоуп амузыкатә инструментқәа рвариантқәа еиуеиԥшым
ажәларқәа рҿы. Ақырҭуа «Ԥандури» ҳәа ирымоу, дара реиԥш, даӷьсҭанаагьы ирымоуп, уигьы уи ауп хьӡыс иамоу. Ус
еиқәуԥхьаӡаша рацәоуп.
Аԥсуа идоуҳатә ԥсҭазаара иарҿиаз, даҽа жәларык ирымам, иоригиналу музыкатә инструментқәоуп аԥхьарцеи
аҿырпыни. Урҭ еиҳа ажәлар ирылаҵәаны иҟоуп. Рыхьӡгьы,
рформагьы, рарҳәашьагьы, вариантуп ҳәа узымҳәартә, изеиԥшу музыкатә инструмент ыҟаӡам.
Иҟоуп иара убас амузыкатә инструментқәа «аҩымаа»,
«ахымаа» захьӡугьы. Урҭгьы аԥсуа идоуҳа иарҿиаз иреиуоуп.
Абарҭқәа неихшьаланы ҳрыхәаԥшуазар Аԥсуара, иааџьоушьартә, доуҳала ибеиоуп. Аҭагылазаашьа маншәала
змаз ажәларқәа, рмузыкатә фольклор иахылырҿиааны, наҟ
хара ԥхьаҟа ицеит, ажәлар иаԥырҵаз хараӡа рышьҭахьҟа
иааныжьны. Ҳара уи аҩыза аҭагылазаашьа ахьҳамамыз
иахҟьаны, ҳаамҭазтәи амузыка акыр аҿиара шаиузгьы,
ҳхатәы композиторцәа шҳаузгьы, ажәлар иаԥырҵаз амузыкатә культура ҳзахымҳәҳәеит, уимоу, уи аҩаӡара аҿынӡа
ҳзымнаӡеит. Ганкахьала уахәаԥшуазар, уи иаҳнарбоит
ҳажәлар иаԥырҵаз ашәа-музыкатә фольклор шаҟа идуу,
иҵаулоу, ибеиоу...
Аԥсуа идоуҳатә ԥсҭазаара иахәҭакуп уи ишәҵеи-­
иҟәынҵеи. Амаҭәала ауаҩы иҽеилеиҳәоит, дарԥхоит,
ахьҭа дацәнахьчоит, аха уи амацаразы акәмызт аԥсуа
изиҭахыз: амаҭәа ҽырбаган – иҽаладирбон, амаҭәа цәҩычан – цәа-ҩычаган. Убри азы уи иман андәылҵга маҭәа, нас
аҩны ишәиҵозгьы.
Аԥсуа иман ихатәы маҭәа: иеиқәа ишьапы иаадшәало,
икьаҿ, ираӡны маҟа ақәҵаны; аԥхын, иласу атауар иалхны
ахылԥа гьежь ихеиҵон, асахҭан еимаа аимсы нақәҵаны,
ишьеиҵон. Аласа иалхны ирԥон, ирсуан, идрапон акәмыз-

155

цәа. Уи аӡын азы аиқәеи, акьаҿи, ахылԥа гьежьи рылырхуан. Ирӡахуан иара убас ахҭырԥа. «Азиацки» ҳәа изышьҭоу
ашьаҵеи ахылԥарчи кавказаа ирзеиԥшуп. Кавказаа ирзеиԥшуп иара убас акәымжәи акабеи, араӡны маҟеи, ауапеи.
Ус шакәугьы, урҭ аԥсуаа дара ргьамала иӡахны, урҭ рхатәы
вариантқәа рыман.
Анхаҩы абжьааԥны акәмызцәалых маҭәа инацҵаны
ажәцәа еимааи аимси ишьеиҵон.
Иҟан еицырдыруаз аҳәса амаҭәа ҟазарыла изӡахуаз аӡахцәа. Убарҭ ирыбзоураны аԥсуа ишәҵатәы – ицәарԥхагагьы
ицәаҩычагагьы – иара ихатәны, игьамеи иҟазареи идырҿиаз маҭәаны иман. Урҭ анишәу егьырҭ кавказаа дрылукаауан, убриазоуп урҭ аԥсуа маҭәа ҳәа изрышьҭазгьы.
Аҳәса рымаҭәагьы еиуеиԥшымызт, ҟазарыла ирӡахуан
дара аҳәса рхаҭа.
Аҳәса рҟазара амаҭәа аӡахрала ихыркәшамызт. Аҳәса
ҟазарыла ауарҳал рсуан, еиуеиԥшымыз асахьеи аԥсуа орнаменти рнырҵон; иқәҵаны сахьас иаарҭахыз зегьы акаруаҭ қәыршәқәеи ампахьшьқәеи ирнырҵон. Урҭ иреиуан:
аҳәыҳә, арбаӷь, ацгәы, аласба, ашьабсҭа, абнацә. Ус аиԥш
абаҩхатәра змаз ирхыҽхәаны ирзырҳәон: «Аҵыс мҩас
асахьа ҭылхуеит!» Арԥызбеи аԥҳәызбеи еибырҭар анырҭаху, уи лыҽхәаԥхьыӡ иалан убри лҟазарагьы. «Уи дшыӡахуа
еиҭаҳәашьа амам!» – рҳәон ақьаӷьариацәа.
Иааизакны ҳахәаԥшуазар, аԥсуааи адыгацәеи цәҩычала ҳазлеиԥшу рацәоуп, избанзар, ҳара еихылҵшьҭроу
жәларқәоуп, жәытәнатә аахыс аиҭанеиааира ҳабжьан, ус
анакәха, иҟалап урҭ еицҳарҿиаз, иаҳзеиԥшу культуразаргьы. Уи акультура ҳацеиҩыршоит аваинахцәагьы (ачеченцәеи аингушцәеи), даӷьсҭантәи ажәларқәагьы, ауаԥсаагьы.
Ҵабыргуп, ауаԥсаа Кавказ иқәнагалаз жәларуп, аха урҭ
культурала аԥсуааи адыгацәеи анырра иҟарҵаз ала, ирзааигәахеит, еиҳараӡак рашәақәеи, рыкәашарақәеи, рымаҭәеи
рыла, иара убас Нарҭаа рҳәамҭақәа рылагьы. Иаҳзеиԥшу
аепос аиԥш, егьырҭ зегьы рҿгьы дасу ҳхатәы вариантқәа
ҳамоуп. Ус анакәха, зегьы азин ҳамоуп аҳәара: «Ари ҳара
иаҳтәуп».

156

Аахыҵ Кавказаа ақырҭқәеи агырқәеи роуп ус аиԥш
аҳәара азин змам: урҭ ҳара ҳҟнытә иргаз роуп милаҭ маҭәас
ирымоу. Урҭ иреиуоуп: акәымжәи акабеи, араӡны маҟеи
аҟамеи, иара убас азиацкигьы.
АШӘАРЫЦАРА, АБНАЗАРА, УРҬ РҶЫДАРАҚӘА
Ашәарыцара адунеи аҿы ажәларқәа зегьы ирзеиԥшу, зегьы реиҳа ижәытәӡатәиу занааҭуп. Раԥхьаӡатәи ауаҩы, адгьыл дықәаарыхуа, арахә иааӡо далагаанӡа, ихы зланыҟәигоз ашәарыцара акәын, шәарахжьын фатәыс имаӡаз.
Жәытәнатә аахыс аԥсуаа рҿы ашәарыцара ахатәы ҷыдарақәа амоуп: ахныҟәгареи ақьафуреи инарываргыланы,
ашәарыцара абзиабареи уи иацу ахьӡи-аԥшеи аҭыԥ ӷәӷәа
ааныркылоит.
Аԥсуаа аӡәаӡәалагьы ишәарыцон, иҟан еицырдыруаз ашәарыцаҩцәа-абчараҳқәа, аха ҩыџьа, хҩык, ԥшьҩык,
инеиҳангьы гәыԥ-гәыԥла шәарыцара еиццалон. Амҩа
ианықәло ашәарыцара анцәахәы Ажәеиԥшьаа ихьӡала
иныҳәон, «ԥыхьашәабзиа» риҭарц. Ирҳәон Ажәеиԥшьаа
рашәа: «Иҳауҭаз ҳфеит, иаҳжәит, ҳалгеит, аҿазы ҳуҳәоит» рҳәон. Аԥсуаа ашәарах Ажәеиԥшьаа ирахә роуп ҳәа
ирыԥхьаӡон, иара «иифаз-иижәыз» ауп иуиҭо рҳәон. Ажәеиԥшьаа иимфац, унадгыланы уеихсыргьы, иақәшәаӡом
рҳәон. Ашәарыцаҩ ашәарах «сшьит» иҳәаӡом, «исоуит»
ҳәоуп ишиҳәо, «Ажәеиԥшьаа исиҭеит», – иҳәоит.
Ашәарах ахьамоу усгьы ашьха каҵәарақәеи, шәарахымзар уаҩ дахьзымнеиуа аҟәаԥаҿаԥарақәеи абахә
харџьаррақәеи рҿоуп. Урҭ рҿынӡа анеира ус имариамызт, ауадаҩра анаҩсгьы ишәарҭан. Иҟалон амашәырқәа,
иҟан ашәарыцаҩ данҭахоз. Изҭахыз зегьы шәарыцара
изцаӡомызт, уи атәы здыруаз ракәын ицоз. Ҿыц шәарыцара зшьаҿа еихызгоз аԥышәа змаз ракәын изгоз, урҭ
ирҿырҵаауан ашәарыцашьа, ашәарах рымаӡа, урҭ ишрызнеитәу, даҽакала иаҳҳәозар, ашьха азакәан рдыруазар
акәын, уи ала иалагон.

157

Ашәарыцара имариоу усым, уи азы ауаҩы абаҩҷыда илазароуп, ишьамхы ҵарызароуп. Уигьы акәым, ашәарыцара
ахатә ҵас, ахатә қьабз амоуп, урҭ ныҟәугозароуп. Ашәарыцаҩцәа, иара убас ахьшьцәагьы ашьха азакәан иқәныҟәаны
акәын рхы шымҩаԥыргоз. Ашьха арыжәтә ржәӡомызт, уаҩы
сибом ҳәа иакәым ҟарҵомызт, мҩакы ианықәло иныҳәон,
иныҳәон ианеиқәшәалак, иныҳәон машәырк иақәшәаргьы,
иаҳҳәап рҩыза абахә даанахәар, ибаҩ риҭарц ашьха иахылаԥшхәу иҳәон. Абжьааԥынгьы иныҳәон, ус ҵасс ирыман,
иныҳәон рхәы рнапы анадыркуа, иныҳәон уаха ицәарц
ианышьҭало. Иҵасымызт ашәира, ажәеимакра, агәаара,
рахәык иазгәааргьы иақәшәиуамызт.
Убарҭ аҵасқәа еилазгаз ашәарыцараҿы дыхиом ҳәа
иԥхьаӡан, дыхьчазар ирахә рыла аԥхасҭа иоуеит рҳәон.
Ашьха еснагь иаҭахуп доуҳалагьы моральлагьы ацқьара.
«Ашьха иахылаԥшхәу ицәуҵәахраны иҟоузеи, еснагь уламыс цқьазароуп» рҳәон.
Ашәарыцараҿы краҵанакуеит ҳәа иԥхьаӡоуп амшьҭа.
Убри аҟнытә, шәарыцара ианцо, шарԥазы игыланы, аӡәы
рҽимырбакәа амҩа иқәлон. Еиҳараӡак рҽицәырыхьчон
зымшьҭа цәгьоу. Ус иҟаз ақыҭаҿы еицырдыруан.
Ашәарыцаҩцәа бзиақәа, ауаа хатәрақәа реиԥш, ажәлар
рҿы ҳаҭыр рыман. Урҭ уиаҟарагьы ирацәаҩӡамызт. Иҟоуп
традициала, рабацәа, урҭ рабацәа иаарымданы ашәарыцара инацызҵо, избанзар, уи аҭаацәа рҟны ашәарыцаҩ икульт
ыҟоуп, еиҳараӡак ашьха қыҭақәеи ашьхарԥы иазааигәоу
ақыҭақәеи рҿы. Урҭ рҭаацәагьы ирдыруеит ашьха аҵасқәа:
ашәарыцаҩ шәарыцара данцалак аҭаацәа рхы иацклаԥшуан, ишәиуамызт, ацҭәы ҟарҵомызт, уимоу, алаҵәҟьа
иаҵаҟьомызт.
Ажәлар рҿы ашәарыцаҩ аҳаҭыр имоу урҭ рҿаԥыц
ҳәамҭақәагьы ирныԥшит. «Аҵыс мҩас абла ҭиҟьон, аԥслаҳә
мҩас абӷа ԥиҵәон» рҳәон. «Нарҭаа раҳәшьа Гәында ԥшӡа
баҩлашала ддырчон» рҳәон. Ашәарыцаҩ иашҭа унҭалар дзакәу удыруан. Уи иҩны абарҵа дырԥшӡон ашәарах ртәыҩақәеи рцәақәеи рыла: аԥслаҳә, абнаџьма, абӷаб,
абынҽа, амшә-цәа. «Уи иашҭа хкаан шәарах шьахәарла,
вакьыцла урҷ шышын» рҳәон.

158

Смыр Гәдиса ажәлар ашәа зизырҳәоз иналукааша шәарыцаҩык иаҳасаб алоуп. Насгьы уи уаҟа дҭахеит хаҵарыла: ахра данаанахәа, ибеит уажәшьҭа дышҭахоз, аха ибаҩ
мыӡырц, дышлеиуаз аҽыгәҳәа илабашьа аирсит. Убриалоуп
дызларыԥшаазгьы. Уи афактгьы Гәдиса ихаҵара аазырԥшуа акакәны иҟоуп. Хәаԥ ақыҭан Ҳашыг Ҷыу ҳәа шәарыцаҩык дыҟан. Изларҳәоз ала амҳаџьырра ашықәсан диит.
Данарԥысха дшәарыцаҩын. Шәарыцара дцеит зны нхыҵҟа,
Ԥсҳәы анаҩс, Аӡҵәыҵәы аганахь. Убраҟа ҭыԥк аҿы абӷабқәа
быжьба ишьит. Иахьа уи абракониерра ҳәа иашьҭоуп, аха
усҟан ихьӡын-иԥшан. Ашәарыцацәа уи аҭыԥ ашәарыцаҩ
ихьӡ ахырҵеит: «Ҳашыг иабшәара» ҳәа иашьҭоуп иахьагьы.
Абас иҟан ашәарыцара акульт.
Ашәарыцацәа дара-дарала ҳаҭыр еиқәырҵон, иааџьоушьартә аиҳабра-аиҵыбра пату ақәҵаны иныҟәыргон.
Урҭ еиҵашьыцны, ишакәхалак сара аԥхьа схысуеит ҳәа
аӡәы далагомызт. Ус аӡәы ихы иаҭәеишьаӡаргьы, иаҳаҭыр
лаҟәуан иҩызцәа рҿы. Убри аҟнытә агәыԥ еицу даара аибаҳаҭырра ҟарҵон: реиҳабы аԥхьа ддырхысуан, раԥхьаӡа
шәарыцара иҭыҵуа арԥыс дандырхысуазгьы ыҟан: еиҳа
иахьыманшәалоу амҩа ҭшәараҿы дыртәаны ашәарах идырцалон. Ашәарыцаҩ қәыԥш раԥхьатәи иманшәалара ҳаҭыр
ду ақәырҵон, ашьтәа шьны дырныҳәон, Ажәеиԥшьаа ҭабуп
ҳәа иарҳәон дахьирманшәалаз азы, анаҩсгьы дахьынҭыҵуа
ԥыхьашәа бзиа ииҭо, алаԥш хаа ихызарц иҳәон.
Ахьшьцәа ргәарҭыԥ аҿгьы ашәарыцацәа ргәыԥ аҿгьы
қәрала иреиҳабыз абна бызшәала «Ацәымш» ҳәа ишьҭан.
Аиҵыбӡа «Агәаҷ» ихьӡын.
Агәыԥ еицыз ашәарах роур, уи ашараҿгьы аԥсуаҵас
ахатә ҷыдара аман. Убас аԥхьа ашәарах еихсны изхәыз,
иаҭахызар иԥсыҽӡангьы акәзааит, уи ашьҭахь иҩызцәа
ирызшьыр, зегь дара роуп, раԥхьатәи зхымҭа ақәшәаз
итәуп ҳәа иԥхьаӡоуп. Аҵыхәтәан ианыршо уи ахахәда (аҟатара аҩахыс) ирҭон, егьи иаанхаз агәыԥ еицу еиҟараны иршон. Изшьыҵәҟьазгьы далкааны ихәы ршаӡомызт – урҭ зегьы еиҟаран. Раԥхьатәи ахысымҭала ишьыргьы, убасҵәҟьа
акәын ишыршоз. Ус иршон қәасабк ршьыргьы, адомбеи

159

ршьыргьы. Уи ашәарыцара азакәан акәын. Қәасабҵәҟьазар
ианыршоз маҷын: ус иааидтәаланы ирфон-иржәуан.
Ашәарыцацәа, ахьшьцәа реиԥш, агыгшәыги ашәарахи рыхьӡ ршьон. Абна абызшәала урҭ зегьы хьӡык-хьӡык
рыман. Убри аҵас еилоугар ашәарыцараҿы ухиауам ҳәа
иԥхьаӡан. Ахьшьцәа ракәзар, зыхьӡ рымшьаз агыгшәыг ала
аԥхасҭа роуеит ҳәа иԥхьаӡан. Абасала, аԥсуаа абназараҿы
рхатәы ҵас, рхатәы ҟазшьа рыман. Уи иахьӡын «Аԥсуара»,
«аԥсуаҵас». Аламыси аибаҳаҭырреи рыла еибаркын, урҭ
ракәын амҩа иқәызҵоз, урҭ ракәын изырманшәалоз, иагьзырԥшӡоз.
АԤСУА ХӘЫШӘТӘРА
Ачымазаҩ ихәышәтәра, згәабзиара уашәшәырахаз игәабзиара ашьақәыргылара, ауаҩы игәаҳәарақәа ирыцкын.
Ҩыџьа аԥсшәа ааибырҳәар раԥхьа изызҵаауа ргәабзиара
шыҟоу ауп. Уи иагьџьашьатәӡам: ауаҩы агәабзиара аниоу,
игәалаҟарагьы бзиоуп, иусқәагьы дрыхьӡоит.
Анаукатә медицина Аԥсны Асовет мчроуп иаҳзаазгаз,
уаанӡа жәлар рмедицина акәын хәышәтәрас ирымаз. Асовет
аамҭазы ииашамкәа игәыгәҭажьын жәлар рмедицина. Ишдыру аиԥш, жәлар рмедицина шоит ҩбаны: аҵиаақәеи урҭ
рдацқәеи рыла ишьақәгылоуи аныҳәагатәқәеи аҭәҳәақәеи
рыла. Раԥхьатәи аматериалисттә наука мап ацәнакӡом, аҩбатәи мап ацәнакуеит. Аха урҭ еихшаны, ииашоуи ииашами
рыуа иарбану, мамзаргьы издгылатәуи издгылатәыми ҳәа
еилмыргаӡакәа рыҩметодкгьы наҟ ирыгәҭасит. Уи ииашамызт хымԥада. Убриала амедицина ахаҭа ааха ӷәӷәа арҭеит,
аԥышәа ду змаз жәлар рмедицинагьы ашьапы иқәырҟьеит.
Уажәы урҭ зегьы рышьақәыргылара иаҿуп, аха ирацәоуп
хнырҳәышьа змаӡамкәа иӡӡазгьы.
Аԥсуа жәлар рҿы иҟан еицырдыруаз ахәышәтәҩцәа,
иаҳҳәап, алаапк зыцҳаз, амаҭ зыцҳаз алзыргоз. Усҟан
урҭ амедицина иазалыргаӡомызт. Аԥсуаа ирдыруан адоу
хәшәы, аҭолоу хәшәы, амааисил хәшәы, аԥша хәшәы, аблы

160

хәшәы. Иҟан абаҩԥҵәа еиқәзыршәоз аҟаза дуқәа: ашьапы,
анапы, авакьыц ԥҵәазар, ма иҭԥазар, еиқәзыршәоз. Зҷапан
кашәаз иҷапан шьҭырхуан. Ахәра ма еиуеиԥшым ашәрақәа
рхәышәтәуан: ахәра ахәырбӷьыц ақәырҵон, ишәыз ахәшә
ақәҵаны иԥыржәон, нас арӷьага ақәырҵон, абылра ахәшә
рдыруан.
Еицырдыруа хәшәуп ашьхардац. Уи хәдахь хәшәтәуп.
Еицырдыруа хәышәтәҩцәоуп иахьа Жәындәрыԥшь инхо
Карамзиаа. Урҭ арак (аҭагә) чымазара алдыргоит. Аԥсуаа иалдыргоз ачымазара хкқәа зегьы реиқәыԥхьаӡарагьы
уадаҩуп. Урҭ зегьы иахьа иҭҵаатәуп, ԥсыхәа ахьынӡамоу ишьақәыргылатәуп. Ирацәоуп хнырҳәышьа змамкәа
иӡӡахьоу, иахьа алшара ыҟоуп инханы иҟоу реиқәырхара.
Аҩбатәи – амистикатә метод, аныҳәагатәқәеи аҭәҳәа­
қәеи рыла ахәышәтәра – анаукатә медицина мап ацәнакуеит, аха ажәлар рҿы ахархәара рыманы иҟоуп. Иаагап
«алаԥшцәгьеи» уи алзырго ҳәа иԥхьаӡоу «алаԥшҭәҳәеи».
Анаукаҿы урҭ рыҩбагьы мап шырцәыркуагьы, ажәлар иазхарҵоит. Аҭәҳәақәа рацәоуп: «алаԥшҭәҳәа», «аԥшьраҭәҳәа»,
«ашҳамҭәҳәа» (амаҭ зыцҳаз)... ирацәоуп урҭ рвариантқәа.
Ажәлар рҿы еиуеиԥшым аныҳәагатәқәагьы мҩаԥыргон: ҭаацәала рыҩны-ргәара рныҳәон. Афы аҳ ду ихьӡала
ашьтәа шьны ҭаацәала иныҳәон, арахә-ашәахә ааиларгыланы Адәныҟа ҳәа ирныҳәон; аӡәы дычмазаҩхар далкааны
дырныҳәон; џьара ӷәӷәала дкаҳазар, убри аҭыԥ аҿы дырныҳәон; ажьира ма аныха ихарахазар, дырныҳәон; аҭаца аҩнаҭа дахьаанагаз дырныҳәон, раԥхьа аӡха даннарго
дырныҳәон; иара ус аӡы иҭоу ҳәа ҭаацәала ӡык ахықә аҿы
ицаны иныҳәон; жәытә қәрак-бӷарак рыдны, уи иахаанны издыруа уаҩ дыҟамзар, «ҳаздырыз-иаҳзымдырыз» ҳәа
иныҳәон дәҳәыԥшк, дгьыл ԥшӡарак аҿы. Асаби даниилак
хымчыбжьа рышьҭахь дырныҳәон. Уи «ахәыҷы иныҳәагатәы» ахьӡуп. Ирацәоуп ус аиԥш иҟоу аныҳәарақәа. Ацуҭа
ааилагыланы иныҳәон, иаҳҳәап, аарҩара ҟалар. Уи ныҳәак
иаҩызан, аформа ухнахыртә иҟан аҟнытә, аарҩара иҟаиҟам ацуныҳәара мҩаԥыргон.

161

АԤСУАА РДИНХАҴАРА
Аԥсуаа, ижәытәӡатәиу жәларык раҳасабала, ирыман рхатәы динхаҵара, рхатәы нцәахәқәа, рхатәы дунеихәаԥшра. Раԥхьа иргыланы аԥсуаа дрыман Анцәа – зегь
зымчу, адунеи зегь иахылаԥшхәу. Урҭ рцәырҵреи рышьақәгылареи ашәышықәсақәа аҭахын, иҟалап азқьышықәсақәагьы аҭаххазар. Уи амырҭаҭратә динхаҵара акәын.
Ажәларқәа зегьы рдинхаҵара уи алоуп ишалагаз, насоуп
ианцәырҵыз ақьырсианреи амсылманреи убас егьырҭ
адинхаҵарақәагьы.
Раԥхьатәи ҩ-нызқь шықәса ахыҵуеит, егьи – зқьи фышә.
Урҭ адинқәа зықәныҟәо иԥшьоу ашәҟәқәа иҩны иҟоуп.
Амырҭаҭра акәзар, аҵарауаа-аетнографцәа русумҭақәа
ирҷыдахаз, иԥшьоу ҩырак рымаӡам. Ус шакәугьы, ҳажәлар
ирыдыркылахьоу ақьырсианрагьы амсылманрагьы раҵкыс
рхаҭа иаԥырҵаз рдин еиҳа ирылаҵәаны иҟоуп.
Ақьырсиани амсылмани динхаҵарақәа рҭоурых ҭҵаауп, аҵара змоу зегьы ирдыруеит, аха зҭоурых ҳзымдыруа
ҳажәлар идырҿиаз адин ауп, ҳныхақәеи иԥшьоу урҭ рҭыԥқәеи
раԥхьа инаргыланы. Урҭ рҭоурых уажәшьҭа еилкаашьагьы амаӡам – убасҟак иҵаулоуп, ижәытәӡатәиу динхаҵароуп. Амырҭаҭра, хыхь ишысҳәахьоу еиԥш, ажәларқәа зегьы
ирыман, урҭ рҭоурыхтә ҭагылазаашьеи ркультура аҿиареи
зеиԥшраз еиԥш, еиуеиԥшымызт урҭ рдин аҿиарагьы: иҟан
здин ӷәӷәаны изырҿиаз, иҟан иԥсыҽызгьы, ипримитивзгьы.
Ажәытәӡатәи абырзенқәа аагозар, адунеи зегь аҿы анырра
ӷәӷәа ҟанаҵартә акультура дуӡӡа анаԥырҵоз амырҭаҭра (иазычество) акәын динхаҵарас ирымаз. Ус анакәха, амырҭаҭра,
динхаҵарак аҳасаб ала, ҳара ҳахәамԥшуазароуп иларҟәны.
Ҵабыргуп, уи раԥхьаӡатәи ипримитивтәыз динхаҵаран,
иаԥызҵаз ахылҵшьҭрақәагьы гәыԥ-гәыԥла рҽеидкыланы адгьыл иқәаарыхуа ианалагаз ауп, урҭ рыԥсҭазаарагьы
ркультурагьы ус акәын ишыҟаз. Анаҩс урҭ ахылҵшьҭрақәа
рыҿиара еиуеиԥшымызт, уи рныԥшуан рдинхаҵарагьы.
Иахьа адунеи аҿы хадара змоу ҳәа иԥхьаӡоуп х-динхаҵарак: ақьырсианра, амсылманра, буддизмра. Урҭ рцәы-

162

рҵреи, рыҿиареи, хықәкыс ирымази рыла урыхәаԥшуазар,
амырҭаҭра иаҳа иҳаракны иҟоуп, ҵарадыррала еибыҭоуп,
хықәкысгьы ирымоуп ажәларқәа ирзеиԥшу динны аҟаҵара.
Аҭоурых иадыруеит ақьырсианра ажәларқәа рыларҵәара
аформақәа еиуеиԥшымкәа ишыҟаз: хаалагьы иҟан, мчылагьы иҟан, иҟан «ишьаарҵәыразгьы» – «крестовые походы».
Урҭқәа ирхылҿиаауан аибашьрақәа, ақәеибахрақәа, иҟан
жәларак анықәырхуазгьы, урҭ аибашьрақәа ирылаӡуан
ажәларқәа иаԥырҵаз акультура, еиҳараӡак рдинхаҵаратә
культура. Урҭ аныҟаз еиҳараӡак абжьаратәи ашәышықәсақәа раан акәын. Иҟан дара-дарала ианеиҿаҳауазгьы:
ақьырсианреи амсылманреи еснагь аиндаҭлара рыман,
ирацәан аибашьрақәа рахь ианкылеибагозгьы. ХХ-тәи
ашәышықәсазы усеиԥшҵәҟьа еиҿамҳазаргьы, маӡа-аргама
еиндаҭлоит. Урҭ реиндаҭлараҿы адин аидеиа аиҳа ампыҵахаларатә политика иаҳа аԥыжәара аманы иҟоуп.
Абасала, ақьырсианра аума, амсылманра аума, еилаҳаны џьаргьы ирыдрымкылаӡацт – иахьабалак мчыла усын.
«Ишԥарыдыркылеи» ҳажәлар ақьырсианра? Ари азҵаара инамаданы иазгәасҭар сҭахуп уи аҭоурых факт иснаҭаз
еиԥхьхәыцрак. Нарҭ Сасрыҟәеи Иисус Христоси адунеи
рықәлашьа еиԥшуп: рҩыџьагьы доуҳалоуп ишиз. Урҭ еидҳәалаӡам, ҭоурыхлагьы еицәыхароуп, ус иаасымҩатәшәа
саазхәыцит аҟароуп. Сасрыҟәа ихаҿсахьа мифологиатә
хаҿсахьоуп, аха дыдгьылтәын, ус дагьаанхеит. Иисус Христос иакәзар, иреалтәыз уаҩын, иҭахашьагьы – реалтәын,
аха нас дыжәҩантәхеит, доуҳатә мчхеит, даҽакала иаҳҳәозар, дынцәартәит. Уи иаԥиҵаз адин – ақьырсианра – адунеи
иахырҵәатәын, дунеитә динхаҵараны иҟаҵатәын, уи ала
акәын уи анарха шаиуазгьы. Иерусалим ауп уи адин ашьаҭа
ахьакыз, уи изахымсыр ишԥаҟалоз? Усҟантәи Римтәи аимпериа иапровинциан. Иисус идеиа даӷан усҟан аимпериа
иахагылаз Пилат, уи идҵалоуп Иисус Христос аџьар дадырҟацаланы цәгьаԥсышьа ширҭазгьы. Ԥсышьацәгьа ирҭеит,
аха уи иидеиа ԥсра ақәымкәа иҟалеит, ихаҭагьы доуҳатә
мчны, ԥсра иқәымкәа даанхеит. Уи зыбзоуроу, акы, аидеиа
ҿыцын, ахаҭа ӷәӷәан; ҩба, Иисус Христос ицнагаҩцәа – апо-

163

столцәа – нас урҭ ирышьҭанеиуазгьы ирылшеит уи аидеиа адунеи ахырҵәара. Иџьоушьаша, урҭ убасҟак иӷәӷәаны
аус руит, ҩышә шықәса рышьҭахь дҭазырхаз аимпериаҿы
ақьырсианра ҳәынҭқарратә динхаҵараны ирыдыркылартә
иҟарҵеит. Ақьырсианра рыдыркылеит акультура дуӡӡа
аԥызҵахьаз, зхатәы дин ӷәӷәаны изырҿиахьаз ажәытәтәи
абырзенқәагьы. Амала, еилкаам урҭ ишрыдыркылаз: хаала акәу, мчыла акәу. Урҭ еиҳагьы идырҿиеит ақьырсианра,
адунеи ахырҵәараҿгьы рылшара дуӡӡоуп, еиҳараӡакгьы
Византиатәи аимпериа анаԥырҵа аепоха аан. Урҭ рылоуп
ақьырсианра Кавказ ишаларҵәахазгьы.
Ишаабо еиԥш, усҟантәи аамҭазы амырҭаҭратә динхаҵареи аҳәынҭқарра ахаҭеи ахьыӷәӷәаз акәын ақьырсианцәа рнапаҿы иааргарц рҽахьазыршәоз, избанзар, уаҟа
иҟан амчра, акультура, иӷәӷәан ргәылацәа рахь иҟарҵоз
анырра. Иџьоушьартә иҟоуп урҭ раԥхьа рхы ахьдырхаз
атәылақәа ишреиуоу Аԥсны. Иисус Христос иапостолцәа
ҩыџьа – Симон Кананитгьы Андреи Первозванныигьы
Аԥсныҟа иааит, рдинхаҵара аԥсуаа ирыладырҵәарц. Аиеи,
раԥхьаӡатәиқәан, Иисус Христос иарӷьажәҩаны ивагылаз
ракәын дара. Урҭ Аԥсны рдин рзышьақәырӷәӷәар, нас Кавказ зегьы аҿы анырра ҟанаҵон. Аԥсуаа рхатә динхаҵара
рыман, урҭ раԥхьа игылан рныхақәа. Аԥсны хадара змоу
быжь-ныхак ыҟоуп ҳәа иԥхьаӡоуп. Уи шаҳаҭра ауеит ҳабацәа рныҳәаԥхьӡы: «Аԥсны иахылаԥшхәу абыжьныхак
шәылԥха ҳашәҭ!» Урҭ еицырдыруа ныхақәоуп, рҭыԥқәагьы иԥшьоу ҭыԥқәаны иԥхьаӡоуп: «Лӡаа-ных», «Лых-ных»,
«Дыдрыԥшь-ных», «Инал-Ҟәыба», «Быҭха- ных», «Елырных», «Лашькьындар-ных».
Ҳара иахьа иҳаздыруам Иисус Христос иапостолцәа
Аԥсныҟа рхы дырхартә еиԥш усҟан аԥсуаа рдинхаҵара
мчыс иамаз, иахьынӡаӷәӷәаз. Ус акыҟамкәа, хыхь ишысҳәаз
еиԥш, урҭ арахь рхы дырхомызт, адунеи ҟьаҟьа дуӡӡа иахьцараз мычхәызма, ара ҳавараҿы иҟан Урыстәылагьы – уаҟа
зқьышықәса рышьҭахь ауп ақьырсианра анрыдыркылаз.
Аԥсуаа рныхақәа рымч агәра ргон, Аԥсны иахылаԥшуеит
ҳәа иԥхьаӡаны, урҭ рҭыԥқәа рҿы ҳажәлар ныҳәарҭас иры-

164

ман. Насгьы ҭӡыцыԥхьаӡа рныхақәа рыхьӡала ажә-ӡатәқәа
ҟаҵаны ирыман.
Иара убас, иԥшьоу ҭыԥк аҿы акәымкәа, ус ҭыԥ ԥшӡарак аҿы инеины, Афы аҳ ду имҵаныҳәон; ацуҭа ааизаны
ашықәсан зны ацуныҳәа мҩаԥыргон; иара убас ирыман
анцәахәқәа изымҵахырхәоз: арахә рынцәахәы Аиҭар,
ашәарыцара анцәахәы Ажәеиԥшьаа, Ашьхагәара анцәахәы
Анана-Гәында уҳәа ирацәаны. Аԥсуаа ирыман ажьирақәеи
ахьирақәеи, урҭгьы акыр зымчу ракәны иԥхьаӡан.
Абасала, аԥсуаа Аԥсны идырҿиаз рхатәы динхаҵареи
рдунеихәаԥшреи ҭышәынтәаланы ишыҟаз ауп Симон Кананитгьы Андреи Первозванныигьы рқьырсианра араҟа
ирыладырҵәарц ианааиз. Урҭи аԥсуааи реицәажәара зеиԥшраз иахьа издыруада! «Шәдин акгьы иаԥсам, иажәит,
шәыԥшьаҭыԥқәагьы башоуп, ишәыдышәкыл адин ҿыц
ақьырсианра. Уи адунеи зегьы аҿы ажәларқәа ирзеиԥшу
динны иҟалоит, уи ахьҿиаз Иерусалим акәзар иԥшьоу тәыланы иԥхьаӡоуп, убарҭ роуп шәзымҵаныҳәалаша» рҳәазар
акәхап. Аԥсуаа усҟан уи иадымгылеит: ҳара ҳхатә дин ҳамоуп рҳәазар акәхап, ҳныхақәа ҳхылаԥшуеит, урҭ рҭыԥ ҳара
ҳзы иԥшьоу ҭыԥуп, урҭ роуп ҳара ҳзымҵаныҳәо, уажә урҭ
ҳнарыханы иаҳзымдыруа даҽа динк ҳазҳадгалом, иаамбац,
иаҳмаҳац тәылакгьы ҳзамҵахырхәом рҳәазар акәхап. Абри
еимакны акәхап акәымзар, Симон Кананит дрысасын, рысас ус баша дыршьуамызт. Иҟалап уи раԥхьаӡатәи шьакаҭәаразар ақьырсианра адунеи аларҵәаразы напы анадыркуаз.
Ҳгәырҩа иамгогьы изҳәо ыҟоуп, аԥсуаа бнауаан, убриазоуп
ус еиԥш ауаҩ ду иҟаз дзыршьыз ҳәа. Хыхь ишысҳәаз еиԥш,
акгьы ахьыҟамыз ақьырсианра рыладырҵәаӡомызт, ҩбагьы, аԥсуаа ирыхьчоз рыман, иахьынӡарылшозгьы ирыхьчеит. Аҵыхәтәан, Византиаа рыла IV–VI ашәышықәсақәа
рзы Аԥсны ирыладырҵәеит ақьырсианра. Уи шыҟалаз аҭоурых инагӡаны иҭҵаам, аха сгәаанагарала, уи зыбзоураз
аҵарадырроуп: мчыла ианаму, аԥсуаа рхәыҷқәа Византиа
иганы аҵара ддырҵон, нас арахь иаашьҭны амаҵурақәа
ирхадыргылон, урҭ рхыԥхьаӡараҿы иҟан Аԥсны аҳцәагьы.
Убарҭ рыцырхрааны хәыҷ-хәыҷы 200–300 шықәсқәа рыла

165

еволиуциа ҳасабла ишьақәдыргылеит адин ҿыц – ақьырсианра. Уи ҳәынҭқар динхаҵаран, ажәлар ракәзар, дара ртәы
акәын иныҟәыргоз, избанзар, урҭ аҵара рымамызт, ақьырсианра шәҟәыла, ҵарала акәын апропаганда злаҟарҵоз, уи
ҳажәлар рҿы аус ауӡомызт, аҵара змазгьы бырзен бызшәала акәын ишрымаз. Урҭ аԥсшәахь еиҭаганы ажәлар рхыргәаҿы инаргартә иазыҟаҵамызт. Уи ус шакәу шаҳаҭра руеит ауахәамақәа ахьгылоу ҳанрызхәыцлак: жәытәнатә аахыс
ажәлар ныҳәарҭақәас иахьрымаз ауп урҭ ахьдыргылаз, дара
урҭгьы 400–500 шықәса рышьҭахь ауп иандыргылаз.
Абасала, Аԥсны зқьышықәса инеиҳаны ақьырсианра
аус ауан, ашьҭагьы ӷәӷәаны иннажьит. XV ашәышықәсазы (1453 ш.) Византиатәи аимпериа хырбгаланы аҭырқәа
сельџьукцәа уи атәыла рнапаҿы иааргоит. Урҭ уаагьы иаанымгылакәа, Балкан, Крым, Кавказ уҳәа рнапаҿы иааганы, римпериа дырҭбаауеит. Аҭырқәцәа рдин амсылманра
акәын, рнапаҿы иааргоз атәылақәа рахьгьы уи адин рыладырҵәон. Абасала, Ҭырқәтәыла ҳахьԥшны ҳаныҟала
инаркны, амсылманра ҳаларҵәара иалагеит. Даҽакала
иаҳҳәозар, Аԥсны ишьақәгылоит ахԥатәи адинхаҵарагьы. Урҭ адинхаҵарақәа акультуреи аҵарадырреи рыцны
ишаауазгьы, еиҳараӡак ақьырсианра, рхықәкы хада аполитикатә ҵакын иамаз. Ииашам урҭ ҳажәлар иргәаԥханы
ирыдыркылазшәа џьоукы-џьоукы аҭоурыхҩҩцәа ирыҩуагьы – хаала-мчыла, амарксисттә идеологиа еиԥш, иҳадыргалаз динқәоуп. Ус акәу, егьыс акәу, ажәлар ақьырсианра рыдыркылеит, нас амсылманрагьы здызкылаз ҟалеит,
аха аԥсуаа фанатикцәамызт адинхаҵаразы. Ус шакәугьы,
иахьа урҭ аҩдинкгьы, иԥсыҽны акәзаргьы, ҳажәлар иазхарҵоит, урҭ аиҿагыларагьы рыманы иҟаӡам. Урҭ инарываргыланы ҳажәлар идырҿиаз адингьы еиқәырхатәуп,
дасу ишиламысу алагьы иныҟәгалатәуп, избанзар, уи ҳдунеихәаԥшроуп, ҳкультуроуп, ҳажәлар идырҿиаз динуп, ус
анакәха, ҳҭоурых ауп. Убри ауп аԥсуаа ирхатәыҵәҟьаны
динхаҵарас ирымоу. Аԥсны аҳәынҭқарра Ахада даналырх
ашьҭахь, ажәлар рҿаԥхьа ҭоуба аниуаз, адинныҟәгаҩцәа
рахьтә идныҳәалазгьы убарҭ ахконфессиак рмаҵуҩцәа

166

роуп: аныхаԥааҩ, ақьырсиани амсылмани рдинхаҵаҩцәа
рнапхгаҩцәа.
Абарҭ ахдинк ирҷыдахаз ҳара даҽа динк ҳахьԥшуа, афанатикатә ҟазшьа змоу «Иегов ишаҳаҭцәа» реиԥш иҟоу асекта аума, амшгацәа реиԥш знапы зҟьалак зегьы рахь ҳаиасуа
ҳҟамлароул. Уи ҳажәлар еиҩнашоит, Аԥсуара иацәтәымуп,
иагьаԥырхагоуп. Ажәлар рдоуҳа иақәшәо ауп, ринтерес
зыхьчо ауп ирыдыркыло, дара ирԥырхагоу, рыԥсадгьыл
ахьчараҿы ирмыхәо, мап ацәыркуазароуп. Аброуп иахьаабо ажәлар ракзаарагьы рҟәышрагьы.
АԤСУАРЕИ АРЫЖӘТӘИ
Аԥсуа чеиџьыка иузаҟәымҭхо иадҳәалоуп арыжәтә
– аҩы. Нарҭаа рҳәамҭақәа рҿгьы иҟоуп урҭ аҩы шҭарҭәоз,
аҩы шыржәуаз. Ус шакәу шьақәдырӷәӷәоит архелогиатә
ԥшаарақәагьы. Атермин «аҩы» ахаҭа ианыԥшуеит инаскьагаӡоу азқьышықәсақәа ишыргәылиааз, убриазоуп уи ишаԥсыуахьӡугьы, аетимологиа аилкаара зыуадаҩугьы. Иҟоуп
аҵарауаа «виногьы» «ӷвиногьы» ҳара ҳҿынтә аурысқәагьы
ақырҭқәагьы иргеит ҳәа агәаанагара змоу. Уи акьыԥхь аҿы
ҵарадыррала ишьақәырӷәӷәам, аха агәра угартә иҟоуп. Ус
акәу, егьыс акәу, ажьи уи иалҵуа аҩи ҳажәлар рыбзазаратәи
ркультуратәи ԥсҭазаара иаласоуп, ажәеицааира «афатәажәтә» ҵакык рыманы, еилаланы ишыҟоу еиԥш.
Аԥсуа нхаҩы ибзазараҿы адгьыл иқәааирыхуаз афатәи
ауҭраҭыхи реиԥш, ашәыргьы ажьгьы аҭыԥ ӷәӷәа ааныркылон. Аԥсуа ажь хкқәа ирызкны ашәҟәы ҭыҵхьеит. Урҭ
рхыԥхьаӡара рацәоуп. Урҭ рахь иҟоуп аҩы злырхуаз, ус афара амацара иазкызгьы. Иҟан аӡынразы аҵәахра зылшозгьы. Аҵыхәтәан, XIX ашәышықәсазы, «Изабелла» Аԥсны
иангәарнагала, уи араҟа даараӡа ианаалеит, иара иаԥсадгьылны иҟалеит. Уи акьатрацә аахҵәаны анышә иныҵоуҵаргьы, аԥашә акуан, нас алҿыск иҩақәуҵар, ахышықәсазы аира иналагон. Нас есышықәса иацҵо аҿынанахон, уаҳа
хәышәтәра зҭахым, даҽакы, ҩба-хԥа шықәса рыла знык ал

167

ааилырхуан aҟapoyn. Абасала, «Изабелла» аԥсуа жьқәа зегьы аҵанарӡит, Аԥсны иаԥсадгьылны иҟалеит.
Ишаабо еиԥш, ажь ааӡареи аҩыҟаҵареи аԥсуа нхаҩы
инхамҩа иахәҭакны иҟалеит. Уигьы акәым, аԥсуа чеиџьыка иузаҟәымҭхо иадҳәалоуп арыжәтә. Аԥсуа ихаҿы изаагом
рыжәтәда ачара ма аныҳәа аура, аԥсреи аԥсхәреи рырҽеира. Асас итәы усгьы ҳәара аҭахым!
Аԥсуа изы аҩы ус баша ақьафҟаҵара акәмызт изызкыз. Аҩыжәра аԥсуа иҿы ахатәы культура аман. Хыхь
ишысҳәахьоу аиԥш, уи ичеиџьыкеи, исасдкылареи, иламыси иузырҟәымҭхо ирымадоуп. Уи ахатәы культура шамоу убоит аишәачараҿы. Аԥсуаҵас аԥхьа знапы зыӡәӡәо
иоуп аԥхьа аҵәца зкуагьы. Аиҳабы аҵәца аникуа, уи
иаҳаҭыр азы аиҵыбцәа гылоит. Аҩыжәра иацуп итрадициатәу аныҳәаҿақәа, иаҳҳәап, ачараҿы зегьы иркуеит абарҭ
аныҳәаҿақәа: Анцәа улԥха ҳаҭ ҳәа ианырклак ашьҭахь,
ажәлар рныҳәаҿа ркуеит, нас еиднагалаз арԥызбеи аԥҳәызбеи, нас урҭ ранацәеи рабацәеи, нас уа еидтәалоу рахь ииасуеит. Урҭ дрылоуп, хымԥада, зныҳәаҿа ктәу ахаҵаҩыза,
урҭ аныҳәаҿақәа ирылан уажә маҷк ирхашҭшәа иҟоу ажьрацәара рныҳәара, избанзар, ачара иалахәу раӷьырак ажьрацәара роуп. Хыхь иаҳҳәахьеит аԥсреи аԥсхәреи рҟны иркуа
аныҳәаҿақәа. Абарҭқәа зегьы Аԥсуара иарҿиаз аҩыжәра
акультура иаҵанакуа роуп. Иаагап ацуныҳәара, Афы аҳ ду
ихьӡала ашьтәашьра, аныха ахьӡала ажә ӡатә аныҟарҵо
уҳәа убас егьырҭ еиуеиԥшым аныҳәарақәа рҿгьы итрадициатәу рхатәы ныҳәаҿақәа рымоуп. Абасала, Аԥсуареи аԥсуа культуреи иузырҟәымҭхо ирыдҳәалоуп арыжәтәи уи
иацу ажәеи. Аԥсуа ихала заҵәык дыҟазаргьы, ныҳәаԥхьӡык
мҳәакәа, иҿахьы иааигом арыжәтә. Аԥсуа ҵасқәа реиԥш,
аҩыжәра иадҳәалоу аҵасқәагьы, иара аҩыжәшьа ахаҭагьы
даара иацклаԥшуан, ҵангьы-мцынгьы уи аилагара аӡәгьы
азин имаӡамызт. Аҩыжәреи акрыфареи рҿы аԥсуа еснагь
ахынкылара иман. Аха нас, урҭ ҳҵасқәа ззымдыруаз ауаа
анҳалаҳа, урҭ рыкрыфашьеи ҳакрыфашьеи еиԥшымхеит,
урҭ рыкрыжәшьагьы ҳакрыжәшьагьы еиԥшымхеит. Акрыфараҿы ҳкультура шаҳзымхьчаз еиԥш, аҩыжәраҿгьы иаҳ-

168

зымхьчеит. Аԥсуа фырџьанла акәын ауатка шижәуаз, уи
раҭәарымшьеит «ҳасасцәа»: аҩыжәга ҵәыцас иҳамаз ала
ауатка ажәра еиӷьыршьеит, ҳаргьы мап ҳамкӡеит. Уимоу,
иаарымԥааны инацаҳҵеит.
Абасала, арыжәтә ажәра аформа еилаагеит, уи иацыз
акультура ҳнагәҭасын, азхара ажәрахь ҳаиасит, ҳагьынахысит.
Ҳабакылыргеи урҭ ҳҵасқәа реилагара?
Арыжәтә иахҟьаны иҟалахьоу ацәгьарақәеи атрагедиақәеи, наукала иҭҵааны цифрала иҳаздыруам, аха ҳазхаанны иаадыруеи ажәлар рыԥсҭазаара шаҟа иаҿаҟәази ааидкыланы ҳрызхәыцыр, даараӡа-даара ҳгәы каҳартә аҟынӡа
ҳажәлар аԥырхага ду рнаҭахьеит арыжәтә. Урҭ еицырдыруа
шракәугьы, инеиқәаҳаԥхьаӡап акык-ҩбак.
Арыжәтә иахҟьаны ауаҩшьрақәеи аисрақәеи ҟалахьеит,
урҭ ҟазҵаз рқәыԥшра абахҭақәа ирҭаӡхьеит;
Арыжәтә иахҟьаны амашьынақәа амашәыр рхылҿиаахьеит, ауаа ҭахахьеит, еиҳараӡак аҿар; иҟоуп ԥшьҩы-хәҩы
ахьеицҭахахьоу, ҭаацәала иахьҭахахьоугьы.
Арыжәтә иахҟьаны аҿиара хьысҳахоит, уи анаҩс, амрицәагьы рацәаҩхеит. Хшыҩла рызҳара иаԥырхаганы, арахь
иҳазгәамҭо, шаҟаҩы ыҟада!
Зегьы-зегь реиҳа, ажәлар ргәамч, дара ирызгәамҭаӡо,
инырхуеит акы иалаҳәаӡамкәа, рыхшыҩ цагәуеит, рнерв
ԥхасҭанатәуеит, ргәабзиара ҵнашәаауеит. Абарҭ рылоуп
ажәлар рҭагылазаашьеи урҭ рԥеиԥши злоудыруа. Абарҭқәа
еихшьаланы уанрызхәыцуа, умшәарц залшом, ҳажәлар
рԥеиԥш азы. Аԥсуара еиқәҳархар ҳҭахызар, арыжәтә апроблема ҳәынҭқарратә усны иҟалароуп. Уи азы иаҭахуп:
1. Анаркоманцәа реиԥш, алкоголикцәа хаала-мчыла рыхәшәтәра. Урҭ иахьа рхыԥхьаӡара рацәоуп, қыҭацыԥхьаӡа рсиа ҟаҵаны рыхәышәтәра нап арктәуп;
2. Аҩыжәра ачымазара ҿкы апроцесс аанкылатәуп. Еиҳараӡак иацәыхьчатәуп абиԥара ҿа еиҵагыло. Уи азы иаҭаху
зегь ҟарҵароуп ашколқәа;
3. Аҩыжәра иазкны аиҳабыра иаԥырҵароуп закәанк. Уи
иахылҿиаахьоу атрагедиақәа ҳанрызхәыцуа, иахьа хымԥа-

169

да иаҭахны иҳаԥхьаӡоит уи иахылаԥшуа закәанк аԥҵара.
Уи азакәан ҳажәлар рхы-ргәаҿы инагатәуп.
Абри аус аҿы ирҿаҳҵааша рацәоуп амшыннырцә иҟоу
ҳашьцәа: урҭ, амсылман дин иабзоураны, ари ачымазара ҿкы иацәыхьчаны иҟалеит. Уи ҳажәлар рзы илахьынҵа
бзиоуп.
Ажәакала, ҳҵасқәеи ҳқьабзқәеи, иара убас инеизакны
ибжамҽамхаз Аԥсуара ашьақәыргылара нап аҳаркуазар,
убарҭ апроблемақәа ирывагылароуп аҩыжәра азҵаарагьы.
Уи мӡбакәа, егьырҭ рыӡбара уадаҩуп, иҟалап, ӡбашьа рымамзаргьы.
Ари апроблема аӡбаразы зегьы ирыцкны иҟалароуп абиԥара ҿа еиҵагыло уи ачымазара ҿкы рацәыхьчара. Усҟан еиҳа имариоуп ачымазара злаҽхьоу ралыргара
аасҭа. Иаҭахузеи уи азы? Уи азы иаҭахуп ари азҵаара милаҭ проблеманы аҟаҵареи ҳәынҭқарратә хшыҩла аӡбареи.
Аҳәынҭқарра зыҟоугьы жәлары зегьы ирзеиԥшу апроблемақәа рыӡбаразоуп. Даҽакала иаҳҳәозар, ажәлар зыгәра
pго ԥызаҩцәас иалырхуеит, урҭ рнапы иануп ас еиԥш иҟоу
азҵаарақәа рыӡбара. Ҳазлацәажәо апроблема акәзар, шәара-ҳара ҳәа инеиқәҵа-ааиқәҵо акәымкәа, ҳажәлар рпроблема хадақәа изларуаку ала, хымԥада иӡбатәуп. Уи азы
иаҭахны исыԥхьаӡоит:
1. Раԥхьа иргыланы аҭаацәа аҭакԥхықәра рыдҵатәуп
(аиеи, ирыдҵатәуп) рхәыҷқәа арыжәтә рацәыхьчараҿы еснагь рылаԥш рхызарц: ауаҩы иааларҟьаны арыжәтә дачычаӡом, хәыҷы-хәыҷлоуп уи «агьама» шикуа. Ус анакәха,
имариоуп усҟан урҭ арыжәтә рацәыхьчара.
2. Антиалкогольтә программа ҟаҵаны, ашколқәа рҿы
иааиԥмырҟьаӡакәа арыжәтә ауаҩы иахьынӡаиԥырхагоу
реилыркаалатәуп. Уигьы акәым, аҿар ираҳәалатәуп Аԥсуараҿы ацәгьеи абзиеи рныҟәгараҿы арыжәтә иамоу аҵакы,
уи иацу акультура, аха арыжәтә пату анақәумҵа ҳчеиџьыкагьы аҳаҭыр шыланарҟәуа, уи аҵас еилазго атрагедиахь
икылнагаргьы шашло. Ари азҵаара аӡбараҿы аҭаацәеи ашколи еимадазароуп. Еиҳараӡак урҭ рылаԥш рхызароуп зегь
реиҳа ишәарҭоу ақәра ианҭагылоу.

170

3. Ақыҭа анапхгараеи иара убас ақалақь аҿы изыхәҭоу
ауаажәларратә гәыԥқәеи, рмаҵуратә усқәа инрымаданы
ирыдҵатәуп аҿар рхымҩаԥгашьа ашьклаԥшра: иҽеим уск
здырбалаз иҭаацәа иларылатәаны, хатә хьаак еиԥш, рхыргәаҿы инаганы, имҩахҟьо ахәыҷы ириашара. Административтә метод аҵкыс ус еиԥш изнеира алҵшәа маиурц
залшом – ус иҟоуп аԥсуа иԥсихологиа.
4. Аҿар аҭаацәара иалало рҿы иҷыданы рыҿцәажәара
мҩаԥгалатәуп зыԥсҭазаара еилазҵаз ақәыԥшцәа арыжәтә
ишазыҟазааша иазкны, аԥҳәыс ахшара лцәа даналашәо иираны иҟоу асаби игәабзиареи хшыҩла дманшәаланы изҳареи рҿы арыжәтә шаҟа иԥырхагоу.
5. Аԥсҭазаара иаҳнарбахьеит иахьеи уахеи ҟәрышьқәак
зауа, ахәаахәҭцәеи амашьынарныҟәцаҩцәеи раԥхьа инаргыланы, ахәылԥаз рҽааидкыланы, иахьа ирхашәалаз ыфаны, арыжәтә рҽаҭаны инеидыҵуеит. Ус иахьа, ус уаҵәы, ус
есымша. Убри зегь реиҳа ишәарҭаны, иагьхылаԥшыданы
иҟоуп иахьауажәраанӡагьы. Араҟа аҳәынҭқарра иҷыданы
ахылаԥшра ҟарҵалароуп. Зыҽзмырҽеизгьы имаҵуратә
ҭакԥхықәра дақәыршәатәуп.
Абасала, аҭаацәеи, ашколи, ауаажәларреи рҽеибыҭаны
аус усҵас ианырымк, ҳмилаҭ адеградациахь икылзго апроблема ӡбашьа амамкәа иаанхоит. Иахьа абри аадыруазароуп зегьы, хатә проблемак еиԥшгьы ҳазнеиуазароуп.
АԤСУАРЕИ АЛАМЫСИ
«Ҳаи, абааԥсы, уаԥсыуаӡами!» – иҳәоит аԥсуа, аӡәы диргәамҵыр. Абџьар харшаланы икызаргьы, дџыџӡа дааннакылоит ари ажәа. Уи убасҟак амч амоуп. Аԥсуа еснагь дазгәдууп
иԥсуара. Аԥсуара еибаркны измоу аԥсуа иламыс ауп. «Ҳаи,
абааԥс, уаԥсыуаӡами!» уҳәагьы, «Ҳаи, абааԥс, ламыс умаӡами!» уҳәагьы, аԥсуа изы рыҩбагьы акоуп. Аԥсуареи Аламыси, жьи напхыци узеиҟәыҭхара аиҳа, еиҟәыҭхашьа рымамкәа еиласоуп: Аԥсуара ԥсыуараны иҟазҵаз шьаҭас иамоу
Аламыс ауп, аԥсуа иламыс зхылҿиааз Аԥсуара ауп.

171

Абасала, Аԥсуара иазкны ихацҳаркыз ацәажәара аԥсуа
ламыс ала ихҳаркәшоит. Аԥхьаҩ дзыԥхьаз анҵамҭақәа
жәохә хы рымоуп. Исҭахуп еиҭах илаԥш рхижьырц: аԥсуа
иҵас, иқьабз, иҭаацәа реизыҟазаашьа, игәыла изыҟазаашьа, ажәлар реизыҟазаашьа, ажьрацәара... ажәакала, аԥсуаа рыԥсҭазаара ахәҭақәа зегьы-зегьы рҿы Аламыс ахьыҟам
акы убом, иуаҳауам. Ус анакәха, Аԥсуареи уи еибаркны
измоу Аламыси роуп аԥсуа иԥсҭазаара гәыцәс иамоу, урҭ
роуп аԥсуа идунеихәаԥшреи икультуреи шьаҭас ирымоу,
уасхырс изықәгылоу.
Аԥсуареи аԥсуа иламыси иан лымгәарҭа иҭигоит, ицәаижьы (иген) иалоуп. Уи шьақәзырӷәӷәо аҿырԥштәқәа рацәоуп, аха иаазгоит акы.
Аԥсихиатриатә хәышәтәырҭа апалатак аҿы ишьҭан иреицәаӡаз ачымазцәа. Урҭ рыхшыҩ зегьы рчымазара иафахьан,
арахә рхымҩаԥгашьа аҿынӡа инеихьан. Ҽнак аҳақьым хада
даныныҩнашыла, ашырҳәа дҩеихаҵгылеит аӡәы. Егьырҭ
аҳақьым инаизыԥшит аҟароуп. Убри игылаз аӡәызаҵәык
иакәын уаҟа аԥсыуас иҟаз. Уи аҳақьым ишихаҵгылатәыз
дырны акәӡам дышгылаз, ишьа иалаз Аԥсуара аинстинкт
ауп дзыргылаз. Ус анакәха, хыхь ишысҳәаз еиԥш, Аԥсуареи
аԥсуа ламыси ауаҩы ициуеит, иан лгәыҳәԥыхш иалаланы ишьа-ида ирҭалоит. Урҭ шицу аԥсҭазаара дналагылоит.
Убри ауп уи даҽаӡәы диламҩашьо, ихатәы ҟазшьа иманы,
ихымҩаԥгашьа ԥшӡаны, дызбалак деицыргәаԥхо дзыҟоу.
Аԥсуара нҭкааны издыруа, уи инықәныҟәаны зхы мҩаԥызго
аԥсуа рԥыс, иарбан уаажәларразаалак рҿы, аррамаҵурагьы
налаҵаны, ихымҩаԥгашьала даарылукаартә, зегьы дааицгәарҭартә ихы ааирԥшуеит. Уи иара изгәамҭар алшоит, избанзар, Аԥсуара ҽырбагам, уи маҭәауаарам, еснагьтәи аԥсуа
иԥсҭазаароуп, уи милаҭ ҟазшьоуп, уи етикатә культуроуп.
Аԥсуарада аԥсуа дзыҟалаӡом, дыҟазаргьы дыбжамҽамуп, аԥсуа идагьы Аԥсуара зыҟалаӡом, урҭ, ауалыр амаҟақәа
реиԥш, еибаркны измоу, гәыс, гәаҵәас ирымоу, ԥсыс ирхоу,
хыхь ишаҳҳәахьоу аиԥш, Аламыс ауп. Аԥсуа данбжамҽамха
аԥсуа ламысгьы бжамҽамхоит.
Нас, изеиԥшроузеи иахьа аԥсуа жәлари урҭ идырҿиаз
Аԥсуара гәыс, гәаҵәас ирымоу, ауалыр амаҟақәа реиԥш,

172

еибаркны измоу (макьана иаҳҳәарым ажәа «измаз») аԥсуа
ламыс?
Аԥсуара ааха ӷәӷәа аиузар, уи аӡыхь агәамсам алаҳазар, ҳҵасқәеи ҳқьабзқәеи иубар иузымдыруа иҩашьазар,
раԥхьа иргыланы зегь заахоз урҭ еибаркны измаз, баачаԥараны изықәгылаз аԥсуа ламыс ауп. Аԥсуаа рхаҭа рыламыс
иацәхьаҵуа ианалагоуп (убри аҩыза аҭагылазаашьа роуит)
Аԥсуара аӡыхь ахәашьрахь ианиасгьы.
Уи аабоит аҭаацәа реизыҟазаашьаҿы. Аԥсуа ҭаацәара
раҟара иӷәӷәаз аҭаацәа маҷын. Уи злаӷәӷәаз аԥсуа мораль
Аламыс ала акәын. Хыхь иаҳҳәаз амзызқәа ирыхҟьаны уи
амораль ԥсыҽхеит. Убри иахҟьаны Аԥсуара иацәтәымыз
аҭаацәа реилыҵрақәа рацәахеит.
Уи аабоит аигәылацәа реизыҟазаашьаҿы. Уажәраанӡа
агәыла агәы даҩызаны дрыԥхьаӡозҭгьы, уажәы еизыуаам
аигәылацәа рацәаҩхеит. Уи аабоит иара убас ажьрацәара
реизыҟазаашьаҿгьы. Уажәы еиҳа иԥсыҽхеит ажьрацәара
иацыз агәбылра. Уимоу ажьрацәара еилазгогьы ыҟоуп, иагьмаҷӡам рҳәоит, аха, анкьа еиԥш, уажәы аӡәгьы дахьдырхәӡом, ихәыҵаҳәҳәаны ирҵәахуеит, иаргамахаз акы акәзаргьы.
Уи аабоит ажәлар рзеиԥш ус аҿгьы, ацәгьара ҟазҵаз
иахьырхәраҿгьы уҳәа зегь рҟны. Урҭ зегь рахьтә ҳазааҭгылап ачеиџьыка. Аԥсуа чеиџьыка акәшамыкәша иуҳәаша рацәоуп, ҳазхәыцпи уи иахатәоу реизыҟазаашьеи рхымҩаԥгашьеи зеиԥшроу!
Аԥсуареи аԥсуа ламыси еиҟәыҭхашьа шрымам аиԥш ауп,
аԥсуа чеиџьыкагьы Аԥсуара ишаласоу. Ачара-агәырӷьара,
аԥсра-абзара, агәыла-азла, ус ҭаацәашәала уҳәа аԥсуа ачеиџьыка данахатәоу ихымҩаԥгашьа, икрыфашьа-икрыжәшьа
даараӡа уаҩы иџьеишьаша рхатәы ҷыдара, рхатәы культура рыман. Хыхь исҳәахьеит урҭ зегьы амҩа иқәызҵоз аԥсуа ламыс акәын ҳәа. Днаханы, игәы иахьынӡаҭаху аԥсуа
акрифаӡомызт, аҽынкылара иман. Еиқәҵак абысҭа, акәац,
акәтыжь, ашә, ачыс зегьы еибарганы, насгьы аԥшәма диеисаны, ҽынкылашьа имаӡамкәа аҩыжәра патударан, ламысдаран аԥсуа изы. Ажәа «акрыфара» аԥсуаа даарак рхы
иадырхәаӡомызт. «Какалк ҳкып», «какалк ддыркит», ҳәа

173

акәын ишырҳәоз, мамзаргьы «акы ҳнацҳап» рҳәон. Асасцәа
рыкрыфараҿы мыцхәы аҽынкылара аныҟарҵалак, аԥшәмацәа «акрышәфа» ҳәа акәмызт ишырҳәоз, «акы шәнацҳаи!»
ҳәа акәын. Асас «сызхара сфеит» иҳәар ԥхашьаран. «Сгәы
иахьынӡаҭахыз акрысфеит» ҳәа акәын ишиҳәоз.
Асас аҩы дашьыр хьымӡӷын, ламысдаран. Уиадагьы, аҩы
дашьны, ишьапы акуа, ииҳәо ааиҭаҳәо – даара ипатударан.
Аҭацаагара, амаҳә, абхәараа уҳәа ирызку ачарақәа раан,
асасцәеи аԥшәмацәеи аҩы еимакны иржәуан, аха урҭ еимазкуаз ҳәа иҟоу ҩыџьа-хҩык иреиҳамызт. Ус шакәызгьы,
урҭгьы, шамахамзар, ихдырҟьомызт, реиндаҭлара агәарԥныҳәа ала ихдыркәшон. Уи иаанагоз анахьгьы арахьгьы
аҩы ишамшьыз, ламысла ишеидтәалаз ачарауаа иддырбарц акәын. Иара убри агәарԥныҳәагьы иаман ахатәы ҷыдара: уи иахьабалак иҟарҵаӡомызт. Аҭаца данырго агәарԥныҳәа ҟарҵаӡомызт.
Абарҭ зегьы еибаркны измаз, амҩа иқәызҵоз аԥсуа ламыс акәын. Асаси аԥшәмеи реибаҳаҭырра акәын ачеиџьыка аҳаҭыр зыхьчоз...
Абасала, аԥсуа «ӷәрас» иҿаз, амҩа дықәызҵоз, блас ихаз,
уи имҩа зырлашоз иламыс, хәыҷы-хәыҷла наҟ иварахь днаха-нахо, ус зынӡа ибла иаԥырганы, ҳара ҳтәы ззеилымкаауа иҽрыҭаны, гастрономла дхәыцуа далагеит. Зегьыҵәҟьа
мап, аха... Убри иалҵшәаноуп ачараҿы, еиҳаби еиҵби ҳәа
еибаҳаҭыррак ыҟаӡамкәа, еиԥшны изыржәуа, иашьыргьы
изԥхарымшьо; аԥсхәраҿы акәзар, «ацәгьачара» ахьӡытәны,
ачараҿы аиԥш, аӡәи-аӡәи еибаныҳәо, изыржәуагьы убри
иахҟьаноуп. Убарҭқәа зыхҟьо аламысдароуп. Иахьа аҩыжәцәа убраанӡа инеины иҟоуп, анкьа зны аԥсыуала ламыс
ҳәа акы ыҟан, уи аԥсуаа рхымҩаԥгашьаҿы амҩа иқәнаҵон,
еиҿнакаауан, иарԥшӡон ҳәа роуҳәар, рхы иақәырҵоит: «Нас,
сара соума аԥсуа ламыс закәу зурҵо! Сара иаазжәуа зегьы
сыламыс ауп исзыржәуа, аӡба сакны изжәуама!» иҳәоит. Уи
аламыс уҳәансҳәанла изаҳахьоу иоуп. Аха иҟахуп даҽашьоукых: «Иарбан ламысу зыӡбахә умоу!» ҳәа уаҽԥнызҳәогьы.
Уи иалгаӡахьоу иоуп.
Абарҭқәа зегьы ҳанрызхәыцуа, аишәачараҿы акрыфареи акрыжәреи рнаҩсгьы, шьаҿацыԥхьаӡа аԥсуа ламыс

174

иахьагәҭасыз улаԥш иахьыҵамшәо ыҟам. Абасала, иахьа
Аԥсуара блас иахазгьы маҟас иамӷазгьы аԥсуа ламыс иара
аԥызҵаз ажәлар рхаҭа ирцәтәымхо аҿынӡа инеины иҟоуп. Уи еиқәырхатәуп, абжамҽамра иалганы ирхынҳәтәуп
уи аԥызҵаз ажәлар рахь, аԥсуа иԥсҭазаараны, уи игәы-игәаҵәаны ишыҟаз иҟаҵатәуп.
Ари апроблема иахьа даараӡа-даара актуалра аманы
иҟоуп. Избан?
Актәи. Маӡа-аргама амилаҭ хақәиҭразы ақәԥара ҳаҿуижьҭеи крааҵуеит, аха аӡәгьы игәы иаанагомызт уи бџьармцала анапаҿы аагара знымзар-зны иҳақәшәоит ҳәа. Уи
ҳала иабоит: ҳажәлар ирылшеит шәышықәсала иҳаӷаз,
хынҩажәа шықәса иаҳхаԥаны иҟаз ақырҭуа мпыҵахалаҩцәа Аԥсны иқәцаны, аҳәынҭқарратә мчра ҳнапаҿы аагара.
Уажәраанӡа Аԥсны ахьӡи ахьымӡӷи знапы ианыз қарҭаа
ракәын. Урҭ иахьырҭахыз, нас ишырҭахыз амҩа аҭо, ҳаԥсадгьылгьы ҳаргьы рнапаҿы ҳаҟан. Уажәы аиааира анаага, иныҟәгатәхеит Аԥсны, уи ахьӡгьы ахьымӡӷгьы ҳнапаҿы
иҟалеит. Ус анакәха, ҳаԥсадгьыл аныҟәгаразы иҳамазароуп
ҳхатәы ҳәынҭқарра. Аҳәынҭқаррақәа зегьы структурала
еиԥшуп, аха Аԥсуа ҳәынҭқарра, ибжамҽамны акәымкәа,
инхарҭәааны Аԥсуара аныԥшуазароуп, уи гәыс, гәаҵәас иамазароуп. Уи рныԥшроуп Иреиҳаӡӡоу Асовет аҿы ирыдыркыло азакәанқәа, уи рныԥшроуп ашьауӷатәи аграждантәи
кодексқәа. Аԥсуара рныԥшуазароуп аҳәынҭқарра анапхгараҿы иазԥхьагәаҭоу аетика.
Аҩбатәи. Иахьатәи акриминалтә уадаҩра ҳазҭагылоу
зыхҟьаз Аԥсуара абжамҽамроуп. Агәра ганы ҳаҟоуп Аԥсуара нхарҭәааны иҟазар ҳәааки ҵыхәаԥҵәараки змам ацәгьоурақәа шыҟамлоз.
Аԥсуа ҳәынҭқарра амалрҳара заҵәык азы иахәаԥшуа
уи илаԥшҳәаа ҭшәоуп, иркьаҿны дхәыцуеит. Убри аекономикагьы Аԥсуара аныԥшуазароуп, аԥсуа ламыс амҩа
иқәнаҵозароуп. Даҽакала иаҳҳәозар, аекономика уи базисуп, уи иахагылараны иҟоу аҳәынҭқарра Аԥсуара ашәахәа
алԥхо иҟазароуп.
1993–2000 шш.

175

АԤСУАРА АНЦӘА ИУМЫРӠЫН!
Ажәлар рныҳәаԥхьӡы

ДАДУИ АԤСУАРЕИ
ИНАСЫԤХАЗ РАԤХЬАТӘИ АШЬАҾА
Уи аҽны ҳарҵаҩы лгәалаҟара даара ибзиан, акласс данааҩнашыла, лыблақәа чча-ччо, лхы-лҿы лаша-лашо астол
даадгылан:
– Шьыжьбзиақәа! – лҳәан, аԥсшәа ҳалҳәеит.
– Бзиа жәбааит! – аӡәк иеиԥш, аӷзааҳәа ҳабжьы еиқәыршәаны, аҭак ныҟаҳҵеит.
– Шәтәа, – лҳәан, лхаҭагьы длатәаны, илкыз ажурнал аалыртын, иҟази иҟамзи ааиллыргеит. Нас, акы нанылҵан,
днаханы инықәҵаны дҩагылан, лаԥшыла ҳаалырӡырҩит.
– Иахьа инаркны ҳалагоит амаҭәар ҿыц аҵара, – лҳәеит
лара. Уи иахьӡуп «Аԥсуара».
Ари ажәа зегьы иааҳнырит: «Аԥсуара», «Аԥсуара» ҳҳәан,
ҳааидахәыҭхәыҭлеит. Ҳарҵаҩы Амина Алхас-иԥҳагьы,
ҳҳәашьа џьалшьазар акәхап, маҷк дааҳԥеиԥшшәа луын, нас
дҳазҵааит:
– Ахәыҷқәа, ишәаҳахьоума ари ажәа?
– Иҳаҳахьеит!
– Ишԥаҳмаҳац! – зегьы ҳабжьқәа неилаҳаԥсеит. Амина
Алхас-иԥҳа ллакҭа еиҳагьы иаалашеит. Уи лгәы иҭоу лҳәаанӡагьы, лхы-лҿы ианыԥшуан.
– Нас, изахьӡузеи Аԥсуара? – дҳазҵааит лара. Ишԥеилышәкаауеи ари ажәа аҵакы?
Аӡәгьы ҿаҳамҭӡеит, уажәраанӡа иаҳҳәахьаз ҳацәыԥхашьан, ҳанцәыҵачча-аацәыҵаччо, ҳахқәа лаҳарҟәит.
– Гәыбӷан шәысҭом, – лҳәеит, маҷк данааҳԥеиԥш
ашьҭахь. – Аԥсуара закәу ажәак-ҩажәак рыла иузҳәом. Уи
аԥсуа иԥсҭазаароуп, зқьышықәсала ҳажәлар идырҿиауаз
милаҭ ҟазшьоуп. Аԥсуара аабоит ажәлар рҵаси рқьабзи рҿы,
рыцәгьеи рыбзиеи рырҽеираҿгьы. Аԥсуара аабоит аԥсуаа

176

ртәашьа-ргылашьеи, рышәаҳәареи, рыкәашареи, жьрацәарала реизыҟазаашьеи, рысасдкылашьеи уҳәа рҿгьы.
Ажәакала, даҽа милаҭ ҟазшьак еиԥшым, аԥсуа иҟазшьеи
ихымҩаԥгашьеи роуп Аԥсуара захьӡу.
Арҵаҩы илҳәоз џьашьахәыс иҟаҵаны ҳалзыӡырҩуан,
иаҳзымдырӡоз жәларык рыӡбахә лымазшәа.
– Сара излазбо ала, шәара Аԥсуара даара азҿлымҳара
азыжәуеит, – лҳәеит Амина Алхас-иԥҳа, ҳаӡырҩышьа лгәы
иахәаны, – ус анакәха, ҳара иҳалшоит ари амаҭәар ҳаицхырааны аҭҵаара, Аԥсуара закәу инҭкааны адырра.
– «Ҳаицхырааны»?!. – ҳарччеит ари ажәа. Ҳаицхырааны
ишԥаҭаҳҵаауеи?!.
Амина Алхас-иԥҳа дааԥышәырччеит.
– Ҵыԥх ажәлар рҿаԥыц ҳәамҭақәа шҭаҳҵаауаз аиԥш,
– лҳәеит лара. – Аԥсуара иазкны макьана рҵага шәҟәык
ҳамаӡам. Уи ҟалаанӡа ҳәа ҳаԥшыр аҵкыс, еиӷьми ҳхала уи
аҭҵаара напы аҳаркыр? Нас ари aус ауниверситет аҿы иацышәҵаргьы ауеит. Аԥсуара ҳанацәеи ҳабацәеи, ҳандуцәеи
ҳабдуцәеи рҟноуп еиҳараӡак иахьыҟоу. Ус анакәха, уи аҭҵаара еиҳа иаҳзымариахоит.
Абас хәыҷы-хәыҷла ҳазаалгеит. Уигьы акәым, дҵас
иҳалҭарызеишь ҳәа ҳагәқәа хыҭхыҭуагьы ҳааҟалеит.
– Баҭал ула ҳалагап, – лҳәан, лхы аасықәылкит Амина
Алхас-иԥҳа. – Баҭал, андуи абдуи умами?
– Ишԥасымам! – сҳәеит сара. – Ақыҭаҿы инхоит.
– Уи бзиоуп, занааҭс имоузеи уабду? Дынхаҩызар акәхап?
– Аиеи, дынхаҩуп, насгьы дныҳәаҩуп, – сҳәеит сара.
Аҵыхәтәан исҳәаз цқьа сазымхәыцкәоуп ишысҳәаз, аха
арҵаҩы иҭылҵаауа далагеит: дабаныҳәо, дышԥаныҳәо ҳәа.
– Сабду хыхь иҟоу ҳәа ашьтәа ахьыршьуа дганы ддырныҳәоит, – сҳәеит сара. – Ажьираҿы дныҳәоит, ацуныҳәаҿгьы дныҳәоит...
Акласс зегьы исҳәо џьашьаны исыхәаԥшуеит. Сҩызцәа
ракәым, Амина Алхас-иԥҳагьы.
– Баҭал, уабду дышныҳәо ҳурбар бзиан, – санааҭгыла,
сҩызцәа аӡәы алаф аасылихит. Зыблақәа ҭырхаха исыхәаԥ-

177

шуаз зегьы еибарччеит. Аха ҳарҵаҩы сабду аҩбатәи изанааҭ џьалшьазар акәхап, сызцәа рлаф хырҩаа азуны, уабду
уаҳа ныҳәас имҩаԥигои ҳәа дсазҵааит.
– Урҭ маҷӡам, – сҳәеит сара. – Рбаӷьк шьны ҭаацәала
данныҳәогьы рацәоуп.
Иаасҳәалак зегьы сызцәа ахыччоит.
– Уабду кәтыжьк деилаҳацыԥхьаӡа аныҳәа иуама?!
– алаф сылырхит еиҭа. Урҭ рлаф сгәамԥхеит, аха ҿысымҭӡеит. Амина Алхас-иԥҳа дгәааит сара саҵкысгьы.
– Изакәызеи, ахьаԥарч зхылҵыз иахәлаџьаџьон ҳәа, Аԥсуароума шәызхыччауа?! – ираҽԥнылҳәеит, Аԥсуара атәарымбеит ҳәа иԥхьаӡаны. Акласс зегьы еиқәыԥсы иаатәеит.
– Аныҳәа змам ажәлар аҭоурых змам роуп. Ҳара ҳажәлар
аҭоурых дугьы рымоуп, аныҳәақәагьы рацәаны ирымоуп.
Урҭ ҳара иахьҳзымдыруоуп изхыччатәу!..
Арҵаҩы ашьшьыҳәа днаҳәын, аԥенџьыр ахь лҿыналхеит. Уаҟa ҳамҭакы дгылан, адәахьы дыԥшуа. Ҳара иаадырит
уи зызкыз. Амҵ ԥыруазар иуаҳаратә еиԥш акласс аҿы иааҭынчрахеит. Лыԥсеибакра анылхыԥсаа, еиҭа ашьшьыҳәа
лҭыԥ аҿы дааин даагылеит, акласс лылаԥш ахыжьуа.
– Ҳазлацәажәоз азҵаара иацаҳҵап, лҳәан, лылаԥш са
сахь иааиалгеит. – Баҭал, урҭ аҭаацәаратә ныҳәақәа ирыхьӡу
угәалашәозар?
Зегьы ракәымзаргьы, ԥыҭк сгәалашәон, аха исыздырӡом
ҳәа мап скит: урҭ рҳәара салагар, иалшон еиҭах алаф ахырҳәаар... Арҵаҩы илдырит мап зхыскыз, аха «ишԥа, акгьы
угәаламшәаӡои?» ҳәа сыҭҵаара даламгакәа, маҷк дааиԥхьхәыцын, ҿаалҭит:
– Ус анакәха, Баҭал, уара дҵас иусҭоит уабду иныҳәақәа
зегьы ақьаад ранҵара, – лҳәеит лара. – Аныҳәа ахьӡ амацарагьы акәым, уи уабду ишымҩаԥиго, данныҳәо ииҳәо
ажәақәа, иныҳәаԥхьӡы, еилукаау адҵа иусҭаз?
– Еилыскааит, аха... – сҳәеит сара, сажәа намгӡакәа.
– Сара акы сазҵаар сҭахуп, – иҳәан, иажәа ныбжьагаланы, инапы дҩахеит ҳҩызцәа аӡәы. Уи Ҳаџьараҭ иакәын.
– Баҭал иабду диацәажәарц азы заа иҽазыҟаиҵар акәӡами?
– Ҳәара аҭахума: ақьаад, акалам, ииҭо азҵаарақәа...
– лҳәеит Амина Алхас-иԥҳа. – Ажәақәеи аҳәоуқәеи намы-

178

гӡакәа, иркьаҿ-ркьаҿны иҩлатәуп, иабду дихьӡаны ианиҵаларц азы, нас ҿыц ихҩылаатәуп.
– Maп, уи акәым, – иҳәеит Ҳаџьараҭ, иҽырҟасаны.
– Уи акәымкәа, нас, изакәи?
– Абласаркьа!
«Иабатәи бласаркьоу?» – аасгәахәит сара. Уи аҵәылаҵарақәеи алафҳәарақәеи бзиа ибон, иҳәашьала ус акы игәы
ишҭаз убартә иҟан.
– Закәытә бласаркьоузеи уажә ицәыругах?! – иаҽԥнылҳәеит Амина Алхас-иԥҳа, уигьы Ҳаџьараҭ цәиккрак
шиӡбаз лдырзар акәхап.
– Апрофессор ибласаркьа! – иҳәеит Ҳаџьараҭ иҽырзажәны. – Аҵарауаҩ Баҭал иабду дидтәаланы Аԥсуара ҭиҵаауеит, апрофессор ишихәҭоу еиԥш, иблақәа абласаркьа диркыр акәӡами?!
Сҩызцәа зегьы ччеит.
– Баҭал дҵарауаҩуп!
– Баҭал дыпрофессоруп! – шьоукгьы рыбжьқәа неиларыԥсеит. Урҭ рлаф уажәы Амина Алхас-иԥҳагьы дазымгәааӡеит, уимоу лхаҭагьы дарччеит.
– Иџьашәымшьаӡан! – лҳәеит лара. – Дҵарауаҩны аӡәгьы дмиӡеит. Шәара ианшәықәлаз ауп анаука закәу реилыркаауа, рыхшыҩ азырышьҭуа ианалагаз... Аҵарадыррахь
ахырхарҭоуп иддырбо, амҩа – уи ухала илухыр ауп.
Алаф лафын, ҳарччеит, аха арҵаҩы илҳәаз ҳархәыцит.
Саргьы адҵа исылҭаз нап асаркыҵәҟьандаз сгәахәуа сааҟалеит.
Ҳарҵаҩы сҩызцәагьы адҵақәа рылҭо далагеит, аха
уажәыҵәҟьа сара урҭ акгьы саҳаӡомызт сзызхәыцуаз сыдҵа
акәын. Сыбла дыхгылан сабду, уи иныҳәарақәа срызхәыцуан, сазхәыцуан урҭ ақьаад ишанысҵаша.
АЖЬЫРНЫҲӘА
Сгәы хыҭхыҭуа сазыԥшын уи аныҳәа. Ашьыжь санҿыха, иааџьасшьартә илашан. Ашырҳәа сиарҭа сҩықәтәаны

179

аԥенџьыр ахь снаԥшызар, ашәаԥыџьаԥ рымҵәыжәҩақәа
кассы, аԥсабара ҟәашкакараӡа иҟан. Зыԥсы ҭаны сылаԥш иҵашәаз амаҵурҭа иахылбықь иҩеиуаз алҩоуп.
Уи ижәпаҳаҳараӡа ауаџьаҟ иҭыҩрны иҩеиуан, аха нас,
иҩаскьацыԥхьаӡа, иҵаӷахо, иҵаӷахо, ус аҳауа иналаӡыҭуан
иҟаӡамызшәа.
Схыза ныԥхьаршәҭны сҩаҵҟьан, ажәжәаҳәа сҽааилаҳәаны, ашә еимԥаа, абарҵа снықәыххит. Асы аимаа аҿышәҭа
иааҭаԥсо ишьҭан. Даду ведрак ахылҩа-ԥсылҩа ахылзза иманы даадәылҵын, аҽҽаҳәа аҿырӡәӡәага илҭеиҭәан,
аҿыӡәӡәара иҽыназикит.
Аҳауа ахьшәашәара смаӷреи сыкәеи инарҭалан сааимнадеит. Ахьышәҭҳәа амардуан слалбааҟьан, асы сылаԥала-ылаԥало сшыҩуаз, амаҵурҭа слыҩнаххит.
Нандугьы дгылахьан. Амца сгәыҵаршуа ауаџьаҟ снадгылеит. Уи иахылҵуаз аԥхара смаӷреи сыкәеи инарҭалан,
сшаҳәшаҳәуа сааҟанаҵеит. Даду аҿырӡәӡәага дахьаҵасуаз
ахьаҩ-ахьаҩҳәа ҳамҭакы абжьы саҳауан. Нас иҿы рбаны дааҩнашылан:
– Баҭал, – иҳәеит игәалаҟара бзианы, – уааи, асы илеиз
ҳақәныҳәаны, фырџьанк-фырџьанк аажәып.
Сааччеит ауп, уаҳа иасҳәози! Даду адулаԥ ашә ааиртын,
ауаткеи ахыжәлеи ааҭиган, астол инықәыргыланы, фырџьанк лҭеиҭәеит.
– Анцәа улԥха ҳаҭ! Ҽаанбзиала Анцәа ҳнашьҭы! иҳәеит.
– Уаха хьачхәама ҳаԥылоит, раԥхьатәи асы быбышӡа иҳазлеит, аныҳәа агәалаҟара ҳамоуп, Анцәа Ду иуџьаҳшьоит,
ҽаангьы ҳхьачхәама ҳгәалаҟара бзианы ҳазынашьҭ!
«Амин!» сҳәеит сара, ишысирҵахьаз аиԥш. Даду ифырџьан ижәит – уи ала уа ҳаилгеит. Нас иԥаҵа жәпақәа днарыха-аарыханы иааирҽеин, даасзыԥшит.
– Баҭал, уаала ҳарахә ҳнарылаԥшып, ирҳәо ҳаҳап,
– иҳәан, адәылҵра иҽыназикит. Саргьы исҭахыз уи акәын:
смагәқәа ашыҩҳәа иҩсышьасҵан, спалтагьы аасышәхарԥаны, снаишьҭалеит. Абоурахь ишьҭақәа ҭӷәыхаа иган
– ашьыжь дышгылаз аиԥш урҭ рхәы риҭазаап, уажәы аџьмақәа рахь акәын ихы ахьхаз. Ашә аартны ҳаныныҩнашы-

180

ла, аџьмақәа адруҳәа иҩаҳхаҵгылан, рыблақәа паӷь-паӷьӡа
иҳахәаԥшуа иаагылеит.
Иаҳхамҵгылаӡеит ажакьа ду – ахы ырнааны, аблақәа
цәырқшаԥаны иааҳахәаԥшит, ҳнеишьа агәамԥхазар акәхап.
– Баҭал, урылаԥш, унацәа назқәукуа аныҳәаз иаҳшьуеит,
– иҳәеит даду.
– Даду, ирыцҳами, ишԥаҳшьуеи! – сҳәан, схы-сҿы арыцҳашьара анырԥшны снаизыԥшит.
– Агаӡа, ҵасым, ус умҳәан, – даасықәҵәҟьеит. – Ауаҩы
арахә зиааӡо ишьны ифарц азоуп. Урылаԥш, ари қыжәуп,
ари хьақәлоуп, ани, аҵәҵәа зхоу, – шьтәоуп, егьи, зхы
ҳаҭәашьаны имгылаз, – абшьтәоуп, – иҳәан, акакала инапы нарықәикит. – Арҭ џьмахьақәоуп. Аа, ани, атәыҩа хаха,
аԥа канаршәит, џьма-ҵәруп, уигьы ҳшьыр ҟалоит. Ари бзныжәуп, хьачхәамаз бзныжәк злоушьри!..
Сара урҭ зегьы акакала еиҭа сылаԥш нарыдсырхалеит.
– Ус анакәха, ани зҽырзажәны итәоу ажакьа ду ҳшьып,
– сҳәеит, снацәа ақәырххо.
– Иахьҳхамыҵгылаз азу?
– Мамоу, – сҳәан, сааччеит. – Ани уаҳа иазҳаӡом, арҭ
ирызҳауеит, иҵегьы идухап.
– О-о, аферым, аферым! – игәы иахәеит даду. – Саргьы
ус акәын сгәы иҭаз. Иажәыз ныхтәуп. Ауаҩгьы, данажәлак
зегьыҵәҟьа дырҭаххаӡом.
– Ус умҳәан, ҵасым! – сҳәеит сара. Даду дшанханы даасҿаԥшит.
– Иалудрааи уара уи ажәа?! – иџьеишьеит иара.
– Издыруеит азоуп изысҳәаз: арахә рахәуп, ауаҩы дуаҩуп.
Даду ҳамҭакы дсыхәаԥшуан, нас дԥышәырччо ихы
ааирҵысит, уаҳа ҿымҭӡакәан. Абри ашьҭахь ашьшьыҳәа
аџьмақәа днарыласын, ажакьа ду атәыҩа аанкыланы, имаҟа
иавҵаз ашахала инкыдҿеиҳәалеит.
– Уажәшьҭа ашә аарты, арҭ наҟ игәарҳцап, – иҳәеит...
Аҩныҟа ҳаныхынҳәы, сашьаду Аслан амҿы ихуан, еидарак иманы дааҩнашылан, ауаџьаҟ аԥхьа илышьҭеиҵеит.

181

– Арҭ ҳабназацәа заа иаартә роуҳәазу? – Аслан диазҵааит даду. – Амш кәтыҿырҳасрак ауп иҟоу, ҳусқәа ҳцәеилахар ауеит...
Иџьашьахәу уаҩуп ари сабду. Иашьеиҵбы дыҟоуп – даду
хәыҷы, Аҟәа дынхоит; даду ԥшьҩык аԥацәа имоуп, саб дреиҳабуп. Аслан иоуп аҩнду иҟоу, егьырҭ зегьы ақалақьқәа
рҿы инхоит, иҭаацәароуп, арахь уизыӡырҩыр, «абназацәа» ҳәа дрышьҭоуп, «шәыт!» аниҳәалак, зегьы аҩнду еизароуп. «Шәыт!» иҳәоит ажь анҭаатәу, аҽаҩра анҭагалатәу;
«шәыт!» иҳәоит аныҳәақәа раан – усҟан хәыҷгьы-дугьы
ҭаацәала ҳаизароуп. Иара ииҳәаз закәануп, аӡәгьы изамакӡом. «Ақалақь аҿы аԥсҭазаара еиӷьушәа шәгәы иабоит,
аха идырны шәыҟаз, аҩнду ахәышҭаара еиҳа шәшарԥхо!»
– иҳәалоит иара лассы-лассы. Зны-зынлагьы инациҵалоит:
«Аҳәынҭқараа рџьыба шәҭаԥшуа, рхәарҭа шәахьԥшны – даара акрыжәгәаӷьуеит!..»
Шьыбжь аахыҵуан еиԥш, х-машьынак еишьҭагыланы
агәара иааҭалеит – урҭ даду ихәышҭаараҿы «зыҽзырԥхарц»
иаауаз ракәын. Сара сыҩны сырԥылан, амашьынақәа иаарҭыбӷьыжәааз ахәыҷқәеи сареи асы еигәыдҵо ҳҿааҳхеит.
Ҳанацәеи ҳабацәеи рҽыԥхьакшәа игылан, аха иҳамуит, урҭгьы алаагалеит. Аслангьы иҽҳалеигалеит. Нанду дааскьан,
дыччо дгыланы дҳахәаԥшуан. Даду иакәзар, адәахьы
ддәылымҵӡакәа аԥенџьыр ала дыԥшуан.
– Иазхеит шьҭа! – саб акоманда ҟаиҵеит. Ҳаргьы ҳаҽҳаркарахьан – ҩынтә иаҳмырҳәеит. Зегьы напык-напык асы
аашьҭырҳәҳәан, нанду иаалыдгылан:
– Ҽаанбзиала! – рҳәан, ирбӷьыжәны иналгәыдрыԥсалеит иркыз асы, нас дгәыдыркылт-дхыдыркылт, «ҽаанбзиала» ҳәаны, еиқәныҳәеит.
Абри ашьҭахь даду амаҵурҭа даадәылҵит. Сара зегьы
сылаԥш рхыго срызԥшуеит. Иџьасшьаз, зегьы иаарнырит
уи ихԥша, Аԥсны аҳ иԥылошәа рҽырҭаслымны ашьшьыҳәа
рҿынархеит. Даду урҭ данырзааигәаха, дааҭгылеит, иааҭгылеит зегьы. Даду иуапцәа хылԥа ааихихын, мрагыларахь
днаҳәны:
– Сынтәатәи ҳныҳәа ду, Хьачхәама ҳзырбаз, Анцәа Ду,
суҳәоит, ҽааны уажәаангьы – ага шәыҟоума, ашьха шәыҟо-

182

ума зегьы ҳгәырӷьо абри Аҩнду аҿы ҳаиқәыршәа! – Нас,
зегьы рхы днагәӡны, аԥсшәа реиҳәан, аҩныҟа илеит. Урҭ
рааира иазыԥшымзи, нанду рхәы лырмазеихьан, ахацәеи
дадуи ааидтәалеит, егьырҭ зегьы хазы ҳтәеит. Араҟагьы
даду аҵәца аақәихын, дҩагыланы зегьы дҳақәныҳәеит.
Аҵыхәтәан, акрыфа-акрыжә ҳанаатәа, зегьы адҵақәа риҭеит. Уи ианакәызаалак акомандирра бзиа ибоит, аха ихаҭагьы ҭынч дызтәаӡом, акы даҿызароуп.
Аслани сареи ҳцан ашьтәа ҳаманы ҳҿааҳхеит, аха иауам,
иахьааго ацәа иалашәоу сыздыруам, ихьышьырххо иалагеит: «Сцом, ишәҭаху ҟашәҵа!» – аҳәон уи аҟазшьала. Ус
шакәызгьы, ирҳәазаны агәашә иҭаагалеит. Убри аамҭазы
даду иҿы-инапы ӡәӡәаны ашьтәашьырҭаҿы дааин, ашьтәа
ашаха ахыхны атәыҩа аанкылан, амрагыларахь ихы рханы
даагылеит. Ҳара, ахацәа зегьы даду ишьҭахь ҳгылан.
– Анцәа абзиара ҳзыҟаҵа! Анцәа Ду улԥха ҳаҭ! – иҳәеит
ибжьы ҩҭыганы. Уаха абшьтәа ԥшаах шьны, ахацәа Шьашәы
аҳ ду ҳауҭаауеит, улԥха-угәыԥха ҳаҭ, улаԥш хаа ҳхыз. Ҽааны
еиӷьу ала ҳауҭаартә еиԥш алшара ҳаҭ.
Даду абас иажәа ркьаҿны данныҳәа ашьҭахь, ишьҭахьҟа
даахьаҳәын, ашьтәа карыжьырц рыдиҵеит.
Уи ашьҭахь нанду ҳаалыцхраан, арбаӷьқәа акакала иааганы даду иаҳҭон.
– Ари аду ларбаӷьхәоуп, – иҳәеит иара. – Шьашәы аҳ ду,
улԥха лыҭ, умаҵ аура дахыбаамзааит!
Абас ҩ-ажәак рыла ииҳәаз назырханы, арбаӷь ашьапқәеи амҵәыжәҩақәеи шьапԥықәла днарыӷрагылан, «ԥсымиллаҳ» ҳәаны, ахы аахиҵәеит. Нас егьырҭ рарбаӷьқәагьы,
еиҳабы-еиҳабыла инеишьҭаргыланы, дасу ирнаалоз ажәакҩажәак рыхҳәааны, ишьуан. Аабатәи арбаӷь ала ихиркәшеит, уи зегьы иҳаиҵбыз Мака ларбаӷьхәы акәын.
Ахацәа ашьтәа еиҿыхны акәац анҭарҵоз, даду уи ахы
амцаҿы ибылны, ианхәылих ашьҭахь, аӡырҟәанда иӡааҵаны аҳәызба аԥынҵала ирыцқьаны, иӷьӷьаны даалган,
атәыҩақәа еихала илҿырффаны, ацлымҳәагьы ааҵихын,
еиҭах ӡырҟәандала иӡәӡәаны, уигьы ақәаб инҭеиҵеит.
Уи инавадыргылеит чуан дукгьы, уи арбаӷьқәа ҭан. Аслан
дықәгьежьааны амца агәгәаҳәа ирыҵеиҵеит.

183

Абри ашьҭахь даду адырра ирҭеит рыдҵақәа шынарыгӡаз ала. Уи иара игәы иахәеит.
– Арҭ ирҳәаз шәаҳама? – даду аҳәсақәа рахь ибжьы
наиргеит.
– Иҳаҳаит! – лҳәеит нанду. Уаҳа егьрымҳәаӡеит, аха
еилибакааит. Афрына иааҭыргаз ачашә ахмыџ ишықәыз
сан иаалыххын, ачанах инанҵаны, акрыфараҿы иналган,
инықәлыргылеит. Уаҟа еирыӡла аҩи аҵәцақәеи ықәгылан.
– Шәааишь арахь, акака ҳкып, – иҳәан, ҵәыцак рҭәны иаақәихит даду. – Анцәа, улԥха ҳаҭ, Анцәа абзиара ҳзыҟаҵа!
Абшьтәа шьны, акәац еиҿыҟьҟьа иҭаҳҵеит. Аҳәсақәа рарбаӷьқәагьы хазы иҭарҵеит.
Ҽааны уажәаангьы абас аџьџьаҳәа, аныҳәа агәалаҟара
ҳаманы, ҳхьачхәама ҳаԥыло, Анцәа иҳаҭәашьа.
Зегьы ҵәыцак-ҵәыцак ркит. Сара аҵәца ацымхәрас
ишәымацараха часак аасдыркын, даду игәы иахәаны аҩы
шижәыз аиԥшҵәҟьа, сгәы иахәаны исфеит.
– Уажәшьҭа акәац знапы иану, уца уус ахь, егьырҭгьы
шәааибарԥшны акака ҟашәҵа: аџьмақәа ҭактәуп, ажәқәа
хьатәуп, рхәы рыҭатәуп... – Зегьы адҵақәа нарыҭаны,
– Ацәымзақәа рыҟаҵара Баҭали сареи ҳхы иадаҳҵоит,
– иҳәеит.
– Уара, даду, – сҳәан, даасырӡырҩит, ацәымзақәа ҟаҵо
ахәышҭаара ҳахьҽҳәатәаз, – арыжәтә лассы-лассы изужәуеи, иуԥырхагаӡами?
Дааԥышәарччеит, сызҵаара џьеишьазар акәхап.
– Ҿымҭӡакәан изжәуа убахьоума? – иҳәеит иара. – Анцәа сиҳәаноуп ишызжәуа. Иуазҳәада уара лассы-лассы изжәуеит ҳәа? – игәы иаанагаз здырхуада, дсазҵааит иҽыргызмалны.
– Аӡәыр исеиҳәама, схаҭа исымбои! – сҳәеит сара.
– Уара сануқәлаз исҭахӡамкәа, сыԥхашьаны изжәуан,
нас, санашьцыла, сгәы иахәаны изжәуа салагеит. Аха схала
изжәӡом, насгьы Анцәа сиҳәаноуп ишызжәуа...
– Иуҭахӡамкәа уԥхашьаны ишԥоужәуаз?! – сыччеит
иџьашьаны.

184

– Ус иҟоуп Аԥсуара, ус иҟоуп аҩы алеишәа. Иҽеигәышьам,
аха иҟоуҵари, Аԥсуара аҿԥахьа зегьы ҳамчыдоуп.
Исаҳаз џьашьахәыс исыԥхьаӡеит: даду Аԥсуара шныҟәиго ҭысҵаауеит ҳәа саҿуп, арахь Аԥсуара мчыла аҩыжәра
снарҵеит, иҳәеит. Ари шԥеилкаатәу?
– Ус анакәха,
Аԥсуара иҽеим аҟазшьақәагьы амазаап! – сҳәеит сара.
– Ҟох, ус шԥоуҳәо! – исаҽԥниҳәеит даду. – Аԥсуара
сакәыхшоуп, иҽеим аҟазшьа шԥамоу?! Аԥсуара иатәымкәа иҳаднагалаз роуп иҽеим. Ҳабацәа иныҟәыргоз Аԥсуара
ҳзеиқәырхар, убри ауп ҳара ҳтәыҵәҟьа...
– Даду иҳәашьала, амш кәтыҿырҳасрак ауп иҟоу, ҳцәымзақәа ҟаҳҵеит, ҳаимак хҳаркәшеит – ахәларагьы иалагеит.
– Ҳусқәа абанӡанеихьоу? – дҩагылан, ахацәагьы аҳәсагьы ираҳартә, дразҵааит зегьы, ҳара ҳус ҳаналга ашьҭахь.
Игеит абжьқәа:
– Зегь мазеиуп, ҳаиқәышәшәа ҳаҟоуп!
– Уи бзиоуп, – игәы иахәеит даду. – Акәац ҭышәх, ачыс
агәыблаа ианышәҵа, сара аҩқәа ҭыхны иаазгап.
«Аҩқәа» зиҳәаз: даду хьачхәама иазкны аҩы еиқәаҵәеи
аҩы шкәакәеи хазы-хазы иҭеиҭәоит, дзыхныҳәо аҩы
еиқәаҵәа шакәугьы. Аирыӡқәа аақәхны иҿанынеихоз, еиҭа
адҵа ҳаиҭеит ҳаргьы:
– Саахынҳәаанӡа шәыҿқәа шәыӡәӡәа, шәҽырхианы
шәыҟаз!
Даду ҩыла ирҭәны иааигаз аирыӡқәа нықәиргылан,
маҷк днеиааит. Уи ихы-иҿы ианыԥшуеит инарҵауланы акы
дшазхәыцуа. Maп, акы акәӡам, уи дрызхәыцуеит зегьы.
– Шәыхиоума? – дҵааит даду.
– Ҳахиоуп! Ҳахиоуп! – иаагеит абжьқәа.
Астол иқәгылаз агәыблаа днадгылан, изҵаарақәа рҿы­
наирхеит:
– Агәи агәаҵәеи ҟауҵоу? Ацламҳәа? Та-ак! Ус ҳанзыцҳауа акәац? Та-ак, уигьы ыҟоуп. Ачашә, ԥшь-кәакәарк? Таак! Ацәымза, аҵәцақәа, аџьыкхыш. Та-ак! Уаҳа иаҳхашҭуа
акрыҟоума? Аиеи, аҵәы шәхашәмыршҭын. Аҩы? Асԥычка?
Иџьыба днас-насит. – Уи сара исымоуп. Уаҳа иаҳхашҭуа
крыҟоума?

185

– Maп! – рҳәеит зегьы.
– Ус акәзар, шәаала! – иҳәан, еиқәиԥхьаӡаз зегьы зныз
агәыблаа аашьҭихын, иварала иааиҩыҵракны дааҳалаԥшит. – Бара, аду, – нанду ихы налықәикит. – Ҳаахынҳәаанӡа
шәҽеиқәыршәаны шәыҟаз.
– Ҽаанбзиала! – лҳәеит нанду. – Шәара шәус ҟашәҵа,
арахь ҳара шәеиҵаҳарҟьом.
– Мышьҭабзиала, ҽаанбзиала! – иҳәан, дындәылҵны
иҿынеихеит даду. Уи днаишьҭалеит даду хәыҷы. Нас ҳара
зегьы: саб, саб иашьцәа, сашьа Арсоу, сашьаду Беслан
иҟәаҟәа дықәтәоуп, сара зегь рышьҭахь сгылоуп.
Асы ҳалаланы ҳцоит ҳаицырхәхәа. Аӡәгьы ҿиҭуам.
Иԥшьоу ҭыԥк ҳахьазцо зегьы иаҳдыруеит. Уи аца ашьҭахь
ахкаараҿоуп иахьыҟоу... Ажьира ҳаннадгыла, ҳааҭгылеит.
– Уа-а ҽаанбзиала! – иҳәеит даду, ажьирахь ишьаҿа анынеихига. – Шьашәы аҳ ду ҳауҭааит ахәыҷы-аду ҭаацәала
ҳаиҵаҩы! Ҽааны уажәаангьы абас ҳаибга-ҳаизҩыда ҳауҭаартә Анцәа ҳаиқәыршәа!
Аслан хыхь иқәыз аишәа ду лбааганы инаиргылан, агәыблааи аирыӡи нықәдыргылеит. Даду ацәымза амца наиркын, аԥсангьери злаз аџьхҵәаха инадырӷәӷәаланы иаиркит. Нас арасаҵәы аақәхны, акәакәарқәеи, агәи агәаҵәеи,
ацламҳәеи нахеиҵан, аџьыкхыш нарықәирҳәҳәеит. Ихылԥа
ааихыхны ишьҭахь инкнеиҳан, Аслан ҩыла ирҭәыз аҵәца
ааимихит. Нас амрагыларахь ихы рханы, аныҳәара дналагеит:
– Анцәа абзиара ҳзыҟаҵа! Шьашәы аҳ ду, улԥха-угәыԥха
ҳаҭ! Абшьтәа шьны, ачагьежь шәы мацараха, ԥшь-кәакәарк,
ацәымза ԥшӡа ҟаҵаны ҳауҭааит, ҳумҵаныҳәоит, улԥха ҳаҭ,
ибзиоу ала уаҳхылаԥш.
– Амин! – ҳҳәеит ҳара.
– Шьарда зымчу Шьашәы аҳ ду, улаԥш ҭбаауп, зегьы
убоит, зегьы уаҳауеит, ага ҳцома, ашьха ҳцома, амашьына
ҳақәтәома, аҳаирплан ҳақәтәома, аихаԥсыхә, абџьар ҳкума,
аҵла ҳақәума, ҳуҳәоит еснагь улаԥш ҳхызарц, амашәыр ҳацәухьчаларц!
– Амин!

186

– Шьашәы аҳ ду, уԥааимбаруп, аԥааимбарцәа шәеиҿцаауеит, ишәылшо рацәоуп, ҳшәыҳәоит ҳаԥсадгьыл Аԥсны
шәылаԥш хаа ахызарц, шәнапаҿы иҟоуп, иҳамазкуа аӡәыр
ҟалозар – рыгәҭакы иахьышәмыгӡан, убри ала Аԥсни Аԥсуареи наунагӡа еицышәыхьчаларц ҳшәыҳәоит!
– Амин!
– Шьашәы аҳ ду, уҿаԥхьа иҳагу рацәоуп, иаҳзымдыруа
ҳаҭоумҵан, иҳацәугхо ҳахҭнумҟьан, ҳқьиара гәаҭаны, еснагь улԥха-угәыԥха ҳауҭарц суҳәоит.
– Амин!
– Ҽаанбзиала шәнеиааит, дадраа! – ҳара ҳахь даахьаҳәны иҳадиныҳәалеит. – Шьашәы аҳ ду илԥха шәымазааит!
– Ҽаанбзиала унеиааит, Шьашәы илԥха умазааит! – иқәныҳәеит дадугьы.
Абри ала иныҳәара хыркәшаны, аҵәы иахаз зегьы аахихын, агәыблаа иланиҵеит, нас иаҳәызба аԥынҵала
ачашәи акәакәарқәеи рыгәқәа ҽыҭк-ҽыҭк аарҭихын, агәи
агәаҵәеи сак-сак аарымхны инациҵан, аҩы нарықәҭәаны:
– Абри Ачбеи Чачбеи еидыртәаланы иаласырҭхаџьаанӡа
џьа-ԥхӡы Анцәа иаҳзааумган, – иҳәан, хыхь ахәыблараҿы
инықәиҵеит. Ҳаргьы, ишаҳҳәац еиԥш, «амин» ҳҳәеит ҳаицҿакны.
Даду дзыхныҳәаз аҵәца аақәихын:
– Анцәа, улԥха ҳаҭ, Шьашәы аҳ ду, улԥха ҳаҭ, ҽааны
уажәааны еиӷьу ала Шьашәы ҳауҭаауа, ҭаацәала азҳара
ҳаманы, ҳаиҳа зымчу рылаԥш хаа ҳахны, Анцәа ҳаиқәиршәалааит, – иҳәан, агьама ибеит, нас даду хәыҷы ииҭеит. Уигьы дныҳәаны, агьама ибеит. Даду агәаҵәа сак аамихын, «Шьашәы илԥха умазааит, ҽаанбзиала унеиааит!»
– иҳәан, инаииҭеит. Ус зегьы иааҳхысит уи аҵәца. Дадугьы
иаҳәызбала агәи агәаҵәеи еихырссо, зегьы ргьама ҳирбон,
«Шьашәы илԥха умазааит!» ҳәа нацҵо.
Даду даҽа ҵәыцак аақәихын, Хьачхәама аныҳәа дақәныҳәеит, аамҭа дақәныҳәеит, аныҳәа агәалаҟара ҳаманы
аныҳәа ҳаԥыло, ҳаиҳа зымчу рылԥха ҳаманы, еснагь рылаԥш хаа ҳахны иҳәан, дныҳәаныԥхьаны ижәит.

187

Уи аныҳәаҿа зегьы иркит. Аслан дықәгьежьааны ҳамаҵ
иуан: ачашәи акәакәари ишәымацараха иԥхаҵәыԥхаҵәо,
аџьма жьы алҩаҵә ахылззо ишаны ҳаҭара даҿын.
– Аҵәца рҭәны исыҭишь! – иҳәеит даду хәыҷы, – ҳныхаԥааҩ даҳныҳәап... Анцәа уиныҳәааит, Шьашәы аҳ ду илԥха игәыԥха умазааит. Ҳаныхәыҷқәаз инаркны ҳаб ҳицны
ажьирахь ҳаалон. Ҳаб ишьҭахь уи аҭыԥ аҿы уара уаагылеит.
Ус иаауеит шәышықәсала, убри ҵыхәаԥҵәара амамзааит,
уара Шьашәы иашьапкра уахыбаамзааит, ҽаанбзиала унеилааит!
Ари аныҳәаҿа ашьҭахь, даду ҭабуп ҳәа ҳаҳәаны, зегьы
ҳаидкыланы ҳаиныҳәеит.
Абасала, ҭынч ҳмыццакӡакәа, гьама бзиала акраҳфеит-акраажәит, ҳаибаныҳәеит.
– Уажәтәи ала абра иаанаҳкылап, – иҳәеит даду аҵы­
хәтәан аҵәца аақәхны, – ҳашьҭахьҟагьы аус ҳамоуп. Шьарда зымчу Шьашәы аҳ ду, улԥха-угәыԥха ҳаҭ. Ҽааны уажәааны еиӷьу ала ҳауҭаауа, уаҩԥсыла аҿиара-азҳара ҳаманы,
ҳазламхәыц ажәлақәа ҳрылахәхо, ҳазлахәхьоу дареи ҳареи
ҳаиқәгәырӷьо Анцәа ҳаиқәиршәалааит. Ҽаанбзиала шәнеиааит зегьы, Шьашәы илԥха-игәыԥха шәымазааит, – абас
ҳәаны, иаҵәца ижәит. – Қьаф бзиа ҳамазааит! – иаҵәца
иҭахаз аҩы ахәблыра инаҵеиҟьеит.
Егьырҭгьы иркит уи ахыркәшаратә ныҳәаҿа.
Аҵыхәтәан агәи агәаҵәеи зхаз аҵәы ахәблыраҿы иналаирсын, ашьтәа ацламҳәа абаҩ нхишьит.
Аҵыхәтәан ауп даду дандәылҵыз, ддәылҵит уи дышныҳәаныԥхьоз. Аҭаацәа ҳахьӡала иаркыз ацәымза ажьира
иҩнырлашаауа абылра иаҿын. Даду дшаадәылҵыз еиԥш
Аслан шәақьла аҵықь-аҵықьҳәа ҩынтә дхысит.
– Ҽаанбзиала! – иҳәеит даду.
– Ҽаанбзиала! – еицаҳҳәеит зегьы.
Ажьирахь ҳанцоз даду ҳаԥхьа дгылан, уажәы ҳашьҭахь
дгыланы иҿааихеит. Агәара ҳанааҭала, ҳаҳәшьцәа
аадәылбӷьыжәаан асеигәыдҵара ҳалагеит. Уи ала ҳара «ҽаанбзиала» еибаҳҳәон.

188

Аҩны аԥхьа, зегьы даду ҳаизыԥшын, ҳаԥхьаҟа дноуҳашьҭит. Зегьы ршьапы иқәгыланы ҽаанбзиала ҳәа иҳақәныҳәеит, даргьы ҳрықәныҳәеит.
– Уажәшьҭа ауачарад зтәу аҳәса шәоуп, шәчысхәы
еиқәшәыршәа, бара аду была ҳалагап, – адҵа ҟаиҵеит даду.
Аҳәаха имҭакәа ашырҳәа аишәа абарҵахь индәылырган,
ларбаӷьхәы еиларшәшәа ичаԥаны, ачашә, акәакәарқәа
нықәдыргылеит. Нанду илкыз ацәымза даду амца наиркит,
аҵәца аҩы лҭеиҭәан, иаақәихит.
– Анцәа абзиара ҳзаҟаҵа, Шьашәы аҳ ду, улԥха ҳаҭ!
– иҳәеит иара. – Абри аҭакәажә иубо ҳаб игәараҭа даанагеижьҭеи Шьашәы умаҵ луеит, улԥха-угәыԥха лыҭ, улаԥш хаа
лхыз. Хыхь-гәыхь лмыхьуа, умаҵ аура дахыбаамкәа, аԥсҭазаара ду лаҭәоушьарц суҳәоит. Лаб игәараҭагьы иахьа хар
амамкәа иҟоуп, убри нагӡара аманы Анцәа иҟаиҵааит.
Даду иаҵәца нықәиргылан, агәаҵәеи аҵәынҵәлаӷьи
сак-сак аарымхны, ачашәи акәакәарқәагьы рыхкы нацҵаны аҩы нарықәиҭәан:
– Ачбеи Чачбеи еидыртәаланы абри рымҵаҵаны иаласырҭхаџьаанӡа хьаа-баа бымамкәа, агәабзиара нагӡа
Анцәа ибаҭәеишьааит, – иҳәан, ишьҭахь абарҵа абагьыр
инықәиҵеит. Нас аҵәца аақәхны ус аушәақә диныҳәан,
ижәит. Нандугьы ҵәыцак лиҭан, дахныҳәаны маҷк лжәын,
ачысгьы агьама лбеит. Аҵыхәтәан даду даҽа ҵәыцак лҭеиҭәан, уи рныҳәара алахиркәшеит. Абри ашьҭахь нанду
илкыз ацәымза абарҵа ашьаҟа инадирҷаблеит, инагӡаны
иблырц. Ианааҩнашыла ҽаанбзиала ҳәа нанду зегьы лықәныҳәеит. Нанду лаамышьҭахь аиҳабыра зтәыз сан лакәын.
Абас зегьы аӡәаӡәала иныҳәеит, дасу ирнаалоз ажәа рыхҳәааны.
Ашьыжь сангылоз, аҭаацәа зегьы гылахьан. Даду арахә
еилырганы аҩныҟа дааиуан. Сара издыруан уи иҟазшьа:
уҿы мыӡәӡәакәан «ҽаанбзиала» уҳәар иуӡомызт. Амаҵурҭа
сыҩналаанӡа сҿы сыӡәӡәеит, мпахьшьыла сҿы рбаны,
асаркьа снадгылан, схахәы сҳәеит. Абасала, сҽазыҟаҵаны
сныҩнашылан:

189

– Уа-а ҽаанбзиала шәнеиааит, нандуи дадуи! – сҳәеит.
Даара ргәы иахәаны сгәыдыркылеит, исықәныҳәеит. Ҽаанбзиала ҳәа расҳәеит егьырҭгьы.
Даду зегьы илаԥш нархиган, аҭаацәа аӡә дагымкәа
ишыҟаз аниба:
– Уажәшьҭа ҽаанбзиала ҳәа ҳааиқәныҳәап, – иҳәеит.
Уи иаанагоз еилкаан: аҳәсақәа ҳастол иаақәдыргылеит
арыжәтәи ахыжәлагеи. Даду афырџьан аақәихын:
– Анцәа, улԥха ҳаҭ! Анцәа, абзиара ҳзыҟаҵа! – иҳәеит.
– Иаха ҭаацәала Хьачхәама ҳаԥылеит, Шьашәы аҳ ду ҳаиҭаан, ҳимҵаныҳәеит. Иахьа ныҳәоуп, ҳгәылацәа зегьы Аҩнду
ахь ҳрыԥхьаны, «ҽаанбзиала» еибаҳҳәоит. Иахьатәи амшныҳәа алԥха ҳамазааит, ҽаанбзиала Анцәа ҳнаишьҭааит!
Зегьы акака ркит. Убри ашьҭахь, ишыҟаиҵалац еиԥш,
адҵақәа риҭеит: шьоукы – амҿы-амца, шьоукы – акәац,
шьоукы – абысҭа... Сара аҵыхәтәан иналкааны адҵа сиҭеит:
– Баҭал, уара Едгьы инаиркны Леуа иҟынӡа уаарылсны,
ҳгәылацәа зегьы ҽаанбзиала ҳәа урықәныҳәаны, даду Аҩнду ахь дшәыԥхьоит ҳәа роуҳәоит.
Даду ишиҳәаз еиԥш, раԥхьа Едгьираа рашҭа сынҭалеит.
Аҩны аџьџьаҳәа аҭаацәа рцәажәабжь дәылыҩуан. Урҭгьы
ашьыжь ҽаанбзиала ҳәа еибырҳәозар акәхарын. Рла санаба, аӷьаҩҳәа иаасзыҭрысит. Сара лаба скӡам, азныказ сшәеит, аха ишԥаҟасҵарыз? Сыҽмырҵысӡакәан саагылеит. Ала
анаасыдххыла, иааҭгылан, исеишуа иалагеит.
– Ԥхашьарами иҟоуҵо! – сҳәеит сара. – Ҽаанбзиала ҳәа
шәасҳәарц сааит, уара усеишуеит...
Исҳәаз еилнакаазшәа, алымҳацәқәа нақәыԥсан, икәеитмеитуа инасывсит, хрыжь-хрыжь ихышҿышуа. Ала абжьы
заҳаз аԥшәма даадәылҵит. Саниба дсеигәырӷьан, ашырҳәа
иҿааихеит, алагьы днаҵаҟьеит.
– Уа-а, бзиала уаабеит, Баҭал! Ҽаанбзиала унеиааит!
– дсықәныҳәеит.
– Бзиа жәбааит, ҽаанбзиала шәнеиааит! – сыԥхашьаԥхаҵо аҭак ҟасҵеит саргьы.
– Уааи арахь, – сааиҩыҵракны днасыхеит, аха сара сицымныҟәакәа, саахьышьарххеит.

190

– Даду сааишьҭит...
– Сара издыруеит уаазышьҭызгьы, уззааишьҭызгьы. Ҽаанбзиала днеиааит! Аҩны илеины ауп «ҽаанбзиала» шырҳәо. Уабду ус уеимҳәаӡеи?
Сицны сҿынасхеит ишамуаз анызба. Ҳаныныҩнашыла, уажәраанӡа аџьџьаҳәа зыбжьы саҳауаз аҭаацәа адруҳәа
иҩасхаҵгылан, аԥсшәа сарҳәеит, «ҽаанбзиала» еибаҳҳәеит. Атәара мап анацәыск, аԥшәма аҵәца аақәихын, аныҳәа
дақәныҳәаны, саргьы дсықәныҳәаны, ижәит. Нас даҽа ҵәыцак аақәихын, са сахь аҿааирхеит.
– Аҩы зжәӡом, – сҳәеит сара.
– Нас, ауатка аума иужәуа? – даасахәмарит. Сара сыԥхашьан, схы ласырҟәит, сцәыҵыччо. – Шаҟа шықәса ухыҵуеи?
– Жәохә.
– Жәохә зхыҵуа аҽыҩ дақәдыртәоит, аҽыҩ иақәтәо
дарԥысуп ҳәа дыԥхьаӡоуп. Ус анакәха, уи Хьачхәама аан
ҵәыцак-ҩаҵәцак ижәыр, акгьы иԥырхагаӡам.
Ишамуаз анызба, иааимсхын, «ҽаанбзиала шәнеилааит»
сҳәан, абжа зжәит, аха уи иуа дыҟазма, инагӡаны изымжәыр
имуит. Уа иазирхоз џьысшьон, аха даҽакы аақәихын, синыҳәеит сара. Уаҳа зжәуам ҳәа мап аныск, иара «мшыбзиа»
ҳәа уазҳәаз, «бзиа убааит» ҳәа иаҳәа иҳәеит. Ишԥаҟасҵоз,
ус сҳәар акәхеит.
Уаантә сышиашаз Игорраа рҟны снеит. Сгәалаҟара
аныҳәа агәалаҟара инахыҳәҳәо иҟан. Аԥшәма исԥылази сареи «ҽаанбзиала» ҳәа аԥсшәа анааибаҳҳәа, сзызнеиз наҳәаны, ацара сҽыназыскит.
– Уабацо, «ҽаанбзиала» мҳәакәа уцома?! – аԥшәма даасықәымчит. Уи ус иҟазшьан.
– Ҽаанбзиала шԥасымҳәеи! – сҳәеит сара, ииҳәаз иаҵанакуаз шыздыруазгьы.
– Уара шьҭа ухаҵоуп, аҵәца кны иуҳәар ауп! – иҳәан,
днахынҳәны аҩныҟа иҿынеихеит. Ишԥаҟасҵоз, сыжәҩахырқәа сҩарыхан, сишьҭаланы сҿынасхеит...
Уаантә Хьырбеираа рахь сцеит, нас Дикранраа срықәныҳәеит, ажәала мацара акәымкәа, аԥсуаҵас, аҵәца кны,

191

ҽаанбзиала ҳәа расҳәеит, сара сырныҳәан, даргьы сныҳәеит. Ус иаԥуп аныҳәа аан. Сгәалаҟара схаҭа иааџьасшьартә
еиԥш даараӡа ибзиан, насгьы схашәа хы сымбо, акалашәа
сыҟан. Аҵыхәтәан: – Уа-а мшыбзиақәа, ҽаанбзиала шәнеиааит! – сҳәан, сҿабыӷӡа Леуараа рыҩны ашә снылаххит.
– Ҟоҳ, Баҭал уоума, уа-а бзиала уаабеит, ҽаанбзиала унеиааит! – дсеигәырӷьаны аԥсшәа сеиҳәеит аԥшәма. Уи снеишьагьы сцәажәашьагьы шџьеишьаз ихы-иҿы ианыԥшуан.
«Уаатәа» иҳәан, аха исымуит, «сышгылоу ҽаанбзиала ҳәа
сшәықәныҳәарц сҭахуп» сҳәеит, даду иҳәозар еиԥш сҽырҟасаны. Леуа уаҳа иамамкыкәа, ҩ-ҵәыцак ҩаирҭәын, руак
сара иаасиркит.
– Уара уаԥшәымоуп, уаԥхьа искуам, – сҳәан, сҽааныскылеит. Арыжәтә уарҟәышуазаап: ус иахәҭамзи, иагьыҟасҵеит. Аԥшәма ишьҭахь, даду иажәақәа схы иархәаны, Шьашәы
аҳ ду илԥха-игәыԥха шшәоуша ҳәа, акы агмыжькәа исныҳәеит. Уи ашьҭахь, даҽакы аақәихын, синыҳәеит.
– Уара иумкыргьы гәыбӷан усҭом, – иҳәеит аԥшәма, сзеиԥшраз аниба акәхап.
– Мап, «мшыбзиа» ҳәа уазҳәаз «бзиа убааит» ҳәа иоуҳәар
ауп, – сҳәан, саҵәца ҩарҭәны иаақәысхын, ҭабуп ҳәа иасҳәеит, ҭаацәала срықәныҳәаны, изжәит. Даҽа акака ҳкып
иҳәаргьы мап скуамызт, аха аԥшәма акгьы имҳәеит, сахьнеилак ҩба еиҳаны исдыржәуамызт аҟнытә, уа сҽааныскылеит саргьы.
Аҩны санааи: – Даду, привет! – сҳәан, салам исҭеит.
– Твой приказ выполнил!
– Ҟоҳ, аферым, Баҭал! – игәы иахәеит даду. – Сара скәал
ӡәыр дықәлозар, уи уара уоуп.
– Так точно! – сҳәеит, ииҳәаз сгәы иахәаны, аха маҷк
ишавсырҟьогьы збоит. Еицәастәыр аҵкыс сҳәан, сцаны
сышьҭаларц сыӡбеит. Ус иагьыҟасҵеит.
Санышьҭала, аҩны гьежьуа иалагеит: зны армарахь, нас
арӷьарахь. Ас еиԥш ахаан исымбацызт, схы ҩышьҭыхны
снаԥшы-ааԥшын, ҳаҩны кәаԥӡа игылоуп, аха усгьы еилкаан
уи ҽеи ишазҳәамыз. Убри аамҭазы нанду лыбжьы аасаҳаит.
– Баҭали уареи шәмеицәажәаӡозеи, дабацеи?

192

– Баҭал ҳгәылацәа аныҳәа рыдиныҳәалон, иаргьы идырныҳәалон...
– Анцәа иныс, ишидыржәыз… – лцәа иалашәеит исы­
хьыз.
– Ныҳәоуп, идыржәзааит, дхаҵоуп! – иҳәеит даду. – Нас,
ишԥаҟаиҵоз, агәашә аҿы дгыланы, «ҽаанбзиала шәнеиааит!» ҳәа ибжьы рганы иреиҳәарызма!
Даду иажәақәа сгәы аадырҟәандеит. Урҭ срызхәыцуа
саналага, аҩны агьежьрагьы иаҟәыҵит, ус ацәагьы сынҭанагалеит. Санҿыха, ишаз џьысшьеит. Схы ҭыууа, сгәы аӡы
ықәыжжуа, сҿы ҭбаны сыҟоуп. Схы ҩыҵырззаны сӡырҩызар, амаҵурҭаҿы ур-урҳәа ирацәаҩны рыбжьы саҳауеит.
Нас ауп ианыздырыз: уажә акәзаап ианыхәлаз, агәылацәа
иаасԥхьаз ракәзаап зыбжьы саҳауа.
Иҟалаз зегьы акакала исгәаласыршәо салагеит: акы
сгәаласыршәацыԥхьаӡа сцәа сҭалон, даҽакы анысгәаласыршәа, ахьаԥарч аиԥш, сҽеикәасырҳәит. Аҵыхәтәан
«Даду, привет!» –ансгәалашәа, сыԥхашьаӡан, схыза схы
иақәҵаны схәыҵалаӡеит. Ус сылахь аԥхашьара-ԥхӡы
алҭҭуа, аласба аиԥш, сҽырқьақьаны схыза сышхәыҵаршәыз, ҳасасцәа адәахьы рыбжьы аасаҳаит: – Аҵх алԥха
шәоуааит!
– Аныҳәа ашара шәзыбзиахааит!
– Ҽаанбзиала Анцәа шәнаишьҭааит!
– Уаҵәгьы ԥшӡала Анцәа ҳаидыртәал!
Абас иныҳәаныԥхьаны, дасу рыҩныҟақәа рахь ицеит.
Убри аамҭазы нанду лыбжьы аасаҳаит:
– Унан, Баҭал уажәгьы дыцәоума?
– Ԥасашәа схалан, аха дыцәан, дысмырҿыхаӡеит, – лҳәеит сан.
– Уара, аду, уоуп зегьы зхароу! – даду иахь аҽԥныҳәа
ныҟалҵеит нанду. – Ижә ҳәа уркуеит, аха иумжәын ҳәа иоумҳәоз?! Ранаџьалбеит, ирыхьзеи даргьы, ныҳәоуп ҳәа асаби аҩы шԥаидыржәуаз!..
Адырҩаҽны ашьыжь (24 сааҭ иреиҳаны узлацәои!) заа
сгылеит, аха даду иаԥхьа усгьы игылодаз, уи ирахәгьы
дрылсны даахьан.

193

– Баҭал, уааи «похмелица» ҟаҳҵап! – иҳәеит иара дԥы­
шәырччо. Сара сыԥхашьаны схы ласырҟәит, ибла сызхы­
ԥшылом.
– Даду, ҽазны аныҳәазы агәылацәа рахь сумышьҭын,
– сҳәеит.
– Избан, ӡәыр угәы нирхама?
– Индырхеит.
– Дарбану угәы нзырхаз?
– Зегьы...
– Зегьы угәы шԥандырхоз?!
– Ишԥандмырхоз, сахьнеилак, сырԥхашьаны аҩы сдыржәуан.
– Исҳәар, уанду ихалҵом акәымзар, ҳаргьы иаҳҭахны
иаажәуа џьушьома, ҳаԥхашьаноуп ишаажәуа. Иҟаҳҵари,
Аԥсуара ус ауп ишыҟоу. Знымзар-зны схала изжәуа субахьоума?
– Исымбаӡацт.
– Иубарангьы уҟаӡам. Аха асасцәа анаҳҭоу, ма сасра саныҟоу, мамзаргьы аныҳәақәа раан Аԥсуара азин снаҭом
«исҭахым» аҳәара. Усҟан иужәыр ауп. Есымша ажәроуп
иҽеим.
– Нас, ианужәлак, ухы умыхьӡои?
– Уара уеиԥш сыхшыҩ аныцқьаз, ицҳафыруа ианыҟаз,
иснархьуан, аха нас, лассы-лассы сыԥхашьаны изжәуа саналага, сыхшыҩ арцагәызар акәхап, исыхьӡом. Уажәы ианызымжәуоуп схы ансыхьуа.
– Аԥсуара ухшыҩ арцагәуазар, уи иҽеим акоуп, нас, ҳара
ҳзамҵахырхәои?
– Ҟоҳ, дад, ус шԥоуҳәо?! – исҳәаз игәы иалсит даду. – Ҵасым, ус умҳәан. Аԥсуароупеи ҳаибаркны ҳазмоу! Аԥсуара
сакәыхшоуп. Аԥсуа ихы иагижьуеит, иԥсы иагижьуеит, аха
ԥсыс ихоу иаԥсуара иагижьӡом.
– Даду, усзеилкаауам сара, – сҳәан, имаскит. – Угәабзиара иаԥырхагоуп, ухшыҩ арцагәит, арахь, Аԥсуара сакәыхшоуп ҳәа угылоуп. Ари шԥеилкаатәу?
Са саҵкыс сажәақәа ахьҟәазыз акәхап, даду дшанханы
даасзыԥшит. Иблақәа ирхызбаалеит иаҳаз шџьеишьаз, аха
уи аҭак аҳәара иҽазымкыкәа:

194

– Уаалеи арахь, – иҳәан, амаҵурҭахь иҿынеихеит. Уаҟа
аныҳәа стол хианы иҟан. Фырџьанк ҩаирҭәын, даасзыԥшит.
– Абри ауп сара саԥсуара. Аԥсадгьыл шәарҭахар, аҵеи иабџьар
шьҭихуеит. Дзызхәыцуазеи усҟан аибашьҩы? Дҭахар ауеит,
ахы иқәшәаны дыбжахар ауеит, аха усҟан уи урҭқәа дрызхәыцӡом. Аԥсадгьыл, Аԥсуара, Аԥсҭазаара – абри ауп Аԥсуара.
Урҭ рыгәҭа дгылоуп ауаҩы. Уи пату иқәуҵозар ауп зегьы рҿы:
ацәгьараҿы, абзиараҿы, ачеиџьыкаҿы. Ухамацара иазеиӷьу
уашьҭалар, аламҵ уаҩызахоит – усҟан Аԥсуара зланыҟәугои!.
– Нас, аҩы зымжәыз Аԥсуара изныҟәымгаӡои? – сҵааит
еиҭа.
– Ишԥаныҟәрымгои! – иҳәеит даду. – Аԥсуара ныҟәыргоит ҵарадыррала, Аԥсуара ныҟәыргоит маҵурала, Аԥсуара шәарҭахар, абџьар кны ирыхьчоит. Сара сынхаҩуп, са
сымч зықәхо абри ауп: Аԥсуара чеиџьыкала иныҟәызгоит.
Уи сара сзанааҭ ауп. Иацы ҳгәылацәа еизганы ирҿасҵаз,
идсыржәыз сазыразуп, дара ирзыҳалалхааит, ҳара ҭаацәала
иаҳфозар, иаажәуазар мызкы иҳазхон. Аха уи ахаан сазхәыцхьоума! Анцәа саҭеимҵааит уажә иахьысҳәазгьы! Аԥсуара
ачеиџьыка аамухыр, аԥсуа дбазаруаҩхоит: имгәада хшыҩ
имамкәа, аԥарада хәыцырҭак имамкәа, доуҳала дрыцҳахәха адунеи даанхалоит. Уи ҳаҟәблаауп. Ҳара ҳауаҩра еиқәырханы иаазго ҳаԥсуароуп, ҳаԥсуара зырԥшӡо ҳчеиџьыкоуп, рылԥха ҳамазааит! – иҳәан, ифырџьан аақәихит. – Урҭ
рныҟәгара Анцәа ду ҳахимбааит!..
Абас имҩаԥысит даду ихьачхәама. Уи исеилнаркааз рацәоуп, сагьархәыцит. Иуадаҩу ахҭыс уанақәшәалак акәзаап уанҟәышхо. Даду идыруан, хымԥада, ус шсыхьуаз, аха
сгәысҽанимҵаӡеит: уигьы аԥсуа иԥсҭазаароуп, ибааит изеиԥшроу игәахәзар акәхап. Аԥсуара ԥсҭазаароуп, аԥсҭазаара
ахаарагьы ашарагьы азеиԥшуп. Урҭ рыҩбагьы анубалак ауп
аԥсҭазаара анудыруа.
АИБАШЬРА
Сара ақыҭа гәхьаазгон. Иахьа-уаҵәы шырҳәоз аамҭа
кыр цеит. Шәара ианышәҭаху шәнеи, сара уаҳа сзыԥшуам,

195

даду иахь сцоит сҳәан, аҽеидкылара салагеит. Сан мап-чап
лҳәан, аха лыгәшәымшә аасҳәан, дақәыршаҳаҭны, амҩа
сықәлеит. Ашьыбжьышьҭахь, ар рахьынтәи ихынҳәыз асолдаҭ иеиԥш, сарҭмаҟ сызқәынҵа агәара сынҭалеит. Санырба, исеигәырӷьеит, аха уаҩы дсыцымшәа анырба:
– Умацара уоума иааз?! – нанду, иџьашьаны дсазҵааит.
– Аиеи, сымацара сааит! – сҳәеит, иахьџьаршьаз сгәы
иахәаны.
– Аферым, Баҭа, уара шьҭа ухаҵоуп, Аҟәантә ухала уааит! – дсеигәырӷьеит даду. Анкьа Аҟәа ицаны иааз, «уахьцо
уаалеит!» ҳәа иарҳәон.
– Унан, уанду дукәыхшандаз, умацара заҵәык ушԥаауаз?! – лҳәеит нанду, даду ииҳәазгьы агәхьаа мкыкәа. – Уан
илыхьзеи, ухала амҩа ушԥақәылҵоз?!
– Хымш рышьҭахь ҳаргьы ҳцоит, уаангыл рҳәан, аха урҭ
рхымшқәа нҵәаӡомызт, арахь шәара шәыгәхьаазгон, сырзымԥшыкәа сааит, – сҳәеит сара. Уи нанду лгәы ишахәоз
дырны. – Аҟәантә аара закәыхи, акы уаақәҵны, ҽакы
уҩақәтәоит – уаҳа акгьы!
Ус шакәызгьы, саара нандугьы дадугьы ргәы иахәеит, сара
сеиԥш, даргьы сыгәхьаарымгози! Сшааиз аиԥш, ажә, аҳәыс,
ани-ари срыцхраауан, даду иҳәашьа, амаамаса аҩны данаҭахым ыҟаӡам. «Ари ҳаԥсы даԥшәмоуп!», рҳәон исызгәдуны. Уи сара сгәы иахәон, арахь иҟасҵоз митәык шыҟамызгьы.
Абас, нандуи дадуи ргәы иахәара абаҟасҵари ҳәа
сышрыцхраауаз, даргьы шсылаҽхәоз, жәамш раҟара
ааҵхьан еиԥш, ҽнак ателевизор ааҳаркызар, ажәабжь
хлымӡаах рҳәеит: «Қырҭтәыла аҳәынҭқарратә совет ар
танкла Аԥсны иалалеит, Очамчыра араион ахада ддырбаандаҩит, аҩнуҵҟатәи аполки дареи Гәылрыԥшь аидыслара
рыман, иҭахаз ыҟоуп. Уажәы Ацҳа ҟаԥшь аҿы рымҩа ркын,
еиҿагылоуп», – рҳәеит.
– Ҟоҳ! – иҳәан даду, ииҳәо иҿамшәо дышҳазӡа даанхеит.
– Унан, ирҳәо закәызеи?! – лҳәеит нанду, ақьаадыш
еиԥш, дҟәашӡагьы дааҟалеит. Уи ԥасатәи аибашьраан хҩык
лашьцәа алаӡхьан – урҭгьы лгәаламшәакәа дыҟам. Сара
зегь раԥхьа исгәалашәаз сҭаацәа роуп, урҭ иахьа-уаҵәы ҳәа

196

амҩа ақәлара зыргәамԥхоз абри акәзаарын! Саб амашьына
имоуп, уажәшьҭа ирласны даауазар акәхап...
– О Кан! – ҳәа Дикран ибжьы аагеит. Ҳаныҩдәылҵ абарҵа
дааҵалон. – Арҭ ақәыџьмақәа ҳақәылт акәу?! – иҳәан, дадуи иареи еицны иааҩналан, ателевизор иазԥшуа иаатәеит.
– Ақәыџьмақәа ракәым, аха аҳәақәа роуп иҳақәлаз! – Дикран «дааириашеит» даду. – Ақәыџьма ахьӡгьы ахьымӡӷгьы
здыруа гыгшәыгуп, арҭ уи ишԥадукыло?!
Ус Хьырсонгьы Леуагьы ааит.
– Уара иҳаҳаз ииашаҵәҟьоума? – иаҳаз агәра изымго
дразҵааит Леуа.
– Хышықәса уажәаԥхьагьы издыруан знымзар-зны
ишҳақәлоз, – иҳәеит даду, ианакәыз сыздыруамызт акәымзар.
– Арҭ ианакәызаалакгьы рыгәра згаӡомызт, – даду
ииҳәаз шьақәирӷәӷәеит Дикран. – Рыжәлар мчыла рыԥсадгьыл иахганы Аԥсны иааганы изындырхазеи? Анхара амацара аума ргәы иҭаз? Аа, умбои, абри ауп ргәы иҭаҵәҟьаз
– ҳаԥсадгьыл ҳамхра!
Амашьына абжьы саҳан, ашырҳәа сыҩдәылҟьазар Аслан
иакәын. Дадураагьы сышьҭахь иаадәылҵит – зегьы иҳаҳарызеишь ҳәа акәын ишыҟаз. Аслан иуада дааҩнаххын,
ажәжәаҳәа иҽааиҭакны даадәылҟьан, имашьынахь иҿынеихеит.
– Уабацо, уара? – ибжьы наиқәиргеит даду. – Иҿыцу
акыр уаҳама?
– Аибашьра иалагеит рҳәеит, иҟоу еилыскаап ҳәоуп,
– иҳәан, дааҭгыланы даарзыԥшит Аслан.
Аӡәгьы ҿимҭӡеит. Нандугьы дышьхныԥсыланы дахьгылаз акгьы лымҳәаӡеит. Урҭ рҟазшьала Аслан идырит иҟалаз
шраҳахьаз. Иаргьы уаҳа акгьы мҳәаӡакәа ашырҳәа иҿынеихеит.
– О-о, Анцәа ду дышәхылаԥшааит! – иҳәеит даду.
Ҳамҭакы ҿымҭ-ԥсымшьҭ игылан, – ирҳәауа рҿашәомызт, рхы зқәыркуа рыздыруамызт. Нас дасу рыҩныҟақәа
ицеит. Ус шакәызгьы, зегьы гәыӷра-гәыӷрак рыман, уи
рныԥшуан рцәажәараҿгьы.

197

Ауха ҳхәы ҳанылахатәа, даду аҵәца аақәхны дҩагылеит.
Ҳҩагылеит нандугьы саргьы.
– Анцәа ду, суҳәоит, – иҳәеит ибжьы хыџхыџуа, аԥааимбарцәа Аԥсны иахылаԥшхәу, сшәыҳәоит, иԥшьоу
ҳныхақәа, сшәыҳәоит! Ҳ–Аԥсны ашәарҭа бааԥс иааҭагылеит, уи ҳара ҳаиҳагьы шәара шәоуп избарҭоу, сшәыҳәоит, сшәашьапкуеит, ҳашшәаз еиԥш акәымкәа, лыԥхала
ҳалыжәгарц ҳазҭашәаз арыцҳара. Шәыда гәыӷырҭа ҳамам, шәнапы ҳануп, зхьышьаргәыҵа сакәыхшоу! – иҳәан,
иаҵәца ыжәны длатәеит. Нандуи сареи «амин» ҳҳәан, ҳаргьы ҳлатәеит. Сара акрысфеит, аха дадуи нандуи крыфарас
иҟарҵаз акгьыҟам. Уи акәым, даду ҩба-хҧа ҵәыца ижәлон
ихәы данахатәоу, аха уаха убриак ада уаҳа егьимжәӡеит.
Нандугьы лфырџьан-ӡыгамацәаз аацәырылган, ауатка
нҭаҭәаны лныхахә Дыдрыԥшь-ныха ахьӡ ҳәаны, дныҳәаны илжәит. Абарҭқәа рышьҭахь сара сгәалаҟазаара акыр
ибзиахеит.
Аҵх акыр инаганы ҳашьҭалеит.
Даду ицәажәабжь саҳауеит: зны Анцәа диҳәоит, зны уи
имацара дцәажәоит. Нанду «Оҳ!» лҳәоит уажәы-уажә. Уигьы акы лҳәоит лқәыԥсычҳара инацҵаны, аха уи саҳаӡом.
Сара акиносахьақәа избахьаз рыла аибашьра сыбла ихгылоуп, сзыцәом, снаҳәы-ааҳәуеит.
Сзырҩызыр, даду ддәылҵит. Амза каҷҷоит – агәыр каршәзар иаашьҭухып.
– Иа Анцәа ду, зхьышьаргәыҵа сакәыхшоу, ҳрыцҳашьа,
ирыцҳашьа ҳхәыҷқәа! – иҳәан, Анцәа диҳәеит. – Хышықәса уажәаԥхьагьы иааиҿаххын, аха иаанукылеит, уажәгьы ашьакаҭәара аҿынӡа инамгакәа инукыларц суҳәоит.
Уара уҿаҧхьа зегьы ҳгаӡоуп – анхаҩгьы, аҳәынҭқаргьы,
агаӡа иаанкылара зылшо уара уоуп, аԥааимбарцәа шәоуп,
ҳныхахәқәа шәоуп. Ҳшәыҳәоит шәылшара ҳшәырхәарц.
– «Амин!» – сҳәеит сахьышьҭаз, сыбжьы ныҵакшәа.
Ҳамҭакы ҵхьаны еиԥш, дхынҳәны дааины дышьҭалеит.
– Сгәы иснаҭом аибашьраҵәҟьа иалагап ҳәа, – иҳәеит
даду данышьҭала ашьҭахь. – Иахьабалак икаууа иҭынчроуп.
Даушла ҳиршәарц ауп акәымзар, ақырҭуа дыԥхамшьакәа

198

дышԥаҳабашьуеи! Ииҭахузеи ҳара ҳҟнытә, еибашьрада
Аԥсны игахьеитеи!
– Ус Анцәа иҳәааит! – лҳәеит нанду. Уигьы дыцәауа
дыҟазма, даду идәылҵрагьы иҩнашыларагьы дырзыԥшын.
– Дааракгьы рыгәра згоны акәым, аха ара иҳаланхоит,
ҳацәгьеи ҳабзиеи еилахәуп, ишԥаҳабашьри ҳәоуп сгәы иаанаго...
Агәылацәа ааизон ашьыжь. Аӡәы дкылшәаны даар, иааигаз ажәабжь еибырҳәон, ҽаӡәы ԥхыӡк ибазар, лабҿаба
иибаз акы аиԥш иҳәон. Зегьы рлымҳа кыдҵаны изырҩуан,
иҳаҳарызеишь ҳәа, нас ателевизорқәа инарыдтәалон. Ус
аԥсуа телехәаԥшра ааиԥҟьеит. Уи аҽны Москвантә ирҳәеит
ақырҭқәа Аҟәа шыргаз, Гаграгьы ар шыӡхыҵыз.
– Унан, ирҳәо уаҳауоу?! – лҳәеит нанду лыбжьы нҭганы.
– Аҟәеи Гагреи ргазар акыр ҟаҳҵахма! Иабаҟоу ҳаҷкәынцәа, аӡәгьы ихабар ыҟаӡамеи?!
Даду уажәраанӡа иҽырӷәӷәашәа дшыҟаз, уажәы иаҳаз
ишьара дықәнарҟьеит. Ҳамҭакы ателевизор дахәаԥшуа
дтәан, нас дҩагыланы наҟ ирцәан, амаҵурҭаҿы ҳамҭакы
днеиааиуан, дынкахәыцуа. Уи уажәы инеиааирагьы убасҟак
ихьанҭан, изышьҭымхуаз еидарак даҵоушәа, иаҳаз ажәабжь гәыҭшьаага иқәыӷәӷәон. Ус лаԥықәшәак иоун дааҭгылеит. Ҳамҭакгьы дазхәыцит.
– Урҭқәа зегьы башоуп! – иҳәан, нанду дналзыԥшит.
– Дызусҭада Шаранаӡе! Гитлер адунеи ырхыџхыџуа дҵысны дҿааихан, Урыстәыла игәыҵҳәаны, абарҭ ҳашьхақәа
рҟынӡа дааин даақәгылеит. Иахьа-уаҵәы Аԥсны игоит шырҳәоз, ҳампалуп иигаз! Уара амцқьа арахь умҩа куп рҳәан,
иԥшьоу ҳныхақәа иԥышә инҭасын, днықәхәаша даман ицеит. Шарванаӡе, Гитлер иеиԥш, аргама акәымкәа, абгахәыҷы
еиԥш иҽыргызмалны, Аҟәа дааит, Гагра дыӡхыҵит ҳәа башоуп, еибашьрала уи Аԥсны изгом! Гитлер дхәымгазаргьы,
дхаҵан, даргамауаҩын! Дызусҭада Шарванаӡе, иҩнуҵҟа
шҳамла дҟасҟасуа дыҭәны, арахь, аҟәыд ашьақар зырҭаз
еиԥш, дҿызлааӡа, ани иоума зхьышьаргәыҵа сакәыхшоу
Анцәа ду дызжьо, иԥшьоу ҳныхақәа зжьо? Уи ҟалашьа
амаӡам!

199

Згәы цаны иҟаз нанду даалахҿыххеит. Саргьы сгәалаҟара аабзиахеит. Абри аамҭазы амашьына абжьы аагеит. Зегьы ашә ахь ҳаихеит. Ҳнаԥшызар, саб иакәын. Сыҩит! Сара
снеиаанӡа Амина амашьына дааҭҟьан, агәашә ҟьаҟьаӡа иаалыртит. Сҭаацәа зегьы ыҟан.
– Шәеибгоу, уара, шәеибгоу? – иҳәеит даду.
– Унан, сшәыкәыхшандаз! – ашырҳәа днарԥылеит нанду.
Ус Дикрангьы дааит иԥштәы ихыгга.
– Арҭ ақәыџьмақәа иҟарҵаз уаҳаит! – иҳәеит игәы
ԥыжәжәо.
– Ақәыџьмақәа ракәым, аха аҳәақәа роуп, – еиҭах дааириашеит даду.
– Иҟоузеи Аҟәаҟа, ирҳәозеи? – реицәажәара саб иахь
иниарган, иазҵааит.
– Аҟәа ирҳәараны иҟахи, дара ирган, аимҵәара иаҿуп,
– иҳәеит саб. – Аиҳабыра арахь Гәдоуҭаҟа иааит, уажәшьҭа
акыр рҳәозаргьы, акыр рыӡбозаргьы ароуп.
Зегьы реиҳа даду иҽырӷәӷәаны дыҟан. Уи лаԥықәшәа
бзиак шиоуз ҳәаны, уажәраанӡа нанду илеиҳәахьаз еиҭеиҳәеит. Сыԥшызар Дикрангьы ишьара даақәлеит.
– О-о, Аԥсны иахылаԥшхәу аԥааимбарцәа, ҳаиқәшәырха, ҳхәыҷқәа рыцҳауп, шәыда гәыӷырҭа ҳамам! – иҳәан,
инапқәа дҩарыханы дааматанеит Дикран.
Ажәытәтәи аибашьра ргәаладыршәан, ҳамҭакы иалацәажәон. Усҟан урҭ сара исықәлан, еибашьуа иҟамызт, аха
ахҭысқәа бзиаӡаны иргәалашәон.
Саб акы дышнацҳаз еиԥш иашьцәа ахьыҟаз аппозициахь дцеит.
Ашьыбжьышьҭахь Гәымсҭантә абзарбзан хысбыжьқәа
ааҩуа иалагеит. Урҭ убасҟак игәыҭшьааган, бзарбзанк
тҟәаццыԥхьаӡа, дак ҳалԥсаауан. Ари зегьы ҳгәы канажьит.
Даду ацәажәара даҟәыҵит: ҿиҭуамызт-ԥсишьҭуамызт, днеиааиуан дынкахәыцуа, уаҳа гәырӷәӷәага ажәакгьы иҳәомызт. Уи сара даараӡа иснырит. Сара сеиҳагьы сангьы сандугьы ирнырит. Ахәылԥаз саб еиҭа машьынак азна аҳәсеи
ахәыҷқәеи ааигеит – ҳауацәеи ҳҭынхацәеи ракәын. Абасала
«ҳҭаацәа» рхыԥхьаӡара азҳара иалагеит.

200

Ҳанышьҭала даду дшыцәам удырратә, уажәы-уажә
дқәы­ԥсычҳауан. Сзыцәомызт саргьы. Абзарбзан тҟәац­
рақәа игәыҭшьаагаха ишгац игон. Нас еиқәтәеит.
Адырҩаҽны еиҭа агәылацәа еизеит. Рус рнапы иакуам,
иҟарҵари, итәаны ргәалақәа еибырҳәоит.
– Ихаҳҵа-ихаҳамҵа, аибашьра иалагеит, – иҳәеит Дикран, – аха ҳзықәгәыӷуеи – ар ҳамам, абџьар ҳамам?
Дикран изҵаареи уи иҟаиҵаз алкаақәеи зегьы иаарықәыӷәӷәеит.
Урҭ уажәы рыгәқәа убасҟак иҵаӷахеит, амаҷ ргәы канажьуеит, игәышьҭыхгоу акакәзаргьы иаразнак иарлахҿыхуеит.
– Аурыс иоуп ҳзықәгәыӷуа, уаҳа гәыӷырҭас иҳамада?
– иҳәеит даду. Зегьы неиҿаԥшы-ааиҿаԥшит.
– Аурыс иполитика цқьа еилкаам, – иҳәеит Леуа.
– Нхыҵынтә ҳашьцәа агәақьҳәа идәықәлеит иҳацхраарц, иаахьоугьы рацәаҩуп, аха Шәачала рымҩа ркит рҳәеит,
шьхалоуп излаауа. Избан рымҩа зыркыз?
Ҳамҭакы инкахәыцуа итәан зегьы.
– Араҟа иаҳзымдыруа акыҟоуп, – иҳәеит даду. – Еилкааны иҳазҳәаша аӡәы даабандаз!
– Џьофик иаха дааҿаххны дцеит, – иҳәеит Леуа, – ҳара
ҳаиааиуеит, акы шәымшәан иҳәеит, ҳгәы ирӷәӷәауоу, акыр
дақәгәыӷуоу сыздыруам.
– Џьоникгьы ус ауп ииҳәаз, урҭ иаха еицны иааит, – Дикрангьы ишьақәирӷәӷәеит Леуа ииҳәаз. – Урҭ хьаҵып ҳәа
згәы иҭоу ракәӡам.
Ашьыбжьон Москвантә ажәабжьқәа рҳәараны ианыҟаз
аамҭа усгьы иаадыруан, ателевизор аҿасҵеит. Зегьы еикәшаны иаатәеит, ажәабжьс иҳаҳарызеишь ҳәа. Ажәабжьқәа
ирылагеит Аԥснытәи ахҭысқәа рыла. Уи анырҳәа ашьҭахь
Урыстәыла аҳәынҭқарра ахада иазҵааит ақырҭқәеи аԥсуааи реидыслара иахуҳәаауазеи ҳәа.
– Иахысҳәаараны иҟоузеи, уи дара рыҩнуҵҟатәи рус ауп,
– иҳәеит иара, уажәраанӡа зыбжа ҩаз иблақәа аакылицан.
– Ҳара урҭ реимак ҳҽалаагалаӡом. Ишԥа, нас, ҳара ҳарԥарцәа Аԥсны иҭаҳархону?! Maп, уи ҳара иалҳаршом!

201

Зегьы неиқәыԥсы ицеит. Ҳамҭакы ирҳәо рҿамшәо
иҟәыз­гаӡа итәан, ателевизор иахәаԥшуа.
– Уара ари ииҳәо закәи?! – иҟәызгара даалҵын, иџьашьаны дразҵааит даду. – Ҳхы аажьоит ҳәа ҳаҿуп акәымзар,
ҳгәыӷра башазаап!
Еиҭа ҳамҭакы еиқәыԥсы итәан зегьы.
– Асовет мчра хзырбгалаз хьаас ҳимоума! – инаиаҽԥниҳәеит Дикран аҵыхәтәан. – Аха ажәлар жәларуп,
аҳәынҭқар ииҳәо зегьы рзын «амин» рҳәо иҟаӡам. Аурысқәа
иргәаԥхоит ҳәа уҟоума ари ииҳәаз?
– Еиҳараӡак аказакцәа, урҭ ҳара иҳадгылоит, – Леуагьы
иажәа нарылеиҵеит.
Еиҭа ҳамҭакы ҿымҭ-ԥсымшьҭ ателевизор иахәаԥшуан, аха уи уажәы ҳара ҳакәмызт, дара русқәа ракәын излацәажәоз. Иахәаԥшуазгьы ус иԥшуан аҟароуп, урҭ уажәы
рхы акәын изызхәыцуаз, ирыздыруамызт ирлахьынҵахоз.
– Нас, ҳара ҳашьцәа баша иҭахама?! – дааҵҟьеит нанду.
– Урҭ Урыстәыла акәӡами рхы зқәырҵаз?!
Зегьы нанду иналзыԥшит, илҳәаз џьашьаны.
– Аиеиҵәҟьа! – иҳәеит Дикран. – Гитлер Аԥсны акәӡам,
Урыстәыла ауп дызқәылаз. Уи шәара шәыҩнуҵҟатәи шәус
ауп, ҳара шәеимак ҳҽалаагалаӡом рҳәар аԥсуаа, иахырҳәаараны иҟази?!
– Иуҳәара уҟан! – иҳәеит Леуа. – Уеиҳа зымчу абаа уалеичаԥоит. Адырҩаҽны Сибра ушыҟоу убарын!
Еиҭа иааҭынчрахеит. Ҳамҭакы инкахәыцуа итәан.
– Адунеи аҿы ахаангьы аиаша ыҟамызт, иахьа иҟалап ҳәа
ҳазлагәыӷри! – аҭынчра ааилеигеит даду. – Уаанӡа Анцәа
ҳноумышьҭын акәымзар, иаҭаххозар, ана сшәақь кнаҳауп,
сҟанҭаруаз еиҵаԥах иҟоуп, саргьы сцоит еибашьра, уаҳа
сылымшаргьы гәашәк сыхьчап...
Абас ҳамҭакы имақаруа итәан, ирылшозгьы ирылымшозгьы ҳәаны, рыгәқәа еибарӷәӷәон. Нас, иныҳәа-ныԥхьаны, рыҩныҟақәа рахь ицеит.
Уи аҽны аҳәсақәеи ахәыҷқәеи иааз рацәаҩуп: агаҿа
аншәарҭаха зегьы ашьха қыҭақәа рахь еихеит. Уи ауха
ҩажәижәеизаҩык ҳхәы ҳахатәеит. Нанду абысҭа ананыл­

202

ҵоз исыдылҵеит шаҟаҩы ыҟоу ԥхьаӡа ҳәа – убри алоуп изласгәалашәо.
Гәымсҭантәгьы Гагрантәгьы абзарбзан хысбыжьқәа
ааҩуан. Иахьа-уаҵәы иҟало ҳзымдыруа зегьы ҳцәа ҳҭаӡызон. Ауха ҳанышьҭалоз ҳацыԥхьаӡа каруаҭ абаҟахыз, адашьмаҿы ацәарҭақәа шьҭаҵаны ҳашьҭарҵеит. Уи акәхап, сзыцәомызт, наҳәы-ааҳәран сызҿыз.
Дадугьы дызмыцәозар акәхарын, аҵх агәы еиҩнашахьан
еиԥш, ашьшьыҳәа дҩагылан, ашә аартны дындәылҵит. Саргьы ашьшьыҳәа снеин, аԥенџьырқәыршә снахан, снаԥшызар, амза иқәыҷҷа агәара агәҭаны дгылоуп, ашьхаҟа ихы
рханы. Ладантәгьы ҩадантәгьы абзарбзан хысбыжьқәа
хрыжь-хрыжь ишгац игоит.
Даду ашьшьыҳәа длышьамхнышгылан, ихы ларҟәны
адгьыл дагәӡны дҩагылан, уажәраанӡа дахьԥшыц дыԥшуа
ҿааиҭит:
– Зхьышьаргәыҵа сакәыхшоу, Анцәа ду! Аԥсны иахылаԥшхәу аԥааимбарцәа, зылԥха ҳауша иԥшьоу ҳныхақәа!
– иҳәеит иара мыцхәы ибжьы мырдуцәакәа. – Анцәа иҳаҭәоушьаз ҳ-Аԥсны аӷа дақәлеит, ашәарҭа иҭагылеит ҳажәлар,
ҳаҷкәынцәа хацәнамырха аӷа иҿагылоуп, иахьа-уаҵәы
иҟаларызеишь ҳәа ҳцәа ҳҭаӡыӡуеит. Абас еиԥш ахлымӡаах еиқәаҵәа ҳанҭашәа шәара шәоуп гәыӷырҭас иҳамоу,
сшәашьапкуеит: ишәыхьча ҳаԥсадгьыл Аԥсны, еиқәшәырха ҳажәлар! Абџьар кны аӷа иҿагылоу сыҷкәынцәа шәырхылаԥш, урҭ рҩызцәа шәырхылаԥш, рыԥсадгьыл ауп ирыхьчо, аӡәы итәы имаркуам. Аԥсадгьыл ахьчара ҳақуп, убри
аҳақгьы гәашәҭарц сшәыҳәоит. Ҳазҭашәаз ашәарҭа бааԥсы ҳаибганы ҳзалҵыр, шәҿаԥхьа ҿаҭахьаны исықәысҵоит
ацә шьны аԥааимбарцәа агәаҵәа шышәсырбо ала. Сшәаны
исықәысҵаз сҿаҭахьа, сгәырӷьаны исықәысхыртә иҟалозар, сабацәа рџьынџь сзықәгылоу адгьыл, агәыла-азла ирбо-ираҳауа, еиҭах сшагәӡуа ала ҭоуба зуеит.
Даду дгылан еиҭа ҳамҭакы: зны ажәҩан даҵаԥшуан,
зны ашьхаҟа дыԥшуан, дҟәындҟәындуа акы иҳәон, аха
уажәшьҭа уи саҳаӡомызт. Нас ашьшьыҳәа дхынҳәны иҿааихеит.

203

Даду иааиҳәоз ажәақәа зегьы сгәаҵанӡа инеиуан. Урҭ
убасҟак иснырит, ажәақәа рымацарагьы ракәым, адгьыл
дахьагәӡыз убасҟак сцәа-сжьы ианырит, зыхьӡ иҳәаз Анцәа
дугьы, аԥааимбарцәагьы, иԥшьоу ҳныхақәагьы рҿынӡа уи
иажәа шынаӡаз агәра згартә еиԥш.
Дхынҳәны иҿанааихоз уажәраанӡа хрыжь-хрыжь игоз
абзарбзан тҟәацбыжьқәа ладагьы-ҩадагьы аиқәтәара
иаҿын, даду дааины данышьҭала иагьааиқәтәеит.
Убарҭ ацәанырра ҵаулақәа убасҟак иснырит, уи ашьҭахь
лассы сызмыцәаӡеит. Даду иахь снаӡырҩын, аха уаҳа
уи иҟәындҟәындбжьы смаҳаит, нанду лакәзар, уигьы
лгәынқьбжьы гомызт – иҭахәхәа ишҭанагалаз удырратә
иҭынчран.
Абарҭқәа рышьҭахь саргьы хәыҷы-хәыҷла сылацәақәа
ҭаауа салагеит.
Ианвар 1997 ш.
ХӘАЖӘКЫРА
– Хәажәарԥыс, уара нан, кәарацыԥхьаӡа
ухәажәны, убыца ԥшӡаха жәлары урзыҟалааит!..
Ашықәсан ауаа ухәажәа рклааит.
Саҭанеи Гәашьа лдоуҳа
Март мза ҳааҭагылеит. Ари ааԥынра раԥхьатәи амзоуп, аха аӡынра ахыԥша шамац иамоуп. Уимоу, зны-зынла
аӡынра аҵкысгьы алеишәа анарцәгьогьы ыҟоуп: игәыԥҵәагоуп ақәабаасабаа, хҿаҵас иулаҵәыруеит аԥшаҵәыҵәы,
аӡынра агәҭа ҳҭагылоушәа еихатәаны асы анауагьы убап.
Нас уԥшыхыр, амра анааԥхалак, абықчықҳәа асышәыб кыдыҩрны аҿыланахоит, асырӡҩарқәа хыҵны идәықәлоит,
ардәынақәа, аҵлақәа рықәцәан амра хаара ргәыҵаршуа,
иркьыкьӡаны ашәаҳәара иалагоит. Уи иаанаго: асы леизаргьы башоуп, ааԥынра ааит!
Абасала, март мза аилашәа-еилыҵра азымариоуп, ахьчагьы ҽнак хынтә дарччоит, хынтә даркәашоит.

204

Сара уи март мза ҳәа акәын ишыздыруаз, аԥсышәала
ахьӡҵәҟьа сынтәоуп ианыздырыз.
Уи шыҟалаз абас ауп.
Ҽнак шьыжьхьа ыфаны ҳанааилга, даду ус иҳәеит:
– Бара, аду, уаҵәы хәажәкыроуп, ҵасым, уаха рбаӷьк
ҳшьып, ныҳәоуп.
Ахәылԥаз ааигәахо ианалага, даду заа аҩныҟа дхынҳәит.
Нанду уи дизыԥшын: акалаҭ иҵакны илымаз ларбаӷь аԥшь,
аика ҟьаҟьаӡа, ирдаԥдаԥуа иааҵылган, ашьындырӡаақәа
ҵәыз-ҵәызӡа, ажәҩақәа ахьҿакыз инҭарс икны лҿаалхеит.
Даду иҿы ӡык нақәиҭәан, иаҳәызба мақьак наҿшьы-ааҿшьны даадәылҵын, нанду ларбаӷь лымхны днаскьаны днагылеит, мрагыларахь ихы рханы.
– Анцәа, абзиара ҳзыҟаҵа, ҽаанбзиала, Анцәа ҳнашьҭы!
– иҳәеит ибжьы уиаҟара иҳарамккәа. – Жәытәнатә аахыс
ҭаацәала имҩаԥаагалоз хәажәкыра ныҳәоуп уаҵәы. Уаха
арбаӷь шьны ҳаԥылоит. Ҽаанбзиала Анцәа ҳнашьҭы! Ҽааны уажәааны ҭаацәала ҳхы ҳақәгәырӷьо, ашьтәа шьны,
ҳаԥыло Анцәа ҳаиқәиршәааит!
Абас дныҳәаныԥхьаны, арбаӷь амҵәыжәҩақәеи ашьапқәеи ааидкыланы илышьҭеиҵан, наҟ-ааҟ ишьапқәа ларықәиргылоны еиԥш, агәашә машьынак аадыххылеит.
– Аҷкәынцәа аазар ҟалап, уцаны агәашә аарти, – иҳәан,
даасзыԥшит. Аҳәаха имҭакәа сыҩны агәашә снадыххылан,
иҟьаҟьаӡа иаасыртит. Сыԥшызар, урҭ издыруаз ракәмызт.
Ажыжәҳәа агәар иааҭалан, ишиашаз даду инеидххыланы иџыџӡа иаангылан, наҟ-ааҟ ашәқәа ҟьаҟьаӡа иаартны,
ҩыџьа ахацәа ааҭыҵит. Даду иишьыз арбаӷь наҟ инышьҭеиҵан:
– Уа бзиала шәаабеит, ҽаанбзиала шәнеиааит! – иҳәан,
иикыз аҳәызба ишьҭахьҟа днахашәа иаагәыдкыланы, аԥсшәа реиҳәеит. Убри аамҭазы саргьы саарыдыххылеит.
Асасцәа руаӡәы амашьына ашьҭахь ахҩа дҩахан, қыжәк
атәыҩа ианкны иааҭирԥеит. Убри инақәырццакны ақыжә
зкыз иҩызагьы амашьына ԥҳалк aҟapa зкуаз уалыр хәыҷык
амаа ианкны иааҭиган, иниргылеит. Даду дшанханы
дрыхәаԥшуан.

205

– Ҽаанбзиала шәнеиааит, Кан! Абри ауп иҳалшаз иахьазы, – иҳәеит ақыжә атәыҩа кны игылаз. Убасҟан ауп асасцәа рҭаара зызкыз даду ианидырыз.
– Уа ҽаанбзиала унеиааит, Манча! Ҽаанбзиала унеиааит,
Виктор! –иҳәан, даду инапқәа рџаџаны еиҭа иаагәыдикылеит. Сара макьана акгьы сзеилкаауамызт. Убри аамҭазы
нандугьы дааин, аԥсшәа ааралҳәеит. Аслангьы ажәгәарала
дааин, уигьы асасцәа аԥсшәа реиҳәеит.
– Арҭ ҵыԥх ахәажәҵәы зауз роуп, ишыжәбо еиԥш, иаҳҭааит! – иҳәеит даду дреигәырӷьаны.
– Унан, закәытә уадаҩроузеи шәхы злашәҵаз! – лҳәан,
нанду еиҭа ҽаанбзиала ҳәа игәыдкыланы, дрықәныҳәеит.
Убасҟан ауп саргьы иҟалаз аныздырыз.
Арҭ асасцәа уск аҵыхәала ҵыԥх уажәааны ҳаҩны иахьааиз, хәажәкыра иақәшәазаап. Аҭаацәа рыцыԥхьаӡа ԥшьба-ԥшьба кәакәар ахьыҟарҵоз асасцәа рзгьы иҟарҵеит – ус
иаԥуп ари аныҳәаан. Манча ахәажәҵәы иқәшәеит. Уи аҵәы
аирыӡ ианҭадыршә, Виктор иаҵәца иҭашәеит, убриазоуп
уи аҩы зааигазгьы.
Абас ҳгәыҳҽанӡамкәа ари аныҳәа рбаӷьк ҳҽалагӡаны, ҭаацәашәала иазгәаҳҭап ҳәа ҳшаҿыз, аҽарҭбааит. Даду агәылацәа рахь сишьҭит, аҩныҟа иаасԥхьарц. Саргьы ашырҳәа
саарылагьежьны сааизар, ашьтәа абжа ацәа ахырххьан. Изасҳәазгьы рыҽнмырхаӡакәа иааит.
– Уажәшьҭа шәареи сареи араҟа ус ҳамам, арахь шәаала,
– иҳәан даду, асасцәа раԥхьа днагылан, аҩныҟа рҿынархеит.
Дадураа ауада аԥхарраҿы итәаны аицәажәара иаҿын.
Саргьы ашьшьыҳәа снеины рнаҩсшәа саатәеит, реицәажәара сазыӡырҩларц.
– Ҳаԥсуара Анцәа иумырӡын, иаҳхашҭны иҟаз аныҳәа
ҳгәалаҳаршәеит, – иҳәан, Дикран реилацәажәара аныҳәахь
иааиигеит. Дадуи Дикрани ҩеишьцәа ирхылҵыз роуп.
– Анкьа, ҳабацәа рхаан, қьафура аныҟаз акәымзи, ашьтәақәа ршьуан, рҳәеит, ныҳәа дук еиԥш имҩаԥыргозаарын.
Уажәы рбаӷьк аҿы ҳааины ҳаҟоуп...
– Иара уигьы Анцәа иџьшьоуп, – иҳәеит даду.

206

– Анкьагьы еиҳараҩык рбаӷьын иршьуаз, – реицәажәара инациҵеит Манча. – Шәабацәа реиԥш, анхацәа бзиақәа
иҟаз ракәын аныҳәа ныҳәаҵас имҩаԥызгоз. Ҩышә-хышә
хы аԥсаса змаз рзы шьтәак ашьра еиҳа ирзымариан рбаӷьк
аасҭа – рыҳәсақәа хышә рбаӷь ааӡаны ирымаз џьушьоу!
Манча аиҿырԥш иҟаиҵаз зегьы арччеит.
– Ее, аамҭа, аамҭа! – даақәыԥсычҳаит Виктор. – Азараҟьа аиԥш, аамҭагьы наҳәы-ааҳәуеит, анхаҩы рыцҳа имчгәышьеи, цыркьыкәашара ҟаҵо дацныҟәоит аҟароуп.
– Ҳара ҳхаанҵәҟьа, шаҟантә еиҭасхьоузеи, аха абыржәы
еиӷьу аамҭа ҟамлацшәа сгәы иабоит, – иҳәан даду, аполитикахь рыхшыҩ ниеигеит. – Ҳара ҳалацәа анаахт, иаабаз
аколхоз ауп. Раԥхьаҵәҟьа уи картоӷан ажәлар рзы. Нас,
аԥсеивгара анҳанаҭа, ауаагьы аҳәынҭқаррагьы ирыхәо ианааҟала, шьапԥықәла инагәҭасын, инеилабга ицеит. Уажәы
кашырроуп, аус уы ҳәа уарҳәом, изумуи ҳәа уаҩ душьҭам.
Ишышәҭаху шәыҟаз рҳәеит...
– Нас, уи бзиоума?! – дааҵҟьеит Дикран.
– Иагьыцәгьоуп, иагьбзиоуп, – иҳәеит даду.
– Ишԥа иара, иагьыцәгьаны, иагьбзианы – иахәаҿашоума?! – иааиҽԥниҳәеит иара.
– Ауӷә иашьцылахьоу изы ибзиоуп, ауӷә зҭахым изы
ицәгьоуп.
Зегьы ааибарччеит.
– Шәара шәыччоит, аха анхаҩы уӷәда дмаҭәаӡам: ма
мчыла ихарҵароуп, ма ихала ихеиҵароуп, – даарыбжьаҟазеит Манча. – Ишышәҭаху бзиоуп рҳәан, зегьы рхы ианоурыжь, шьоукы нхоит-инҵуеит, аҽашьоукых – инхо дыхдырҵәоит. Нас, уи аума ибзиоу?! Аӷәра, аӷәра! Анхаҩы аӷәра
ихазароуп, иқьышә цәызымҟьо, ибӷа ԥызымҵәо, аха амҩа
дықәызҵо.
– Манча, иуҳәо иашоуп, суқәшаҳаҭуп! – игәы иахәеит
Дикран. – Асовет аамҭа цәгьаӡамызт, амала, ҳҵасқәа бжьнахит, ҳныҳәақәа арбжамҽамит акәымзар. Умбои, Манчеи
Виктори шәыбзоурала уаха ари аҩнаҭаҿы ихынҳәит иӡны
иҟаз аныҳәа. Уи шәара ижәбахьан, ижәдыруан, аха арҭ
ахәыҷқәа иабардыруеи, ишнеишнеиуа, зынӡа имыӡӡои!

207

– Ус шаҟа ыӡхьоузеи! – инациҵеит Викторгьы.
– Сара сзыцәшәо – ҵасда-қьабзда ҳбышкаӡа, ладеи-ҩадеи иатәу Маҳмаҭқьари ҳиеиԥшхар ҳәа сшәоит, – даду иҵегьы иааирӷыӷкит ари азҵаара, – агәарадуаа шыҟоу еиԥш.
Урҭ реицәажәара уа ихдыркәшомызт, избанзар, уи зегьы ирзеиԥшыз хьаан, зегьы ргәала рҳәар рҭахын, аха убри
аамҭазы Аслан дааҩнашылан:
– Ҳара ҳахиоуп! – иҳәеит, пионерҵас инапы дҩахан.
Аслан ииҳәаз зегьы рзы изакәанхан, реицәажәара уа иааҿахырҵәеит. Даду агәарадуаа реиԥш ҳәа ииҳәаз ихьоухьоууа сгәы иаалсит, аха уи уаҳа хцәажәара амоуӡеит.
– Иааганы абра астол иаақәыргыл, сара сҿы ӡык
нақәысҭәоит, – иҳәан, даду абарҵахь дыҩдәылҵит. Асасцәагьы агәылацәагьы ҩагылан, даду иааира иазԥшны иаагылеит.
Аслан ажәытә гәыблаа ианҵаны акәац ааиган, ахылҩаԥсылҩа ахылбақь астол иаақәиргылт. Убри аамҭазы дадугьы
дааҩнашылеит. Зны дааиԥхьхәыцшәа маҷк дааҭгылан, нас
астол ахь днаскьеит. Уи уажәы, артист асценаҿы иҽшеиҭеикуа еиԥш, аныҳәаҩ иҟазшьа шьҭыхуа, иҽырҽеины, ихы
маҷк дааҩахеит.
– Анцәа, абзиара ҳзыҟаҵа, ҽаанбзиала Анцәа ҳнашьҭы!
– иҳәеит. – Уаха ҳаԥылоит жәытәнатә аахыс аԥсуа ҭаацәашәала имҩаԥигоз хәажәкыра ныҳәа. Ҵыԥх уажәааны
ҳныҳәа иақәшәеит Манчагьы Викторгьы. Манча ахәажәҵәы
иоуит, Виктор аҩаҿы ахәажәҵәы иқәшәеит. Абарҭ ахацәа ирыбзоураноуп ҳныҳәа уаха абас аҵакы ҷыда аманы,
ажәытәтәи аԥсуара аныԥшуа аҽшарҭбааз: Манча ашьтәа
ԥшӡа иманы даҳҭааит, иҩыза Виктор аԥсуа иныҳәагьы ичеиџьыкагьы зырԥшӡо аҩы иааигаз иԥхеиԥхеиуа абраҟа иқәгылоуп, – иҳәан, аҵәца аақәихит. – Ахәажәҵәы зауа дымшуп рҳәоит, иразҟы бзиоуп рҳәоит, имшьҭа бзиоуп рҳәоит.
Убарҭ зегьы шәрылаҟаны Анцәа шәҟаиҵааит, Манча, Виктор. Иҭабуп аҭаара иҟашәҵаз азы. Ари ламысуп, ари ԥсуароуп, Аԥсуара шәагымзааит, ҽаанбзиала шәнеиааит! Уаха
иҳақәшәаз сгәылацәагьы ҽаанбзиала шәнеиааит! – иҳәан,
урҭ рахь даахьаԥшит. – Аныҳәа агәалаҟара еснагь ишәыма-

208

зааит. Ҳара аԥшәмацәагьы ҽаанбзиала ҳнеиааит! Сынтәа
ҳныҳәа шәара ижәуит, аха уаҵәы ахәажәҵәы зауа ҽааны
уажәааны ашьтәа ҳзыршьуа, уи азы иаҭаху агәаҳәареи алшареи Анцәа иҳаҭәеишьааит!
– Амин! – рҳәеит зегьы рыбжьы неилаԥсаны.
– Ҽаанбзиала шәнеиааит зегьы! – даареихырхәан даду,
иаҵәца дҩаханы ижәит.
– Ҽаанбзиала унеиааит, Кан!
– Ҭаацәала зегьы ҽаанбзиала шәнеиааит! – зегьы
рныҳәаԥхьыӡқәа неиларыԥсеит.
Даду иаҵәца анижә, агәи агәаҵәеи ргьама ибеит, нас даахьаҳәын:
– Аслан, аҵәцақәа рызҭаҭәеи, ҳашгылоу аныҳәа иақәныҳәап, – иҳәеит.
Урҭ ахьынӡеиқәныҳәоз нанду абысҭа анылҵан, рнапқәа
ӡәӡәаны, рхәы илахатәеит. «Анцәа улԥха ҳаҭ» ҳәа акака
анырк ашьҭахь даду аҵәца аақәихит.
– Уаха ныҳәоуп, уаҵәгьы, – иҳәеит, – аҵх дууп, ҳаццакӡом, ҳазхара ҳаицәажәап, ажәытә-аҿатә – иаҳгәалаҳаршәаша рацәоуп, ҳқьафқәагьы ҟаҳҵап. Абасала, ҳныҟәызгаша аӡәы ҭамадас далаҳхып.
– Иахәҭоуп.
– Иақәнагоуп.
– Ҳаузыӡырҩуеит, азин умоуп – уаԥшәымоуп! – рыбжьқәа неиларыԥсеит даду ииҳәаз иақәшаҳаҭны.
– Дикран, уныҳәазааит, ҽаанбзиала унеиааит...
Избан сыздыруам, аха игәасҭахьеит, аҭамада даналырхуа
зегь реиҳа ражәа кьаҿуп. Уажәгьы алеиԥси рыбжьара Дикран
иныҳәаҿа кны иаалган, уажәшьҭа ишуҭаху ҳныҟәга рҳәарашәа, инаизыԥшит. Сара ҩынаҳас сырхагылоуп, рымаҵ
зуеит, цхырааҩцәас исымоуп нандуи Аслани: нанду рхәырыԥхь дырхылаԥшуеит, аҩы анаҭаху – Аслан исзааигоит.
Дикран ҭабуп ҳәа реиҳәеит агәрагара ду ирҭаз азы, нас
нанду лахь аҳәара ҟаиҵеит, лхәы шыԥхоу акы днацҳарц,
аха уи джәытә ԥҳәысымзи, илымуит.
– Ҳаи, ус шԥашәҳәо, асасцәа ҳҭоуп, – рхаҵкы сцааит,
сгәы ԥырҵәахьоушәа, иҟалазеи! – лҳәан, иаахҵәаны мап
лкит.

209

Аҭамада ииҳәаз асасцәагьы иақәдырӷәӷәеит, аҳәара ҟарҵеит, аха нанду илымуит: ана акы рзаалгошәа, ара
акы рзаалгошәа, рчанахқәак лыԥсахуашәа, рымаҵ луан
дымтәаӡакәа.
Дикран аԥышәа змоу ҭамадоуп, уи апрезидент иеиԥш
ауп ихы шымҩаԥиго: ииҳәаз уахыԥар иуӡом.
– Аҵәца зкуа иоуп игыло, – иҳәеит иара. – Адунеи аҿы
закәанк ауп иҟоу: ажәа змоу даагыланы ажәа иҳәоит, егьырҭ итәаны иӡырҩуеит, иӡырҩуа дгылараны дзыҟоузеи, ажәа
анирҭалак, дгылап!
Аҭамада ииҳәаз ҳәан: ныҳәаҿақәак раан игылақәаз ҟалан, аха ашьшьыҳәа иртәеит:
– Ухаҵкы, иаҳҳәаз ҳәоуп! – иаахиҵәон иаразнак.
Даду аҩынаҳара саиршьцылахьеит. Аиҳабацәа урхагыланы аҩынаҳара – ҳаҭыр змоу маҵуроуп. Акы, аҩынаҳашьа
унарҵоит.
Аҩынаҳара иагьакуп, иагьыҩбоуп, уи – аҵәца арҭәра
акәӡам иаанаго, уи арҭәышьоуп. Аҵәца шықәгылоу аҩы
ҭоуҭәар – ԥхашьароуп, насгьы зегьы ианыржәлак ауп
ианҭарҭәо. Аҵәца цқьа имжәызар, иҭоуҭәаӡом, иаақәхны,
«иҟалозар, уаҵәца амх» ҳәа иоуҳәоит. Игәамбзиара аҟнытә
имжәуазар ҟалоит, усҟан аҭамада изин алоуп ишурҭәуа.
Аҵәцақәа урҭәуеит зегьы неиҟараны: иурҭәцәаргьы ҟалом,
иурбжатаргьы ҟалом. Уигьы акәым, аҭамада аныҳәаҿақәа
рацәаны икыр, урҭ аԥхьа иикыз, ашьҭахь иикыз еилырфаҷа
иудыруазароуп.
«Маҵура хәыҷы ыҟам, маҵура ду ыҟам, – иҳәалоит даду,
– аус злоу унапы ианырҵаз аус шаҟа ламысла, ҟәышрала
инаугӡаз ауп».
Аҭакԥхықәра анаҩсангьы, аҩынаҳара злабзиоу – шаҟа
жәабжь, шаҟа лаф, шаҟа ажәа ҟәыш уаҳауазеи! Уи аухагьы
ус акәын ишыҟаз: аҩыжәра аиҳа убарҭ ракәын аԥыжәара змаз. Аҵх кыр ишнеихьазгьы, иҵегьы итәандаз ҳәа
агәаҳәара шсымаз, Манча аҵыхәтәан ҵәыцак даҳәеит. Уи
иаанагоз ахыркәшара акәын. Аҭамадагьы азин ҟаиҵеит.
Манча ишьҭахь Викторгьы иаҵәца даахеит. Уигьы мап
ицәырымкит. Аҵыхәтәан зегьы ҭабуп ҳәа реиҳәеит даду,

210

аныҳәа ҳзырузгьы, аишәачара пату ақәҵаны иныҟәызгазгьы.
Рхәы ианахыҵ, асасцәа рҽааныркылан, ҳара ахаҵгылацәа ҳтәаанӡа амҩа иқәымлеит. Ус иҟазаарын ажәытәангьы. Сара избахьаз – зызхара зфаз-изжәыз дҩагыланы,
зны-зынла иҩызцәагьы лкажьны дцон, ус иҟаз џьысшьон
Аԥсуараҿы...
Аҵыхәтәан асасцәа амҩа ианықәлоз, нанду заа еиқәлыршәахьаз ахәыҷымҷ аацәырганы, рџьыба иҭалҵеит. Уаҟа
иҟан ақалԥад, ачавра, ампахьшь хәбаба – урҭ ақьаад илаҳәаны. Асасцәа аԥсшәа раҳәаны, гәыблыла амҩа иқәаҳҵеит. Сара сгәы хыҭхыҭуа уаҵәтәи Ахәажәкыра сазԥшын:
«Изықәшәодашь ахәажәҵәы?»
АНХАҨЫ
Ааԥынтәи аԥсшьара мшқәа раан мчыбжьык ҳанаушьҭыз
акәын. Ҽнак, шьыжьхьа анаҳфа ашьҭахь, Баҭал, уаалеишь иҳәан, даду сихьырԥшны ажьирҭа ҳныҵалеит. Араҟа
ажьырныҳәаан даду ҳаԥхьа дгыланы дааины, Шьашәы аҳ
ду ихьӡала агәаҵәа кны дахьныҳәауа ауп. Сара ари ахыбра
аныҳәеи агәырӷьареи здызбало, иԥшьоу ҭыԥны сахәаԥшуеит. Аха даду агәаҵәа кны данныҳәо ауп акәымзар, абжьааԥны усурҭа ҭыԥны, жьирҭаны ауп дшахәаԥшуа, ихаҭа
дышжьимгьы, иеихаҷамаҷагьы, инхамҩатә мыругагьы
араҟоуп иахьыҟоу.
Аныҳәақәа раан еиԥш акәымкәа, ҳаизаданы ҳныҩнашылеит ажьирҭа.
– Абри ацәмаҭәа лбааганы еиқәҳаршәап, – иҳәан даду,
хыхь ахәблахьы илаԥш ҩаирхеит. – Ҽаанбзиала, анхара
ааит, уаҵәы ԥшьашоуп, аџьықәреижәла аҭгара иамшуп.
Сара сылаԥш надсырхалеит «ацәмаҭәа» ҳәа ззиҳәаз.
– Даду, ари «акәаҭана» акәӡами иахьӡу? – иџьашьашәа
сиазҵаан, исҳәаз шьақәсырӷәӷәарц инацысҵеит: – «Анбан»
аҿы ус аупеи ишану!
Сызҵаара хшыҩзышьҭра зҭаху акәны иԥхьаӡеит даду.

211

– Ус ауп, – иҳәеит дсықәшаҳаҭны. – Сара ашкол санҭазгьы ус акәын «Анбан» ишаныз, аха уи аԥсышәаӡам, аԥсышәала «ацәмаҭәа» ҳәа иашьҭоуп. Ҵабыргуп, анкьа «ацәмаҭәа» ҳәа изышьҭаз мҿлыхын, ацәеихеи аԥызеи рыда,
аха уигьы ацәаӷәароуп изызку, насгьы уи ахьӡ еиҳа ҳашьцылоуп.
Агәра згеит даду ииҳәаз шиашаз.
Ҳаицхырааны илбааган, иаарҳәны амаақәа ирықәҳаргылеит. Инаҳәы-ааҳәуа, ҩ-ҿык змоу цәмаҭәоуп, адгьыл наарақәеи ахаҳәырҷҷарақәеи рҿы ацәаӷәаразы даара иманшәалоуп.
Даду иӡрыжәны иааигахьаз ацәеихақәеи аԥызеи аацәыриган, брула реибыҭара дналагеит. Зны напыла ианеибиҭа
ашьҭахь, сара абруаргьежьга цаԥхала абруқәа сырӷәӷәеит.
Абасала, ҳаицхырааны ацәмаҭәа анеиқәҳаршәа ашьҭахь,
иаадәылганы агәарахь иааҳгеит. Ауӷәгьы лбаагеит. Уи аӷьатамақәеи ахәҵырххақәеи кьыс рымаӡамкәа иҟан, уигьы ааганы ацәмаҭәа инақәиҵеит.
– Уажәшьҭа ҳшаҿу аџьықәреижәлагьы ҳармазеип,
– иҳәан, ацахьы дынхьаԥшит. – Уцаны уанду улазҵаар, акалаҭ ахьыҟоу уалҳәап, иԥшааны иаага.
Даду деиха-еигәо аарла аца дшынҭалаз еиԥшҵәҟьа,
ишьҭарххны акалаҭ сыманы саргьы аца сынҭалеит. Даду
зцырақәа ҟәазыз, иҭҭәааны иҟаз алапҟьа бзиақәа алԥшааны акалаҭ иҭаиԥсон. Саргьы исирбеит абас иҟоу ҭаԥсала
ҳәа. Акалаҭ абжа анҭаҳԥса, уажәшьҭа иазхоит иҳәан, ҳаицхырааны иааҭааган, амаҵурҭаҿы иааганы инаҳаргылеит.
– Бара, исҳәо баҳауоу? – иҳәан, нанду лахь ибжьы наиргеит. – Ҳара ари аџьықәреижәла ҿҳарпуеит, бара егьырҭ
ажәламыжәлақәа еиқәыршәа.
Даду аведра ааиган, аҟәардә дааханы акалаҭ даадтәалеит. Алапҟьа ахи аҵыхәеи иара уи акалаҭ иҭаҿирпуан, егьи
иаанхаз агәҭа аведраҿы иҿирпуан.
– Даду, ас еихшаны изҿурпуеи?! – иџьашьаны сиазҵааит...
Инапы аведра иааҭшьны уаԥсҵәык аџьықәреижәла
ааҭиган, даасзыԥшит:

212

– Уахәаԥш изеиԥшроу: игәылҭәааны, аџьықәреи цырақәа ԥаҟьа-ԥаҟьаӡоуп ишыҟоу. Ари иҿалогьы абас иҟалоит.
Аа, ари шаҟа иссоу! – иҳәан, иикыз алапҟьа аҵыхәа ҿырпны инапргәыҵа ианԥсаланы даасзыԥшит. – Ари жәлас иузыҟаҵом. Аҵарауаа реиԥш ауп даду урҭқәа зегьы шидыруа.
Аџьықәреижәла ҿырпны даалгоны еиԥш, нандугьы
џьамк азна аҟәыджәла аалган, даду инаилҭеит. Уи инапы
аалшьуа ҳамҭакы дахәаԥшуан, нас, уаҳа акгьы ахымҳәаакәа, аџьықәреижәла иналеиԥсеит. Нандугьы аҟәыджәла
алԥшааны илымазаарын. Уи ашьҭахь дцан, аҩымсагжәлагьы аалган, уигьы уахь иналеиԥсан, аведра аҵанӡа инапы
ҭшьуа цқьа еилирхит.
– Уажәшьҭа ажәла мазеиуп! – иҳәан, аведра аашьҭыхны
акәакь аҿы инкнеиҳаит.
Ауха арахә анҭаҳкуаз ацәқәа иҷыданы рхәы раҳҭеит – даду ацәқәа анҵаикуазы абырфын иаҩызоу аԥҳә
рзиҵәахлоит.
– Ашьац цқьа еинымлац, адәахьы макьана рызхара рзыфом, – иҳәеит даду – аха аҿа знык агьама анырбалак аԥҳә
уиаҟара афара ргәаԥхом, абас иалԥшаау акакәымзар.
– Аҳаскьын ҿа рхаԥыц аҿазар акәхап, – сҳәеит сара.
– Ус рыхьуазаргьы ҟалоит! – ишьақәирӷәӷәеит даду.
Адырҩаҽны ашьыжь сангыла, даду ацәқәа рхәы риҭахьан.
Сҿы ӡәӡәаны амаҵурҭа санааҩнашыла, нанду ҳхәы рхианы
даҳзыԥшын – абысҭа лырԥхеит, аҟәыд, ашә, ахарҵәы. Сара
ашәи ахаарҵәи бзиа избоит, даду: –Аџьықәреижәла ҭаагоит, ҵасым, ҳҿы аӡы ҭыршаны ҳцарым, нас – ҩбаҟа ҵәыца
аҩы. Ахарҵәы анижәуеи ианимжәуеи еиҟароуп.
– Баҭал, уааи шьыжьхьа луаанӡа иҳазхартә акы ҳнацҳап,
– иҳәеит даду, аҟәыди абысҭеи рыла далагоит, избанзар,
фырџьанк ижәыроуп.
Сара ас шьыжьнаҵы акрыфара сҭахыҵәҟьамызт, аха
даду мап шԥаицәыскуаз, ҳхәы ҳлахатәеит.
Даду иаԥхьа иқәгылаз ифырџьан ҩарҭәны иаақәихын,
дҩагылеит. Саргьы ашырҳәа сҩаҵҟьеит.
– Анцәа ду улԥха ҳаҭ, ҽаанбзиала Анцәа ҳнашьҭы!
– иҳәеит агәаҵәа кны дныҳәошәа, иҽыриашаны даагылан.

213

– Иахьа ажәла ҭызгоит, инкаԥсауа ажәла ибарақьаҭха иааҳрыхуа, ҳалаҭхаџьуа Анцәа ду иҳаҭәашьа, аԥааимбарцәа
иҳаҭәашәшьа. Анхара-анҵыра ада хьаа ҳамамзааит!
– Амин! – сҳәеит сара, сҽыриашаны сахьгылаз. Ус исир­
ҵахьан даду.
Сааҭбжак ашьҭахь ацәқәа ааҭганы ауӷә нархаҳҵан
раԥхьа снагылеит, даду ацәмаҭәа дҩаҵалан, днасышьҭалеит. Километрбжак аҟара набжьан ҳамҩа – џьара нааран,
џьара ладаран. Ус, аҳәсҭа акалҭ аҿы ҳаннеи, даду ицәмаҭәа
дааҵыҵын инышьҭеиҵеит, нас ацәқәа днарыханы ацәмаҭәеи ауӷәи ааибиҭан, ацәқәа раԥхьа снагыланы аҵыруа
налаадеит. Нас дааҭгыланы ҳамҭакы, ҳазлааз ҳашьҭахьҟа
дыԥшуан.
– Баҭал, уԥши арахь! – иҳәан, саргьы уахь сынхьаирԥшит. – Иубои уахьԥшуа?
Сыԥшит, снаԥшы-ааԥшит, ааигәа аҟәынџь хҟьаны икеикеиуа иаҳрыцқьаз аҳәсҭа зегьы сылаԥш нахызгеит, аха ԥсы
зхоу акгьы збом.
– Иаҳцәаӷәараны иҟоу аҳәсҭа, ҳазлааз амҩа, – сҳәан, сааччеит, уаҳа ацымҵакәа, избанзар, сцәа иалашәеит даду ус
баша дшысзымҵааз.
– Зыҧсы ҭоу уаҳа акгьы умбаӡои?! – сҭиҵааит дԥышәарччо.
– Зыԥсы ҭоу уҳәоу?! – иџьашьаны сизҵааит.
– Анхаҩы ихьԥшу зыԥсы ҭоу роуп, – исеилиркааит даду.
– Ажәла ҭаагоит ҳәа ацәмаҭәа ҳаманы хҿанааҳха, ԥсаатәи
шәарахи ҵысны рыблақәа ҭырхаха иԥшуп, анхаҩы ҳхәы ааирыхуеит ҳәа. Аа, уԥши, нахьхьи абла аҵкар ахьтә ицәыҵыԥшны иахьыԥшуа амшәқәеи, аашьышьқәеи, абынҳәақәеи! Рыбжьы уаҳауама, ахьажьқәа еибарҟыжуеит, иубома аҵарақәа
еилаԥыруеит! Аа, уԥшы, ацәымсырпылқәа адгьыл ахьагәауа! Аҳәынаԥқәа нцәыҵкәыр-аацәыҵкәыруеит... Абарҭ зегьы
анхаҩы лаҵара дахьцо ихьԥшуп. Урҭ анхаҩы иоуп избо, инхаҩым изгәаҭаӡом. Сара сыблақәа аахызҩар, зыӡбахә сҳәаз
зегьы еицрыхәхәа сыбла иаахгылоит, «иааг» ада ззымдыруа
маҟаҿамҳәараа реиԥш, иԥшуп аџьықәреи анбаҟаиҵо, ианбаирашәо, иаҳфартә ианбаҟало ҳәа.

214

– О-о даду, урҭ ирцәынханы иҳаураны иҟоузеи?! – иџьа­
шьаны ҿаасҭит, даду иеиԥш схаҭагьы урҭ сынрылаԥшызшәа иԥхьаӡаны. Даду дааԥышәарччеит.
– Анцәа ду анхаҩы идиҵеит урҭ ныҟәигаларц, – иҳәеит иара. – Уи азы иаарыхраҿгьы дицхраауеит. Анхаҩы
иџьықәреи ҩба-хԥа лапҟьа зҿало ыҟоуп, убарҭ аҩбатәии
ахԥатәии Анхаҩы ихьԥшу рзоуп изҿало. Уи идыруеит иара.
Насгьы Анхаҩы дзынхо ихы мацаразы акәӡам: ашәарах
рнаҩс уи аныҟәгатәқәа имоуп. Урҭ иагьмаҷӡам: шәара агородуаа Анхаҩы шәихьԥшуп, иара иоуп шәныҟәызго. Шәаргьы шәакәым, аҳәынҭқараагьы ихьԥшуп. Адунеи дуӡӡагьы
Анхаҩы илоуп аԥсы злаҭоу. «Арҭ зегьы ныҟәызгода» ҳәа,
уара ишуҳәаз еиԥш, Анхаҩы иҳәар, усҟан уи дшәаны инапқәа иваҳауеит, нас акрышәҿазҵода шәара, агородуаа?
Иныҟәызгода аҳәынҭкарра? Иалахьынҵахозеи иара адунеи дугьы?!
Сыблақәа ҭырхаха, исҳәо сҿамшәо, даду сизыԥшуан. Уи
саԥхьа дгылан зегь реиҳа иразу уаҩы ԥааимбарны, зегьы
ныҟәызгарц зылшо уаҩы гәыҭбааны, уаҩы барақьаҭны.
– Ҭынч анхара-анҵыра Анцәа ду иҳаҭәеишьар, урҭ зегьы
ныҟәаагоит, аӡәгьы амла даҳаркуам, – иҳәан, даду аведра
аашьҭыхны иарма махәҿа иаахишьын, егьи инапы ныҭшьны аџьықәреижәла ааҭиган, дааҭгылеит. – Иахьа аџьықәреижәла ҭызгоит, ҽаанбзиала Анцәа ҳнашьҭы, аԥааимбарцәа
шәылԥха ҳашәҭ. Ажәла икасыԥсо ибарақьаҭны иҟало, игәырӷьачысны иҳадаҳкыло, Анцәа иҳаҭәашьа! Амра анаҳҭаху
иҳауа, ақәа анаҳҭаху иҳауа, аԥсабара ҳзылԥхааит. Ҽаанбзиала!
Абас дныҳәаныԥхьаны, иикыз ажәла ирбӷьыжә-рбӷьыжәны инкеиԥсан, аведра инапы ааҭшьуа, ажәла аҳәиҵәҳәа
иҟьо иҿынеихеит. Сара самхаццакшәа снаидыххылан:
– Даду, иуҳәаз аныҳәаԥхьӡы зегьыҵәҟьа сызгәнымкылеит, суҳәоит даҽазынгьы иҳәа! – сааӷьаҵәыӷьаҵәит. Уи
иус даҿуп, аха саргьы дҵак сымами, уи ауп хьаас исымоу
уажәы.
Даду ажәла аҳәиҵә-аҳәиҵәҳәа ишиҟьац иҟьо дааԥы­
шәарччан:

215

– Уццакуама? – иҳәан дсазҵааит, ажәла ахьақәиԥсози
иахьақәимԥсаци илаԥш рхыжьуа.
– Maп, сыццакӡом.
– Умыццакуазар, ҽаанбзиала Анцәа ҳнашьҭы, ҽааны
уажәааны ажәла анҭааго, цқьа усзыӡырҩыр, игәнукылап.
Исаҳаз ажәа сааршанхеит.
– Даду, усхыччома?! – иџьашьаны сизҵааит. – Шықәсык
сыԥшызаауама, нас?! Сара уажәоуп ианысҭаху.
Даду ҳамҭакы ҿимҭӡеит, ажәла шиҟьац иҟьоит, сара сивагыланы снеиуеит.
– Исҳәаз Анцәа иаҳаит, аԥааимбарцәа ираҳаит, уара цқьа
иузгәнымкылазаргьы, – иҳәеит дааҭгыланы дсызԥшуа.
– Сара урҭ рзоуп изысҳәаз. Исҳәаз рмаҳазшәа, еиҭасҳәар
– ҵасым. Уи анысҳәо ҽааны уажәааноуп.
Сизеилымкааит даду, мамзар сеиликаарц иҭахыму?
– Даду, сара иуҳәаз гәынкыланы ақьаад ианысҵарцоуп,
дара ирмаҳартә, убжьы ныҵакны иҳәа, – сиҳәеит схаҭа сыбжьы ныҵакшәа, – нас ишаауҳәаҵәҟьаз ақьаад ианысҵоит.
Сыбзамыҟә цәажәара даду дарччеит, аха нас даасызԥшын:
– Зхьышьаргәыҵа сакәыхшоу Анцәа дуи зылԥха ҳауша
аԥааимбарцәеи ирцәысҵәахуеит ҳәа акы уҳәар – ҵасым!
– иҳәеиг агәра згартә, сыхшыҩ азышьҭны. – Урҭ уҟәындҟәындны иуҳәаргьы дара рҟынӡа инеиуеит, убасҟак
адоуҳатә мчы амоуп аныҳәара. Аныҳәаԥхьӡы ақьаад ианырҵаӡом. Сара аӡәыр ақьаад ианҵаны исиҭаз џьушьома! Насгьы ажәеинраала еиԥш иҵаны исымаӡам, уажә
еиҭасҳәозар даҽакала исҳәоит.
– Ишԥа, зны иуҳәаз нас даҽазны иануҳәа, даҽакала
иуҳәар ҟалома?! – иџьашьаны сизҵааит.
– Иҟалоит, – ишьақәирӷәӷәеит даду. Аныҳәара – ныҳәароуп, Анцәа уиҳәома, аԥааимбарцәа урыҳәома, иуҳәоит
уара ишудыруа. Аус злоу, иуҳәо агәра ганы, уразны иуҳәозароуп. Иарбан ныҳәазаалак аныҳәара зызку ахаҭа амҩа
уқәнаҵоит, иҳәатәу, иутәу унарбоит. Нас аус злоу аныҳәаҩ
иоуп: иҟәышу, зҿаԥыц ӷәӷәоу аӡә иакәзар, уи иныҳәашьала
ирбоит. Зегьы хшыҩла иауеиԥшыху!

216

Абыржәоуп даду данеилыскааз! Ашәҟәы иану ақьырсиан ма амсылман ныҳәареи шәҟәы ианым аԥсуа ныҳәареи
еиԥшымзаап! Аныҳәаҩ иара ишиҭаху игәы аартны Анцәа
диҳәоит, аԥааимбарцәа дрыҳәоит. Уи бзиоуп, хымԥада!
Дадуи сареи ҳаицәажәара анхҳаркәша, еиҭах дааныҳәаныԥхьан, аҵыруа усгьы иалаадахьан, ацәқәа ибжьы надирҳан, дцәаӷәо иҿынеихеит. Уи ицәқәа, ацәажәашьа рыздыруам акәымзар, иааиҳәо зегьы еилыркаауеит. Сааҭк
аҟара даныцәаӷәа ашьҭахь, «о-оҳоу!» иҳәан, ацәқәа ибжьы
надирҳаит. Урҭ, уи иажәа ҩбамтәкәа, иаразнак иааҭгылеит.
Иаргьы афырмахьц ацәмаҭәа инадыргыланы даахьаҳәын,
инаҩсшәа ахџыџ иҵыҳәҳәоз днықәтәеит. Сара даара исҭахын
даду ацәмаа ааимданы сцәаӷәарц, аха аҳәара сацәыԥхашьон.
Уажәы аԥсшьаразы дантәа игәаӷьны сиҳәеит, иԥсы ахьынӡеишьо ацәмаа акра азин сиҭарц, аха даду мап сцәикит.
– Сара сааԥсаны акәӡам, ацәқәа рыԥсы дсыршьарц азоуп сызтәаз, – иҳәеит иара. – Арҭ ҳааԥсеит, ҳаԥсы ҳаршьа
рызҳәаӡом, аха уи сара издырыр ауми!
Иасҳәози, даду даду иоуп!
Ацәқәа дааракгьы иааԥсаны иҟаӡамызт, аха усгьы рыԥсы диршьеит, нас дҩагыланы днеин, ацәмаа аанкыланы даахьаԥшны исирдырит, уажәшьҭа азин шыҟаиҵо ала. Сара
ашырҳәа сҿынасхан, снаидыххылеит.
Акалам бзианы иукырц азы, зны ацәмаа акышьа уҵароуп, усҭ, мышьҭа бзиала, ҽаанбзиала! – иҳәан, дсықәныҳәаны, ацәмаа аасиркит. Ac ажәа ҟәышқәа ансхиҳәаа
сгачамкхан, ацәшьхәа ириашаны исзымкуа, зны анахь,
ҽазных арахь исцәымҩахҟьо иалагеит. Аха даду аҽԥныҳәа
сымҭакәа, изнапык ала ацәмаа кны дсыцхрааны иааҳариашон. Ус дышсывагылаз зны ҳцаны ҳааит, нас схала исауишьҭит, сыцәаӷәашьа игәаԥхазар акәхап.
Даду дахьынӡасывагылаз сҽырхханы, даара агәҽанызаара сыманы акәын сшыцәаӷәоз, аха уажәы кыр сҽаасырԥсыҽын, даду иеиԥш, ҭынч ацәмаа кны ахәхәаҳәа сцәаӷәо
снеиуан. Ацәмаҭәа аԥыза ԥсыӡак аҟара адгьыл ԥҟаны
ицон, иашьҭанеиуаз ацәеиха маҿак инеиҳаны адгьыл аԥсылара ҟьаҟьаӡа иҵхны, ацәмаҭәа адаҟьа иаҿыршьқьра-

217

аны иаарҳәны ишьҭанаҵон. Ԥықәсыларак амаӡамкәа, ус
ахәхәаҳәа уанцәаӷәо даара агәахәа унаҭоит. Аха нас, ацәеиха хаҳәк ма дацк ианынаҿыслак, ацәқәагьы ааиҵанарххоит, уаргьы угәалаҟара аабжьнахуеит. Ус шакәугьы, уи араҟа
лассы-лассы иҟалоит азы, уҽауршьцылароуп. Ус акәымкәа,
уцәмаҭәа акы инаҿасцыԥхьаӡа угәамҵхамҵуа уалагар, нас
ишахәҭоу иузыцәаӷәаӡом. Ацәаӷәаҩ иакәым, дара ацәқәагьы ашьцылоит уи ауадаҩра иацу: ацәмаҭәа акы ианаклак,
иамухаанӡа иаауԥеиԥшуеит. Уигьы акәым, ацәқәа аҵыруа
маҷк иҭыҵыр, «лаҟ-лаҟ» анысҳәалак, ма «ҩаҟ-ҩаҟ» сҳәар,
иаразнак сҳәатәы аахарҵон. Ианықәсыргьежьаауагьы,
«оуҳоу» ҳәа сыбжьы надырҳаны, иара уаҵәҟьа сыцәмаҭәа
аҿы аарҳәны наҟ инеиҭарԥаны сыбжьы анынарықәсыргалак, ашырҳәа ақәгьежьра иналагон. Сара сыцәмаҭәа ашьхәа
ыҵарҟацан искуан, ацәқәа хынҳәны инеины аҵыруа иҭагылаанӡа. Нас сыцәмаҭәа маҷк сааханы ахәхәаҳәа сцәаӷәо
сҿынасхон. Зны-зынлагьы афырмахьц нарыхҟьашәа «лаҟ»
«ҩаҟ!» ҳәа сыбжьы надсырҳауан. Уи иаанагоз: «сара ара
сыҟоуп, шәара шәышцац шәцала!» акәын.
Абасала, сгәы иахәаны ахәхәаҳәа сааҭбжак аҟара сцәа­
ӷәон, ацәқәагьы, даду иеиԥш, сҳәатәы харҵон. Убри асааҭбжала убасҟак агәахәа соуит, шьыбжьаанӡа сцәаӷәозаргьы
сааԥсап ҳәа сыҟамызт.
– Оуҳоу! – иҳәан, ацәқәа ибжьы надырҳаны, иааникылеит даду. – Уажәшьҭа маҷк рыԥсы дҳаршьап. Уаргьы умааԥсакәа уҟам?
– Мап, сара смааԥсаӡеит, – сҳәеит сара.
– Угәы ԥҵәаанӡа ацәқәа укыр, нас угәыхшәар ауеит,
еиӷьуп агәахәа шумоу уаангылар.
– Даду, сара ацәаӷәара сгәы ахшәаӡом, – сҳәахт еиҭа сааӷьаҵәыӷьаҵәын. – Иудыруандаз шаҟа бзиа избо ацәаӷәара! – Исҳәаз даду игәы иахәеит.
– Уи бзиоуп, уи бзиоуп! – иҳәеит иара. – Ус анакәха,
уара унхаҩхоит. Анхаҩы аҵара аниҵа, убри иоуп иҵарауаҩыҵәҟьоу! Уи ҳәынҭқарс дҟаларгьы акгьы уицәымшәан
– анхаҩы диаӷахаӡом, избанзар, дынхаҩуп. Анхаҩы деилызкааз уи дҳәынҭқар бзиоуп.

218

– Абарҭ зегьы зхуҳәаауа сара соума, даду?! – сшанхашәа
снаизыԥшит. – Сара сҳәынҭқархандаз ҳәа сыҟаӡамеи.
– О-о, уи сгәамԥхеит! – исаҽԥниҳәеит даду. – Агенералра иамеилаҳауа асолдаҭ – уи асолдаҭрагьы изныҟәгаӡом. Аҳәынҭқарра уашьҭамзаргьы, уи уҽазыҟауҵозароуп.
Уаԥхьаҟа иуԥеиԥшу иалудырааи! Мышкызны, уаԥсыуоуп,
дад, ҳәынҭқарс уҟалароуп рҳәар? Ауаҩы зегьы дырзыԥшызароуп.
Аҟырҟырҳәа сыччеит.
– Узырччои? – иаасҿаирхьит даду. – Ари ҳҳәынҭқаргьы
уара дануқәлаз – ус акәхарын дышхәыцуаз, аха нас ианааидгыла, ажәлар мап рцәимкӡеит. Ажәакала, аҳәынҭқархара
уҭахымзаргьы, еснагь уцлабла, еснагь ԥхьаҟа уԥшла. Убри
аус аҿы иухәоит акәымзар, акгьы иуԥырхагаӡам.
Дадуи сареи ҳахьынӡеицәажәоз ацәқәа рыԥсы ршьеит,
нас иара ацәшьхәа ааникылан, шьыбжьы аарц егьагымхо
аҟынӡа ацәқәа икын.
– Арҭ макьана цәҵарақәоуп, аԥхӡы рылҵит, убама!
– ацәқәа аанкыланы рҟәаҟәа инапы аақәишьит. Даду инапы бааӡажжыраӡа иҟан, иааицәымыӷхеит. – Ҟоҳ, ус рзаамур
акәын! – иҳәан, раԥхьаҟа дниасны, рыхәҵарххақәа рԥыртлара дналагеит.
Ацәқәа аахәҵыжьны, ҳнаҩсан хкаарак ҭакны иман,
инҭацаланы агәашә ҩаҳаркит. Ашьац даарак еинымлацызт,
аха ацәқәа иаразнак ажәжәаҳәа акрыфара иналагеит. Даду
игәы иахәаны ҳамҭакы дгыланы дрыхәаԥшуан, ацәқәа
аԥыжәԥыжәҳәа ашьац иаханы акрахьырфоз.
– Ацәқәа ауӷә иашьӡом, рымгәахә ианагымха, – иҳәан,
даахынҳәит. Уи ацәуаара ҳәа лассы-лассы изаалоит, мапгьы
рцәикӡом, ириҭоит, аха зегьы иреиҳәо акоуп: «Ҽнак акәым,
хымшгьы иумаз, амала, рымгәахә иагумыжьын».
Аҩныҟа ҳаныхынҳә, ҳхәы хианы иҟан, ҳнапқәа ӡәӡәаны
ҳнатәеит. Шьыжьхьа ҳәа акәзаап нанду ҳхәы шыҟалҵаз,
аха ашьыжь ҳназыцҳаз ҳзырханы ҳзымааит – ацара-аара аҵкыс ҳҳәан, шьыбжьаанӡа аамҭа аагеит. Уажәы даара
амла сакуан, даду сизымԥшӡакәа схәы сшылахатәаз еиԥш,
ажәжәаҳәа акрыфара салагеит. Иаргьы дааины длатәеит,

219

аха ихәы инапы амыркӡакәа еимгеимцарак аҟара дааҭгыланы даасзыԥшит. Сара сцәа иалашәеит уи акы игәы ишнанамгаз, аха, «слымҳақәа сықәжьны!», сус саҿын, акгьы
зымбошәа ҟаҵаны.
– Баҭал, џьаракыр уццакуама? – ирмаанашәа дсазҵааит
даду.
– Maп, сабаццакуеи, – сҳәан, снеизыԥшит, еиҭах ҽырдагәа ҟаҵаны. – Изхуҳәааи?
– Укрыфашьа зеиԥшроу ала џьаракыр уццакуазар
сгәахәын. Уажәшьҭа санаргамаха, ишԥаҟасҵоз, схы сырқьиар акәхеит:
– Даду, амла сшакуа удыруандаз! – акрыфара сааҟәыҵны снаизыԥшит.
– Акрыфала, акрыфала, – иҳәан, егьымҳәакәа, «Ԥсымиллаҳ!» ҳәаны, ихәы инапы наиркит. Саргьы уажәраанӡа
еиԥш акәымкәа, ҭынч сус инацысҵеит.
Ҳамҭакы ус ҳаибаҳаҭырны акраҳфон. Нас даду аҵәца
аақәхны дааныҳәаныԥхьаны аҩы ижәын, иԥаҵа жәпақәа
инапы нарылшь-аарылшьны, даасзыԥшит.
– Аԥсуаа ашықәс рацәа нызҵуа ҳәа иԥхьаӡоуп, – иҳәеит
иара. – Уи зыбзоуроу дасу иара итәала еиликаауеит, аха сара
усазҵаауазар, уи зыбзоуроу рыкрыфашьоуп: аԥсуа ихәы данахатәоу дыццакӡом – уи аамҭа иаџьал иалаӡам. Уиалагьы,
ҳабацәа ачеиџьыка даара ҳаҭыр ақәырҵон: ачаӷьа, иԥшьоу
акакәны ирыԥхьаӡон. Аишәачара зхарафарамызт дара рзы.
Еибаҳаҭырны рхәы иахатәон, еибаҳаҭырны акрырфон, еибаҳаҭырнгьы игылон. Ус иҟан аҭаацәа рҿгьы; аҩны иуҵаз
ауп атәымџьарагьы иныҟәуго.
Даду ииҳәаз гәахәа дула сазыӡырҩуан. Иагьа ираамсҭашәаны иҳәазаргьы, са сахь акәын иахьхаз. Аха сара араамсҭашәара саламгакәа иаартны исҳәеит.
– Даду, урҭқәа уажәраанӡа исоуҳәар акәын, иалздырааи
сара урҭ акәамаҵамақәа!
Даду дааԥышәарччеит.
– Аԥсуара убри «акәамаҵамақәа» аамухыр, амгьал мҵаа
аиԥш ибашҳаӡа иаанхоит. Амгьал мҵаа еиԥшу аҵас ауаҩы
ихшыҩ арцагәуеит, даргаӡоит. Акәамаҵама зцу аҵас агьа-

220

ма арбзиоит, ауаҩы ихшыҩ арҟәышуеит. Ицәгьоума ус иҟоу
аҵас?
– Ицәгьам акәым, ибзиоуп, убриазоуп саргьы изҭысҵаауа.
Уи исҳәаз даду игәы иахәеит.
– Уи бзиоуп! – иҳәеит иара. – Амала, урҭ акәамаҵамақәа
ашкол аҿы еиԥш иддырҵаӡом – урҭ уара ухала игәоуҭароуп, ухала иуҵароуп. Сара аашықәса ашкол сҭан, – иҳәан,
еиҳа игәныскыларц акәхап, инацәақәа рыла ааба сирбеит,
– х-класск роуп сзылгаз, избанзар, уа иаҳдырҵоз сгәы иаднакыломызт азы, «плоха» соуан, аха шәҟәыда-быӷьшәыда
Аԥсуара аҵараҿы «атлычна» сыман – уи сшьа-сда иалан
азы. Аԥсуара иалааӡоу аԥсуа кәамаҵамақәа ирласны илаԥш
иҵашәоит.
Даду иҳәашьақәа сдырччеит, аха нас сиазҵааит:
– Ашкол аҿы ишәдырҵоз избан угәаҿы изымнеиуаз?
Сара ашкол аҿы «атлычно» сымоуп, аха Аԥсуара аҵараҿы
макьана «плоха» ауп исымоу. Избан ас инарҳәы-аарҳәны
изыҟалаз?
– Сара исдырҵоз ашәҟәы абас аҳәон: «Сасрыҟәеи Хындыҟәеи Ҭасраҟәа абнаҿы акәыкәбаа ҟәшәаны иааргеит».
Иуаҳауоу, Арҵага шәҟәы иаҳәауа? Аҩны иахьааргаз paн
иџьны ирҿалҵазаап! Аеҵәа кыдызԥааз Сасрыҟәа акәыкәбаа акәзаап фатәыс имоу! Аурок аԥхьара акәын иҳамаз,
арҵаҩы уаԥхьа анылҳәа, сара аԥхьашьа сымҵаӡеит, исҵарцгьы сҭахым, сҳәеит. Избан ҳәа иџьашьаны дансазҵаа, избан Сасрыҟәа акәыкәбаа ифазшәа дзану, сҳәеит. Уи уцаны
ианызҵаз уразҵаа, уара аурок ахьумҵаз азы «плоха» умоуп, лҳәеит.
– Даду, уиашаӡам! – сҳәеит сара. – Арҵаҩы илхароузеи
арҵага шәҟәы ус анызар!
Даду дааԥышәарччеит, исҳәаз џьеишьазар акәхап, аха
уаҳа иамамкыкәа, ҩ-ажәак иҳәеит:
– Исымҳәар акәын, аха исҳәазааит, – иҳәан, икрыфара
инациҵеит. Акрыфаны ҳалгаанӡа уаҳа аӡәгьы ҿыҳамҭӡеит. Даду акранифалак ашьҭахьгьы, ибӷа нкыдҵаны краамҭа дтәалон – уи аамҭа иаџьал иахьалам акәхап. Сара уи

221

сизымԥшкәа сгылоит ҳәа санынеиха, инапы ааиҟьан, сааникылеит.
– Анкьа Аҟәа ицаны иааз «аҟьатҟьат закәи?» ҳәа
иԥышә иқәҵаны дазҵаауан, рҳәеит. Гәыбӷанс ишәымоузеи шәара уа ииз, иааӡаз. Аха аԥсуа дахьыҟазаалакгьы,
иаҭахызар Сҭампылгьы дизааит, мҩасҩык иеиԥш акәымкәа, Аԥсуара дахӡыӡаауа иныҟәигозароуп. Урҭқәа зегьы
ушысабиу инаркны иубозароуп, иуаҳауазароуп. Нас ауп
ушьа-уда ианалало. Исгәалашәоит, ашкол аҿы раԥхьаӡа
саннеи арҵаҩы ус ҳалҳәеит: «Арҵаҩы данааҩнашыло,
шәгылароуп».
Ҳаблақәа ҭырхаха ҳалзыԥшуеит, иаҳзымдыруа ссирк
ҳалҳәоит ҳәа. Арахь илҳәо уаҳауеит!
– Даҽаӡәы дааир ҳаихаҵгылар ҟалоу? – слазҵаит сара.
Исыздырҵәҟьомызт аратәи аҵасқәа.
– Ишԥаҟамло, шәаԥсыуаами! – лҳәеит арҵаҩы. – Аԥсуаа
аӡәи-аӡәи еихаҵгылоит.
Уи ииашаны илҳәеит, аха аӡә дааир шәихаҵгыла
зылҳәеи, уи еснагь иҟаҳҵароупеи!
– Уи ззымдыруа дыҟазар ҟамлои? – арҵаҩы илҳәаз садгыланы сиазҵааит.
Даду еиҭах иџьашьаны даасҿаԥшит. «Абри сышԥаизеилымкаауеи?!» – аҳәон уи иԥшышьа.
– Аихаҵгылара ззымдыруа даԥсыуаӡам! – иҳәеит даду
иаарџьбарашәа. – Аԥсуа ҩнаҭа иааӡаз ахәыҷы ишԥаиоуҳәо
ауаҩи ауаҩи еихаҵгылоит ҳәа? Уи ахәыҷқәа ракәым, иаҳааӡаз арахәгьы ирдыруеит. Иумбахьеи, есшьыжь ажәҭраҿы
ҳаннеилак ашырсырҳәа ишҳхаҵгыло!
Даду ииҳәаз џьашьашәа сааччеит.
– Иҵабыргыҵәҟьаны, ҳаџьмақәа еснагь иаҳхаҵгылоит,
аԥсуаҵас иааӡоуп, ус анакәха, ашкол иҭаҳҵаргьы аҵара
рҵартә иҟоуп, – сҳәеит сахлафны.
– Сеидру уи шыҟало, – дааԥышәарччеит даду. – Урҭ сара
аԥсуаҵас исааӡеит, аха ашкол аҿы шәыԥшәма ажәҭраҿы
даннеилак шәихаҵгыла ҳәа роуҳәар, ус анакәха, ҳаихамҵгыларгьы ҟалоит ҳәа ргәы иаанагар ауеит, нас усҟан сыџьмақәа бжьырымхуеи!

222

Даду илаф ҳарччеит. Уи алафгьы ажәабжьҳәарагьы бзиа
ибон, еиҳараӡак ихәыҷра иадҳәалоу хҭыск аниҳәауа. Урҭ
мшаҽны еиԥш акәын ишигәалашәауаз.
– Исгәалашәоит, ашкол аҿы раԥхьаӡа саннеизтәи даҽа
хҭыск, – иҳәан, еиҭах игәалашәарахь иажәа ниаигеит.
– «Арҵаҩы «шәара» ҳәа лашәҳәалароуп» лҳәан, ҳхы иҭагаланы иҳалҳәеит арҵаҩы. Иџьасшьеит исаҳаз, аха исҳәозеи, схәыҷын. Абри ашьҭахь аклассӷәы днадгылан, ҩырак
анылҵан, дааҳәны дҳазҵааит: «Ари анызҵада?» «Бара
боуп ианызҵаз», – сҳәеит сеиҵамхаӡакәа, уажәраанӡа
иҳалҳәахьаз хырҩа азуны. «Шәара шәоуп ианызҵаз ҳәоуп
ишҳәатәу», – лҳәеит. Иахьагьы исгәалашәоит: уи схаҿы исзаагомызт. Иҵабыргыҵәҟьаны саб «уара» ҳәа иасҳәоит, сан
«бара» ҳәа ласҳәоит, ҳгәылацәагьы ус: арахь арҵаҩы «Шәара» ҳәа ласҳәар акәхеит. Избан? «Уара» аԥсышәоуп, аԥсуаа
ус ауп ишырҳәо, нас ҳара аԥсуа иимҳәоз заҳдырҵоз сыздыруамызт.
– Нас, уаҳа «шәара» умҳәаӡеи?! – иџьашьаны сизҵааит.
– Иумҳәар уабацо! – дааԥышәарччеит иара. – Схагәҭа
акаҩ анықәга, «баргьы» сҳәеит, «шәаргьы» сҳәеит. Аха
урҭқәа зегьы мчыла усын, иахьанӡагьы рҵаҩымзар аӡәы
«шәара» ҳәа иасымҳәац – ҽаӡәы иҿы сзамышьцылеит.
– Уажәы зегьы «шәара» ҳәоуп ишырҳәо, – сҳәеит сара,
– нас, уи ииашамкәа ирҳәома?
– Ишԥаиашоу! – даду ирымчны даацәажәеит. – Уи амацара аума, ус ииашам шаҟа рҳәо удыруоу. Зны-зынла ателевизор санахәаԥшуа ирҳәо сзеилкааӡом. Агазеҭ сзаԥхьом
акәымзар, уагьы ус иҟазар акәхап.
– Ашкол каумыжьыр, урҭ ирҳәо еилукаауа уалагон,
– алаф аалсхит даду ииҳәаз.
– Ииашаны иҟасҵеит! – иҟаиҵаз шиашоу шьақәирӷәӷәеит даду. – Анхаҩы изы школс иҟоу Аԥсуара ауп. Уи бзианы
издыруеит. Аԥсуара сзымдыруазар сгаӡахон.
– Ишԥа, даду, Аԥсуара ззымдыруа зегьы гаӡоума?!
– сҳәан, сақәшаҳаҭымкәа, сиазҵааит.
– Ишԥа, нас, Аԥсуара ззымдыруа аԥсуа дышԥагаӡам,
дгаӡоуп уи! – ишьақәирӷәӷәеит еиҭах. – Ачҳара дугьы имаза-

223

аит, ачын дугьы ӷьазӷьазуа имазааит, аха Аԥсуара анизымдыр, ииуа-ииҳәо дақәымшәо дҟалоит. Уи ауми, нас, агаӡара
захьӡугьы! Аҵарадырреи иҟәышреи Аԥсуараҿы ихы изамырхәозар, дрыцҳашьа, нас, уи ауаҩ! Аԥсуара зшьа иалоу,
ҟазшьас измоу иаразнак еилибакаауеит. Урҭ ажәала ирҳәо
аҵкыс гәыла еибадыруеит, ҟазшьала еиқәшәоит. Иаҳҳәап,
аԥсуа ҟазшьас имоуп ирԥшӡаны адәыԥсшәа аҳәара.
– Адәыԥсшәа! – сыччеит сара. – Ирԥшӡаны адәыԥсшәа?!
– Изџьоушьеи, ицәгьоума ирԥшӡаны адәыԥсшәа аҳәара? – исеилиркаауан даду. – Ихурҟьацәар уаҳаҭыр ланарҟәуеит, аха Аԥсуара ламыс иҭагӡаны адәыԥсшәа
ануҳәа иаԥсышәоуп, уарԥшӡоит, ҳаҭырқәҵароуп. Иаҳҳәап,
мҩасҩык агәашә аҿы дуқәшәеит. Бзиала уаабеит ҳәа аԥсшәа иаҳәаны, умҩахыҵ ҳәагьы нацуҵеит. Иара дымҩасҩуп,
дшымҩахымҵуа удыруеит, аха «умҩахыҵ» уҳәеит. Иаргьы
уҳәашьала еиликааит иуҳәаз шдәыԥсшәоу, ус шакәугьы,
«Иҭабуп, убеиахааит, сыццакуеит!» – иҳәоит. Уара уигьы
иазмырхакәа еиҭоуҳәоит дымҩахыҵырц, иагьнацуҵоит: «Ушгылоу акәзаргьы, акака аанаҳкылап, унсырхом!»
Дымҩахыҵыр, ус иагьыҟауҵоит, аха уажәгьы иуҳәо дәыԥсшәоуп, иудыруеит дшымҩамхымҵуа. Иаргьы еиҭах мап
икуеит, дмыццакуазаргьы, сыццакуеит ҳәа ҽыҵгас иҟаҵаны...
Абар ассир! Даду идәыԥсшәа џьасшьеит.
– Иабатәи дәыԥсшәоу, даду? – сиазҵааит сара, – знык
иҳәазар, ҩынтә иҳәазар.
– Еилыскааит, еилыскааит узҵаара! – сызҵаара нагӡаны исҳәаанӡа сааникылеит. – Амҩасҩы дымҩахыҵырц
иҭахыҵәҟьазаргьы, знык-ҩынтә иуҳәеит ҳәа дымҩахыҵӡом.
Знапы зҟьалак иахь ашырҳәа дышԥамҩахыҵуеи! Ус анакәха, аӡәыр инапы иҟьазар ҳәа днаԥшы-ааԥшуазароуп?!
Ус ахыларҟәра аԥсуа иҟазшьам. Уиҳәар, ма дурԥхашьар,
нас ауп данымҩахыҵуа. Насгьы уи ауаҩ уаҳаҭыр ибоит:
дымҩахыҵып удәыԥсшәаҳәарала, аха уара уеиқәышәшәа
yҟoy?
Даара еилыскаар сҭахуп даду агәра ганы гәыҭыӷьӷьала ииҳәо аԥсуа ҟазшьа, аха уи усеиԥш унадыххылан иузеи-

224

лымкаауазаап! Даду ишиҳәаз еиԥш, уи шәҟәыла-быӷьшәыла акәымкәа, ушыхәыҷу ухала игәоуҭароуп, ухы-угәаҿы
инаганы ухаҭа иуҟазшьаны иҟауҵароуп. Нас ауп уи ушьа
ианалало.
– Даду, аԥсуа «идәыԥсшәа» еилыскааит, аха дымҩахугар
уҭахыҵәҟьазар, нас, усҟан ишԥауҳәахуа? – еиҭа дҭысҵаахт сара. – «Умҩахыҵ» уҳәар дәыԥсшәоуп, «суҳәоит» уҳәар
– дәыԥсшәоуп, нас иарбан ԥсышәоу уажәшьҭа иоуҳәауа?
– Ҳаи, аферым, Баҭал, абыржәы даараӡа ииашаны
усазҵааит! – игәы иахәеит даду. – Имҩасуа зегьы мҩахуго
уалагар – уигьы бзамыҟәроуп, аха асас бзиа, ҳаҭыр змоу ауаҩы дуқәшәаны, дымҩахугаҵәҟьар уҭахызар, унеины иҽы
аӷәреи иҽышькыли аанкыланы: «Суҳәоит, уҽыжәҵ! Унсырхом, ушгылоу фырџьанк!» ҳәа уиҳәар, гәыкала ишуҳәаз
идыруеит, дыццакыҵәҟьозаргьы, уаҳаҭыраз дымҩахыҵуеит. Абас иҟоуп аԥсуа иҟазшьа. Аԥсуаа ажәала ирҳәо аҵкыс
гәыла еиҳа еибадыруеит, – еиҭеиҳәеит даду, – уи ламысуп,
патуеиқәҵароуп, ус ҟазшьас ирымоуп аԥсуаа. Даҽакгьы.
Уск аҵыхәала дааит ауаҩы. Дыццакыҵәҟьоит, аха абысҭа
уны икнаҳауп, уи аҭаацәа рхәоуп, аха уи ныжьны ацара
азин имаӡам, хьымӡӷуп!
Иацысҵоит даҽакгьы. Асас изы ахьурӡы кналҳаит.
Иара инаҿаршәны мап икит сыццакуеит ҳәа, ахьурӡы
книхит, имуҵәҟьеит. Убасҟан, аԥшәма ԥҳәыс ачуан ааимылхын, инавагалан, ашыла ҭаԥсаны иааганы инкналҳаит.
Уажәшьҭа дцар, абысҭа уны ишкнаҳаз дцар иаҩызоуп, асас
изы хьымӡӷуп.
Дадуи сареи ҳаицәажәара даара сгәы иахәеит. Иара
усгьы идыруеит Аԥсуара шҭысҵаауа, ус баша еилыскаандаз ҳәа сшизымҵаауа. Убри азакәхап дадугьы, иҩыза ҭаҳмадак диацәажәошәа ихшыҩ сзышьҭны сызҵаарақәа рҭак
зыҟаиҵогьы.
Акранаҳфа ашьҭахьоуп ари аҩыза аицәажәара анҳамаз,
нас аишәа ҳаахыҵын, ҳнапқәа ӡык нарықәҭәаны, абарҵаҿы
ҳаатәеит. Сара исҭахуп ҳаицәажәара иацаҳҵарц, избоит
иаргьы уи дшазыхиоу.
– Даду, – сҳәан, ихшыҩ са сахь иааиазгеит. – Ҳаныцәаӷәозгьы, уажәгьы, уашьҭангьы иуҳәоит «анхаҩы, ан-

225

хаҩы» ҳәа. Дызусҭада анхаҩы? Ақыҭаҿы инхо зегьы нхацәами, нас, уара «Анхаҩы» ҳәа аӡәы дзалукаауеи?
Даду дааԥышәырччеит, нас инарҵауланы дааиԥхьхәыцит. Иҟалап уажәы ихаҭа зны дрызхәыцуазар урҭ ақыҭаҿы
инхо зегьы шеиԥшым, насгьы излеиԥшым.
– Дыҟоуп анхаҩ ду, – иҳәеит иажәақәа дрызхәыцуа, – абжьаратәи анхаҩгьы дыҟоуп. Урҭ дрышьҭанеиуеит ихабыхацуа сынхоит ҳәа иаҿу анхаҩ хәыҷы – уаҩы диԥырхагаӡам,
рыцҳа, иҟыҟҿыҟбжьы уаҳаӡом, ламысла дынхоит, уигьы
пату зқәуҵаша дреиуоуп, имч маҷзаргьы, игәы разуп, сынхоит ҳәа даҿуп. Иҟоуп ус ақыҭаҿы инхогьы – дынхаҩымкәа,
дусуҩымкәа, маҵурак даламкәа ақыҭаҿы дынхоит аҟароуп.
Даду иажәа нагӡаны дааҭгылеит, аха сара уажәоуп еиҳа
сгәы анирхыҭхыҭыз: изусҭада урҭ? Исирбар сҭаххеит зыӡбахә имаз анхацәа, урҭ злеиԥшым. Дызусҭада «ус ақыҭаҿы
инхо»? Анахь дыҟамкәа, арахь дыҟамкәа, дабаанага? Абарҭ
азҵаарақәа неишьҭаԥсо ианисҭа, иаргьы дыззыԥшыз уи
акәхарын, иажәа иналеиҵеит:
– Анхаҩы иашҭа унҭаԥшыр, иудыруеит уи дзакәытә
нхаҩу: еихачаԥа игылоу икәасқьа уҳәарыма, имаҵурҭа ма
иԥацхеи уҳәарыма... Ҵабыргуп, урҭ ақалақь аҿы инхо иԥацәа идыргылазар ауеит, ахыбра зыргыло аԥароуп. Анхаҩы
иахьа ихыбра зеиԥшроу ала дуздырӡом. Уи иацзароуп инапала ииааӡаз ибаҳча, дызқәаарыхуа идгьыл, инапала иргылоит ица, ижәбоура, икәытҵара. Даара акраҵанакуеит
иԥҳәыс луҭра-сыҭра. «Аԥҳәыс бзиа луҭрала дудыруеит»
рҳәоит. Исхашҭыз, зегьы ирыцкуп уи иашҭа: анхаҩ игәара
ҭбаазароуп – уи раԥхьа иргыланы игәы аҭбаароуп иунарбо,
нас ацәгьеи абзиеи рырҽеира дшазхәыцуагьы унарбоит.
Анкьа анхаҩы иашҭаҿы аҽхырԥарсҭа ҟаҵаны иман – асасцәа анизааилак рыҽқәа ахьҿеиҳәауаз, уажәы амашьынақәа
ахьиргыло имазароуп, игәараҿы аиԥш, анҭыҵгьы. Абас
иҟоу иоуп анхаҩ ду ззырҳәауа. Анхаҩ ду иҭаацәагьы дууп
– уи зегьы ирыцкуп. Ҵабыргуп, ахшара уи лахьынҵоуп, аха
ауаҩы илахьынҵа ихаҭа даԥырхагамхозароуп, уи зны-зынла ихы данаӷахогьы ыҟоуп. Анхаҩ ду уи ихы иаҭәеишьаӡом
– иааӡоит аҭаацәа ду, зҳәоу еиқәшәоу аҭаацәа.

226

Даду аҵыхәтәан ииҳәаз ажәақәа илахь еиқәырҵеит, убри илахь еиқәызҵаз дазхәыцуазар акәхап, ҳамҭакы
илаԥш кыдырхаланы ҿыцхашәа дыԥшуан. Сара зны сиазҵаап сгәахәын, аха нас сҽааныскылеит: сара сызҵаарақәа ҵыхәаԥҵәара рымаӡам, урҭ иара игәы ԥырҵәар ҟалоит. Насгьы иахәҭаны иԥхьаӡозар, сара сызҵаара аҭахӡам,
ихала исеиҳәоит – ус акырынтәгьы иҟаиҵахьан.
– Анхаҩ бзиа имхы уналаԥшыргьы иудыруеит, – илахь
еиқәызҵаз уаҳа исамҳәакәа, иажәа инациҵеит даду: – ача
кәырруа иаҵазар иубартә, икеикеиуа иҟоуп. Уи иаанаго
уи ауп – ианаамҭаз иҷкәынцәа ааиваргыланы ирашәеит
ижәҩахыр ианаақәнаԥсауаз, даҽазынгьы ирашәеит, актәи
арашәараан изгәамҭаз ажәпара уажәы иалихит. Ҩынтә ианурашәа – аҳаскьын аҽзашәаӡом.
– Ҩынтә иумрашәар иҟалои? – сиазҵааит ус аушәақә.
– Иҟалои – акгьы! – иҳәеит даду. – Иумрашәаӡаргьы ҟалоит!
Сара даду ииҳәаз џьашьаны снаизыԥшит, сыблақәа
рпаӷьны. Даду, сыԥшышьа акәу, ииҳәаз акәу, дааԥышәарччеит.
– Ҳабацәа ус рҳәон: амхы знык иурашәар, ҽаҩрак унаҭоит, ҩынтә иурашәар – ҩ-ҽаҩрак унаҭоит, нас ауп уца анҭәуа.
Зныкгьы иумрашәар, уи ҭыԥшша иаанхоит... Анхаҩы иҩцарагьы ҩы агымхозароуп, – бзиа иибоз арыжәтә ахь иажәа
ниаигеит. Анхаҩ бзиа исасхәгьы ҵәахуп, иныҳәахәгьы ҵәахуп. Иахьа ирацәаҩхеит инҵәаанӡа арыжәтә зыжәуа. Уи
дынхаҩӡам. Анхаҩы мгәала дхәыцӡом.
– Арахә? Арахәгьы имазароуми анхаҩы?! – Даду арахә
бзиа ишибоз анаасгәалашәа, уигьы наиҵасҳәеит, игәы
ишахәоз дырны.
– О-о, арахә анхаҩ иԥсҭазаараҿы раԥхьа игылоу роуми! – даалахҿыххеит, арахә рыӡбахә анысҳәа. – Ахьара
анаҩсгьы, анхаҩы бзиа ицәи, ицәмаҭәеи, иуардыни еснагь
еиқәышәшәа имазароуп. Уигьы акәым, ачара, акампаниа,
аныҳәа-аныԥхьа – арахә роуп уҿы зырччо. Ҵабыргуп, урҭ
ныҟәгатәуп, аха анхаҩы уаҳа дзызкуи, сышәҟәы иҳәом,
сбыӷьшәы иҳәом! Ус сҳәеит ҳәа, анхаҩы ашәҟәы даԥхьо-

227

заргьы иабаргузеи! Уи дзамыԥхьаргьы, инхара иаҭаху, икалаҭума, имҵәышәума, еихахәума – инапала иҟаиҵозароуп.
Ацәуаара ҳәа ухысхысуа удәықәларгьы, уеигәышә ахәы
ахаҵаразы уҳәаркьиуа удәықәларгьы – рыҩбагьы акоуп.
Абас дыҟоуп анхаҩ бзиа! – иажәа хиркәшеит даду. Уи анхаҩы иӡбахә анимоу, еснагь еиԥш уажәгьы длахҿыхын,
гәахәа дула акәын урҭқәа шиҳәоз. Сара макьана исзеилымкаацт даду анхаҩы игәбылра имоу маӡас иаҵоу. Уажә сзызхәыцуа – абри даду иеиԥш анхацәа зегьы рзанааҭ бзиа ирбозар, нас, ишԥаҟалоз аԥсҭаааара? Иҟалап, усҟан зегьы, «ус
ақыҭаҿы инхогьы» нарылаҵаны, инхацәа дуқәахаргьы. Ус
сҳәеит ҳәа, ихаҭа ихы дышԥазыҟоу? Зегьы рҭыԥқәа рҿы иргылоит, аха иара ҭыԥс ихы абаиргыло? Саргьы сҷырпаӷьӡа
зегьы ҭысҵаауа салагеит.
– Даду, абри уара узусҭада? – ҳаицәажәара иара иахь
иниазгеит иаалырҟьаны. – Анхаҩ бзиа дшыҟаз уҳәеит, аха
уара? Уара узусҭоугьы здыруазар сҭахын.
– Сароу?! – иџьашьашәа даасзыԥшит, уи аҩыза азҵаара
исҭоит ҳәа дшыҟамыз удырыртә. – Сара... сара бжьаратә
нхаҩуп, хар змам анхаҩы дызлаҟоу салаҟоуп, – уи хырҽхәарам, Анцәа ду иџьысшьоит.
– Уи хырҽхәарам уҳәоу?! – даду ииҳәаз џьасшьеит.
– Сара ухы лаурҟәызшәа збоитеи! Избан узынхаҩ дуум?
– Ҟои, иуҭаххеит уажә сынхаҩ духар! – иҳәеит даду.
– Уи ус имариоу џьушьома! Аинралра зегь аилаҳауеит, аха
имаҷуп еинралхо! Сара хар змам анхаҩы дызлаҟоу салаҟауп сҳәеит, аха исыгугьы здыруеит: аца снапала исызмыргылацт, суардын алыра хжәар иҟасҵоит, аха ауӷә ԥҵәар
исзыҟаҵаӡом... Ианаамҭаз нап дсыркыр, хәыҷы-хәыҷла
исҵон, аха исзаԥшьымгеит – уи сыгхеит. Анхаҩ бзиа зегьы
ирыцкны, убарҭқәа зегьы ҟаиҵозароуп, ажәлар рус-ҳәыс
аҿгьы аӡәы ҳәа дыҟазароуп. Убри иоуп анхаҩ ду!
Даду ииҳәаз агәра згартә еилыскааит. Уимоу, сагьархәыцит. Изызӡарызеи, сара стәымуаҩуп, аԥсуа нхаҩы макьана
цқьаҵәҟьа дысзеилкаауам.
– Анхаҩы итәы еилыскааит, аха инхаҩымкәа, ус ақыҭаҿы
инхо – уи дызусҭахда? – еиҭах сиазҵааит сара. – Избахә

228

уҳәеит, аха цқьа дыздырратә инагӡаны иумҳәеит. Сара
убригьы дыздырыр сҭахуп.
Даду анхаҩ бзиа дизгәдуны, длахҿыхӡа дихцәажәон, аха
уажә зыӡбахә сымоу ихцәажәара шиҭахым иҟазшьа иааныԥшит. Иҟоуп ҩажәи ԥшьба сааҭ ауаа «рыграқәа» аҳәара
зылшо. Уи иара ида зегь гхак-гхак рымоуп. Даду ицәымӷуп
ус еиԥш ауаа рыгхақәа рымацара рҳәара. Аха уажәы акыр
днавс-аавсзаргьы, схынҳәны еиҭа азҵаара анисҭа, иҳәар
акәхеит.
– Ус иҟоугьы ыҟоуп, – иҳәеит илахь еиқәҵаны, избан изыҟалара иҳәозар еиԥш. – «Дынхошәа-днымхошәа,
дыҟашәа-дыҟамшәа»... абас рзырҳәоит, ақыҭаҿы дынхоны, еснагь ица ҭыԥшша иҟазар; уҩны дԥаҭхьзар, иҩны
ҵәынҵәлаӷьк иақәиҭәо азераба изцәырымгозар. Иџьоушьаша, ус иҟоу иажәа ҟәазқәа урхыҩрны абақҳәа укаҳауеит. Зегьы нхарала изеиԥшхом, ҵабыргуп, дыҟоуп аҿыцнхаҩгьы. Сара зыӡбахә сымоу абаҩдан иоуп – инымхо-инымҵуа игьалдызуа идәықәу – уи аӡәгьы диҭахӡам. Ашкол
аҿгьы ус ауми ишыҟоу: «атлычна» ҳәа аҵара зҵо зегьы бзиа
дырбоит, иаашьаны ашәҟәы хызмыртуа «плохагьы» ирҭоит, аӡәгьы диҭахӡам.
Даду даналазгала, уажәраанӡа еиԥш акәымкәа, анхара
зҭахым абаҩданцәа, ашкол аҿы «плоха» змаз ирыдкыланы
даӷьны дрыхцәажәеит.
– Даду, избан урҭ урызгәаан узрыхцәажәо? – сиазҵааит
сара. – Дынхозар, ихазы дынхоит, днымхозаргьы, иара ихоуп дызԥырхагоу. Даду илаԥш аасыдирхалеит, исҳәаз џьеишьазар акәхап.
– Аҽы змааӡац аҽыуаара иуҭар, аҟәаҟәа кылжәаны иузааигоит, – иҳәеит иара, – ацәуаара иуҭар, ахәда ацәа ахҳәаны
иузҵамкуа иааҟаиҵоит, избанзар, уи арахә имааӡаӡацт азы,
ргәбылрагьы имаӡам. Ус иҟоу ажәлар рҿы ҳаҭыр имаӡам,
ус ақыҭаҿы дынхоит аҟароуп. Уигьы акәым, ихылҵуагьы
иара иеиԥшхоит. Ауаҩы ихшара рылагьы иаҳаҭыр ыҟазароуп. Иахьа арҳәрақәеи аӷьычрақәеи рацәахеит. Анхаҩ бзиа
иҷкәын уи ихы иаҭәеишьаӡом. Ацәыхацәыфа ихылҵыз
иоуп уи иаҿу...

229

Сыблақәа ҭырхаха даду сизыӡырҩуан. Иахьагьы еиҭах
сыбла хитит. Сара сзы ақыҭаҿы инхо зегьы нхацәан. Аха
ус иҟамзаап! Аԥсҭазаара ахатәы кәамаҵамақәа амоуп, уи
цқьа уагәыламԥшыкәа иузеиҭаҳәаӡом. Уажә даду санагәылаирԥшы уажәраанӡа изымбоз збо салагеит. Уажәшьҭа сара
дызбоит анхаҩ бзиа, абжьаранхаҩы, дызбоит иара убас
«ус ақыҭаҿы инхогьы». Уи арҵага шәҟәы даным, аҭоурых
даным, даду иоуп дысзырдырыз. Абарҭқәа рышьҭахь ауп
иара даду ихаҭагьы анхашәа-чашәа аганахьала деилыскаауа саналагаз. Сара уи зны-зынла дџьасшьалон: ажә, аҳәыс,
ацә, аџьма – зегьы хьаас иман, жәашықәса дызқәымтәацыз иҽы ахьырҭииз хәы-шықәса, раахыс игәы иалоуп.
(«Анхаҩы аҽы имазароуп, сзақәымтәозаргьы, сыхьӡ ахыуп, иҟазааит!» иҳәоит). Иаб идгьылқәа енагь дрыхӡыӡаауеит, дизымҵааӡакәа ҵлак аӡәы ихиҵәар, мызкы ихашҭӡом,
аха диҳәар, акы акәым, ҩбагьы ииҭоиг, хԥагьы – уигьы
џьасшьом. Аха уажәы акгьы џьасшьаӡом, избанзар, даду
дынхаҩуп, жәларык ҳаихьыԥшуп. Ҳаргьы ҳакәым, шәарахи, ҳәынаԥи, цәымсырпыли – хыԥхьаӡара рымаӡам даду
ихьыԥшу. Абасҟак ахьыԥшцәа змоу ҭынч тәашьас имоузеи! Мамзаргьы, ус «ақыҭаҿы дынхашәа», зегьы изеиԥшны дзыҟалома? Ус сҳәеит ҳәа, даду аус аниуа, иара имала
заҵәык ихәы ааирыхуашәа, ашьшьыҳәа дныҭгыл-ааҭгыло
ауп иҽмыргәаҟкәа аус шиуа. Ус иҟоуп даду иҟазшьа.
Сара излеилыскааз ала, анхаҩи анхаҩи еилибакаауеит,
аха анҭыҵ анхаҩы деилызкаауа маҷуп.
Анхаҩыҵәҟьа шәҟәыла-быӷьшәыла, еиҳараӡак наԥшҩык
иблала, дыршьа имаӡам! Шәҟәыла-быӷьшәыла анхаҩы даазыртуа аӡәыр дҟалозар, хымԥада уигьы анхаҩы диԥоуп. Уигьы акәым, убри аартрагьы шаартроу еилкаатәыми! Уигьы
аӡәыр еиликаауазар, еиҭах анхаҩы ихылҵшьҭра иаиуоу,
анхаҩы иԥсыԥ алагаҩагара иазааигәоу иакәхоит, избанзар,
уи, аҵара иҵазаргьы, анхаҩы иԥхӡыфҩы ихуп.
Абри аҩыза алкаа ҟасҵеит аҵыхәтәаны даду аџьықәреижәла анҭигоз аҽны иҳамаз аиҿцәажәара ашьҭахь. Уи сара
сзын иаартыран – убасҟак инарҵауланы сеиԥхьнархәыцит
убри ҳаиҿцәажәара.

230

Абасала, Колумб Америка ааиртаанӡа, ари атәыла
аҩнуҵҟала ашәқәагьы агәашәқәагьы ҟьаҟьаӡа ишаартыз
еиԥш, аԥсуа нхаҩгьы ҩнуҵҟала даартижьҭеи крааҵуеит, аха
адәахьала уи даартымкәа дыҟан. Иахьа сара раԥхьаӡакәны
Анхаҩы дзакәыз, уи ихәыцра, игәҭыха ақьаад ианысҵеит,
убриалагьы иҟасҵеит аартра дуӡӡа – даасыртит Анхаҩы
– аԥсуа нхаҩы!
Х-ЦЫРАК АЏЬЫҚӘРЕИ
Уи аҽны дадуи сареи лаҵара ҳцон. Амра ҵлак ашәара
иҩеихьан еиԥш, шьыжьхьа ҳәа акы ҳнацҳан, амҩа ҳақәлеит: ацәқәа рхы ианкны, даду саԥхьа дгылан, аџьықәреижәла зҭаз аведра кны, сара сишьҭан. Ҳазлацоз амҩа ладаран, аҩар иаӡәӡәан, хаҳәырҟәарашәа иҟан. Ахаҳәқәа снарықәԥала-аарықәԥало сышнеиуаз, сназықәԥалаз хаҳәык
насыҵҟьан, сахьнышьҭасыз аџьықәреи хәыҷык сыцәкаԥсеит. Ашырҳәа сведра наргыланы, исыҟәшәеит, дадугьы
сихьӡеит. Аџьықәреи шсыцәкаԥсазгьы, ишысыҟәшәазгьы
уаҳа изгәамҭаӡеит.
Шьыбжьон, аԥсшьаразы ҳхынҳәны ҳанаауаз, аџьықәреижәла ахьсыцәкаԥсаз ҳанааи, даду дааҭгылеит, ҿыцха
дышьҭаԥшуа.
– Х-цырак аџьықәреи ахькаԥсоу убо-о! Иабаанагеи, уара,
арҭ араҟа?! – иџьашьаны даасзыԥшит.
– Даду, сара соуп изыцәкаԥсаз, – сҳәеит сара. – Зегь
сыҟәшәаз џьысшьан, аха исцәынхазаап, исызгәамҭаӡеит.
– Аа, ус аума! – иҳәан, ацара иҽыназикит, аха нас даахьаҳәын, иажәа инациҵеит: – Ирыцҳауп, иҟәшәа, баша
ишьҭабаауеит.
Аҳәахагьы имҭакәа, иаашьҭысҟәшәеит аџьықәреи цырақәа. Ҳаицны ҳашҩеиуаз, даду дааҭгылеиг. Акы иҳәарц
шиҭаху удырратәы маҷкгьы дааиԥхьхәыцит.
– Аԥааимбарцәа аргама ианныҟәоз акәын, – дналагеит
ацәажәара. – Ҽнак аԥааимбар дымҩасны дышцоз, ҩнаҭак
аҿы аҳәҳәабжь геит. Ашырҳәа агәашә днадыххыланы

231

дылҽыжәҵын, иҟалазеи ҳәа дразҵааит. «Асаби амца даҳцәақәшәан, аха деиқәҳархеит, егьихьуам», – рҳәеит иаа­
дәылҵыз аԥшәмацәа. «Асаби иоума, сара ачаӷьа амца ишәцәақәшәаз џьысшьан», – иҳәан, дыҩҽыжәланы иҿынеихеит
аԥааимбар, – иажәа хиркәшеит даду.
Сара исаҳаз џьашьаны, снаизыԥшит, аха уи, уаҳа хҳәааԥҳәак ҟамҵакәа, иҿынеихеит, саргьы снаишьҭалеит, уи
баша ишимҳәаз сазхәыцуа.
Аҩны ҳанааи, даду дсазҵааит:
– Иабаҟоу анҭ, иуҟәшәаз аџьықәреи цырақәа?
– Абар! – сҳәан, снапсыргәыҵа аартны, аԥхӡы рылхны,
исымпыҵарҟәыҟәны искыз исырбеит: иԥаҟьа-ԥаҟьаӡа,
х-цырак аџьықәреи снапсыргәыҵа ианԥсалан.
– Иганы, ана, уанду лџышҭраҿы, илаҵа, – иҳәан, инапы
наирххеит ауҭрахь. – Метрак-метрак нарыбжьаҵаны иҟаҵа.
Лабыҵәқәакгьы нарыварс, уанду аҽага иалмыргарц азы.
Даду ииҳәаз саргәырӷьеит: ахьышәҭҳәа ахҵысҭа снахыууаан, ауҭра сынҭаххит. Лаԥшыла иреиӷьыз ҭыԥк налскаан,
анышә агәӡара аабӷьаҭ-аабӷьаҭуа, аџьықәреи цырақәа ласҵеит, аҵәқәагьы рывасырсит. Уимоу, нандугьы лгәылҽанысҵеит, аџыш анылрашәо игәалҭарц.
Адырҩаҽны дадуи сареи ҳамхы лаҵаны ҳалгеит.
Ҳхынҳәны аҩны ҳанааи, даду сиазҵааит:
– Даду, аџьықәреи иласҵаз анбаауеи?
– Аџьықәреи арбан, лахьхьы илаҳҵазу? – исҳәаз изеилымкааит.
– Уи акәым, аџышҭраҿы иласҵаз...
Даду дааԥышәырччеит, сызҵаара игәы ишахәаз удырратәы – сгәыхыҭхыҭра сыблақәа ирхибаалазар акәхап.
– Ацәаакыра иақәшәазар, ԥшьба-хәба мшы рыла иубаратәы рхы цәырыргоит, – иҳәеит иара.
Сара сааиԥхьхәыцын, иаасгәалашәеит ианыласҵоз цәаакыра ҳәа егьшыҟамыз.
– Ацәаакыра иақәымшәазар? – сҵааит еиҭа.
– Қәак леиаанӡа, ус уа иҟазаауеит.
«Қәак леиаанӡа! – сгәы иааҭысҳәааит. – Аха уи лассы
имлеир?!.» Ашырҳәа сҩаҵҟьан, ведрала аӡы сыманы сцан,

232

инеихша-ааихшаны, ирықәсҭәеит. Даду ԥшьба-хәба мшы
иҳәеит, аха сара уаанӡа сыԥшуа сыҟазма – есымша сцаны
игәасҭон, аха егьзбомызт. Ус, ишиҳәаз еиԥш, ахәымш рзы
икәрыҵә-кәрыҵәӡа рыхқәа ҩкылдырҳәҳәеит. Рыхԥагьы
еиԥшын, рыхԥагьы еиҟаран.
Сгәырӷьаны, ашырҳәа ахҵысҭа саахыууаан, сшыҩуаз
аҩны сааҩнаххит.
– Даду, сџьықәреиқәа ааит! Абранӡа иҩеихьеит! – сҳәан,
снацәақәа рыла исырбеит. Сара сгәырӷьара даду еиҳагьы
деигәырӷьеит.
– Ҽаанбзиала унеиааит! – иҳәан, дсықәныҳәеит. – Ари
раԥхьатәи умхоуп. Амаҷ-арацәа акәӡам аус злоу, унапала
илоуҵеит, уи аара уеигәырӷьеит, ус анакәха, уара унхаҩхоит!
Даду сахьирҽхәаз сгәы иахәаны, сыԥхашьашәа сааԥышәырччеит. Аха сара сԥышәырччара даду даҽакала еиликааит.
– Аҵарагьы уҵароуп! – иҳәеит иара. – Унхаҩны аҵара
ануҵалак, ухылаԥшыҩхар ауеит, уимоу, уҳәынҭқархаргьы
алшоит. Усҟан уара анхаҩы деилукаауеит, иҷыдангьы пату
иқәуҵо уалагоит. Убасҟан ауп умаҵурагьы уаргьы ажәлар
рҿы ҳаҭыр аншәоуа.
Даду ииҳәаз сарччеит.
– Узырччеи?!. – инақәырӷәӷәаны дсазҵааит.
– Сара аҵара зысҵо – акыр здырырц азоуп, сҳәынҭқархандаз, мамзаргьы, ишуҳәаз еиԥш, схылаԥшыҩхандаз ҳәа
акәӡам!
Исҳәаз даду игәы ишахәаз ихы-иҿы ианыԥшит.
– Амаҵура иашьҭоу иакәӡам изырҭо, – иҳәеит даду, – аха
ажәлар абраҟа уаҳҭахуп рҳәар уақәшаҳаҭхароуп. Унхаҩны
аҵара ануҵалак зысҳәаз, аԥсҭазаара – нхарала иалагоит,
даҽакала иуҳәозар, анхаҩы ила иалагоит. Уи дзакәу узымдыруазар, нас, изҭахыда уҵарадырреи умаҵуреи!..
Зегьы зхаҳҳәааз сџьықәреи иласҵаз ауп: ҩымш
рышьҭахь, ҩба-ҩба бӷьыц цәырыргеит, хәымш рышьҭахь
– хԥа-хԥа бӷьыц. Сгәырӷьара ҳәаак амамызт. Даду иасҳәеит
сџьықәреи ишазҳауаз.

233

– Уаалеи, Баҭал, саргьы избар сҭахуп, – иҳәан, иҿынеихеит. Ахҵысҭа днадгыланы данԥшы, иџарџаруа аџышҭра
ихгылоуп. Аравиатәи асакара иқәиааз х-пальмак реиԥш.
Аха урҭқәа даду иабеидыруа – са соуп издыруа!
– Раԥхьатәи умхы! – иҳәан, схы ааишьышьит даду. – Рызҳашьа бзиоуп, ииаҵәҟаҟараӡа, ацәа бзиагьы рхоуп.
Нандугьы дааҳадгылеит. Аџьықәреи аӡбахә шҳамаз
анылдыр, исаҽԥнылҳәеит:
– Ари аџышҭра зкәаҳада сҳәахуеит, уара уакәзаап!
– Сара соуп, аха уажәшьҭа ианысрашәауада уахь сҭалаӡом, – агәра лсыргеит нанду. Аџышҭраҿы арашәара
закәыхзеи, ршьапқәа анышә ҩарыдсыҳәҳәалеит аҟароуп.
Уи инаркны абра ахҵысҭа саадгыланы снарзыԥшуан – урҭ
убасҟак игәазырҳаганы ирызҳауан, ажәала еиҭаҳәашьа
амам. Уажәшьҭа ахҵысҭа аҿынӡагьы снеиӡомызт: амаҵурҭа
санаадәылҵуа аума, шьыжьла акәасқьа абарҵа санаақәгыло
аума – сџьықәреиқәа сылаԥш нарыдсырхалон. Иџьасшьаз:
аџьықәреи уахынла акәзаап еиҳа ианазҳауа! Еиҳараӡак,
ақәа анлеилак ашьҭахь.
Шаҟа сдыргәырӷьазеи урҭ ахҳәаҵә анылырга! Уи
инашьҭарххны ақьԥсықьқәа ылырго иалагеит – џьықәреи
шьапыцыԥхьаӡа ԥшьба-ԥшьба ылыргеит. Ус сшыԥшыз
– иҩежь-ҩежьӡа ахпыпын аацәырыргеит.
– Урҭ зегьы аџьықәреи рҿамлар ҟалоит, – иҳәеит даду.
Ус иагьыҟалеит: шьапыцыԥхьаӡа ҩба-ҩба лапҟьа роуп
арыц згәылалаз, егьырҭ ус ихьыԥсаа-хьыԥсааӡа иаанхеит.
Сгәы хыҭхыҭуа ҭагалара акәын сыззыԥшыз. Ус иааит уигьы.
– Иахьа ԥшьашоуп, ҽаҩраҭагалара нап аҳаркып, – иҳәеит даду ҽнак, – уааи умхала ҳалагап!
– Ус иануҭахха, сара мап сҳәом, – алаф налсхит даду
ииҳәаз. Дадуи сареи, ахҵысҭа ҳанхыҵны, ауҭра ҳанҭалеит.
– Баҭал, ари унапала илоуҵаз мхуп, раԥхьаӡакәны иааурыхыз ҽаҩроуп, ҽаанбзиала унеиааит! – иҳәан, дсықәныҳәеит. – Уажәшьҭа унапала аџьықәреи ҿых! – даасыхәаԥшит даду.
Сара ашырҳәа снеин, алапҟьа ахьҿаз ашьаҭа сарма напала иаанкыланы, егьи снапала алапҟьа слахан, аҟәырҿҳәа

234

иҿахжәаны иааҿысхын, даду инаисыркит. Ус зегьы ааҿысхит. Рыфлапҟьакгьы, акьат аӡа еиԥш, абраанӡа-абраанӡа
иааиуан. Иҳаманы аҩны ҳанааҩнашыла, нанду илирбеит
раԥхьатәи сҽаҩра. Нанду лгәы иахәаны дсыхәаԥшуан. Нас:
– Ҽаанбзиала унеиааит, Баҭал! – лҳәеит. – Имаҷ-ирацәа,
иҽаҩроуп, иагьраԥхьаӡатәиуп, мышьҭабзиала!
Даду даалаган аџьықәреи цәирҳәит, аԥарч маҷк-маҷк
аарызныжьны, нас урҭ, аарҵәи-аарҵәины иааидиҳәалан,
лабак инахаԥсаны, еивҵырԥххаа инкнеиҳаит.
– Абри ацаҿы иганы икнаҳа, – са сахь иааирххеит. – Жәлас
инҳажьып. Ҽааны абри иланаҵаша дгьылк хазы ицәаӷәаны,
ухьӡала илаҳҵап. Умхоуп, ухала иузымрашәари?
– Ишԥасзымрашәо! – даду ииҳәаз сеигәырӷьаны ҿаасҭит.
Убасҟан ауп Анхаҩы ҳәа анузырҳәо! Ҽаанбзиала унеиааит! – еиҭах дсықәныҳәеит даду, аха уажәтәи аныҳәаԥхьӡы
ҽааны илаҳҵараны иҟаз сымхы акәын изыдҳәалаз.
– Даду, ари аџьықәреи ацаҿы аҳәынаԥқәа ирымфаӡои?!
– сиазҵааит сара. – Абра џьара икнаҳҳап.
– Аџьықәреи ацаҿы иҟазароуп: аҳәынаԥгьы акы уцәафароуп, аҵысгьы ныҟәаагароуп, аха урҭқәа ҳара ҳца ианыԥшӡом. Ари кноуҳауеит, уа акгьы заԥырхагахаӡом. Аҩны
икнарҳауа – аџьықәреи еимҿаԥоуп. Уи иара ахатә ҭоурых
амоуп.
Даду сгәы шазирҭынчызгьы, инабжьаршә-аабжьаршәны
сџьықәреижәла гәасҭалон, аха кьыс амамкәа иҟан.
Абар, уажәшьҭа ааԥынрагьы ааигәоит. Даду исирбеит
исзалихыз адгьыл. Дгьыл шьахәк ауп иара. Сгәы хыҭхыҭуа
сыԥшуп ианбалаҳҵо ҳәа раԥхьаӡатәи сымхы.
22–23.01.1998 ш.
АЧЕИЏЬЫКА
Ҽнак ҩыџьа асасцәа ҳҭан, урҭ Шамили Кәыҷкани
ракәын, исасцәаҵәҟьангьы иҟамызт, ҳқыҭа иаиуаз ракәын,
уск аҵыхәала даду иҿы иааит. Аус усуп, аха, даду иҳәашьа,

235

асасцәа «рҿы аӡы ҭыршаны» ишьҭуазма, урҭ рус иахьынӡалацәажәоз нанду рхәы ҟалҵан, какалк ркит (аригьы даду
иажәақәа роуп), ҵәыцақәакгьы ржәит.
Аҵыхәтәан Шамиль аҵәца аақәихын:
– Кан, ҳаззааиз ҳус урманшәалеит, ҳқьафқәагьы ҟауҵеит, иныҳәазааит учеиџьыка!..
– Избан счеиџьыка?! – иажәа днаԥыҩлеит даду. – Аԥсуа
чеиџьыка уақәныҳәа.
– Аԥсуаа зегьы рчеиџьыка аума, ҳазхатәоу учеиџьыкоуп,
– алаф налихит Шамиль.
– Ари сара счеиџьыкоуп, ҵабыргуп, аха аԥсуа ичеиџьыкоуп ас ҳаидзыртәалаз, – иамеикит даду.
Шамильгьы Кәыҷкангьы неиҿаԥшы-ааиҿаԥшын, даду
инаизыԥшит. Сара, аҩынаҳаҩ, акы збоит, акы саҳауеит ҳәа
иҟадаз!
– Иуҳәо иашоуп, – иҳәеит Шамиль. – Зегь ҳзырԥшӡо, зегь
ҳаидызкыло аԥсуа чеиџьыкоуп. Анцәа иныҳәааит аԥсуа
ичеиџьыка. Уи крыфара мацарамызт изызкыз, аԥсуа ичеиџьыка ламысын, ҳаҭыреиқәҵаран, урҭқәа зегьы уҩнаҭа
иҟоуп, инагӡангьы Анцәа иҟаиҵааит! – иажәа хиркәшеит
Шамиль, даду иахь иааиаганы.
Иаҵәца даахеит Кәыҷкангьы. Уигьы акы иҳәарц шиҭаху
ихы-иҿы ианыԥшуеит.
– Кан, иуҳәаз иашоуп,– иҳәеит иара.– Ҳара зны-зынла ҳазхара анаҳфалак-ианаажәлак, уалбагас аҵәца анышьҭаҳхло
ыҟоуп. Ҳара ҳабацәа ражәа ҟәыши рныҳәаҿеи рылоуп ҳазлааӡоу – урҭ ҳхаҳаршҭыр иашам. Кан, Аԥсуа чеиџьыка алԥха
умазааит, абарақьаҭрагьы аҭхаџьрагьы уҭазааит! Аԥсуа чеиџьыка пату ақәуҵоит азоуп ухатә чеиџьыкагьы зумоу.
Урҭ реицәажәара уа ихдыркәшеит, ицеит даргьы, аха
ирҳәаз ажәа сгәы архыҭхыҭит, схы иҭагьежьуа ҭаха снамҭо
иалагеит.
Ахәылԥаз дадуи сареи ҳусқәа рҭыԥ иқәҵаны ҳанаатәа,
сыгәҭыха аацәырызгеит.
– Даду, изакәызеи «Аԥсуа ичеиџьыка?» – сиазҵааит
сара. Мшәан, ачеиџьыка чеиџьыками, аԥсуа ичеиџьыка ҳәа
хазы крыҟоума?!

236

Даду дԥышәарччо илаԥш аасыдирхалеит. Дсыхәаԥш­
ҵәҟьангьы акәмызт, илаԥш са сахь ихан, аха дзызхәыцҵәҟьоз сызҵаара аҭак шыҟаиҵаша акәын. Даду иҟазшьа
сымдыруази, уи гәаҭан, сааиԥеиԥшит.
– О-о, Баҭа, уара азҵаара ду суҭеит! – ихәыцра даалҵны
ҿааиҭит аҵыхәтәан. – Ачеиџьыкақәа зегьы рҭоурых сыздыруам, аха аԥсуа чеиџьыка закәу аԥсуа ида уаҩгьы издыруам. Иуасҳәап, нас, уансазҵаа – шәаргьы ижәдыруазар ауми!
Даду дааиԥхьхәыцит ииҳәараны иҟоу аҭоурых игәаларшәо.
Анкьа, ажәытәӡа зны, аԥааимбарцәа ҽыжәланы аргама
иныҟәозаарын, – иҳәеит иара, – аха дара шԥааимбарцәоу
аӡәгьы издыруамызт, анхацәа реиԥш еилаҳәан, иҽыжәын.
Урҭ ажәлар инарылс-аарылсны рыцәгьеи рыбзиеи еилыркаауан, рҵас-рқьабз, рхымҩаԥгашьа уҳәа гәарҭон.
Ҽнак аԥааимбар дҽыжәланы дышнеиуаз ахәыҷы рацәа рыбжьы здәылыҩуаз ҩнык аҿы дымҩахыҵит. Аԥшәма
ԥҳәыс, ԥҳәысеибак лакәзаарын, асас данылҭаа, ашырҳәа
днеиԥылан, аԥсшәа иаҳәаны, аҽхырԥарҭаҿы иҽы ҿаҳәаны, аҩныҟа даалыԥхьеит. Асас дсасуп, быжь-насыԥк ицны
дымҩахыҵуеит рҳәоит, дышԥааимбару абалдыруеи, аха сасык иаҳасабала лара лзы дынцәоуп...
Даду ҿыцха дышьҭаԥшуа ҳамҭакы дтәан, нас ихы дҩаханы даасзыԥшит.
– Баҭал, изакәуи «Аԥсуа чеиџьыка» ҳәоуми узсазҵааз?
– иҭиҵааит сызҵаара.
– Аиеи, уи ауп сзызҵааз! – сҳәеит сара.
– Аброуп иахьалаго аԥсуа ичеиџьыка! – иҳәеит иара.
– Ахәыҷқәа хҩык роума, хәҩык роума рхәы иахатәоуп,
аҟәыди абысҭеи роуп, уаҳa цыфагьы рымаӡам. Уигьы ԥхал­
шьагәышьеит, аха илымчгәышьеи, аӷарра ӷарроуп, даҳәаны
иаалымгеит.
Аццышә зықәԥсаз аҟәардә днықәҭәҳәаны лԥыраҳәа
нықәылшьын, амца ааигәара лысас дналыртәеит. Нас, ашырҳәа дааҩнагьежьын, ахьыруа чуан ныкналҳан, абысҭаура
лҽыназылкит. Асас мап-чап иҳәазаарын, аха иаулуаз, иаарласны абысҭа изылуит. Кәтык изылшьыр гәылакгьы дааиԥхьарын, аха уигьы далаҟамызт.

237

Асас дтәоуп ахәыҷқәа дырзыԥшуа. Урҭ аҟәыди абысҭеи
ргәы шԥырҵәахьоу удырратәы, амла ишакуагьы, ирҭахшәаирҭахымшәа крырфошәа иаҿуп. Асас дымҩахызгаз урҭ
рӷьалпалбжьоуп, аха уажәы рҟытшәытбжьык ыҟаӡамкәа,
ҭынч рхәы иахатәоуп, зны-зынла инцәыҵахәыҭхәыҭшәа
акы неибырҳәеит аҟароуп.
Ус аԥшәма ԥҳәыс абысҭа уны ианыкналҳа, дыҩны дцан,
сасхәык ҳәа иҵәахны илымаз шәхарҩак аалгеит, ҩыкгьы
ҵәахны илымазаарын, еирыӡк азна ҭыхны иаалгеит. Аҟәыди арҵәи усгьы илыман. Х-кәтаӷькгьы наԥхьакшәа илымазаарын, аҟәџьал инҭаԥсаны иныҽҳәалыргылеит.
Абарҭқәа рышьҭахь абысҭа анылҵан, х-ашәсак еихырсса
инагәылалҵеит. Нас ампахьшь ҿыц еиқәуанҭа иаацәырылган, лыжәҩахыр инықәлыршәын, агәыгәым ала асас инапы
ирӡәӡәаны, илырмазеихьаз ихәы наимҵалыргылеит.
– Анцәа исаҭәеишьаз ауп, сызкәыхшоу сысас, ухәы унапы аркы, – лҳәеит аԥшәма ԥҳәыс днапырҟәыҷуа. Ахәыҷқәа
цәыҵыԥшны иахьыԥшуа ирбоит асас ихәы ашәсақәа шагәылоу, аха акыр аурҳәахуа – ус иааӡоуп. Ари гәеиҭеит асас.
Урҭқәа гәалҭеит аԥшәма ԥҳәысгьы. Али-ԥси рыбжьара лдулаԥ
днадыххылан, лхәыҷқәа рыцыԥхьаӡа шәсак-шәсак аалган,
рбысҭақәа инаргәылалҵеит, асас иаҳаҭыраз. Абри ашьҭахь
асасгьы, «Анцәа улԥха ҳаҭ» иҳәан, ихәы инапы наиркит.
Асас иџьеишьазаап ибла иабаз. Ан дануп, уи лхәыҷқәа
иреиӷьалшьауа адунеи уаҩ дылзықәӡам, лхәы анрылҭо
«сыԥсы надкыланы ишәфааит» лҳәоит, лыԥсы фатәызар
лхәыҷқәа ирхылбааӡом. Ус иҟоуп ан лгәы. Аԥҳәыс лакәым,
аҵысҵәҟьа, иара иамфаӡакәа, аԥыцқәа ирыбжьакны аԥацәа рхәы рзаанагоит. Ус иҟоуп ақәыџьма лаԥсгьы: имлакы-млакуа ишыҟоугьы, фатәык аԥыхьашәар, икылыхх
аԥацәа ирзаанагоит. Анра гәыблра зегьы ирзеиԥшуп: ауаҩы, аԥсаатә, ашәарах, агыгшәыг. Аха умбои араҟа иҟалаз: ан лхәыҷқәа ирывганы ацыфа ҷыда илзымдыруаз
ауаҩы изы иҵәахны илымоуп. Избан? Избан умбои, уи
лхәыҷқәа лхәыҷқәа роуп, аха урҭ раԥхьа жәларык ирзеиԥшу ачеиџьыка лыргылоит, ахьӡи ахьымӡӷи дрыхӡыӡаауеит
– убриала лхәыҷқәагьы лааӡоит.

238

Ари аԥааимбар изеилымкаауа дыҟазма, игәы иахәеит араҟа иибаз, аха лара иабалдыруаз уи дызусҭоу, сасык
дысҭоуп лгәахәит аҟароуп. Узусҭада ҳәа диазҵаар ԥхашьароуп, ихала иҳәар – бзиоуп, аха усгьы егьиҳәом. Данцоз
агәараҭа дақәныҳәеит, ачеиџьыка шәыгымзааит, аҭхаџьра
шәҭазааит иҳәеит. Ахәыҷқәа лаԥшы хаала днарзыԥшызаарын: «Мши ҵхи шәзылашааит, ачеиџьыка шәазрыцҳамхааит!» – иҳәан, урҭгьы дрықәныҳәеит. Аԥааимбар ҿырԥшӡагас имҳәеит, иныҳәаԥхьыӡ доуҳак иаҩызан, ииҳәаз ҟалон.
Уи ашьҭахь ари аҩнаҭа абарақьаҭрагьы ҟалеит, аҭхаџьрагьы агымхеит, ачеиџьыка ду змаз нхаҩцәахеит аԥҳәысеиба
лыҷкәынцәа...
Даду иажәабжь иџьашьахәу лакәк еиԥш сазыӡырҩуан,
сыбла ихгылан ахаан исымбацыз аԥааимбаргьы, уи дсасуп ҳәа аԥсуаҵас имаҵ зуаз аԥҳәысеибагьы, асас иаҳаҭыраз зыбжьы ҭымгакәа ус зны-зынла инеидахәыҭхәыҭлоз уи
лхәыҷқәагьы.
– Изакәызеи «Аԥсуа чеиџьыка»? ҳәа усмазҵаази, иуасҳәеит уи аҷыдарақәа руакы, – иҳәеит даду иажәа инацҵаны. – Ус иуҳәаша рацәоуп, аха зегьы еидызкылоз аламыс акәын: Аԥсуа чеиџьыка қьафурамызт, аԥсуа чеиџьыка
ламысын...
Арҭ ажәақәа ирҵауланы ауп даду ишиҳәаз, иҳәашьа ус
иҟан. Сара урҭ иажәақәа џьашьаны снеизыԥшит. Дадугьы
сара дысзыԥшуан: ҳалаԥшқәа ааидхалеит.
– Избан, даду, – сҳәеит сара, – «Аԥсуа чеиџьыка ламысын, қьафурамызт» зуҳәаз? Мшәан, ачеиџьыка қьафураӡами? – иаалырҟьашәа сиазҵааит.
Даду дааиԥхьхәыцит еиҭа. Уи сызҵаарақәа рҭак ирмариаӡом, уигьы гәасҭахьеит.
– Иуҳәаз иашоуп, – дсықәшаҳаҭхеит, ихы рҵысуа, – ачеиџьыка еснагь ақьафура иазкызароуп, аха ауаҩы иԥсҭазаара еснагь қьафурала изыҟалом. Убри аҟнытә, ауаҩы игәалаҟареи илшареи ирықәшәо ауп ачеиџьыкагьы шыҟаиҵо.
Аҭаца дааганы ачара иур – қьафуроуп, имаҳә диԥхьар, ма
сасцәа дахьқәак изымҩахыҵыр – қьафуроуп. Аныҳәа усгьы
ныҳәоуп – қьафуроуп. Аха иҟахуп ақьафура зцым ачеиџьы-

239

ка. Сара аԥсра атәы сызҳәом, аԥсра ԥсроуп, чгьахьоуп ицәырырго, аха аԥсхәра, иаҳҳәап, чысла ачара излеиԥшым акгьы
ыҟаӡам. Ус шакәугьы уи қьафураӡам. «Ақьафура» ануҳәа,
афатәи ажәтәи рнаҩс, агәалаҟарагьы ацзароуп. Иҟоуп
даҽакгьы. Амҩасҩы дымҩахыҵит изымдыруаз ҩнаҭак аҿы
– какалк сдыркып, сыԥсгьы ааиҭаскып ҳәа, ма иқәхәлан,
дыԥхьарц азы. Араҟа џьабарак, лахьеиқәрак шыҟамгьы – уи
қьафураӡам.
Абас еиуеиԥшым аԥсуа чеиџьыка: џьара ақьафура, џьара ачгьахьа, даҽаџьарах абжьааԥнытәи ачеиџьыка, аха урҭ
зегьы рҿы хадара амоуп, ишысҳәахьо еиԥш, аламыс, уи
ауп изырԥшӡо аԥсуа чеиџьыка, еиҿызкаауа, уи ауп амҩа
иқәызҵо. Анцәа иумҳәан, аха уи аныҟамла, Аԥсуа чеиџьыка ахаҭыԥан – ачыс, арыжәтә, азхарафара – абри ауп иҟало. Амшын қашьхар иаҩызоуп. Усҟан нырцә-аарцә рчамсҟәылқәа кны аҳаҳаираҳәа иахагылазаауеит. Урҭ аӡәгьы
дазҵааӡом, ари ачеиџьыка зтәыда ҳәа, избанзар, уи мшын
қашьуп, аӡәгьы итәӡам, амшын ахаҭа аӡәгьы ишитәым еиԥш.
Ус анакәха, уи ахьӡгьы ахьымӡӷгьы аӡәгьы идӡам,
иҟоу мгәацәарҭәроуп: шаҟа учамсҟәыл узҟьо аҟара уара
узы ишьамхырахәуп. Аԥсуа чеиџьыка акәзар, уи мгәацәарҭәраӡам – уи зтәу аԥшәма иламыс ауп, избанзар, ахьӡгьы ахьымӡӷгьы зду иара зтәу, иара ныҟәызго иоуп. Уи
иара иԥсадгьыл ачеиџьыкоуп, ижәлар роуп иныҟәызго, ус
анакәха, уи иара иламыс ауп, иԥсҭазаароуп, ани аԥааимбар
дызҭаз леиԥш, – иҳәан, «сынхьаирԥшит» сыбла ихгылаз
аԥҳәысеиба лахь.
Аԥсуара уҳәеит ҳәа, ақалақь ҟадыџь аҿы «амшын қашь»
иааӡаз сара соума арҭқәа зегьы здырраны иҟоу! Ари азҵаараҿы сыхшыҩ шаҟа иӷару есааира избо салагеит. Аха сара
сеиҳагьы уи ибоит даду, убри азакәхап уи дынҭгыла-ааҭгыло ачеиџьыка закәу зсеилиркаауагьы.
– Аԥсуа чеиџьыка ақьафура мацара ишазкым сҳәеит, аха
уи амацарагьы акәым, – иажәа иациҵахт даду. – Аԥшәма
исас кәтык изишьын, рхәы иахатәоуп, уаҳхагыланы аҩы
ахьунаҳауа иагьараан иубахьеит, аха уазхәыцхьоу иаҳкуа
аныҳәаҿақәа?! «Анцәа, улԥха ҳаҭ»! Ажәлар рныҳәаҿа,

240

ажьрацәара рныҳәара, Ҳаиҳа зымчу рыхьӡала аныҳәаҿа,
ҳаԥсадгьыл зхы ақәызҵаз рыԥсаҭа ақәныҳәара... Ас шаҟа
ныҳәаҿа ыҟоузеи! Арҭ аԥсуа чеиџьыка иарҿиаз, ауаа
ргәаҟреи ргәахәареи ныҳәаԥхьӡыла изларҳәоз ныҳәаҿақәоуп: Анцәа иҳәон, аԥааимбарцәа ирыҳәон... Абри иаҳхысыз
аибашьра ҟалаанӡа Москватә ҵарауаҩык дысҭан, Кавказаа рныҳәаҿақәа ҭиҵаауан. Абарҭ шәныҳәарақәа рӷьырак
агәаҟроуп изхылҿиааз, иҳәеит. «Не может быть!» сҳәахын,
имаскит. Измаскуа – аҵарауаҩ! Ауаҩы шаҟа идырра маҷу
аҟара, ихы агәра игоит, зегьы иара идыруашәа.
Сысас, дҟәышымзи, исымаимкӡеит, ус дааԥышәарччеит
аҟароуп. Нас дсазҵааит:
– Шәара ишәымоуп аныҳәаҿақәа: «Аԥсни Аԥсуареи Анцәа еиԥумырхан!», «Аԥсуара Анцәа иумырӡын». Ажәлар изаԥырҵеи абарҭ аныҳәаҿақәа, насгьы ианбаԥырҵеи?
«Зегьы здыруаз» исҳәо сҿамшәо снаизыҧшит.
– Аԥсни Аԥсуареи аншәарҭахоуп, ажәлар Анцәа иҳәо
ианалагаз, – иҳәеит аҵарауаҩ, – нас уи ныҳәараны иркуа
иалагеит. Иҟалап амҳаџьырра ашьҭахь, Аԥсны анҭацәы,
Аԥсуара аншәарҭаха акәзар ажәлар ари аныҳәаҿа ркуа ианалагаз...
Иҵабыргыҵәҟьаны, згәы харшалан ҭынч ицәоз-иааԥшуаз, зқьаф ҭызза иҟаз ракәым арҭ аныҳәарақәа аԥызҵаз,
убриазоуп урҭ «унышьҭасны иузышьҭымхуа» акапан зрымоугьы. Ҳара ҳрышьцылан, ҳрызхәыцӡом урҭ рҵакы: ус
иркуеит, ус иахәҭоуп ҳәа иаҳкуеит ҳаргьы. Урҭ инарҭбааны урыхцәажәаратә аҳәатәы урҭоит, асаси аԥшәмеи гәҭыхала еинарцәажәоит, ҵакыла урҭ зегьы ҭоурыхуп, аҿар
азнархәыцыртә иҟоуп. Абарҭқәа зегьы зырҿиаз аԥсуа ичеиџьыкоуп. Уи крыфара мацарамызт, қьафурамызт изызкыз.
Аԥсуа чеиџьыка уахатәаны уангылалак еиҳа уҟәышхазшәа
ухы убон, ус акәын ишыҟаз. Абас иҟан аԥсуа ичеиџьыка!
– иҳәан, дааҭгылеит даду.
– «Иҟан?» – еиҭасҳәеит иџьашьашәа, сагьааԥышәарччеит. Даду еиликааит инагӡаны исымҳәаз сажәа аҵакы.
– Аиеи, иҟан! – ииҳәаз инаҵшьны ишьақәирӷәӷәеит. «Аԥсуа чеиџьыка» закәи ҳәа усзымҵааи, иуасҳәоит,

241

уара уӡырҩла. Аԥҳәысеиба лчеиџьыка атәы сҳәеит, ахацәа рҩыжәшьеи рныҳәаҿақәеи ртәы сҳәеит. Урҭ иныҟәыргон аԥсуа чеиџьыка, аха еиқәырханы иаазгаҵәҟьаз асаси
аԥшәмеи реибаҳаҭырра акәын. Уи зегьы ирыцкын: аԥшәма
ичеиџьыка асас пату ақәиҵон, ажәа бзиа ахиҳәаауан, ҭабуп
ҳәа реиҳәон абас пату ахьиқәырҵаз; аамсҭашәаран асас
ихымҩаԥгашьа, икрыфараҿгьы ихы дацклаԥшуан: ихәы
х-ашәсак агәылазар, акы аанижьуан – ус ҟаиҵеит аԥҳәысеиба илҭаз аԥааимбаргьы; иагьа амла дакуазаргьы ихәы
ҩықәҳаҳа ифаӡомызт. Уигьы акәым, аԥшәмаԥҳәыс кәтаӷьк
ада цыфа лымамзаргьы иааххны инаимҵалҵон, иара ачеиџьыка аҳаҭыраз абжа нижьуан. Уи иаанагоз: «Иҭабуп,
иахьынӡасҭахыз акрысфеит». «Сызхара сфеит» шԥеиҳәоз,
уи ԥхашьарамзи!
– Избан, даду, сызхара сфеит уҳәар ишԥаԥхашьароу?!
– иџьашьаны сиазҵааит. Аиашаз, уажәада исмаҳацызт. Исгәалашәоит ахәыҷбаҳчаҿы акранаҳфалак ашьҭахь
иҳазҵаауан:
– Ахәыҷқәа, шәызхара шәфоу?
– А-а-аи, ҳазхараҵәҟьа ҳфеит! – ҳәаны ҳамгәацәа хәыҷ­
қәа ааҳшьышьуан.
Ари ахҭыс даду ианиасҳәа, аҟырҟырҳәа дыччеит.
– Ашьарақәа ацәажәашьа рдыруазар, «ҳамгәацәа
хәыҷқәа тҟәацырц акгьы рыгым» рҳәон. Шәаргьы уи ауп
ишәдырҵаз! – иҳәеит алаф ҳалхны... – Сымҩахуҟьеит, Баҭа,
исҳәарц исҭахыз схоуршҭит, – иаасаҽԥниҳәан даду, даахәыц-хәыцит. Сара иаразнакы иаасгәалашәеит:
– «Аԥшәмеи асаси еибаҳаҭыруан» уҳәеит!
– Аиеи, еибаҳаҭыруан! – иҳәеит даду. – Урҭ реибаҳаҭырра ламысын, убри Аламыс акәын аԥсуа чеиџьыка еиқәырханы иаазгоз. Аԥсуеи аԥсуеи ирҳәоз ражәа аҵкыс, гәыла
еибадыруан, рхымҩаԥгашьала еилибакаауан.
Аԥсуа даҽа ҟазшьак иман: ҭаацәала џьара ианцо,
мҩасҩык дымҩахыҵуазар ҳәа афатәи арыжәтәи астол
иқәыргыланы, ма адулаԥ иҭаргыланы ицон. Ус шьоук
ақәшәаны ирфар-иржәыр ҳаҭыр дуун, асасцәагьы пату
ақәырҵон, аԥшәмацәагьы ргәы иахәон. Аԥшәма исас гәашә

242

аартуп зырҳәозгьы убриазакәын: иара аҩны даныҟамгьы
исас гәашә аартын, ичеиџьыка хиан асас изы.
Асас иаҳаҭыр убасҟак иӷәӷәан, аԥҳәыс лыхш ацар
аналҭо, «Асасцәа сҭоуп, ирласны уакы! Асасцәа сҭоуп, ирласны уакы!» лҳәон. Ацаргьы «еилнакаауан» асас дзакәу, ус
анакәха, аԥшәма ԥҳәыс ахьымӡӷ лнаргаӡомызт. Абарҭ зегьы
ыӡуа иаауеит. Ҳара ҳахьынӡаҟоу ауп, аха нас шәара шәхаан
ишԥаҟалои?
– Еиҳагьы еиӷьны иҟалоит, даду, хьаас иҟаумҵан! – игәы
аасырӷәӷәан, сагьаамхаччеит.
– Е-е-е, уи акәгәышьамзи иаҳҭахыз, аха иабаҟоу, ҳаҩнгьы ҳгәашәгьы ацаԥхақәа рҿаҳҵо халагеит! – иҳәан, дагьаақәыԥсычҳаит. – Ҳҵасқәа аӡыхәашь рыцлеит, уи рыцқьашьас иамоузеи шьҭа?!
– Аӡыхәашь?! – иааџьасшьеит.
– Аиеи, аӡыхәашь! – иҳәеит иара. – Ари иҳаҩҳхыз Асовет мчра ацәгьеи абзиеи еиҟаран, ихыбгалааит анаҳҳәоз
акгьы амыхьӡеит, уажәы аҵыхәтәан хар амамкәа ианыҟала, ихдырбгалеит. Изхысҳәааз, анкьатәи аибашьра иалагаанӡа Сталин армаӷьырма аколхоз аиҿкаара нап анаиркы,
анхацәа аџьамыӷәа иҭаиргылеит, ихдырҵәеит ақыҭақәа.
Абарақьаҭра ду ахькажьыз Ҟәбина ҭадырцәит. Уа иҭыҵыз,
Аԥсны ахьӡ рмаҳахьази, арахь иааз рацәаҩуп. Урҭ акыр
рылан, ҳара иаҳзыҟамҵоз дара иҟарҵон. Ҽнак ҩыџьа ахацәа ҳгәара иааҭалеит, аӷәхыга хьархьқәа аақәа рыҵданы, бџьарҵас ирыҟәнуп, аурыс еихақәа рыҿқәа ҟьаҟьаӡа
ицырцыруа ирҩыҵракуп, рарҭмаҟқәа рызқәа икыдуп.
Саб днарацәажәан, ӷәык дирхырц иӡбеит. Рхәы ҳархиан,
анапыӡәӡәарахь ианнарыԥхьа, ҳнапқәа цқьоуп, аӡәӡәара
рҭахӡам, рҳәеит. Уи лакәс исыԥхьаӡеит: ахаан исымбацызт
рнапы мыӡәӡәаӡакәа рхәы иахатәо, ицқьазаргьы ачеиџьыка аҳаҭыраз рнапы ӡык ахьдыршон. Ашьҭахьшәоуп ианеилыскааз: урҭ чхьыԥла акәзаап акыршырфо, ма мҳаҵәла.
Ҳара напыла, убриазоуп анапыӡәӡәара ихымԥадатәу акакәны ҳҵас изалоугьы.
Саб ҭубарк ажьыхҵә инахаҵаны ашша алыҵәҵәа иӡны
сан иналиҭан, уи иааҩшаны рхәы абысҭа аԥхара инагәы-

243

лаҵаны, инарымҵалыргылеит. Аҟәыд, арҵәы – ҭаацәашәала иаҳфоз рымҵагылан. Аԥсуаҵас акәымкәа, раԥхьа аҭубар
рфеит, ишыргәаԥхаз удырратә, рыхқәа рҵысуа иаацәажәеит, нас руаӡәы саб иахь даахьаҳәын:
– Хозиаин, ари аԥсуа ҭубар ҳгәаԥхеит, иҵегьы ҳазӡы.
Аҳәыс ахыз иоуҭаз ажәит, иҵегьы аҭ иҳәозшәа! Урҭ ус
ирҟазшьазар акәхап, убама! Узышьцылам анубалак иџьоушьоит. Сҿы раҳаны срыхәаԥшуеит иџьашьаны. Аԥсуа
амла дынҵәозаргьы, ус иҳәом. Уи имҵоу иҽалаигӡоит,
исуҭаз сзымхеит, иҵегьы сыҭ шԥеиҳәо! Иаҳҳәап, аԥшәма
уаҳа имаӡам, усҟан уи думырԥхашьеи!
Абас иҟаз ауаа анҳалаҳауп ҳчеиџьыка аншәарҭаха.
Иахьа урҭ ирылааӡоу ҳара ҳтәқәагьы дара ртәы ныҟәырго иалагеит. Ҳара ҳҵас ушьа иаламзар ашьҭкаара уадаҩуп
– уи иҳаланагалаз аӡәгьы илымшеит. Дара ртәы ашьҭкаара кәтыҿырҳасрак ауп иаҭаху... Иубама аԥшәмеи асаси
реибаҳаҭырра аныҟамла ҳахькылнагаз!.. «Аԥсуа чеиџьыка
закәи?» – ҳәа усзымҵааи, – иуасҳәеит изакәу. Уи аламыс
ауп изырҿиаз – уи ауп гәыс иазҭоу, уи ауп ԥсыс иахоу, уи
ауп блас иамоу. Аламыс аныҟамла – зхарафароуп иҟало,
уаҳа акгьы. Аҟәышреи аламыси ирылаҭхаџьыз асас, даҽазныкгьы дысҭаандаз игәахәуан. Аԥсуа чеиџьыка абаагәара
еиԥш изыхьчоз убри асаси аԥшәмеи реиҽырбара акәын...
Абас иҟоуп аԥсуа чеиџьыка, – иажәа хиркәшеит даду. Саргьы уажәоуп «Аԥсуа чеиџьыка» захьӡыз еилыскаауа саналагаз. Иҵабыргыҵәҟьаны, уи иԥшьоу акоуп, инҭкааны аилкаарагьы ус имариоу усым...
Абри ҳаицәажәара ашьҭахь ҳазлацәажәоз азҵаара краамҭа сазхәыцуан: аԥсуа бызшәа аҵара уадаҩуп рҳәоит,
убри иаҩызоуп Аԥсуара иахәҭаку аԥсуа чеиџьыка закәу
аилкаарагьы. Урҭ зегьы уҵарц азы ухаҭа уалааӡазароуп, уи
ала уԥсыԥ лоугаҩоугозароуп. Усҟан ауп уанаԥсыуоу, аԥсуа
чеиџьыка закәугьы анудыруа.
Абри аҩыза агәаанагара сазкылсит дадуи сареи ҳаицәажәара ашьҭахь.
1998 ш.

244

ҬАГАЛАРА
Џьашьахәшәоуп аԥсабара шеибарку! Ааԥын уи ҿыхоит,
ишәҭуеит ибыбышӡа, ашәыр рҿалара иалагоит ирҿаҳәҳәы.
Анхаҩгьы длахҿыхӡа ижәламыжәлақәа ҭигоит, урҭ анышә
ацәаакыра ишынцәыҵеиҳәҳәалак еиԥш, имарымажаха
азҳара иалагоит. Ҳәара аҭахума, иара, анхаҩы ицхыраарала.
Шәырума-қәырума, анхаҩы илеиҵаз мхума, зегьы рыҟалара ҿҳәарак-ҿҳәарак рымоуп: акы заа ишәуеит, даҽакы ихьшәаны. Аԥстәқәа иҿиауа реиԥш; аџьмеи ауасеи фымз рыла
иҿиоит, ажә жәымз рыла, аҽи акамбашьи – жәеиза мзы. Ус
иҟоуп иџьашьахәу аԥсабара.
Уажәы, ажә еиԥш, ачкәаҳара иаҿыз ҽаҩраҭагалара ҳааҭагылеит: амхқәа еиқәҩа иҭагылоуп, аҭагалара иазԥшуа:
ажь еиқәаҵәасамсалӡа илбааԥшуеит, санбалбааргоишь
ҳәа; ашәырқәа ракәзар изазо игылоуп, шәааи ҳазҭаху рҳәарашәа. Арҭқәа зегьы згәыҵаҳәҳәы изааӡаз аԥсабара ахаҭа,
ашьынка еиԥш ишәын, иҩежьӡа игылоуп, аԥсы иахылҵны
иааӡаз ашәыр еиԥш иҟаланы.
Шаҟа агәалаҟара унаҭозеи абарҭқәа ула ианабо! Анхаҩы
иура аниԥылалак, иааԥсара иханаршҭуеит, аԥсабара ҳамҭас
инаҭазшәа игәы иабо агәахәа ду иоуеит. Ус ауп иагьшыҟоу:
убла зыргәырӷьо, уи абеиара аԥсабароуп изыбзоуроу, аха
Анхаҩы иџьабаа, иԥхӡаша уа иацуп. Уи анхаҩы иоуп издыруа, уаҳа аӡәгьы!
Сара жәохә шықәса ақалақь аҿы сынхон, даду иахь саанӡа
урҭқәа акгьы сыздырӡомызт. Уигьы акәым, иџьашьахәу амзаҿа ангылои, нас уи шҭәуеи, ишынҵәои инеиԥынкыланы
игәасымҭаӡацызт. Дыррас иҟоу убла иабоу ауп. Ҳәара аҭахума, уи угәы еилнакаауазароуп! Саргьы убри амҩоуп сызну.
Урҭ зегьы ихаакәакәараӡа сгәы аҵанӡа инеиуа ланарԥшыра
ссируп. Дрыцҳауп, урҭқәа зымбакәа изаҩсыз!
Уи аҽны, даду арахә гәарцаны данаауаз еидарак араса быца ааиган, ашәшьыраҿы инкажьны, аҟәардә наганы
днықәтәан, ҭынч аткьацрҷҷара дналагеит. Саргьы иааигәара снатәеит сизыԥшуа. Ирҷҷаз аткьацқәа рцәа рхихит, аҳәызба иҵхны ицәит, нас иааидикылан, еилыршьны

245

ирқьақьан, днаханы инышьҭеиҵеит. Ус акы, ус ҩба, ус хԥа.
– Калаҭк азхара ҟасҵеит! – иҳәан, дҩагыланы инапы
ихьшьуа, иҽааиршәшәеит. Нас, шьыжьхьафара ашьҭахь,
амасар злихуа аршьшьатәқәа аашьҭихын амаҵурҭахь
иҿынеихеит. Урҭ абыцаҵә аҵкыс ишәпоуп, аха аҵәҩан
аҵкыс ипоуп. Уаҟа ршьшьатәык ахы ааиҟәыршәаны амца
илыҽҳәеиҵеит, акәац иӡуашәа ирҳәыҵәыҳәыҵәуа. Минуҭқәак рышьҭахь ахы инаркны аҵыхәанӡа ицәырбылны, иҟәианы иааҽҳәиган, иаҳәызба хәыш ду ицырхыраауа, уажәы-уажә иахьику даҭәҳәо, ахы инаркны аҵыхәанӡа
аҷараҳәа иааиҟәиршәеит. Дара урҭгьы еиҭа ааиҟәиршәан, ԥшь-масарк аарылихын, ихьшәашәаанӡа, ишьамхы
илықәкны, инарҳәы-аарҳәуа ицәны инеиқәиԥсеит. Абас
жәаҩа масар анааиқәиршәа, акалаҭ аҵа ааилыршьны абаҩ
ааибаиркын, ашшра дналагеит. Уажәшьҭа уи иус мариан
– уиаҟара дадымхалаӡакәа ишшны даалган, инарҳәы-аарҳәуа днахәаԥш-аахәаԥшит. Уажәы инханы иҟаз ахырҷареи аҵа аҵыршьреи ракәын. Раԥхьатәи еиҳа иуадаҩын, кыр
аҟыбаӡыбарақәа ацын. Еиҭа амца дныҽҳәатәан, цԥхьагла
акалаҭ ахы иаакәыршаны икылиблаан, аткьац злихыз абыцаҵәы арқьақьа алхны, акалаҭ аҩнуҵҟала илҭаргыланы,
адәахьалагьы убри аҩыза аакәыршаны еиқәԥах иааҿеиҳәеит. Уажәшьҭа имариан ткьацла ахырҷара. Абасала, ахьыҵәцәа еиԥш, акалаҭ ҟаҵаны данаалга, ихаҭа деигәырӷьаны,
инарҳәы- аарҳәуа ҳамҭакы дахәаԥшуан.
– Ишԥоубо? – дсазҵааит даду. Даара ибзиоуп сҳәан,
имасырҽхәеит. Уи даду игәы иахәеит, аӷба ҟазҵаз иеиԥш.
Акалаҭ ашьҭахь амҵышә (даду ус ауп ишиҳәо) нап аиркит: амжәатә гәаԥшь иалхны амҵышә аҵа ҟаиҵеит, амасарқәа ахьҭаиргыло цԥхьагла икылиблааит, нас амасарқәа
ршьшьаны, ицәны иаларгыланы, акалаҭ еиԥш, абаҩ ааибаиркын, ашшра дналагеит. Ишшны даналга, амжәатә
гәаԥшь иалхны иҟаиҵаз акнаҳага ҵәаҳә aмҵышә амаа
инаҵданы наҟ-ааҟ илалаиргылан, цԥхьагла икылҵәаны
аҵәқәа алаҵан иааирӷәӷәеит. Нас, акалаҭ шхирҷаз еиԥш,
арқьақьа ҩбаны илеидҵаны ткьацла еиқәԥах иаахирҷан,
инкнеиҳаит.

246

Амҵышәгьы деигәырӷьаны лаԥшы хаала ҳамҭакы
дахәаԥшуан. Нас акалаҭ ааиган, амҵышә инаваиргылеит.
Еиҭа ҳамҭакы дрыхәаԥшуан дреигәырӷьаны.
– Баҭал, иугәаԥхауоу? – дсазҵааит даду еиҭах, илаԥш са
сахь иааиаган.
– Исгәаԥхоит, даду, даараӡа исгәаԥхоит! – сҳәеит сара.
Иҵабыргыҵәҟьаны, иугәамԥхогьы иҟамызт. Даду хәыҷҵас
игәы иахәеит иахьысгәаԥхаз. Сара сгәаанагарагьы иазмырхакәа, нандугьы длазҵааит, ибзиоуп, ишьахәуп ҳәа ахәшьара шалҭо заа агәра ганы.
– Хар рымам, – лҳәеит инықәшьшәа, – ажь кылсуам, нас
уаҳа иуҭахи!
– Аа, илҳәо уаҳауеит, «хар рымам» лҳәеит! – даду игәа­
ԥхеит уи лыхәшьара. – Ачымазаҩ гәаҟ игәы ҵаашәа даныҟалалак ауп «хар имам» анырҳәо.
– Арҭ нхаҩҵас хар рымамкәа иҟаҵоуп, – дхьаҵуамызт
нандугьы, аха иҟоуп аӡы кылмыкәкәо, ахьыҵәҵәа еиԥш
иҟазҵогьы – урҭ даҽа напуп ирымоу! – даду игәалаҟара
аабжьыхӡаны дцеит нанду.
– Абас ауп, сара адомбеи скыргьы, лара лзы иҷынҷоуп!
– дахыхәмаршәа аҽԥныҳәа ныҟаиҵеит даду. Уи са сгәы иамыхәеит.
– Даду, нанду улырҽхәар аԥсуаҵасла ԥхашьароуп,
– иаҽԥнысҳәеит сара. – Уусумҭа лгәаԥхеит, аха дыԥхашьаны илызмырҽхәеит, ари уара ишԥаузымдыруеи?!
Даду дшанханы даасзыԥшит, нас дааԥышәарччан:
– Аферым, аферым, Баҭал! Ҳара иаҳхашҭхьоу Аԥсуара
уара иудыруазаап! – иҳәан, сааирҽхәеит, дааракгьы иҭахцәамкәа, аха уи са сыхнахуа сыҟазма!
– Даду, избан «ҳара иаҳхашҭхьоу» зуҳәаз?! Уи нанду илхамышҭӡеит. «Уара уеиԥш калаҭи мҵәышәи ҟазҵо ԥсыуа
дыҟаӡам, унапы ахьы аԥссоит!», лҳәар акәызма иуҭахыз?
Нанду ус зҳәо дреиуаӡам!
Даду еиҭах сџьашьаны даасзыԥшит.
– Ари Аԥсуара иамоу акәамаҵамарақәа уара иабоудыруеи?!

247

– «Аԥсуара злеибарку акәамаҵамарақәа рацәоуп» шәым­
ҳәалои, нас, Аԥсуара дыршьас иамоузеи, уи злеибарку акәамаҵамарақәа узымдыруазар?!.
Даду ибжьы ныхҵа-аахҵаны аҟырҟырҳәа дыччеит.
– Ҳаԥсуара Анцәа иумырӡын! – уаҳа акгьы мҳәакәа икалаҭи имҵышәи аашьҭыхны аҩцара шыҟаз иҿынеихеит.
Абри аҩыза ацәажәара ҳаман дадуи сареи, икалаҭи
имҵышәи иаарыхҳәааны.
Адырҩаҽны ашкол ахьынтә саныхынҳәы, шьыбжьхьа
сфеит, сыԥсы сшьеит, нас сцатәхәқәа снарыдтәалеит. Урҭқәа
зегьы даду ибозаап, аха сара иабаздыруеи – ашәшьыраҿы
дтәаны аткьацырҷҷара даҿуп. Сара сҵатәқәа ҵаны санаадәылҵ, дадугьы ирҷҷатәқәа рҵыхәа еидикылан, арқьақьара даҿын.
– Баҭал, уҵатәқәа урылгазар, арахә рахь ҳнықәлап,
– иҳәеит иара, – ҳанаауагьы рҷҷатәқәак ааҳгап.
– Ара сыҟами! – сҳәеит сара, уи даду игәы ишахәо дырны. – Апионер иеиԥш, еснагь сыхиоуп!
– Аферым, аферым! – иҳәан, акы шигәалашәаз удырратәы дааиԥхьхәыцит, аха уаҳа егьымҳәакәа, иеигәышә
аашьҭыхны иҿынеихеит, саргьы сицны снеиуан. – «Апионер» ануҳәа, иаасгәалашәеит апионеррахь санрыдыркылоз, – иҳәеит даду, игәаҵаҿы исырҿыхаз ажәа инахҳәааны. – – Агалстук ҟаԥшь сыхәда инахарҵан, азажим ала
инҭырҳәцаа иааибадыркит – агалстук злеибадыркуаз ус
иашьҭан. Иҵаӷаз маден лыхын иара. Агалстук иԥшьоу акы
еиԥш иахәаԥшуан, аусуцәеи анхацәеи ршьала ишәуп ҳәа
иԥхьаӡан. Уи амш иахьагьы исхашҭуам, аинрал ичын сырҭазшәа исыԥхьаӡон.
Даду ари ахҭыс аниҳәоз сара дсықәлоушәа акәын ихы
шибоз, ус иҟан игәалаҟара.
Абас аӷды-мдыҳәа ҳаицәажәо ҳашнеиуаз, ахкаараҿы
арахә гәаҭаны быцаҿара ҳцеит – абаҳча ҳаҵысны акәын
ҳашцоз. Ахҵысҭа ҳанхыҵын абаҳча ҳныҵалон еиԥш, даду
дааҭгыланы аҵлақәа дҩарыҵаԥшит. Ажь афҩы лаҳалаҳауан. Даду ихы-иҿы еихалашо даасзыԥшит:
– Иуаҳауоу? – дсазҵааит, исаҳауа закәу мҳәаӡакәа.

248

– Исаҳауеит! – сҳәеит сара, иара иеиԥш, изакәу мҳәа­
ӡакәа.
– Изакәи иуаҳауа?
– Ажь афҩы хааӡа исаҳауеит.
Уи ахьыздырыз даду игәы иахәеит. Иблақәа разӡа даасыхәаԥшын:
– Аферым, уара унхаҩхоит, нхаҩҵас афҩы уаҳаит!
– иҳәан, сааирҽхәеит. – Ақалақьуаа «адохь» афҩоуп ирдыруа,
ажь афҩы абардыруеи! – нас дааиԥхьхәыцын, инациҵеит:
– Анхаҩы дызусҭоу удыруоу? Дуздырӡом! Анкьа ҭауади-аамсҭеи ҳәа иҟан. Рыҽхарззала «ҳара ҳоуп» ҳәа иҟан, арахь
малакрыфацәан. Амаҵуцәа рыман, «рҵыхәакцәа» ыҟан, урҭ
рыла рыԥсы ҭан. Аха анхаҩы уи дынхаҩын! Адгьыл дықәаарыхуан, аԥсабара дазааигәан, аԥсҭазаара закәу идыруан,
ихатә џьабаала ихгьы ныҟәигон, ичеиџьыкагьы ыҟан, чынла
деиҵазаргьы, ламысла ҭауади-аамсҭеи дреиҳан. Аа, иубама
анхаҩы дзакәу! Уи аџьықәреи анылаҵатәу идыруеит, ианырашәатәу, ианҿыхтәу – зегьы идыруеит; ажь анҭаатәу, ара
анҟәыбатәу, аӡын азы амҿы анԥҟатәу, сеидру, аԥсабара абызшәа инаркны зегьы идыруеит. Ацәгьеи абзиеи шырҽеитәу,
аныҳәа шутәу, асас ишиԥылатәу, дшынаскьагатәу... Шаҟа
уҳәари анхаҩы инхаҩра иаҵанакуа! Урҭқәа злам, ақыҭаҿы
дынхозаргьы, «анхаҩы» ихьӡзаргьы, дынхаҩӡам. Анхаҩ иашаҵәҟьа – уи ддууп! Анхаҩ ду – уи дҳәынҭқаруп.
– Даду, абри уара узусҭада, унхаҩу, унхаҩ дуу? – иажәа
снаԥыҩланы сиазҵааит.
– Сароу? – иҭиҵааит даду. – Сара анхаҩ ду иҟынӡа
сыҟам, аха ҭауади-аамсҭеи раҵкыс сеиҳауп, избанзар, адгьыл сықәаарыхуеит: чхадыл аҽны аџьықәреижәла ҭызгоит, арахә ашьха икасцоит, ажь анҭаатәу фҩыла издыруеит,
акалаҭи амҵышәи ҟасҵоит...
Даду иажәақәа хаакәакәараӡа сгәаҿы инеиуан.
– Нас, ажьҭаара нап анбаҳаркуеи? – еиҳа игәыблра
ахьыҟаз ахь дхьасырԥшит, иара иеиԥш, уи саргьы сшазхьаауа идырратәы.
– Иацы ажь афҩы смаҳаӡеит – иахьоуп иансаҳа, ус анакәха, даҽа ҩымчыбжьа рышьҭахь ажьҭаара нап арктәуп,
– иҳәеит иара иаахҵәаны.

249

Даду уаҩы наӡак диацәажәошәа акәын ихшыҩ сзышьҭны
дышсацәажәоз. Ҳаицәажәара анхиркәша ашьҭахь, иҵарсыз иеигәышә аҿы нхаҩҵас нада-аада ирханы ижәҩахыр
иаақәикын, иҿынеихеит. Абаҳча аҵыхәанӡа ҳнеиаанӡагьы аҵлақәа рахь дыԥшуан: ажьымжәақәа ҭахә-ҭахәӡа
еиқәаҵәасамсалха дахьрыҵаԥшуаз игәы азҳауан. Ақәаҵараҿы ашьамшәыгқәа «ржьымжәақәа» рҿассы ана-ара аҭырасрақәа ирылыҳәҳәон. Ус абаҳча ҳныҵысны абнарахь ҳцеит. Уаҟа абнараса рацәаны иаман – рышьаҭақәа ҭбаа-ҭбааӡа аӡәы инапала еиҭеиҳазшәа акәын ишгылаз. Даду иҿон,
сара саханы илсхуан, нас илԥссааны еиқәысҵон. Абасала,
ҳаидарақәа анылаҳх, иҿаҳәаны аҩныҟа иааҳгеит.
Даду ҽнак калаҭк ҟаиҵон, адырҩаҽны – мҵышәк. Аткьацқәа анирҷалак, сара рцәа рхысхуан, акалаҭ абаҩ анеибаиркуагьы сицхраауан, егьырҭ зегьы иара иакәын
иҟазҵоз. Уи иусушьала издырит икалаҭқәеи имҵышәқәеи
ажьҭаара иахьигӡарц дшаҿу. Ԥшь-калаҭки ԥшь-мҵышәки
аныҟаиҵа даангылоз џьысшьон, аха, мап, даҽакы напы
аиркит. Сыԥшызар, уажәраанӡатәиқәа раҵкыс еиҵаны
иҟаиҵеит акалаҭ. «Ари акы иазҳәоуп!» аасгәахәит иаразнак, аха иара егьанимҳәа, иааџьасшьеит, аха саргьы сизымҵаакәа сааиԥеиԥшит. Сыԥшуп амҵышә шыҟаиҵо збап
ҳәа. Амаҭәахә еиқәыршәаны абаҩ анааибаиркы нахыс иаузымбоз амҵышәгьы, акалаҭ еиԥш, егьырҭ раҵкыс ишеиҵаз. Ус шакәызгьы сгәы хыҭхыҭуа сыԥшуп аҵыхәтәан
иахиҳәаарызеишь ҳәа. Акалаҭ хәыҷы еиԥш, ари амҵышәгьы инарҳәы-аарҳәуа даара деиҷаҳаны аҟаҵара даҿуп,
гәырԥынҵак иаҟароу мацкьарк ткьацк аамҷаргьы иаҳәызбала иаавирффоит. Аҵыхәтәан ианхирҷозгьы убас даараӡа
дацклаԥшноуп ишхирҷаз. Иҟаҵаны данаалгагьы краамҭа
инарҳәы-аарҳәуа дахәаԥшуан, акы амицәаауан, аткьацқәа
ҳәызба ԥынҵала днарыха-аарыхон. Игәы аназирҭынч дҩагылан:
– Баҭал, абри амҵышәгьы, ани акалаҭгьы уара узы
иҟасҵеит, – иҳәан, дреигәырӷьаны, иблақәа чча-ччо даасзыԥшит. – Ҽаанбзиала унеиааит! Сынтәа инаркны ажьҭаара азин умоуп. Ишԥоубо, иугәаԥхо?

250

Даду иеиԥш саргьы сгәы ҭгәырӷьаауан.
– Егьырҭ раҵкысгьы еиӷьны иҟоуҵеит, даду! – сҳәеит
сара, иикыз амҵышә ааимхны, акалаҭгьы аашьҭысхын:
– Нанду, арҭ ббоу, даду са сзы иҟаиҵеит! – сгәырӷьан, нанду
лахьгьы сыбжьы насыргеит.
Нанду амаҵурҭа абарҵа дааҵыҵын, ашырҳәа лҿаалхеит.
– Унан, шаҟа ибзиоузеи! – лҳәеит лара, сара иҟасҵазшәа,
сымҵышәи скалаҭи дреигәырӷьаны. – Ҽаанбзиала унеиааит, нан Баҭал. Амашәыр нцәахәы илԥха умазааит!
«Амашәыр нцәахәы!» – ари уажәада исмаҳацызт, аха уи
аҭҵаара саламгакәа:
– Нанду, арҭ даду иоуп иҟазҵаз! – алаф аалылсхит.
– Уигьы ҽаанбзиала днеиааит! – лҳәан, инарҳәы-аарҳәуа
ҳамҭакы дрыхәаԥшуан. – Аиашаз, абарҭ иреиӷьу акы ҟоумҵацт, Баҭал ибзоуразар акәхап, – нандугьы аҵыхәтәан
даду дылмырҽхәар амуит.
– Иубама, Баҭал, днахыкәша-аахыкәшазаргьы аиаша
лымҳәар амуит! – Нанду дахьлырҽхәаз игәы иахәаны, даацәажәеит даду...
АЖЬҬААРА
Ныҳәак еиԥш даду аҽазыҟаҵара даҿын ажьҭаара.
Ҽнак Аслан адҵа ииҭеит ажьҭаага шахақәа хәба еиқәиршәарц, насгьы аԥшьаша ажьҭаара нап аҳаркуеит, аҷкәынцәа адырра рыҭ ҳәагьы нациҵеит.
– Аԥшьаша аус руеит, изымаар ҟалап, аха асабшеи амҽышеи иаап, – иҳәеит Аслан. Даду уи игәаԥхо дыҟазма.
– Ажьҭаара аҵкыс еиҳау усс ирымоузеи уа?! – иҳәеит
иара иаарымчны.
– «Усс ирымоузеи» закәи, амш ргома, аус рымуеи!
– Аслангьы аҽԥныҳәа ныҟаиҵеит.
– Уи есымша изҿу усуп, ажьҭаара еснагь иҟаӡам. Урҭ
рхашшаара уаҟәыҵны адырра рыҭи! – даду адҵа ҟаиҵеит
иаахҵәаны. – Знык ауп ажьҭаара нап анадыркуа! Нас асабшеи амҽышеи иацырҵап.

251

Аслан дԥышәарччо дхынҳәны иҿынеихеит.
– Ииҳәо уаҳауоу, уара! – инаишьҭеиҳәеит даду. – Ажьҭаара нап аркра ныҳәак иаҩызоуп, ныҳәак еиԥш ҳҽааидкыланы ҳаԥылар ауми! Аус ҳамоуп ҳәа ҳабацәа рҵас каҳажьуама?!
Даду сгәы ирхыҭхыҭын, саргьы ныҳәак еиԥш сазыԥшын
уи амш ааира.
– Кьараз уны ажьҭаара нап адыркуан, ашьтәа ршьуан!
– даду игәаара ихирԥсаауан. – Ишәхарагәышьеи, ишәаҳмырбеит...
Ахаша ауха аҭаацәа зегьы еизеит. Даду уажәы игәалаҟара даара ибзиан.
– Аа, аферымраа, аферымраа! – иҳәеит иахьааз игәы
иахәаны. – Ажьҭаара ныҳәоуп, аныҳәа аҭаацәа еицаԥылозароуп, еиднакылоит!
– Уи ауми ҳзааз, – иҳәеит папа.
– Ииашаны иҟашәҵеит: шәара илбааганы исышәҭ, сара
нас уи аҭыԥ иқәысҵоит.
– Илбааганы иҳамазар ҳаргьы аҭыԥ иқәаҳҵон, – алаф
нахиҳәааит Беслангьы.
– Аҭыԥ излақәышәҵои, шьҭахьла шәшыҵҟьара шәыԥшупеи! – иҳәеит даду. – Ажь хәатәуп, есымша еилырхлатәуп, ианаамҭоу иахмырԥакәа аҩы еиҵыхтәуп, нас
ажьаӷь рштәуп. Арҭқәа зегьы, ухәнацәак реиԥш, идырны
иҟоуҵозароуп. Нас агәарад аҿы шәҩызцәа ианыржәлак:
«Ҳоҳ, шәқыҭаҿы аҩы бзианы иҟалоит убама!» рҳәахуеит,
ахала иҟало џьушьап!
– «Аҭыԥ иқәысҵоит» ануҳәа, даҽакала еилаҳкаан, – иҳәеит папа дԥышәарччо.
– «Даҽакала!» – иааҵәылихт даду, аха уаҳа ацымҵакәа,
са сахь даахьаҳәит: – Абри уара сшеилукаауа еиԥш арҭ сырзеилкаауам, иагьа сҳәаргьы!
Уи исҳәаз даду игәы иахәеит. Убас игәы иахәақәо сҳәалоит азоуп зегь реиҳа деилыскаауашәа игәы изабо.
Адырҩаҽны ашьыжь заа ҳгылан, ҳамҵышә, ҳшаха – ҳҽааиқәҳаршәеит. Абри аамҭазы даду иҿы-инапы ӡәӡәаны,
нанду илҭаз арбаӷь иманы дындәылҵын, амрагыларахь

252

ихы рханы даагылеит. Ҳара зегьы, абарҵа иҵагылазгьы,
идәылҵны игылазгьы ҳаизыԥшуа ҳаагылеит.
– Анцәа абзиара ҳзыҟаҵа, ҽаанбзиала Анцәа ҳнашьҭы!
– иҳәеит иара, аӡәы диацәажәозар аҟара ибжьы ларҟәны.
– Иахьа ԥшьашоуп, ҳара иҳамшуп, ҽаанбзиала ҳәа ажьҭаара нап аҳаркуеит, Амашәыр нцәахәы улԥха ҳаҭ. Амахә аӡа
ҳкыр ҳара ҳзы иманшәалахартә, амахә ҩа ҳкыр иманшәалахартә, улаԥш хаа ҳхыз. Ари арбаӷь ухьӡала иӡатәны иоусышьҭуеит, ҳаурақәа ҳадкыланы ҳанааҭышәынтәалалак,
ишьны агәаҵәа усырбоит, улԥха ҳамазааит, – иажәа хыркәшаны са сахь дааԥшын ихы ааирҵысит, иара иахь снеирц.
Ашырҳәа снаидыххылеит, исеиҳәарызеишь ҳәа сыблақәа
ҭырхаха сизыԥшуа.
– Ари аанкыли, – иҳәан, иарбаӷь аасиркын, аика ахықәцә аанкыланы, ахьышәҭҳәа аҳәызба наирхан иаахиҵәеит.
– Уажәшьҭа наҟ иоушьҭ, ҽаанбзиала шәнеиааит, Амашәыр
нцәахәы илԥха шәымазааит, – иҳәан, даахынҳәит. Арбаӷь
ианынкасырԥа, «ҟа-ҟа-ҟа» ҳәа рбаӷь бызшәала акы аҳәан,
ашьаҿақәа еихҳәа-еихҳәо акәытқәа рахь аҿынанахеит,
аика ахьхиҵәаз агәхьаагьы мкыкәа.
Абри аамышьҭахь нанду шәишәи рбаӷьк дахуа илыманы
дааидгылеит.
– Абри шьны исыҭ.
– Аныҳәа захьӡугьы абри ауми! – иҳәан, ашәишәи ам­
ҵәы­жәҩақәа инапы нарыҵырҟьаны иаалымихит. – Аныҳәа
алԥха шәымазааит!..
Абас даду лыԥха анҳаиҭа ашьҭахь, ажьҭаара нап аҳаркит. Иара иакәын амҵышә амзхуаз, аха уи амацарагьы
акәым, зегьы илаԥш ҳхын: жьымжәак узҿымхкәа инхар,
ажь узымҭааӡеит акәын иахьӡыз; аӡахәа уаханы ишакәым
еизуҳәҳәар, ажь ҿыдды илаушьҭыр – уи зегьы иреицәан,
аӡахәа уаҳа имиуа иҟауҵеит ауп иаанагоз; ҵлак зҭааз данылбаауа икаҿаны, аӡахәа ааилырганы дылбаар акәын. Сара
иҷыданы илаԥш схын: инацәа назқәикыз акәын сызқәылоз,
иара уигьы икаҿатәын, насгьы уиаҟара иҳаракым акакәын.
Аҽны иаҳҭааз – ахәылԥаз ажьхәагала иаҳхәеит. Адырҩаҽны даҽа баҳчак ахь ҳаиасит: даду ажәытәтәи ибаҳ-

253

чақәа инапаҿы иааганы имоуп. Урҭ иабду иԥацәа рзы адгьылқәа анишоз, абхәҭас иаб изишаз роуп. Зны аколнхара
ицәаган, аха нас хәыҷы-хәыҷла иара идикылеит, аколнхара
ахьӡ шахызгьы. Уажәы зегь рыла иара итәуп!
Ԥшьымш рыла ҳажь ҭааны ҳалгеит. Абас мшыбзиала,
насгьы ԥхасҭада ҳажь анеидаҳкыла, даду даараӡа игәалаҟара бзиан. Амҽыша ауха даҽа шәишәи рбаӷьк ршьын, ажьҭаацәа ҳхәы ҟарҵеит. Дикрангьы иԥхьаны даарган, ауха ҭамадас дыҟан, ҵхагәанынӡа аҵх ргеит. Аха сара исзеилымкааз:
– Амашәыр нцәахәы ихьӡала арбаӷь ӡатәны иоуушьҭит,
арахь ажь ҭааны ҳаналга ашәишәи ҳзыршьит.
– Уи анаҳшьуа ҳаурақәа зегьы ҳадгаланы ҳанҭышәынтәалалак ауп, – иҳәеит даду, адырҩаҽны саниазҵаа. Ҳаԥхьаҟа
иҟан аџьықәреиҭагалара, аӡын азы амҿы аагара, аха зегьы
ирыцкын аҽаҩра аҭагалара.
АЏЬЫҚӘРЕИҬАГАЛАРА
Ажь ҳаналга мшқәак рышьҭахь аџьықәреи нап аҳаркит. Уи
аҽынгьы ԥшьашан. Уи ус иақәшәеит акәымзар, аџьықәреи
ҿыхраҿы мышкы алхны ҳәа иҟаӡам. Даду иҭаххан араҟагьы
напыжәпала аџьықәреи ҭаагалар, аха Аслан имуит:
– Урҭгьы уск-уск ирҿуп, – иҳәеит иара, – асабшеи амҽышеи иҳацхраауеит, уаанӡа ҳаарԥеиԥшып.
Даду иамеимкӡеит, аха ишигәамԥхазгьы збоит. Анхаҩы
х-напык сымандаз аниҳәо, даду жәа-напык даҳәоит – ус
иаиршьцылахьеит, уажәшьҭа мап рызкуам. Бзиарашәа
мчыбжьыктәи ҳаԥсшьара иақәшәеит.
Ҽнак нанду аҟәыдҿыхраҿы слыцхраауан. Адырҩаҽны
дадугьы, Аслангьы, саргьы аџьықәреи ҿаҳхуан. Сара ахаан аџьықәреи ҿысымхӡацызт, даду дсышьклаԥшуазаарын
– сҿыхшьа игәамԥхеит.
– Баҭал, аџьықәреи шҿысхуа гәаҭи, – иҳәан, алапҟьа
ахьҿаз ашьаҭа иарма напала ирӷәӷәаны иаанкыланы, егьи
ала алапҟьа ақәцә кны длахан, аҟәырҿҳәа иҿахжәаны иааҿихын, иршәны инкаижьит. – Ac иҿырӷьырны иҿухыр,

254

абгахәыҷы иҿнахыз џьыршьоит. Уи абгадугьы хьымӡӷыс
иаԥхьаӡоит!
– Уи шԥа? – иџьашьаны сааччеит.
– Ишԥа умбои, абгахәыҷы иҿырӷьны иҿнахыз аџьықәреи
ҿызхыз сара сакәу џьыршьоит ҳәа ишәаны, абгаду амхы иалалаӡом.
Ари даду илаф ҳарччеит, аха сара уи инаркны издырит
ишабалак аџьықәреи ҿухыр шыҟамлоз. Даду ишсирбаз ирласны сҽасыршьцылеит.
Аԥҳә архрагьы ахатәы ԥҟара амазаап! Уигьы сирбарц
акәхап, амхы абжара аҟара ҿаҳххьан еиԥш, даду аԥҳәырхрахь сиеигеит. Аслан ишҿихыц иҿихуан.
– Харабӷьара акәымкәа, анымҩақәа џьарак рхы рханы ишьҭаҵала, – исирбеит урҭ шышьҭаҵатәызгьы, – нас
аҿаҳәаразы еиҳа иманшәалоуп. Дара анымҩақәагьы дуцәамзароуп – аҷҟьарпат ала рышьҭыхра маншәалахартә
еиԥш иҟаҵала.
Даду ишсеиҳәаз еиԥш, ирласны сҽасыршьцылан,
нхаҩҵас аҳаҳаиҳәа аԥҳә рхуа сҿынасхеит. Даду маӡа-ргамашәа илаԥш схуп, уи сара избоит, аха исызгәамҭошәа
ҟасҵоит.
– Аферым, аферым, Баҭал! – уара уаб иаҵкысгьы унхаҩхоит! – сусушьа игәаԥханы сааирҽхәеит даду.
Абас ҽнак ала аџьықәреи аҿыхшьагьы, аԥҳә архышьагьы
сҵеит.
Ҩымш аус ааухьан еиԥш ҳуааҳәцәа ҭаацәала ажыжәсыжәҳәа агәара иааҭалеит.
Даду ихылԥа аҵыс ҭаҳәуан. Уи иҟны ҽаҩраҭагалан
закәанк ауп иҟоу: ахәыҷы-аду зегьы иваргыланы аус руазароуп. Уи закәануп иара изы! Иара иоуп усгьы бригадирс иҳамоу: аҟәыдҿыхра, аџьықәреиҿыхра, аԥҳәырхра,
аџьықәреи алгара – абас мҽхакы ҭбаала амхы ҳанҭалан,
хәылԥазынӡа мхык ҭагаланы ҳааҭыҵит, аԥҳә ада. Уи рхны
ишьҭан, аҿаҳәаразы иауамызт – иӷыӷкын.
– Амза каҷҷа ҽынла иаҩызоуп, – иҳәеит даду уаххьа
ыфаны ҳанаатәа. – Ҳмаашьар, аԥҳә ҿаҳәаны илхҳаргылон.
Шәгәы ишԥаанагои, иҳалшару?

255

– Ишԥаҳалымшои, иҳалшоит! – сҳәеит сара аӡәы акы
иҳәаанӡа. Инеиҿаԥшы-ааиҿаԥшит, «ааигьы» «мапгьы»
аҳәара рцәыуадаҩны.
– Уара ари иабду дазыҟаимҵазааит, – иҳәеит Беслан.
Зегьы ччеит. Ус акәу, егьыс акәу, сара исҳәаз уаҩ даҿамгылакәа аԥҳәҿаҳәара ҳцеит. Амза каҷҷо, ҽынла еиԥш, илашан.
Аӡаӡа иарҟәымшәышәхьан аԥҳә. Даду снаиваиргылан, аԥҳә
шҿарҳәоз сирбеит. Аџьықәреи аҿыхреи аԥҳә архреи реиԥш
имариамызт аҿаҳәара, аха усгьы, кыр аџьа снарбазаргьы,
исҵеит аԥҳәҿаҳәашьагьы.
Абас напыжәпала амхы ҳанҭала, дааракгъы ҳадымхалакәа, аԥҳә ҿаҳәаны аиқәҵарада ус ҳамамкәа еизганы ҳааҭыҵит.
– Ари зыџьшьоу Баҭал уоуп, – иҳәеит даду, – ҭабуп
ҳәа уасҳәоит. Уажәшьҭа, ашьыжь аӡаӡа хбалаанӡа ҳаԥҳә
еиқәаҳҵар, убасҟан ауп мхык анҭаагалаз!
– Аӡәы иуааҳәцәа шьыбжьон аԥсшьаразы аҭырас рыхирхуан! – иҳәеит Беслан. Зегьы ҳааччеит, даду ида.
– Уаб игәараҭа ууаҳәҩӡам! – иҳәеит инақәырӷәӷәаны.
Абасала, «ҳуааҳәҩцәа» ҽынла аус дҳаруы, уахынла аус
дҳаруы, ҳџьықәреи аҩныҟа иҳадаҳкылеит, аԥҳә шьҭаҳхит.
Нас ҭынч ҳџьықәреи ҳнадтәалан, ацәырҳәра ҳалагеит.
Уахык, чаншьҭахь, ҭаацәала зегьы аџьықәреицәырҳәра
ҳшаҿыз, нанду аџьықәреи еимҿаԥа лԥыхьашәеит. Аԥааимбар амхы далсны дышцоз инапы зхьишьыз алапҟьа
акәзаап! Аԥарч маҷк аазныжьны акнаҳага аалылхын, днаханы инықәылҵеит. Нас ҳус ҳалган ҳанцоз иаақәылхын,
амаҵурҭаҿы ҳаннеи, даду инаилҭеит. Даду иҽырҟасаны
даагылаан, зегьы иҳаҳартә дныҳәаныԥхьаны, рбаӷьк шьны
ишкнихуа ала ажәа ҳәаны, амаҵурҭа акәакь аҿы инаганы инкнеиҳаит. Егьи, арӷьарахьтәи акәакь аҿы қьаадк
илаҳәаны ԥаҭлыкак кнаҳан – уи Аамҭахә ахьӡала ҵыԥх
уажәааны икнарҳаз уаткоуп. Уи аҿҳәара ааины иҟоуп, харак имышьҭыкәа икнаҳхраны ҳаҟоуп. Аусқәа зегьы ҿҳәарак-ҿҳәарак рымоуп!
Абасала, уааҳә аауы, ҳхы ҳахәа ҳҭышәынтәалеит: ҳажь
ҳҭааит, ҳҽаҩра ҭаагалеит, ҳамҿы-ҳамца ҳадаҳкылеит.

256

Уажәшьҭа аныҳәақәеи аҿаҭахьақәеи рыҟаҵара иаамҭоуп.
Урҭ даду акалашәа дырзыҟоуп: аҿаҭахьа иҳәар, иара изы
Анцәа ду иҿаԥхьа ҭоуба иуазар еиԥш иԥхьаӡоит.

АХ Н ЫҲӘАРА ҚӘА
АШЬХАЛБААРА ИАЗКУ АХНЫҲӘАРА
Ҩажәи хәба шықәса ҵуеит ари ахныҳәара ҟаиҵоижьҭеи
даду. Уи шыҟалаз абас ауп. Ҩажәи хәба шықәса уажәаԥхьа
даду иҷкәынцәа анихьӡа, ашьхаҟа ирахә кеицауа далагеит.
«Аԥсуа ашьха закәу идыруазароуп!» иҳәеит. Уаҟа ихатәы гәараҭыԥ ааникылан, ахан иаҩсуа ақьала иргылеит: ирахәҳәырҭа хазуп – ихатәынхарҭа еиԥш иԥхьаӡоит. Иҷкәынцәа ақалақь ахь рхы андырха, ихаҭа илымшо даналага, игәараҭыԥ
Володиа захьӡыз аӡәы ииҭеит, аха ирахә, ажәхьақәа рыда
егьырҭ зегьы, шкеицац икеицон: урҭ ари аҭыԥ иааӡахьан,
рхала игәарҵуан, игәарлон, хьчара рҭахӡамызт. Аха усгьы
Володиа инапы ианын. Ус акәу, егьыс акәу, ашьхалбаара иара изы шьхалбаароуп, ныҳәак иаҩызоуп, шьхацан
иқәиҵон аҿаҭахьа, шьхалбаан иқәихуан. Уажәы зегь рыла
ҳанҭышәынтәала, даду урҭ иныҳәақәа рахь диасит.
Ишиҳәалац еиԥш, Аслан дааиԥхьан, иеиҳәеит аԥшьаша
ашьхалбаара иазкны иҿаҭахьа ҟаиҵарц шиҭаху, иагьнациҵеит:
– Володиа духамышҭааит!
Абасала, аҭаацәа аӡә дагымкәа ҳаиқәшәеит: Гәдоуҭантә,
Аҟәантә ажыжәсыжәҳәа ахәылԥаз ашҭа иааҭалеит. Володиагьы дҳақәшәеит, ҳгәылацәагьы ыҟоуп. Ныҳәан ауха:
ныҳәан ашьха закәу здыруаз, ицахьаз-иаахьаз рзгьы,
ныҳәан ашьха аӡбахә уҳәансҳәанла изаҳахьаз ҳазгьы.
Ақыжә иршьыз Аслан ижәны иааҭиган, агәыблаа азна
акәац афҩы лаҳалаҳауа инаганы инықәиргылеит. Даду,
аныхаԥааҩ иеиԥш, иҽазыҟаҵаны дыҟан, дааины днахагылеит. Уи ишьҭахьи иваралеи еиқәшәаз зегьы ҳаикәшаны
ҳгылан.

257

– Анцәа абзиара ҳзыҟаҵа! Анцәа ду улԥха ҳаҭ! Ахьыԥсҭеи ашьха сакарреи ирхылаԥшхәу аԥааимбарцәа шәылԥха ҳашәҭ! – иҳәеит дзымҵаныҳәоз хьыӡҳәала рыхьӡ ҳәаны.
– Рахәи уааԥсыреи еибааӡоит, жәытәнатә аахыс ҳабацәеи
урҭ рабацәеи рахәҳәырҭас ирыман ахьыԥсҭеи aшьхa сакарреи, ҳаргьы урҭ рышьҭра ҳақәуп. Сынтәа сныҳәаныԥхьаны
ҳарахә ашьха ианкасцоз, шәара сшәықәгәыӷноуп ишкасцаз:
шәылаԥш рхызарц аҳәара ҟаҵаны, аҿаҭахьа сықәысҵеит,
еибга-еизҩыда ианылбаалак, шәыхьӡала ԥшь-шьапык зҵоу
шьны ҭабуп ҳәа шшәасҳәо ала. Аа, ахьақәла иаҩсуаз ақыжә
ԥшаак шьны, агәы, агәаҵәа, акәац иалҵыз шалҵыз ҳаԥхьа
иқәгылоуп! Сҿаҭахьа насыгӡеит, иҭабуп ҳәа шәасҳәоит
шәылԥха-шәгәыԥха ҳамазааит! Сырахә иааӡа-ихьча ашьха
илбаазар, шәара шәоуп изыбзоуроу, шәылаԥш рхын, исыдшәыхьчалеит, иҭабуп. Ҽаангьы ԥшӡала ҳарахә aшьxa икаҳцо, иҳадыхьчаланы, рхәыжәи рцрыҵи рыда ԥхасҭа ҳамамкәа ҳаиқәшәыршәарц сшәыҳәоит. Агәарҭыԥ змаадаз, Володиа, ҽаанбзиала унеиааит, ашьха асакарра еиҩыжәжәа-еихыжәжәа изшаз Анцәа ду илԥха умазааит, уи иахылаԥшхәу аԥааимбар дузылԥхааит. Ҽаанбзиала шәнеиааит зегьы!
– иҳәан, маҷк дааҳәшәа дааҳаихырхәан, дҩаханы иаҵәца
ижәит. Уи ашьҭахь, ахацәа зегьы ҵәыцак-ҵәыцак кны аԥааимбарцәа ирықәныҳәеит, ҭабуп ҳәа рарҳәеит.
Ныҳәан ауха, иныҳәан аҭаацәа зегьы ҳзы, ныҳәан
иҳақәшәаз рзгьы. Ныҳәак еиԥш имҩаԥаагеит арахә ашьха
рылбаара иазкыз даду иҿаҭахьа.
АМАШӘЫР НЦӘАХӘЫ
Ицеит даҽа ҩымчыбжьа. Амашәыр нцәахәы ихьӡала даду
иӡатәны иоуишьҭыз арбаӷь, аика бжатаӡа ҳгәара иқәуп, абжьы ҵарыхәҵәаӡа акикиҳәа ҿыҭны, акәытқәа иреиҽырбо.
Ҳаҭыр змоу рбаӷьны ҳкәытқәа ишрылоу адыруашәоуп ахы
шымҩаԥнаго: ашьапқәа неихҳәа-неихҳәоуп ишныҟәо, изажәӡа; зны-зынлагьы ҟаҟа-ҟаҳәа абжьы ҭахәаҽӡа рбаӷь бызшәала акәытқәа акы ранаҳәахуеит, «ара сыҟоуп, акы шәа-

258

цәымшәан!» аҳәозар акәхап. Иҟоуп иҵегьы арбаӷьқәа, аха
урҭ зегьы иара риааиуеит, уи акәхап ас аҽыҟаҵаны изыҟоугьы! Дадугьы иҷыданы илаԥш ахуп: «Амашәыр нцәахәы
улԥха ҳамазааит, ухьӡала адәы иқәуп, ианаамҭоу агәаҵәа
усырбоит, ада хьаа ҳамамзааит!» – ҳәа нашьҭеиҳәалоит
уи зны-зынла. Аха арбаӷь ӡатә уи абадыруеи – иадырырцгьы аҭахӡам. Аха иааит уи аамҭагьы. Ԥшьашан. Ахәылԥазшәа, даду иҿы-инапы иӡәӡәан, арбаӷь аанкыланы дныҳәаныԥхьаны ишьын, нанду иналыҭан, ирахә рахь дцеит.
Даду иҭаххан аҭаацәа зегьы ақәшәар, аха Аслан имуит.
– Рбаӷьк ҳшьуеит ҳәа инахо излаарызеи! – иҳәеит иара.
– Насгьы уажәааигәа акәымзи ианыҟаз, усҟан ирасҳәеит
уаха арбаӷь ӡатә шыҟаҳҵо: иаар – бзиоуп, изымаар – гәыбӷан рымам.
– Уи акәзар ибзиоуп, – иҳәеит даду. – Аус злоу ирдыруазааит.
Амшгьы уажәшьҭа икьаҿымзи, ааилашәшәымҭазы арахә
рҭыԥ иқәҵаны данаахынҳәы, дааҭгыланы днаԥшы-ааԥшит.
– Уара арҭ уаҩ дмааӡеи?! – дсазҵааит даду. Ирдыруеит
аниҳәа Аслан, уеизгьы-уеизгъы иаауеит ҳәа дыҟан.
– Макьана рхабар ыҟам, – сҳәеит сара.
– Ҳаи аҽадҳәарақәа, шьапыла иаауазма, амашьынақәа
рыҵагылоупеи! – иҳәан, игәы нырханы, нас дааиԥхьхәыцын: ҳамацара ҳаидтәаланы ҵасым, уцаны Дикран дааиратәы сызиаҳәа...
Нанду лус лара илдыруан: ларбаӷь еиларшәшәа ичаԥаны, агәи, агәаҵәеи, аҵәынҵәлаӷьи хыхь инақәҵаны,
инықәлыргылеит. Абысҭагьы анҵарада ус амамкәа икнаҳан. Аслан еирыӡла аҩы ҭыхны иааиган, инықәиргылеит.
Даду дымтәаӡакәа днеиааиуан. Уи ус ҟазшьас иман: ас уск
анимоу, уи аҭыԥ иқәиҵаанӡа дтәаӡомызт, ишьапы дықәгылан. Дтәашәа-дгылашәа, длаҵҟьаҩаҵҟьо иҭахӡамызт
– игәы дамыртәозар акәхарын. Уажә дыззыҧшыз Дикран
иакәын. Абар уигьы дахьааиз! Даду уаҳа дымтәаӡакәа иҿы
ӡык нақәиҭәан, мпахьшьыла иҿы рбаны, маҷк дааҭгылеит.
– Дикран уоуп сыззыԥшыз, уажәшьҭа сус нап асыркып, – иҳәан, акәтыжь зныз асаан маҷк иара иахь даахан,
инықәиргылеит.

259

Аслан ашырҳәа днеин, аҵәца аҩы лҭаҭәаны инаваиргылеит. Даду аҵәца аақәихын:
– Анцәа абзиара ҳзыҟаҵа, Амашәыр нцәахәы улԥха
ҳаҭ, – иҳәан, аныҳәара дналагеит. – Ухьӡала иӡатәны иоусышьҭыз арбаӷь уаха иҟасҵеит, еилыршәшәа ичаԥаны
саԥхьа иқәгылоуп. Машәырда ахьхьаҳәа ҳаурақәа ҳадаҳкылеит: ажь ҳҭааит, аҽаҩра ҭаагалт, ҳамҿы-ҳамца зегь рыла
ҳҭышәынтәалеит. Уара иубзоураны аӡәы инапы кыдымҟьеит, ишьапы кыдамҟьеит, иҭабуп ҳәа уасҳәоит, улԥха-угәыԥха ҳамазааит. Иҳадаҳкылаз ҳаурақәа игәырӷьа чысны
иҳадаҳкылан ҳҳәартә, ҭаацәала ҳалаҭхаџьуа, аныҳәақәеи,
акампаниақәеи, ачарақәеи рыла инаҳхуа, қьаф ҳаманы
Анцәа ҳаиқәыршәа... Амашәыр нцәахәы ҳуҳәоит еснагь
улаԥш хаа ҳхызарц: аҷкәынцәа амашьынақәа ирықәтәоуп,
ҳара уардынк еиҵаҳҳәоит, абна ҳцоит, ашьха ҳцоит, аиха
ҳкуп, аигәышә ҳкуп – еснагь улаԥш хаа ҳагымзааит, улԥха
ҳамазааит!
– Амин! – ҳҳәеит зегьы ҳабжьы неилаҳаԥсан.
– Ҽаанбзиала шәнеиааит, Амашәыр нцәахәы илԥха
шәымазааит! – ҳара ҳахь даахьаҳәны дҳақәныҳәеит даду.
– Иҭабуп, Амашәыр нцәахәы илԥха умазааит! – иҳәеит
Дикран уи аҭакс.
Даду иаҵәца анижә ашьҭахь, аҵәца рҭәны Дикран ииҭан,
уигьы дныҳәаныԥхьеит. – Кан, ахныҳәара иҟоуҵаз алԥха
умазааит, Амашәыр нцәахәы илаԥш хаа еснагь ишәхызааит, иаҳхызааит, – иҳәан, ижәит.
Абри ашьҭахь нанду абысҭа анылҵан, ҳхәы ҳнахатәеит.
АҾАМАҾА АГЬАМА АБАРА
Даду иныҳәақәа рацәоуп, аха урҭ маҷишьозар акәхап, иҟам аныҳәагьы ихала иӡбаны иаԥиҵоит. Изахьӡузеи
аныҳәа? Аныҳәа гәырӷьароуп, аныҳәа қьафуроуп. Даду
иажәа иалоуп: «Нхаҩҵас акыруы, аҳҵас акрыф!» Иҵабыргыҵәҟьаны, нхаҩҵас акрызуз, ифатә ыҟоуп, ижәтә ыҟоуп – аҳҵас акрыфара захьӡугьы уи ауп! Аха акрыфарагьы

260

ҵакык амазароуп: уи иацзароуп агәырӷьара, уи иацзароуп
ақьафура. Убри акәзаап изырыӡбаз аныҳәақәагьы. Ақьафура зцым аныҳәа – уи ныҳәаӡам...
Убарҭқәа, убарҭқәа рзоуп зегь раԥхьа иргыланы даду
нхаҩҵас аус зиуа. Аусуразы даду ицназго дмаҷуп, аха нас
акрыфаразы дантәагьы, аҳҵас дтәароуп: ихәы ԥхазароуп,
ицыфа-игәыхә еиқәшәазароуп, иҩи иуаткеи ықәгылазароуп. Асасцәа иҭоушәа, дыццакӡом. «Ухәы уахьынӡахатәоу
уаџьал иалаӡам» иҳәалоит иара. Ҽыҵгазар акәхап, аха иара
уи агәра ганы дыҟоуп.
Уажәы нхаҩҵас акруны данҭышәынтәала, иныҳәақәа
рахь диасит: иҟоу аныҳәақәа дреиҷаҳаны имҩаԥигоит, иҟамыз ыҟазшәа иаԥиҵоит, нас уигьы ныҳәахоит ишнеи-шнеиуа.
– Ашықәс ҿыц ааигәоуп, џьықәреи ҿак улагар аҿамаҿа
агьама аабап, – иҳәеит даду, Аслан ихы наиқәкны. Уи акәын,
Аслани сареи аца ҳанҭаххын, калаҭк аџьықәреи ааҭганы,
аҿырпыга инахәлаԥса-нахәлаԥсо иааҿҳарпын, илаганы иаагеит. Аҽны сабшан, иахьа аҿамаҿа агьамабара иамшума,
ишԥаҟоу ҳәа даду ҳиазҵааит.
– Ари ныҳәаӡам, ҿаҭахьам, ус аҿамаҿа ҳақәныҳәоит ауп,
– иҳәеит даду, – уи азы мышкы алхны иҟаӡам, асабша еиҳагьы ианаалоит, иабаргузеи!..
Ишыҟаиҵалац еиԥш, даду арбаӷь дахныҳәаны ишьны
нанду илиҭеит. Ауха аҭаацәа ҳамацара ҳакәын иҟаз, Дикрангьы димыԥхьаӡеит. Нанду арбаӷь еиларшәшәа ичаԥаны инықәлыргылеит, ашыла ҿа иалхны абысҭа еилатыруа
иуны иҩкналҳаит, Аслани сареи аҩы ҭыхны иааҳгеит. Нас
нанду абысҭа анылҵан, ҳхәы ҳнахатәеит. Нанду ҳаишәачара амаҵ шылуц илуан – иаалымгацыз ааганы иқәлыргылон.
Даду аҵәца аақәхны дҩагылеит. Ҳаргьы ашырсырҳәа
ҳҩаҵҟьеит.
– Уаха аҿамаҿа агьама аабоит, – иҳәеит иара. – Аԥхӡы
наԥхьаҳәо иааҳрыхыз ҳаурақәа ҳадаҳкылеит: ҳцақәа ҭәны
игылоуп, иҭәуп ҳаҩцара, ус анакәха, ҳагәқәагьы ҭәуп. Аду
рацәаҳшьом, амаҷ ҟәнаҳшьом, иҳадаҳкылаз ҳаарыхра
ԥшӡала иаҳфо, иаажәуа, ачарақәеи акампаниақәеи ры-

261

лаҟаҳҵо, аныҳәақәа рылаауа, игәырӷьа чысны иҳадаҳкылеит ҳҳәаратәы Анцәа иҳаҭәашьа. Аҭаацәа зегьы уаха ҳзеиқәымшәеит, иақәшәазгьы иақәымшәазгьы ҳааԥсароуп
ҳзықәныҳәо, ҳааԥсарала ҳаҭхаџьлааит, зегь ҽаанбзиала Анцәа ҳнашьҭы!
– Амин! – ҳҳәеит ҳабжьы неилаԥсаны. Даду иаҵәца
анижә ашьҭахь арбаӷь агәаҵәа ҽыҭк аамихын, арашых сыӡбал иаахьшьны иҿы инҭеиҵеит.
– Бара аду, бааины аҿамаҿа бақәныҳәеи! – иҳәан, нанду иналыдиҵеит, иара ихәҭаз аныҟаиҵа ашьҭахь. Уигьы
ашырҳәа лаҵәца хәыҷы ааганы иҩалырҭәын, аҿамаҿа
дақәныҳәеит, дҳақәныҳәеит зегьы. Нас зегьы ҳлеидтәалан,
ҳныҳәа-чара инацаҳҵеит...
Абас имҩаԥысит аҿамаҿа агьама абара иазкыз ҳныҳәагьы.
ААМҬАХӘ
Даду инхаҩра днахыҳәҳәо аҿынӡа дҩыҟаҵаҩуп. Уи
иҩы арҽхәаԥхьыӡ Аҟәанӡагьы инаӡахьеит. Уа бзиа ибаны
иржәлоит. Уимоу, зны-зынла абри аҩы ҭазҭәаз ҳәа иныҳәаҿа
анааныркылогьы ыҟоуп. Уи иара ианиаҳалак игәы иахәоит.
Аҩы амацара акәым, даду ауатка аршрагьы убасҵәҟьа
дазҟазоуп. Даду иуаткагьы Аҟәа иржәлоит, аха ауатка
аҽхәаԥхьыӡ уиаҟара иахьыҟам акәхап, ари зыршыда ҳәагьы
иазҵаауа смаҳаӡацызт – ус иржәуан аҟароуп. Убри аҟнытә,
сынтәа сыблала избаанӡа, исыздырӡомызт ауаткаршраҿы
уи илаз аҟазара.
Аҩы шааиҵихыз еиԥш, ачан аҿы ажьаӷь еиламшырц дылҭагылан иҟын, нас ауатка аршра нап аиркит. Даду
араҟа ихатәы лабораториа имоуп, уи азоуп «инхаҩра
днахыҳәҳәо» зысҳәазгьы. Уи «илабораториа» уныҩнашылар, анхаҩы-лаборант уаҟа дубоит (ус изаҳҳәап, игәы
иахәоит!): раԥхьа иааиз х-литрак зкуа абалон азна ауатка,
уи актәи асорт акәхап, уа инықәиргылоит, уи инаваиргылоит аҩбатәи, нас – ахԥатәи. Абас еихшаны ишыҟоугьы,

262

аӡыхь еиԥш икәеикәеиуа иқәгылоуп иршыз ауатка зегьы.
Аҵыхәтәан даалаган, алаборант ишыҟаиҵо еиԥш, ашоурашәага еиԥшу аџьбарара гәаҭага нӡааргыла-нӡааргыло
зегьы рыџьбарара аагәеиҭоит. (Аԥсыҽ, мамзаргьы маҷк
зыԥштәы ааиҭазкыз, уахь ирылаӡам, уи амҵҟрышь иналаҭәаны ҩынтә иршуеит). Абас «алабораториала» аџьабарара анышьақәиргылалак ашьҭахь, зегьы ааизакны ауалыр
ҷыда илҭеиҭәан, арыԥҵәа аарханы инаиргылоит. Ахымш
рзы дныҳәаныԥхьаны иаахиртын, аграфин ала иҭыхны
иааган инықәиргылеит, ацәаԥшҭәахәы деиҽырбо. Ауалыр
уаанӡа аҩы ахьҭеиҭәахьаз иабзоураны, уажә иԥхеиԥхеиуа
убас аԥштәы арбзиеит, ахаан агьама шызымбацгьы, аҩызла еиԥш, изжәындаз аасгәахәит. Сара сакәым, нандугьы
лылаԥш надхалеит.
Даду афырџьан илҭаҭәаны иаақәихын, зны иҩы шьҭыхны днахәаԥшит, нас днафҩит. Игәы ишахәаз удырратәы
ихы-иҿы аалашеит.
– Анцәа уаниҳәо абас иҟоу арыжәтә кны уиҳәозароуп,
– иҳәеит иара. – Ҩызаргьы ицқьазароуп, зхьышьаргәыҵа
сакәыхшоу ацқьа бзиа ибоит. Улԥха угәыԥха ҳаҭ, ҳаԥсуа
чеиџьыкеи иԥхеиԥхеиуа уи иацу азераби Анцәа иҳагумыжьын, – иҳәан, дҩахан, гьамала игәарԥханы ижәит.
Азныказы ауатка аџьбарара иҿи иҟырҟи ҩҭнаблааит, аха
нас «уфф!» ҳәа иԥсыԥ анааивига, иижәыз агьама шинырыз
удырратәы, ихы-иҿы иаанырит. Уажәы избоит ирҽхәаргьы
шиҭаху. Сагьымҩашьеит.
– Ари ахәшә еиҵаҵа иаҩызоуп, – иҳәеит иара, – ахәшәеиҵаҵа еиԥш ауп ишыжәтәугьы.
Абас ажәақәа ахҳәааны данаатәа:
– Уажәшьҭа абри кныхтәуп, – иҳәан, амаҵурҭа акәакь
ахь илаԥш наирхеит. Уаҟа иҩаҳаракны аԥаҭлыка кнаҳан,
қьаадк илаҳәаны. Уажәы уи акныхра аамҭа ааит. Уи ауп
даду ииҳәазгьы, аха ари аԥаҭлыка аҭоурых змоу акоуп, убри
аҟнытә уи ус иаармариангьы иузыкныхӡом – рбаӷьк шьны
уныҳәаныԥхьаны икнухроуп.
Даду знык ииҳәаз нанду ҩынтә илырҳәаӡомызт, уажәгьы ус акәын: иааиуаз аԥшьашазы рбаӷък шьны, аԥаҭлыка

263

акныхра иазку аҭаацәаратә ныҳәа аҽазыҟаҵара иалагеит.
Ари иааинырслоу ҭаацәаратә ныҳәоуп аҟнытә, агаҿахьгьы
дыррак ҟарымҵаӡеит.
Даду, арыжәтә аҟаҵара дшазҟазоу еиԥш, нандугьы
афатә аҟаҵара дазҟазоуп. Уи аамҭа кьаҿк иалагӡаны ларбаӷь џьыкҵәаҵәала еилыршәшәа ичаԥаны инықәлыргылеит, лчашә афҩы хааӡа иӡны афрына иааҭылгеит, лбысҭа
еилатыруа иуны иныкналҳаит. Аҵыхәтәан арашых сыӡбал
ҿыцаҳәцаҳәо илчаԥан, арашыха хҭәаланы лыкәтыжь инавалыргылеит.
Абас нанду, абысҭа анҵарада, лусқәа даарылгеит. Абри
аамҭазы дааҩнашылеит Аслангьы. Даду иакәзар, ирахәишәахә рҭыԥ иқәҵаны данааҩнашыла, зегь мазеины ианиба, уаҳа дымтәаӡакәа днахынҳәын, иҿы-инапы ӡәӡәаны,
иԥаҵақәа днарыха-аарыхо даахынҳәит. Ҳаргьы ҳгылоуп
ҳаизыԥшуа. Аныҳәара иҽазкуа, даагылеит.
– Ҵыԥх уажәааны, ҳажьаӷь анҳаршы ашьҭахь, ҽаанбзиала ҳәа аамҭахә ахьӡала аԥаҭлыка кнаҳҳаит, – иҳәан,
маҷк днаскьаны икнаҳаз аԥаҭлыкахь дааԥшит, – уаха арбаӷь ԥшаах шьны, ҭаацәала ҳхы ҳақәгәырӷьо, икнаҳхуеит.
Иаԥхьа игылаз аҟәардә дҩықәгыланы аԥаҭлыка аакнихын,
дылбааит, излаҳәаз ақьаад иагәылхуа. Ахҩа ҩахиршәан,
астол ахь дааҳәны афырџьан ҩаирҭәын, иаақәихит. – Анцәа абзиара ҳзыҟаҵа, сынтәа изаамҭахәу улԥха ҳаҭ! Ҳазҭоу
ашықәс хар змам шықәсуп: аҳәынҭқарра аганахьала, ҭынч
ҳанхартә-ҳанҵыртә, Аԥсны аҭышәынтәалара иаҿуп; аԥсабара акәзар, иаҳзылԥхан, амра анаҳҭахыз иаҳзыԥхеит,
ақәа анаҳҭахыз иҳазлеит, абасала ҳаарыхрақәа барақьаҭны
иҳауит. Ҳааԥсароуп, ҵабыргуп, аха аамҭагьы ҳацныҟәеит. Урҭқәа зегьы Анцәа ду уоуп изџьаҳшьауа, сынтәа изаамҭахәу уоуп, аԥааимбарцәа шәоуп – зегьы шәылаԥш хаа
ҳхуп, иҭабуп ҳәа шәаҳҳәоит, шәылԥха-шәгәыԥха ҳагымзааит! Иахьшәны, иааиуа аԥшьашаз, Аамҭахә ахьӡала аԥаҭлыка еиҭакнасҳауеит. Ҽаангьы уажәааны аамҭа алԥха ҳаманы,
ҭаацәала ҳхы ҳақәгәырӷьо, ҳ–Аԥсны иҵегьы иҭышәынтәало, ҳажәлар рыԥсадгьыл иахыбаамкәа, ҭынч инхо-инҵуа
Анцәа иҟаҵа.

264

– Амин! – ҳҳәеит, даду иныҳәаԥхьыӡ инақәырӷызны.
– Ҽаанбзиала шәнеилааит зегьы! – иҳәан, аҵыхәтәан
ҳара ҳахь маҷк дааҳәшәа дааҳақәныҳәеит.
Абас имҩаԥаагеит Аамҭахә иазкыз аҭаацәаратә ныҳәа.
Ҳхәы ҳанахатәа, аныҳәаҿақәа кны, аныҳәа ныҳәаҵас
имҩаԥигеит даду. Уи ауха зегьы даараӡа ҳгәалаҟара бзиан.
АЧАРА
Аҭаца лаагара! Аҭаацәа ҿыц раԥҵара! Ауацәа ҿыцқәа
рырҳара! – иреиӷьу гәырӷьароуп, еиҳараӡак ани аби рзы.
Ари хҭыс дуӡӡоуп аҭаацәа рзгьы. Аха ари агәырӷьара ду
«аҿҳәарақәа» ирхыԥо, ҿҳәарак амаӡамкәа иандәықәлалак,
убри згәы хыҭхыҭуа иазԥшу зегьы агәамҵхамҵра иалагоит. Еиҳараӡак ани аби. Ҳаазқәалаз абри аҩыза ацҭәы ҳауа
ҳалагеит ҳаргьы.
– Уаҳа сылшом шьҭа, ас уабанӡанеиааило?!. – гәамҵра
ззымдырӡоз нанду дгәамҵны Аслан аӷырԥ ааихлыргалоит.
Дызгәамҵуеи узҳәом: ашьыжь сангыло лыҩнсқәа дырҿуп,
уаха санышьҭалогьы – ус. Шьыбжьон ҳаԥсы анаҳшьо, лара
ҳхәы ҟалҵоит. Сара нанду санлызхәыцуа ҩажәи ԥшьба сааҭ
лшьапы дықәгылоушәа сгәы иабоит, нас, дабамгәамҵуеи!
Аха араҟа ааԥсара амацарагьы акәым...
– Бмыццакын, мама, аусқәа зегьы ҿҳәарак-ҿҳәарак рымоуп, – алаф лылихуеит Аслангьы. Уи иан уиаҟараҵәҟьагьы дылцәыԥхашьаӡом – гәаартыла дзылмацәажәозаргьы,
лафк лылихуеит. Даду иҟноуп уи акгьы ахьизымҳәо.
Иара дадугьы зны-зынла даагәамҵны алеи-аҳәеи кыдиҟьалоит:
– Абарҭ аҿар акгьы иаԥсаӡам! – иҳәалоит иара иаарымҽыӷны. – Сшыҭаҳмадоугьы слабашьа аакыдхны
сдәықәлар, џьара акы ҟасҵоит, арҭ зызԥшу сыздыруам!
Аслан дԥышәарччо ашьшьыҳәа ддәылҵны иҿынеихоит.
Уи иаанагоз: «Умыццакын, аусқәа зегьы ҿҳәарак-ҿҳәарак
рымоуп!»
Иааит уи аҿҳәарагьы. Ҽнак дадуи сареи аҭәа ааҳарҳәуан, ахәылԥаз ҳаидарақәа амҿы ҳаманы аҩныҟа ҳхынҳәит.

265

Нанду лгәалаҟара шыбзиоу удырратәы ашыр-шырҳәа
лыҩнусқәа дырҿуп, лгәашьымх лыҵԥраауа. Сара даду сизымԥшкәа ирласшәа сааит. Уи иааира дахыццакуа, уара ари
уабду дмааӡои ҳәа ҩынтәҟагьы дсазҵааит. Саргьы гәҽанызааарак аасоуит. Аха урҭқәа даду иабеидыруаз, иеидара
амҿырҟәараҿы ахәараҳәа инкажьны ашьшьыҳәа дааҩнашылан, иҭыԥ аҿы днеин днатәеит. Нанду, дынкҿас-аакҿасшәа ҟалҵан, лусқәа «аахыркәшаны» дааин, даду иааигәа
даатәеит, лгәы иҭоу лхы-лҿы ианыԥшуа. Сара урҭқәа акгьы
«збаӡом», уажәраанӡа сзыԥхьоз сышәҟәы аақәысхын «сылахь иаԥыракны» саатәеит.
– Уара аду, лымҳаҭаск соуит, ҳааилацәажәар сҭахын,
– лҳәеит лара лыбжьы ныҵакны. Даду ихы-иҿы гәҽанызаарак ааныԥшит.
– Закәытә лымҳаҭасузеи, аҷкәын иганахь алоума? – абжьааԥны аӷьаҩ-аӷьаҩҳәа ицәажәоз, уажәы нанду лаҵкысгьы
ибжьы ларҟәны длазҵааит. Нанду лгәалаҟазара зеиԥшрази
лҳәашьеи рыла хымԥада идырит лажәа ахы ахьхоз.
– Аиеи, ус ауп, макьана инеиқәыԥшуеит аҟароуп, ҳгәаанагара дазԥшуп.
Нанду аҵыхәтәантәи лажәа даду еиҳагьы игәы иаахәан,
игәалаҟара бзиан дааиԥхьхәыцит.
– Ҳаи, аҽадҳәыс, дышҵаашазгьы идырит! – иҳәеит иара.
– Ааи, лҭаацәа снарылаԥшны сыҟандаз!
– Аҳыҳ, иара ианигәаӷь, уажәы уара лҭаацәа, рыуа, рдаракәац ҳәа уалагеит! – иаҽԥнылҳәеит нанду. Уиакәхеит:
даду игәалаҟара аабжьылхит.
– Бзамыҟә! – иҳәан, инақәырӷәӷәашәа, дышгәааз лырдыруа, зымҩашәа дыԥшуа даатәеит. Нандугьы, хырқьиара
даламгакәа ҿымҭкәа дтәан. – Ауаҩы арахә ааӡатәыс ихәҳауазаргыы ахылҵшьҭра дазҵаауеит, бара аҭаца даабгоит
былзымҵааӡакәа, баншьа иԥҳа лакәзаргьы быздыруам!
– Аиеи гәышьа, ус ауми ишахәҭоу, аха ҳара ҳашԥшыз
ҳгәы ԥҵәеит, дзеиԥшразаалак аӡәы даага ҳамҳәеи!
– Дзеиԥшразаалак ҳәа аҭаца дышԥаарго! Бара баан, саб
дыҩҽыжәланы шәқыҭан дцан, абарҭ аҭаацәа зеиԥшроузеи,
ҟазшьас ирымоузеи ҳәа дшәазҵааит, – даду иарԥысрагьы

266

ааигәалаиршәеит. – Бара бакәӡам дзызҵааз! Аеи, шьҭа, баргьы дбазҵаазар акәхап.
– Ииашоуп, ҳабацәа ус иҟамзи, урҭқәа зегьы мап
рцәаҳкит акәымзар, – даду ииҳәаз дазааит аҵыхәтәан.
– Сара исҭаху сҭаца дызлиааз аҭаацәа ҟазшьас ирымоу
аилкаароуп: рыԥсы цқьоума, рнапхы цқьоума? – Ацқьароуп зегьы ирыцку. Ан бзиа лыԥҳа дыбзиамхарц залшаӡом...
Абас реицәажәара ыҟан уи аҽны, аха аус ахьыҟаз
раԥхьаҟа акәын. Аҭаацәа рҿы уажәраанӡа иҟаз агәҭынчра
рцәыӡит. Адыррақәа рырҭан, саҳәшьа дуцәа кылхх иаакылҟьеит. Нас шьоук цеит, шьоук ааит – еилацәажәароуп
иҟоу. Урҭ реихшьала дадугьы илымҳа инҭыршьуеит.
Сара иџьасшьаз – ирҳәо аӡәы иаҳар ҳәа ишәошәа, зегьы рыбжьы ныҵакны ихәыҭхәыҭуоуп ишцәажәо. Макьана
имаӡами, аус ҟаалаанӡа идраргамар рҭахым. Уи ус шакәыз
аҵыхәтәан ауп ианеилыскааз.
Абас ацара-аарақәеи аидхәыҭхәыҭларақәеи ишырҿыз,
мчыбжьык аҟара ҵхьан еиԥш, еилыркааз шеилыркааз сыздыруам, аха даду инапы ақәиҵазар акәхап, аус ҟаҵоуп рҳәеит. Абыржәоуп зегьы рыбжьы ҭганы урҭқәа рҳәо ианалага.
Уи инақәырццакны ахәыҷымҷгьы еимырдеит рҳәеит. Ари
заҳаз еиҳаракгьы аҳәсақәа, агәыла-азла еицрыхәхәа рҿаархеит. Аслан урҭ анибалак аҵаҟатәи ашә ала дындәылшьшь
дцон. Ари збоз дҵәылхны ажәақәак наишьҭазҳәозгьы ыҟан.
Уи аҳәсақәа еиҳа ирзымариоуп.
– Анцәа иџьшьоуп, ажәабжь бзиа иҳаҳаз хирхааит, ҳгәы
иахәеит! – нандуи дадуи гәыдкыланы, ирықәныҳәон.
– Иҭабуп, Анцәа иџьышәшьара абзиа шәҭаалааит! – аҭак
ажәа рҳәон аԥшәмацәагьы.
– Аԥсуара Анцәа иумырӡын, иара шәихәаԥши, Аԥсуара
шныҟәиго! – Аслан дџьаршьон џьоукгьы.
– Шәааишь арахь, шәааишь! – ус ажәала реиқәныҳәара
иазирхозма даду, урҭ ихьырԥшны амаҵурҭахь дҿынеихон...
II
Ҽнак агәылацәа ахацәа рҽааидкыланы иааит.
– Ажәабжь иҳаҳаз ҳгәы иахәеит, ҭацамшы даажәгааит,
ауаа бзиақәа шәрылахәхааит! – даду диқәныҳәеит урҭ ре-

267

иҳабы. Уи иныҳәаԥхьыӡ иақәдырӷызит ицызгьы. Нас ҭынч
ианаатәа:
– Ачаразы угәы иҭоузеи, Кан, инаскьоугоума, иааскьоугоума? – диазҵааит Едгьы.
– Сара исҭахыҵәҟьоу – ауаа анеилахам шьхалбаан ауп,
– иҳәеит даду.
– Ииашами, уҩы аныҟаала, усҟан зегь ыҟоуп! – иаақәдырӷызит зегьы. – Усҟан амшқәагьы бзиахоит.
– Амш сацәшәаӡом, ҳара амш бзиа ҳақәуп, – даду дазгәдуны даацәажәеит. Уажәнатә ишәасҳәоит амш шҳауа. Уи
акәым, даҽакуп гәыҵхас исымоу: аты абла анаиоу аџьымшь
иаҳәон ҳәа, сахьажәыз акәхап, аԥсуаҵас аргама, аҭацаагара
сазгәышьуа салагеит. «Ҳаи, сыԥҳа дызгада?!» ҳәа иҿҟьаса
илышьҭало, насгьы иан лыԥсы... иаб иԥсы ҳәа, агәшыра
ауаҩы ихәҭоугьы ихәҭамгьы инарҳәоит, сара сыуацәа ҿыцқәеи сареи ус ҳаибадырыр сҭахым. Ауа ҿыц ирҳара – уи ус
дууп. Ҳабацәа ари аус ирмарианы иахәаԥшӡомызт.
Даду ицәыригаз азҵаара зегьы рыгәқәа архыҭхыҭит.
– Ааи, Аԥсуара сакәыхшандаз! – иҳәеит Дикран даақәыԥсычҳан. Уи ихы-иҿы ианыԥшуан иҵаулаз хьаак,
ихараз гәхьаагарак. – Зегьы еиқәышәшәа иаҳнамҭази, аха
иабаҟоу, жәҩангәашәԥхьара збаны зҿы еилымгаз ҳаиҩызахан, инаҳампыҵԥшша ицеит.
– Уажә игәхьаагоит! – иажәа ныбжьеигалеит Леуа. – Уимоу амазара ануцәыӡлак акәзаап уи зыԥсоу анудыруа!
– Аиеи, игәхьаагоит – зхылԥа ыршәны иашьҭалаз
ҳаиҩызамхеи! Уи шмазаразгьы уажәоуп еилаҳкаауа ҳаналагаз! – урҭ рхьаа инациҵеит Едгьы.
– Аргама аҭацаагара злабзиаз рацәан, аха зегьы
ирыцкыз, анахьгьы арахьгьы еиқәшаҳаҭны иҟалаз аус
аҭакԥхықәра дуун – еиднагалаз рзгьы, аҭаацәа рзгьы.
– «Аԥсуара сакәыхшандаз» зысҳәаз убри азоуми! – иаақәирӷызит Дикран. – Уажә ишԥаҟоу? Реилаларагьы реилыҵрагьы мариахеит. Иџьоушьаша, анахьгьы арахьгьы
аҭаацәа рус рҽаларгалаӡом. Ари ԥсыуароума?! Кани сареи
ҳахаанны иаамбахьеи аҭаацәа рҳәоуеиқәымшәара иалацәажәаны ианырыӡбоз. Аҩганк, нас ауаа хатәрақәа адгала-

268

ны иалацәажәон, иагьырыӡбон. Ахшара змоу еилыҵшьас
ирымази, уи ҟалашьа змамыз акы акәымзи! Аԥҳәыс лҭыԥ
лдыруан. Зегь зыбзоураз убри акәын.
– Ари иҟалаз шәымбои, – даду иааирӡырҩит. – Аԥсуара
уи ажәлар рҭоурых ауп, уи ахьынтәиаауа здыруада, иҟалап
Нарҭаа иаадыркны иаауазар...
– Уажәа хьыла иԥысҟоит, – Дикран иажәа ныбжьеигалеит. – Нарҭаа рхаҭа аԥсыуаамзи? Иаԥсыуаан! Урҭ аԥсуаҵас
рхы мҩаԥыргон, ус анакәха, урҭ раԥхьагьы Аԥсуара ыҟан.
– Ус акәхап, ҳара ара итәоу уи аҭоурых ҳаздыруам, аха
абри Баҭал урҭқәа интересс имоуп, аҵара аниҵалак иҭиҵааит, уи иаҭаху усуп. Исҳәарц исҭаху: Аԥсуара ыӡуа иалагеит
ҳәа ҳгәы иалоуп. Аԥсуаа ҳаҟоуп – Аԥсуара аӡра иаҿуп! Избан? Нарҭаа иаадыркны Аԥсуара аауан: аӡы ируан, ашьха
ихыҵуан, ӡи мцеи акы иннамкыло иаауан, иаауан, ишааиуаз ҳара иааҳадгылеит. Иаазгозгьы ҳабацәеи урҭ рабацәеи
ракәын. Ҳара ҳхаан «апартиа» рҳәеит, «акамсамал» рҳәеит
– урҭ роуп иҟоу, Аԥсуара ажәит рҳәеит. Урҭ ирҳәаз аахаҵаны Аԥсуара казыжьыз рацәахеит. Абасала, ажәытәи аҿатәи
еимаздоз ацҳа хырхын, Аԥсуара Нырцә инхеит, Аарцә иҟаз
иџьаршьо иалагеит Аԥсуара, избанзар, уи имбаӡацт Аԥсуара. Иумбац дубар дудыруоу? Дуздырӡом. Нас ҳашшыхуеит
иҟалазеи ҳәа, ҳазҵаахуеит ҳ-Аԥсуара абаҟоу ҳәа. Иабаҟоу,
иахьынҳажьыз аӡнырцә иҟоуп! Аарцә аҿар еиҵагылаз иабардыруеи Нырцә инхаз Аԥсуара закәу! Иҵабыргыҵәҟьаны, иумбац дубар дудыруоу?! – Ҳампалуп дахьудыруа!
– Иумбац ԥхыӡлагьы дубаӡом! – иҳәеит Дикран. – Аԥсуара аԥсуа бызшәа иаҩызоуп, иааиԥмырҟьаӡакәа абиԥарақәа
еимырдалозароуп. Ианааиԥҟьа, Кан ишуҳәаз еиԥш, иара
здыруа ишрымоу Нырцә инхоит, Аарцә аӡәгьы издырӡом.
Урҭ уажәшьҭа даҽа милаҭуп, даҽа ҵасуп, қьабзуп ирымоу.
Нас урҭ шықәсқәак рышьҭахь Нырцәи Аарцәи ааиқәшәар
ҷан-ҷаны еибакны рыблақәа ҭибахуа иалагоит: уара уаԥсыуаӡам, мап, уара уоуп иаԥсыуам ҳәа.
– Дикран сгәы иааҭиҳәааит! – иҳәеит даду. – Убри ҳабацәа иаҳдырбаз ҭаацәаратә мыҳәак-ныԥхьак инадыркны амаҷсаҷ аҟынӡа акы аабжьамыжьӡакәа зегьы ҟасҵоит,

269

ахәыҷқәа ирбааит, ираҳааит, иалагәырӷьааит. Урҭ ҳаргьы
иныҟәаамгои, аха зны-зынла убарҭ амаҷсаҷқәа рыгәхьаа
анаҳкым ыҟоуп акәымзар, – иҿы иқәшаҳаҭхеит Дикран.
– Аха, умбои, амаҷсаҷқәа рылоуп Аԥсуара злеибарку, урҭ
акакала икаҳажьуа ҳалагар, нас хадара змоу адугьы ҳнадгылоит.
– Амаҷсаҷ угәы аназымбыл, аду уҽаҿушьаауа уҟоума!
– иҳәеит Едгьы, иааҵәылхшәа. – Укәытҵареи, убоуреи,
умаҵурҭеи, укәасқьеи – арҭ акы кажьны егьи узеиқәырхоума?!
– Уара ахәацаԥшь алақәа ҭнахызшәа ҳцәажәоит, аха сгәы
зырӷәӷәо даҽакгьы ыҟоуп, реицәажәара ахырхарҭа иԥсахит
даду. – Иахьа еиԥш Аԥсуара азҿлымҳара арҭауа сымбацт.
Уи ашколқәа рҟынгьы ирҵозаап! Урҭ Аԥсуара агәбылра
ддыркыр, ҳара ҳахьынӡарымоу иӡызгьы шьақәдыргылоит,
нас уԥшыр, анаҩс ҳара ҳаҵкысгьы иныҟәырго иалагоит.
– Аҳ, Кан, уҿы изҳәаз чашәла иҭәызаргьы! – иҳәеит Едгьы. – Аха сара сшәазҵаар сҭахуп: иахьатәи аҿар зеиԥшроу
шәымбаӡои? Абарҭ роума Аԥсуара шьақәзыргылап ҳәа шәзықәгәыӷуа?!
Аамҭацк аҟара иаршанхеит уи иаахжәаны иқәиргылаз
азҵаара. Дасу иара итәала уажә аҿар ракәын изызхәыцуаз.
– Ишаҳааӡаз иҟоуп, – иҳәеит Леуа иҽырҭынчӡаны. – Аҿари ҳареи ҳаибаркны ҳазмаз Аԥсуара акәын: дара рыблақәа
ҭырхаха ҳара иаҳзыԥшын, ҳара иаҳҳәауа дара рзын изакәанын. Анахьгьы арахьгьы ҳаицхыраан Аԥсуара каҳажьит,
аҿар ишышәҭаху шәыҟаз ҳәа раҳҳәеит. Уажәы ҳашшуеит
изеиԥшроу шәымбаӡои ҳәа – дара ишырҭаху иҟоуп, ҳара
иаҳҭаху дара ирыздырӡом.
– Леуа, усгьы умҳәан, усгьы умҳәан! – имеикит Дикран.
– Едгьы, уаргьы уиашам! Уара цәыхацәыфарақәак ракәхап зыӡбахә умоу, аха Аԥсуара зегьы иаукарыжьх, уи казмыжьыз рыхшара урыхәаԥши, уареи сареи ҳаҵкысгьы Аԥсуара ныҟәыргоит. Урҭ ракәӡами ари аибашьра ду аҿы Аԥсны еиқәзырхаз!
– Уа уиашоуп! – Едгьы иаразнак дхьаҵын, диқәшаҳаҭхеит!

270

– Уара, ҳаззааиз ҳхаршҭны ҳамҩахнаҟьаӡеит!.. – уажәраанӡа ҭынч ирзыӡырҩуаз Хьырбеи аҽԥныҳәа ныҟаиҵан, реицәажәара ааиқәиҳәалеит. – Кан, аԥсуаҵас аҭацаагара уалацәажәон...
Зегьы рылаԥш даду иахь иниаргеит. Уи дааиԥхьхәыцын:
– Аиеи, уи сазгәышьуан, аха лымҳаҭаск соун, кыр саархәыцит, – иҳәеит даду. – Ҳҭаца хәыҷы лаҳәшьеиҳабы
аҩнра дымцацкәа дыҟазаап. Аԥсуаҵас игәгам, лаҳәшьеиҳаб
дшыҟоу аргама лышьҭра. Сара сгәы иҭан шәыуара сгәаԥхеит, мап сцәышәымкын ҳәа аргама ауаҩы дырнысҵарц, аха
уажәшьҭа сыҽсмыргамар акәхеит.
– Аа, аԥсуа кәамаҵама иламыс мацараха ишыҟоу!
– иҳәеит Едгьы. – Уажәшьҭа аригьы «маҷсаҷуп» ҳәа икажь!
– Ари иеиԥшума «амаҷсаҷқәа» ажәлар рҟәышреи рыламыси надкыланы икаҳажьхьоу! – иҳәеит Леуа, – нас уԥшыр
атәымуаа рҵасқәа изырхьынҳалауазеи ҳҳәахуеит: ауаҩы
ҵаск ныҟәигозароуп – ма иара итәы, ма даҽаӡәы итәы.
Ҳазхәыцхьоума ҳара аҭоурых аҿаԥхьа ацәгьара иҟаҳҵо зеиԥшроу? Уара утәы анурӡ, нас мышкызны, арҭ зусҭада, ҵас
рымам, қьабз рымам, иабаанагеи ҳәа ҳҵәылрымхуеи! Уи
иахьа ҳазхәыцуама?
– Иубама «амаҷсаҷ» ҳахькылнаго! – иҳәеит еиҭах Едгьы.
– Уажәоуп уи саназхәыц...
Абас аҭацаагара инахҳәааны краамҭа Аԥсуара иалацәажәон аигәылацәа. Сара исҭахызгьы уи акәын. Исзымдыруаз шаҟа саҳазеи уи аҽны!
III
Абас аиҭанеиааирақәеи адныҳәаларақәеи рҵыхәа
анԥҵәа, ачара аҽазыҟаҵара иалагеит. Даду иҟаиҵараны
иҟоузеи, иҷкәынцәа роуп зегь ҟазҵо, аха, мап, уи иуама
– зегь иара иус рылоуп!
– Ачаразы изаҳҳәауа рсиа ҟаҳҵароуп! – иҳәан, уахык зегьы ҳааидикылеит. – Иахьа ауеи агәыцхәи зегьы еибазырбо
чароуп, сара уак иаҳасабала чарак аҿы исазҳәахьоу зегьы
ирасҳәароуп! – дҵаны иқәиргылеит зегьы рҿаԥхьа.

271

Даду ишиҳәаз еиԥш, асиа ианырҵеит зыхьӡ иҳәаз зегьы.
Нас ииасуеит аҩызцәеи ақәлацәеи рахь. Уаҟагьы дасу ииҭаху аниҵон. Аҵыхәтәан еихшьаланы илахәаԥшызар, мыцхәӡа ирацәаҩхеит. Хыџьара ишаны хәҭак ацрыхтәуп рҳәеит, аха асиа анҵара мариоуп, иуадаҩу аныхроуп. Абраҟа
иҟалеит аҳәоуеиқәымшәареи аимак-аиҿаки.
– Сара сыуацәеи сықәлацәеи шәрыламкьысын! – иаахҵәаны ргәырҽаниҵеит даду.
– Maп! – рҳәеит егьырҭ. – Уара уқәлацәа ҩынтә-хынтә
ачаразы ироуҳәахьеит, уажәы уаарҟәаҵ. Ауацәагьы,
игәакьаӡоу рыда, инеихьшьы-ааихьшьу аӡәгьы иаҳҳәаӡом.
– Нас, изашәҳәода?! – дыҵҟьеит даду.
– Ҳҩызцәа, ҳақәлацәа, – аҭак ҟарҵеит аишьцәа, – ачара
ззаауа рҩызцәа раԥхьа инаргыланы.
Урҭ ирҳәаз раҳәшьцәагьы анадгыла, даду дгәаан,
илабашьа ааиҵшьуа ддәылҵны дцеит. Ԥыҭк анааҵ, са
срышьҭит, даду даага ҳәа. Мап-чап иҳәан, аха уара ишуҭаху
иҟарҵоит, уаала анысҳәа, ҳамҭакы дхәыц-хәыцуа дгылан,
нас ашьшьыҳәа дхынҳәны иҿааихеит.
– Уара, ахәыҷқәа реиԥш угәааны ушԥацо! – даду акы
иҳәаанӡа, аҽԥныҳәа ныҟаиҵеит папа. – Ирацәаҩхеит, ҳсиа
ҳаркьаҿроуп, уаҳа акгьы!
– Ирацәаҩхеит, ииашоуп, ҳазҭагылоу аамҭа гәаҭаны,
ауаа иҳаҭәарымшьо ҟаҳамҵароуп, аха сыуацәа роума
имыцхәхаз?! – дхьаҵуамызт дадугьы. – Нас уаҵәы ҳахьааиқәшәо ишԥарасҳәо?!
– Уара ууацәа ҳара иҳауацәаӡами? – папагьы дхьаҵуамызт. – Агәакьацәа уаҩ дынҳажьуам, уара неихьшьы-ааихьшьык урхьнымҳалан. Уаатәеи ара, ахы инаркны
саҧхьоит.
Абас еиҿыхарала, еимакы-еиҿакрыла, еиқәшаҳаҭны
асиа шьақәдыргылеит, даду дақәыршаҳаҭны.
– Уажәшьҭа шәӡырҩи! – иҳәан, даду иааирӡырҩит. – Ачаразы ҳауацәа ираҳҳәаанӡа аҭаца дыбжьаагароуп.
Ари баша ишимҳәаз дырны зегьы ҿымҭӡакәа инеиҿаԥшы-ааиҿаԥшит. Дадугьы уи зхиҳәааз аҳәара дахымццакит.

272

– Ачара аҽнынӡа ҳааԥшыр иауеи? – зегь раԥхьа дазҵааит саҳәшьаду.
– Ҳауацәа ҿыцқәа раҳаҭыр батәуп, – иҳәеит даду. – Ачара шаауа урҭ рқыҭанӡа инаӡоит, уагьы ҳауацәа нхоит, урҭ
азҵаашт ҭацас иааргода ҳәа. Уи дызусҭоу ари лоуп рҳәашт,
арахь имаӡоуп ахьӡуп! Уиаҟара имхәыцуа аӡәы ачара ҳзумуӡои ҳәа лаб диазҵааргьы ауеит. Уи ауаҩ иуара ҳгәаԥхазар, уажәнатә иаҳаҭыргьы аабап!
Даду ииҳәаз аӡәгьы акы ахимҳәааит – еилкаан зегьы.
«Аԥсуара уҳәеит ҳәа, ажәала ирҳәо анаҩс гәылагьы еибадыруазаап!» – сгәы иааҭысҳәааит сара. Абас иҟоу рзакәхап
Аԥсуара акәамаҵама ҳәа изышьҭоугьы.
Абасала, иаалырҟьаны аҭаца дыбжьааган, Пицундаҟа
идәықәаҳҵеит. Анкьа Урыстәылаҟа ирышьҭлон, аха уажәы
аҳәаа аркуп, иара Урыстәылагьы ҳәаанырцәхеит рҳәеит...
Урҭқәа даду хьаас иауимаз, иара итәы ҟаиҵон: аҭаца дшыргаз еиԥш, цәҟатак даахан ишьны, игәыла-изла маҵурала еилаз дрыԥхьан, рхәы ҟаиҵеит. Иҟоузеи уаха ара, узҳаԥхьазеи,
Кан, ҳәа аӡәгьы дымҵааӡеит – иҟалаз ахҭыс зегьы ирдырхьан.
Уигьы акәым, урҭ гәыла ирдыруан ус зыҟарҵазгьы, убри
азакәхап, даду иқәныҳәареи идныҳәалареи ирҷыдахаз, «Избан ус зыҟашәҵаз?» ҳәа аӡәы иааиҿыҵымшәеит. Мамзаргьы
ачара аҽны аҭаца даажәгар еиӷьымзи ҳәагьы рымҳәеит. Сара
урҭ «акәамаҵамарақәа» зегьы ирызҿлымҳау уажә еиҭа агәра
згеит даду ииӡбаз ус ихы иааҭашәаны ишыҟамлаз, уи аԥсуа
ишиҟазшьоу, аԥсуа ишиламысу, уи шаԥсыуароу. Дадуи ҳҭаца
лаби шеибазымдыруазгьы, агәра ганы сыҟоуп, иҟалаз шыҟалаз уигьы гәыла ишидыруа, избанзар, уигьы даԥсыуами, аԥсуаҵасла дымхәыцуеи, ус анакәха, уигьы еиликаауеит иҟалаз
ахҭыс хаҭала иаҳаҭыр абара ишазкыз. Иџьашьатәуп аиашаз:
аҭаца лаб иаҳаҭыразы заа иԥҳа дыргеит! Ари иаҵаҵәахыз
амаӡа ԥсыуамзар аӡәы изеилкаауам, ԥсыуа гәымзар даҽа
гәык иазеилыргом.
Аригьы схазы ҿыц иаасыртыз акоуп. Аԥсуара уҳәеит ҳәа!
Шә-дунеик амоуп, шә-цаԥхак рҿоуп: урҭ аԥсыуамзар аӡәгьы изаартӡом, адунеиқәагьы ԥсыуамзар аӡәгьы изеилкааӡом...

273

Иааицхырааны рхәы дырхиан, илахатәеит. «Анцәа улԥха
ҳаҭ!» ҳәа акака анырк ашьҭахь, даду иааирӡырҩит:
– Уаха сызшәыԥхьаз ижәдыруоуп: аҭаца даазгеит, ачара зуеит. Ачара иаҭаху ишәкуа-ишәшьҭуа аказы шәеиҵасырхом, аус злоу уи арҽеироуп, аиҿкаароуп. Уи зусу шәара
абра итәоу шәоуп, шәара шәоуп ахьӡи ахьымӡӷи зду. Иахьа
амза акуп, ҩажәи ааба ҳәа азызыӡбеит, шәгәы ишԥаанагои?
– иажәа ркьаҿны зҵаарала ихиркәшеит.
– Ибзиоуп, амш бзиа, аҵх бзиа Анцәа иҳаҭәашьа!
– Иабаргузеи! Ачара Анцәа ианҳаҭәеишьа, уи амаҵура
ҳазхиами!
– Ус анакәха, мызкы аамҭа шәымоуп, ишышәҭаху шәус­
қәа еиҿышәкаа. Уажәы ҵәыцақәак ҳзыржәша аҭамада
далсхуеит. Едгьы, уныҳәазааит! Уахатәи ҳаишәачарагьы
мҩаԥга, ҳаԥхьа ишьҭоу ҳчарагьы напхгара азуы, – даду дааҭгылан, иаҵәца нықәиргылеит. – Уаха Аԥсуара, аԥсуаҵас
ҳәа кыр ҳҳәахьеит, сара счараҿы хадара амазар сҭахуп
убри ажәытәтәи ҳаԥсуа чара иамаз ашәаҳәареи акәашареи.
Иахьа уигьы еиҿкаатәуп, анкьа акәын ахала ианыҟалоз.
Убригьы шәаазхәыцыр сҭахуп.
– Ииашоуп, ииашоуп, Кан, иуҳәаз ҳақәшаҳаҭуп! – рҳәеит
агәылацәа ражәа неиларыԥсан.
– Аамҭа иалухыз бзиоуп, – иҳәеит Дикран. – Шьхалбаан! Ачаихыхра ахыркәшарахь инеиуеит, аҽаҩраҭагалареи
ажьҭаареи наҟ инаскьагоуп... Даара сгәы иахәеит ажәытәан
еиԥш аԥсуаҵас ачараура ҳәа иуҳәаз. Абри аҭаҳмада иубо
сқамсо акәзаргьы, сықәланы скәашоит.
– Кан инаиркны зегьы ҳаркәашоит! – иҳәеит Леуа ибжьы
ҭганы. – Шәшыкәашогьы аамбари!
Аишәачара иахатәаз аҵх кыр инаргеит: ажәабжьқәа
рҳәеит, аполитика иалацәажәеит. Аполитика анысҳәа, игәы
иалсыргьы, америкатәи апрезидентгьы критика хәыҷыкгьы изыруит. Итәылаҿы иусқәа зегьы ҟаиҵазшәа, рҳәеит,
даазқәылаз Кавказаа ҳусқәа дрылацәажәо далагеит, рҳәеит. Уигьы акәым, Кавказ иқәынхо ажәларқәа шьоук игәаԥхошәа, шьоук игәамԥхошәа акы даҿуп, рҳәеит. Ажәакала,
иџьам злам имҳаҵә алеиҵоит ҳәа иаҽԥнырҳәеит. Маҷк

274

ирџьбараны изҳәаҵәҟьаз Дикран иоуп. Ҵабыргуп, уи усҟан
кыр иқьафгьы ҟаиҵахьан, аха усгьы игәы иҭаз ауп ииҳәаз.
– Иазхоуп уажәшьҭа, – иҳәеит иара, – ала еилыхны атәан
рыҭара!
Абасала, уи ауха ҳчара усқәагьы адунеитәи аполитикагьы ӡбаны, рқьафқәагьы ҟарҵан, дасу рыҩныҟақәа рахь
ицеит, ргәы рҭынчны.
IV
Аҿҳәара змоу аамҭа ирласны иааиуеит – иааины иааҳадгылеит ҳчара амшгьы. Зегьы рыгәқәа хыҭхыҭуа иазԥшызар
акәхарын, аха сара акалашәа сгәы хыҭхыҭуан. Уи зыбзоуразгьы ачара аҿҳәара анарҭоз даду ииҳәаз ауп. Сара исыӡбеит даду снаидтәаланы цқьа еилыскаарц анкьа аҭацаагара
шыҟази уи аҷыдарақәеи. Ус иагьыҟасҵеит.
– Анкьа аҭаца ҽыла дааргон, – иҳәеит даду. – Ақыҭаҿы,
иара убас жьрацәаралагьы иалԥшааны аҭацаагацәа рыӡбахә рҳәон, аиҳабы дрырҭон. Урҭ зегьы, шамахамзар,
ашәаҳәареи акәашареи рылазар акәын. Аӡӷабцәа иҽыжәызҵо-иҽыжәызхуа, ирхылаԥшуа аҩызцәагьы хазы ишьҭырхуан. Аҭацаагара хҭыс дуун, ныҳәан! Усҟан, шамахамзар,
аргаман аҭацаагара. Рцашьа-раашьа, рхымҩаԥгашьа абзыԥын зегьы ирылыҩуан. Ақыҭақәа ирылсны иахьаауа аӷзааҳәа «Радеда» ҳәо акәын ишаауаз. Уи даараӡа агәышьҭыхра
аҵан, еиҳараӡак арԥарцәеи аҭыԥҳацәеи рзы.
Харантә «Радеда» бжьы шаараҳаз еиԥш, аԥшхәҵәы
аҵәы иахаҵаны агаз иӡаашьны алашарақәа адыркуан,
саси ԥшәымеи зегьы дәылҵны аҭацаагацәа ирԥылон. Урҭ
аҟәҟәаҳәа ихысуа, агәара иааҭалон, «Радеда» шырҳәац
иҳәауа. Ахаҵаҩыза аҭаца длывагылан, урҭ рышьҭахь
игылан аҭаца лчамаданқәа рҽыхәда иқәыкны изкыз
арԥарцәа. Аҭацаагацәа аддыҳәа ианҽыжәҵлак ашьҭахь
ахаҵаҩызагьы дылҽыжәҵны, аҭаца лыжәҩа даҵагыланы дҽыжәихуан. Нас уи аҭыԥҳацәа дааргәыларкуан. Аҭацаагацәа рыҽқәа аарымхны иргон, дара ааидгәыԥланы
«Радеда» шырҳәо амҳарахьы иааскьон. Уаҟа иааҭгыланы
акәашарахь ииасуан. Аҵыхәтәан аҟамақәа еихәдахышьны

275

амҳара ашә иаалагылоз арԥырцәа инарыбжьысны аҭаца
дныҩнаргалон.
Адырҩаҽны акәын ачара. Уаҟагьы хадара аман ашәаҳәареи акәашареи, еиҳараӡак аҿар. Аҿар рахьтә аӡәы иқьаф
ҟаҵаны, ҳаи, дубара уҟан!
– Нас, изырҟәаҵи урҭқәа зегьы? – даду иажәа снаԥыҩлеит. – Шаҟа иҵас бзиази!
– Амашьына анцәырҵ – зегьы уи иахьынҳалеит, – иҳәеит даду. – Амашьына анысҳәа, «Волга» акәу џьушьома, аидарашьҭыхга «полуторка» ҳәа иашьҭан. Иҿыцымзи, аҿыц
зегьы ахьынҳалоит. Нас ақалақьи ақыҭеи еилаҳаит, атәым
милаҭ ҳалаҳаит, урҭ ҳарцәыԥхашьаны хәыҷы-хәыҷла
ашәаҳәареи акәашареи ҳарҟәаҵит. Ҳазцәыԥхашьаз ҳәа
иҟоу ҳҵасқәа иреиӷьу ссирк рымаз џьушьома, аха ҳара еснагь ҳхы ҟәнаҳшьон – уи ауп иҟалаз.
Даду исеиҳәаз ажәабжь сгәы архыҭхыҭит: «Шьыри уи
ачара иалаԥшны избалак!» – сгәы иааҭысҳәааит, аха нас
урҭқәа зегьы шкарыжьыз аниҳәа, сгәы снархьит. «Избан?
Избан?» – уажәы-уажәы сгәы иҭысҳәаауан. Аха уажәы даду
адҵа ириҭаз ашьҭахь сгәы хыҭхыҭуа сазыԥшын: Изеиԥшрахозеи ҳчара?!
Амш ссиршәа ибзиан. Шьыжьнаҵы маҵурала еилаз ҳҳабла зегьы еицрыхәхәа ҳгәара иааҭалеит. Даду илабашьа
иҵарсны агәара агәҭа дгылан, иааиуа зегьы бзиала шәаабеит ҳәа раҳәо, даргьы уалагәырӷьааит ҳәа иқәныҳәоит,
нас шьыжьхьа хианы иахьыҟоу ашьаԥахь рҿынаирхоит – уи
даҿуп. Аҵыхәтәан иаргьы днеины рханы днатәеит.
– Амла шәҽашәмыркын, акрышәфа, акрышәжәы, – иҳәеит иара. – Иацы ашьтәақәа рышьраҿы маҷк сышәԥырхагахеит, аха иахьа изаҟаразаалак абанс-абарс ҳәа акгьы сҳәом...
– Избан, Кан, узаҳԥырхагахаз, – иҳәеит Едгьы. – Иуҳәаз
иашоуп: ашьтәқәа шьны акәац кнаҳҳар, уахыки ҽнаки рыла
акәац агьама аҽеиҭанакуеит. Ашьтәа аашьны, иааиҿыҟьҟьа
инаганы инҭаҵаны иужәыз – убри ауп акәац кәацҵас агьама змоу! Уи аӡәгьы мап ацәимкӡеит.
– Аиеи, дад, Едгьы, сара исҭаху: ачара чаразтәуа ачарауаа роуп, урҭ зусҭцәада? – ууацәа, уҭахцәа, уқәлацәа, уқыҭа-

276

уаа – гәыкала иузыҟоу. Урыԥхьеит, ачара сымоуп ҳәа. Учара
дырԥшӡоит, ахаршәгьы ршәоит. Ус анакәха, ҽнак абарҭ ауаа
уара узы ианааԥса, излаулшо ала агәахәа роуртә иҟаҵа: изхаурԥхьо ачеиџьыка агьама аманы, арыжәтә акәзар «Анцәа
ишишаз», аҳаԥшьаҩы еиԥш, ицқьаӡа иҟаны, насгьы шьыбжьон ауаҩы какалк аникуа аамҭа иақәыршәаны рхәы илахатәо – абри ауп исҭаху.
– Ус ауп, уара угәы ишааҭаху иҟаҳҵоит, акагҳажьуам!
– иҳәеит Едгьы. – Уажәы араҟа аҭамада иалхра аҭахӡам,
уара ҵәыцақәак аанкыл.
Даду аҵәца аақәихит.
– Сара аӡәы далкааны дысныҳәаӡом, – иҳәеит иара.
– Шәныҳәазааит зегьы, Едгьы, уара иухәҭоуп, акака дыркы.
Шәареи сареи ҳчара уаҵәоуп, иахьа ҳмаҵуцәоуп, хьымӡӷы
Анцәа иҳаумыргааит...
Асааҭ акы инаркны ачарауаа еицрыхәхәа рҿаархеит.
Амашьынақәа агәар иҭарыжьлаӡомызт – урҭ ахьдыргылоз аҭыԥ рзалхын, анкьатәи аҽхырԥарҭа еиԥш, уахь амҩа
иқәызҵоз ауаҩы дазкын.
Даду «априказ» иҟаиҵахьаз ала, папа амырзакан­
арҳәаҩцәеи адауласҩи ааиган, рҭыԥ ылхны ашәшьыраҿы
инаиртәеит. Амырзаканарҳәаҩы хәыҷы-хәыҷла аԥсуа мелодиақәа рырҳәара далагеит. Ари иаразнак ачарауаа аднаԥхьалан, иаарыкәшаны илагылеит. Урҭ гәахәа дула амелодиақәа ишырзыӡырҩуаз, иаалырҟьан амырзакан абжьы
ааиҭанакит, адауласыҩгьы, апыҟҟаҳәа, ҽышьҭыбжьҵас,
ирццакӡаны идаул асра далагеит. Уиакәхеит, арԥызбаки аԥҳәызбаки идырны иаақәлеит. Хәыҷгьы-дугьы зегьы
рхы-рҿы еихаччон, урҭ рҟазара агәахәара ду шырнаҭаз
удырратәы. Ус, арԥыск иҽизнымкылакәа днарыбжьаԥрын,
икәашоз арԥыс иӡӷаб дааимдаан, лымҩақәа еихыҵәҵәо
длываԥыруа даақәлеит. Дшьацәхартәны мацаракәын уи
дшыкәашоз. Уажәшьҭа аӡӷабгьы дыԥсахтәын – ашырҳәа
даҽа ԥҳәызбак дԥыруа даақәлеит. Асасцәа иааихьаз зегьы
еикәша игылан, арԥарцәеи аҭыԥҳацәеи, ахацәеи аҳәсеи
уажәы-уажәы рҽыԥсахуа акәашара иаҿын. Урҭ зегьы еиндаҭлон, рҟазарала ирыхәаԥшуаз ажәлар дыргәырӷьон.

277

Краамҭа сырзыԥшуан гәахәа дула, аха сабанӡаԥшуаз ус,
саргьы скәашар акәымзи, сашьцәеи саҳәшьцәеи ааидыскылан, сара раԥхьа снагылеит. Сыԥшуп иманшәалоу еимгеимцарак збозар ҳәа. Ус, сыԥшызар, саҳәшьаду дықәԥраа
даақәлеит. Уи ланшьа иакәын дызцыкәашоз. Раҳаҭыр
баны ҳамҭакы сҽысҟажеит, аха нас, сыҽсызнымкылакәа
атрымҳәа сыԥан, икәашоз рыбжьара адыхҳәа сшьацәкьарақәа срықәгыланы еимгеимцарак aҟapa сааҭгылеит, нас
саҳәшьаду слывагьежьуа саақәлеит, аха сшьапқәа адгьыл
ус зны-зынла инықәсуан аҟароуп, еиҳарак аҳауа салан,
мҵәыжәҩада сԥыруан. Ус, сыԥшызар, саҳәшьа Амина лнап
хәыҷқәа ираамсҭашәаны, лшьапқәа реиҳа «иркәашо» даасывагьежьит. Уи дылԥсахит Мака, нас Ирма. Арсоу сшааԥсаз аниба, ажьаԥарҟьа еиԥш, атрымҳәа дааҳабжьаԥалан,
Ирма длыцкәашо даақәлеит.
Абас еиндаҭланы, аӡәи-аӡәи рҽыԥсахуа, ишыкәашоз,
агәашә шыҟаз уаҟьанчаҟьанбжьык геит – аҭаца дааргазаап! Амашьынақәа агәара иҭамлаӡеит – даду ус «априказ»
ҟаиҵахьан. Ҩажәаҩык раҟара арԥарцәа неин, аҭацаагацәа
амашьынақәа иаарҭыҵзи дареи еикәша иаагылан, «Радеда» аацәырыргеит – ахаан чарак аҿы исмаҳацыз аҭацаагара ашәа. Урҭ убас ихааӡа ирҳәон, ансамблькгьы ус ирызҳәомызт. Аҭаца лҩызцәагьы ларгьы ашьшьыҳәа амашьына
иааҭыҵит. Ахаҵаҩызеи уи иҩызеи заа рмашьына иҭыҵны инаскьашәа игылан. Ашҭаҿы акәашара иалахәызгьы
ахәаԥшцәагьы уажәы ашҭа агәахьы иааскьаны иаагылеит.
Ус «Радеда» зҳәоз аԥхьа игыланы ашьшьыҳәа рҿаархеит,
урҭ ирышьҭаланы иааиуеит аӡӷабцәа, аҭаца дрыгәҭылак.
Сара сакәым, ачарауаа зегьы аршанхеит урҭ рашәаҳәашьа,
шьоукгьы неин инарылагылан, ашәа рыцҳәо рҿынархеит.
Зегьы лыхҿыхын, зегьы рхы-рҿқәа еихаччон. Ашәаҳәацәа
акәасқьа аԥхьа ианааи иааҳәны иааикәагылан, рашәаҳәара аркәашага нацырҵеит. Уи акәын, уажәраанӡа «арепетициа» ҟазҵоз ашырсырҳәа иаақәлеит. Сыԥшызар, дадугьы
изымчҳазт, илабашьа ларсны дықәлеит акәашарахь. Даду
ианизымчҳа са исычҳауа сыҟазма, ашырҳәа снаидыххылан сивагьежьны акәашара салагеит. Даду знык дықә-

278

гьежьаанӡа, сара хәынтә сықәгьежьуан. Агәақьҳәа анапеинҟьабжь игоз сгәашьамх арҵарын, зынӡаск сԥырӡон. Уи
ала ихҳаркәшеит акәашара. Нас еиҭах «Радеда» аацәырыгеит. Уи иаанагоз аҭаца лымҩа анагӡара акәын. Нанду уи
дылзыԥшны амардуан даҿагылан, џьамк азна аԥараҿырпи аканфеҭи кны.
– Хьи-раӡнылеи ҳаҩнаҭа бшьапы еихабгааит, нан,
схәыҷы! – лҳәан, лџьам лнапы ааншьыланы, аҳәиҵәҳәа
лықәыԥсара далагеит. – Быԥсҭазаара канфеҭхааит!..
Ҳара ахәыҷқәа ҳамҵарсны ишьҭаҳԥаауан. Абри аамҭазы
папа итапанча ааҭиԥаан, аҵықь-аҵықьҳәа ахысра дналагеит, аҭаца аҟамақәа днарыҵганы аҩны лшьапы нхыргаанӡа
дхысуан.
– Абри ауми аԥсуа ҭацаагара! – иҳәеит уаҩ быргк, ибжьы
ҩаҳаракны, иибаз аланарԥшыра деигәырӷьаны. – Ҳаԥсуара
Анцәа иумырӡын!
– Анцәа иакәӡам Аԥсуара зырӡуа, ҳара ҳауп! – иҳәеит
даҽаӡәгьы. – Анцәа уиҳәала, уи бзиоуп, аха Кан иеиԥш, уаԥсуарагьы ныҟәгала, нас иӡуазар убап.
– Саб сиԥам са счарагьы абас еиҿысымкаауазар! – иҳәеит зчара аҿҳәара аҭаны иҟаз даҽаӡәгьы.
Абас ачарауаа лахҿыхӡа, ргәы иахәаз концертк баны иаадәылҵызшәа, аӡәи-аӡәи еихәлаччо иааидгылеит.
Абри аамҭазы Дикран урҭ ааирӡырҩын:
– Ҳасасцәа шәхаҵкы, шәхәы хиоуп, ҳшәыҳәоит анапыӡәӡәарахь шәааирц!.. Шәааи, шәхаҵкы сцеит, шәааи!
Шәара аиҳабацәа аԥхьа шәнагылеи! – иҳәан, ихаҭа раԥхьа
днагылеит ихьырԥшуа.
Ачарауаа агәырқьҳәа еихеит, сааҭбжакгьы иагымхакәа ашьаԥа ыҵырҭәаа илатәеит. Даду аишәачара аханы
аҟәардә ҷыда ргыланы аҭыԥ изалырххьан, днеины днатәеит. Уажәы зегьы азыԥшын хадара змаз аус – даду агәаҵәа
кны иныҳәара. Амаҵуцәа рылагьежьын, ачарауаа ргәырҽанырҵеит рхәы рнапы адыркаанӡа аԥшәма ажәа шимоу ала.
Агәи агәаҵәеи аҵәы иахаҵаны даду иааидыркит, аҵәцала
аҩгьы наирҭеит. Ари иазыԥшыз ачарауаа ладагьы ҩадагьы
иааизыӡырҩит.

279

– Анцәа абзиара ҳаҭәашьа, Анцәа ду улԥха ҳаҭ! – даду
ибжьы ашьаԥа иныҵаҩҩит. – Иахьа сыҩнаҭа иаанагаз
аҭаца хәыҷы бныҳәазааит, быԥсынҵры духааит! Дымшны сыҩнаҭа даанаган ҳәа бзысҳәартә Анцәа бсаҭәаишьааит. Иныҳәазааит дааӡа-дыхьча дысзаазышьҭыз аҭаацәа.
Сыуацәа ҿыцқәа уажәнатә сыгәбылра рыдуп, дареи ҳареи
касышлеи хҭырԥашлеи аиҭанеиааира Анцәа иҳаҭәеишьааит!
Абри иныҳәара ашьҭахь, иаҵәца нықәиргылан, агәи-агәаҵәеи сак-сак аарымхны, аҩы нарықәиҭәан:
– Сқыҭауаа ааизганы абри иаласырҭхаџьаанӡа сҭаца
хәыҷы џьа-ԥхӡы Анцәа ибзааимгааит, – иҳәан, инаҩсан
игылаз ахәырма ашьапы аимҿаԥараҿы инаваиҵеит, нас дааҳәын, иаҵәца аақәихит: – Ауа- агәыцхәы, аҩызцәа-ақәлацәа исҭааз, иахьа счара зырԥшӡо, исыцгәырӷьо, иҭабуп
даараӡа, абри аҩыза агәырӷьарақәа шәҭаалааит ҩнаҭала,
чарала «иҭабуп» еибаҳҳәартә Анцәа ду ҳаиқәиршәааит!
– иҳәан, дҩахан, иаҵәца ыжәны, инациҵеит: – Шьҭа шәхәы
шәнапы ашәыркы, гәаԥхара-чара шәоуааит! Сара араҟа
абыргцәа ҵәыцақәак ҳзыркыша аӡәы ушьҭаншәа иныҳәаҿа
скуеит, шәара дасу шәахьтәоу ишәҭаху аҭамадацәа алышәх,
шәеибаныҳәа, шәқьафқәа ҟашәҵа, шәычча, шәыхәмар,
ашәа шәҳәа, шәкәаша – урҭ зегьы ачара иацу гәырӷьароуп!
– иҳәан, иажәа хыркәшаны дтәеит.
Раԥхьатәи асааҭ, иааџьоушьартә ачара ашыкьбжьы
ӷәӷәан: аҭамадацәа алырхит, урҭ раԥхьатәи аныҳәаҿақәа
шьҭырхит, еибазымдыруаз хәыҷы-хәыҷла еибадыруа иалагеит, еибадыруаз еилаҵәаӡеит. Урҭқәа зегьы ааидкыланы санрызхәыцуа, даараӡа иџьасшьоит аԥсуа чара: ажәлар
ахақәиҭра рзаазгаз рзеиԥш ныҳәак аҿы еиқәшәазшәоуп ргәалаҟазаара шыҟоу – зегьы ччоит, зегьы лахҿыхуп,
рхаҵкы кеибаршәом. Урҭ анеибаныҳәауа урзыӡырҩыр,
абри ауаҩ уажәраанӡа деилкаамкәа дзыҟоузеи уҳәап. Сара
снарылс-аарылсуа зегьы сырзыӡырҩуеит, зегьы срыцклаԥшуеит. Урҭ ирҳәо-ируа зегьы шиашоу, рҿы иааҭшәо, иԥсабаратәны ирҳәо ажәоуп. Аԥсуа чара ҭызҵаауа етнографк,

280

арҭ уаҵәы иртәаны драцәажәозар, еиҭаҳәаны акы иарҳәоит
аҟароуп, араҟа уажәы избоуи исаҳауеи акыр рҳәараны иҟоума! Арҭқәа зегьы убла иабароуп, улымҳа иаҳароуп – ажәала еиҭаҳәашьа рымаӡам.
Аҩбатәи асааҭ ахь ианиас аҭамадацәа аӡәы аныҳәаҿақәа
данрыхныҳәа, «Уыра!» аацәыриган, аӷзааҳәа ирҳәеит. Аҭамада дзыхныҳәаз х-аҵәцак ижәаанӡа «Уыра!» рҳәон – ажәра
игәадырԥхарц акәхап. Ус сҳәеит ҳәа, ачара иацу агәырӷьара
аҩыжәрагьы угәанарԥхозаап!
Ус «Уыра!» инашьҭарххны акеиҳәа аӡәы «Ачарашәа»
ааҭирҟьеит. Ашәа зҳәозгьы иззымҳәозгьы зегьы аӷзааҳәа
инаицдырӷызит. Уи ашәа убасҟак ирхааны, убасҟак иргәыкны ирҳәон, мҵәыжәҩада уарԥыррын. Инагӡаны ишаарҳәаз
еиԥш, рнаҩстәи агәыԥ аҿы даҽаӡәгьы акеиҩҳәа иара убри
ачарашәа аацәыригеит. Уи хиркәшоны еиԥш даҽаӡәы «Озбақь иашәа» ааҭирҟьеит. Ус ана-ара – ашьаԥа зегьы амҽханакит. Инеиҭак-ааиҭакуа дасу рбаҩхатәра иаҵаҽырбаны еиндаҭлон. Аҵыхәтәан аркәашага ацырҵан, агәақьҳәа
рнапы ааинырҟьеит. Ҳамҭакы аркәашага ашәа рҳәон,
аха акәашарахь аӡәгьы дықәымлеит – иҟаҵатәын актәи
ашьаҿа, уи рзымгәаӷьуашәа анызба, «ҳа-а!» – сҳәан, ашырҳәа снықәлеит. Уиакәхеит, гәыԥ-гәыԥла ашәа ахьырҳәоз
аӡәы аҟәардә дахыууааит, ҽаӡәы аишәа дахыҵит, агәақьҳәа
акәашара иалагеит. Убасҟак уи акәашара аҽарҭбааит, ачарауаа рыбжаҩык ашәа рҳәон, рыбжаҩык кәашон. Уигьы
акәым, ашьаԥа анҭыҵ иҟазгьы рҽаларгалеит, урҭ еиҳараӡак аҷкәынцәеи аӡӷабцәеи ракәын. Урҭ акәашарақәа зегьы убасҟак ргәы архыҭхыҭит, зарԥысра згәаҵаҿы иҿыхаз
абыргцәагьы ашырҳәа инеин иқәлеит, уимоу, амаҵуцәагьы
иаабжьырҟьаны иқәԥраа ирыцкәашаны рус ахь ицон. Абас
знапы еинҟьаны аркәашага ашәа зҳәоз иааԥсаанӡа кәашаран изҿыз.
Абри ашьҭахь ана-ара аҭамадацәа рыбжьқәа неиларыԥсеит: «Уажәы ҳаҵәцақәа ҳарзыхынҳәып, ҳаҵәцақәа!»
Аха усҟан ачарауаа рҽеиҩыршахьан: зчаратә уалԥшьа
ҩышәачарала иназыгӡарц зҭахыз аҭаҳмадацәа ирхьыԥш-

281

ны рҽааныркылеит, иахьуҳәо ҳаҟоуп аанарго, аха ачара шәаҳәарылеи кәашарылеи амҩаԥгара зҭахыз ашьаԥа
иҵыҵын, рконцерт ашҭахь ииаргеит. Арҭ ҩбаны зҽеиҩызшаз зегьы ирызгәамҭо иҟамызт, аха сара игәасҭеит. Уигьы
акәым, игәасҭеит сара даҽакгьы: еиҳараӡак аҿар ракәын
уи ачара-концерт иалахәыз: ҩынҩажәа шықәса иреиҳаз,
амхылдыз еиԥш, аҭаҳмадацәа ирыдҷабланы ирыдтәалан.
Ус сҳәеит ҳәа, урҭгьы егьырҭгьы дасу дара ртәала ачара дырԥшӡон, иагьдырԥшӡеит.
Ари сара сыда аӡәы иазгәеиҭеит ҳәа сыҟаӡамызт, аха дадугьы игәеиҭазаап! Уигьы акәым, амаҵуцәагьы игәарҭеит.
Урҭқәа адырҩаҽны ауп ианеилыскааз – ачара «аихшьала»
аныҟарҵоз.
Аҵыхәтәан ачарауаа рчара гәарԥныҳәала ихдыркәшон:
аҭамадацәа изыдтәалаз асасцәа рыманы иааин астол иаадгылон, дадугьы днадырԥхьалон...
Игәыдеибакыло-ихыдеибакыло, аҳәсақәа реиԥш, ахацәагьы аҵәахсахҳәа еибагәӡуа, гәыблыла акәын ачарауаа
ҳашҭа ишықәҵуаз. Аҵыхәтәан амаҵуцәеи аԥшәмацәеи ҳааизынхеит. Уи сгәалаҟара аабжьнахит. Сара исҭахын абас
иҵегьы, иҵегьы, ҵыхәаԥҵәарада чаразар, гәырӷьаразар.
Усҟан иҵегьы скәашон, сызхара скәашон!
V
Адырҩаҽны акәын. Даду ирахә еилырганы игәарицан,
лассгьы дмааӡеит. Данааигьы зны анахь дцеит, зны арахь
дцеит – уи ус акы даҿызароуп, ҭынч дызтәаӡом. Нас дааҩнашылан, амаҵурҭаҿы ҳамҭакы даатәеит.
– Бара аду, аҭаца аԥсшәа ласҳәап, уа шәыхиазар, – иҳәан,
нанду ихы налықәикит. Агәылацәа макьана уаҩы дмааиӡацт, урҭ дырзымԥшӡакәоуп ус зиӡбаз. Уи изԥшын даду хәыҷгьы, нас папараагьы.
– Уажәыҵәҟьа! – лҳәан нанду, ашырҳәа дындәылҟьеит. Минуҭқәак рышьҭахь адырра ҟарҵеит ишырзыԥшу ала.
Даду изԥшыз зегьы раԥхьа днагылан, акәасқьа амардуан дҩыхәнан, азал дныҩнашылеит. Уаҟа саҳәшьадуцәагьы

282

ыҟан, агәылацәа ӡӷабцәақәак иааихьазгьы аҭаца илывагылан.
Даду ихылԥа ааихихын, Анцәа ду диҳәеит ҳҭаца хәыҷы
агәабзиареи, амшьҭабзиареи, еснагь агәалаҟара бзиеи
лиҭарц азы.
– Дад, шьапымшла ҳаҩнаҭа быҩнанагалааит! – иҳәан,
ихылԥа ихаҵаны днеин, лхы днагәӡит. Егьырҭгьы убас аԥсшәа ларҳәеит. Нас даду аҭаца лнапала иҭалҭәаз афырџьан
аақәхны длықәныҳәеит. Афырџьанқәа кны илықәныҳәеит
зегьы. Урҭгьы ракәым, нандугьы афырџьан лдыркит.
Уи аҽны аҳабла амаҵуцәа ирчаран. Еихьышәшәа-еиԥышәшәа раԥхьа иааиз, иахьатәи ачарауаа рхәы архиара
рҽыназыркит.
– Иааџьоушьартә уи аҽынгьы гәырӷьара-ччаран ҳгәараҭа
иҟаз: ҳара аҿар ҳакәым, абыргцәагьы урыхәомызт акәашараҿы. Иацтәи ҳчара изақәымшәаз сасцәақәакгьы ҳҭааит уи
аҽны. Урҭгьы ашәа рҳәеит, икәашеит, дара изларҳәаз ала, ааигәасигәа уи аҩыза агәахәа чарак аҿы ирмоуцт.
Абасала, ҳчара, ныҳәа дук еиԥш, имҩаԥысит. Убри
иалҵшәаны нандуи дадуи зны-зынла иҟарҵоз «ацҭәагьы»
аҵыхәа ааԥҵәеит: Ҳаҩнаҭазы анцәа дишазшәа, уи амаҵуразы лани-лаби даҳзырааӡазшәа, ҳҭаацәа ду даалагылеит
аԥҳәызба бзиа – ҳҭаца ԥшӡа!
– О-о, дад дбыкәыхшоуп! – иҳәоит даду шьыжьи хәылԥази аҩны дааҩналацыԥхьаӡа. – Бацалацәагьы баргьы хыршгәыршк шәыхьраны иҟазаргьы, сара исыхьааит!
– Нан дбыкәыхшоуп, бызхылҵыз бзырааӡаз сара
сзы акәын! – лнапы лыргьежьуеит нандугьы. Уи лҭацацәа амҵ рыхлырԥраауам, џьара акы аарыгхаргьы шаҟа
ираҽԥнылымҳәаша: ма лхала иҟалҵоит, мамзаргьы иаарҟәымшәышәны: «Нан дызкәыхшоу, абри абас ибзыҟаҵозар», – лҳәоит.
Абас агәырӷьара ду лыцны, ааԥынтәи ажәҵыс еиԥш,
ҳаҩнаҭа дааҩнаԥрит аԥшьбатәи аҭацагьы! Уи Хьҵыс ҳәа
ахьӡ ҷыдагьы лырҭеит – аҭаца хьӡы. Ус иҟоуп Аԥсуара.
15.08.97 ш.

283

АХАРШӘ
Аҿцәажәара
Ачара ашьҭахь, даду иааԥсарақәа ааихаиршҭны, оҳ,
гәышьа ҳәа ҭынч данаатәа, хәылԥазык снаидтәалан, сиазҵааит:
– Ауаҩы ажәлар еизганы ачара иуеит, ачарауаа ахаршә
ршәоит, изахьӡузеи «ахаршә»?
Ишьамхы еиқәыршә ибӷа кыдҵаны дтәан даду, ахышә
ахь дыԥшуа. Хымԥада уи уажәы акы дазхәыцуан: иҟалап
иахьатәи амш иалеигӡаз иус-иҳәыс еихишьалозар, мамзаргьы уаҵәтәи амш дазхәыцуазар. Ихәыцра даалҵын, илаԥш
са сахь иааиеигеит.
– Ахаршә – ахаршә ауп, уаҳа иарбан?! – иҳәан, сызҵаара маҷк иџьашьашәа дсазҵааит, ахаршә акәымкәа, «ачара»
захьӡи ҳәа сиазҵаазар еиԥш иԥхьаӡаны.
– Ҭоурыхс иамоузеи, – сҳәеит сара, – насгьы уара ухаан
ишԥаҟаз?
– Аҭоурых уҳәоу, уи аҭоурыхҵәҟьа абаздыруеи, аха аҭаацәара аԥҵара, ачара аура гәырӷьара дуун, – иҳәеит даду.
– Ԥҳәыс дыззааргоз арԥыс заа амҳара издыргылон, уи сахаанны избеит. Иҭаацәа дырҿыҵуамызт, аха уажәшьҭа
дҿыцнхаҩуп ҳәа дыԥхьаӡан. Ус анакәха, ажьрацәара раԥхьа
инаргыланы, агәыла-азла, аиашьара агәараҭа иҟалаз агәырӷьарагьы иақәгәыргьон, ачара аураҿгьы амхьахь изааргон,
аҳәса ацәарҭа, ахыза, ахчы уҳәа аҿыцнхаҩы зда дхәарҭам
акҿаҩрамаҭәа изнаргон. Асас-ацәыс, аиҭанеиааирақәа
усҟан иӷәӷәан азы, уи цхыраара дуун, ҳаҭыргьы аман.
Ақыҭауааи агәылацәеи ракәзар, ауацәа реиԥш, аҳәса ачысажәс наргон, ахацәа ахаршә ршәон. Уаҩы иимфо уажәтәи
аторт акәым зыӡбахә сымоу, ачашә, акәты ҟаԥшьӡа иӡны,
ԥаҭлыкак ауатка нацҵаны иҟарҵон.
– Нас, усҟан ачараҿы аторт нарымгаӡози?! – иџьашьаны
иажәа снаԥыҩлеит, «уаҩ иимфо» аторт аӡбахә аниҳәа.
– Уи ааигәоуп Аԥсны иангәаранагалаз, игәаразгалазгьы аҳәсажәқәа роуп, – даарак игәамԥхаӡакәа днагәҭасшәа

284

иҳәеит даду. – Иара усҟангьы аԥсхәрачыс ҳәа иԥхьаӡан,
уакәын иахьнаргоз, изфозгьы дара ракәын азы «аԥҳәыс
чыс» ҳәагьы иашьҭан.
– Нас, ачарахь иназгада уи «аԥҳәыс чыс»?! – саахыччашәа, насгьы иџьашьаны сиазҵаахт.
– Дара роуми!
– Дара зусҭцәада? – изусҭцәаз шыздыруазгьы сиазҵааит
еиҭах.
– Аҳәсажәқәа! – иҳәахт еиҭа даду. – Аԥсхәраҿы ианнарга – ахацәа егьҳамҳәеит, нас ачараҿы ирыманы инкылсит!
Усҟангьы егьҳамҳәеит! Иаҳҳәо акәым, ҳара ахацәагьы иаҳфо ҳалагеит аторт. Уажә, ахан еиԥш еихачаԥа, тортқәак ачарахь инарго иалагеит, улаԥш надхалартә, уигьы акәындаз,
ҳторт зеиԥшроу жәбо-о-о ҳәа, ахацәа заманақәа гыланы
иахцәажәоит уи «аԥҳәыс чыс».
Даду игәы ԥнажәартә иҵәылхны ишиҳәазгьы, сара уи
иҳәашьа убасҟак сарччеит, скьатеиах ԥнаҵәартә еиԥш.
– Узырччои?! – дсықәцәҟьашәа дсазҵааит даду.
– «Аҳәсажәқәа рчыс» ахацәа гыланы иахьахцәажәо ауп
сзырччауа! – сҳәеит сара.
– Ахацәа ҳәа аӡәрыҟоума! – иҳәан, инапы ааиҟьеит дгәааны. – Сара сзыцәшәо, иубаз еицәа убеит ҳәа, аԥсраҿгьы
инарго иалагар ҳәоуп! Урҭ рхы иоушьҭуп, идмырчақьуа акгьы ыҟаӡам! Ус сҳәеит ҳәа, уа инаргаргьы, ҳԥаҵақәа ирылатата, ҳаргьы хрылатәаны афара ҳалагоит. Уигьы акәындаз, уаҟагьы ҳгыланы ҳахымцәажәааити! Ҳчара ашьҭахь
калаҭла иганы шаҟа каҳажьи!
Даду дгәааны дцәажәон, сара сыччон! Нас уи игәаара
хысҽырц сажәа ныбжьазгалеит:
– Ахаршә акәын ҳазлацәажәоз, мшәан, атортқәа рахь ҳабагеи! – сҳәан, уажәраанӡа ҳазлацәажәоз ахь дсырхынҳәит.
– Урҭ аҳәсажәқәа уахьырымго ҳәа акрыҟоума! – даду
ихаҭагьы, аҽынкылара шиҭаху удырратәы, даахәыцхәыцит.
– Ахаршә ауми ҳазлацәажәоз? Аиеи, аҵыхәтәан, аамҭақәа
рҽанырыԥсах, акҿаҩрамаҭәа анкаҳа, зегьы аԥарахь ииасит,
аха уигьы харшәми, харшәуп!
– Нас, уи ахаршә шԥаршәо: ԥҟарак ыҟоу, мамзар дасу
ииҭаху ишәоу?

285

– Момоу, дасу ихәҭоу ишәоит, – иҳәеит даду. – Аԥсуараҿы уи ауп ԥҟарас иҟоу. Ажьрацәара иаҵанакуа аиншьцәа, аиаҳәшьаԥацәа, амаҳәцәагьы налаҵаны, еиҳа иналкааны ахаршә ршәоит; нас аиаҳәшьара, аиҩызара, ақыҭа
аҳасаб ала изаҳәоу уҳәа урҭ еиҳа илеиҵаны, аха иахәҭоуп
ҳәа ирыԥхьаӡо ршәоит.
Ари џьашьахәуп: шәҟәыда-быӷьшәыда, арахь аԥҟарақәа
шьақәдыргылоит!
– Уи «иахәҭоу» ҳәа иҟоу шьақәзыргылода?
– Ишьақәдыргыла ҳәа, уи азы ажәлар еизыргом, инеизҵаа-ааизҵааны ишьақәдыргылоит: еишьашәалоу еибарԥшны иршәоит. Иаҳҳәап, ҩыџьа амаҳәцәа ыҟоуп: аӡәы
дмалуаҩуп, иԥара ахьигара издыруам, егьи дынхаҩуп,
ихатә џьабаала дынхоит-дынҵуеит. Рабхәында ԥҳәыс дааиган, ачара руеит – иахәҭоуп ҳәа ирыԥхьаӡо еиҟараны иршәароуп. Амалуаҩ аԥара имоуп, аха дгаӡазар ҟамлои, усҟан
имаҳәыла дизымҵаакәа, иаҳҳәап, даханы ахаршә ишәеит,
имал далаҽырбоит! Ари збауа, изаҳауа пату ақәырҵом:
иаҳаҭыр имбеит, амал иарлашәыз ҽхарззалак иоуп ҳәа
изырҳәоит.
– Ажәакала, Аԥсуара аԥҟара еилеигеит?
– Уахымыччаӡан! – сгәысҽаниҵеит даду. Ақьаад иану
азакәан аҵкыс ажәлар ирыӡбаз еиҳа ииашоуп, рылаԥшгьы
ахуп. Азакәанҵәҟьа усгьы уаҩ дахылаԥшӡом!
– Аха малуаҩык, дуамкәа-дгәыцхәымкәа иаарҟәазны
ахаршә ишәар, уи иахырҳәаахуеи? – ҳаимак-ҳаиҿак есааира исырӷыӷкуан.
Даду даахәыц-хәыцын, ажәакны аҭак ҟаиҵеит:
– Уи дынароуп!
Исзеилымкааит уи иаҵанакуаз. Урысшәала «Ето туфта»,
рҳәоит. Уигьы аилкаара уадаҩуп, аха ҵакыла еизааигәоушәа сгәы иабеит. Сгәы иабаз акәым, иара ахаҭа здыруазар
ауми!
– Даду, изахьӡузеи «дынароуп»? – иааҭысҵааит уи ажәа.
– Иахьада исмаҳаӡацт.
Даду уиаҟара дазымхәыцкәа ишиҳәазгьы, сара иналкааны саназҵаа, иџьеишьазар акәхап, ихаҭа даазхәыцит уи

286

ажәа, «инарҳәы-аарҳәны» днахәаԥш-аахәаԥшит сҳәартә
избеит, аха ус акгьы иалаҟаны имбазар акәхап.
– «Уи дынароуп» иаанаго, «уи гаӡароуп», – уаҳа акгьы,
– иҳәеит иара. – Араҟа иузеилымкаауа иҟоузеи?
– Шьҭа еилыскааит, – игәы аасырҭынчит.
– Ахаршә ашәара мариоушәа убоит, аха акәамаҵамақәа
амоуп. Аԥсуара ззымдыруа урҭқәа изеилкааӡом, – уажәраанӡа ҳазлацәажәоз инациҵеит даду. – Егьи даҽаӡәы,
иаҳҳәап, ачара иураны дыҟоуп, аха иара иаԥхьа уара иууеит. Иҩызцәа шәкы-ҩышә ршәеит ахаршә, иара хәышә, ма
зқьы ишәеит – иузҳәом акәымзар, убригьы «дынароуп»!
– Гаӡароуп! – инҭкааны исҳәеит сара.
– Усҵәҟьа иаартны иузҳәом, уацәыԥхашьоит, – иҳәеит
даду, – «дынароуп» уҳәар, аҵәы мблыкәа акәац аӡроуп иаанаго.
– Аԥсуа кәамаҵама!
– Ахаҭаҵәҟьа! – исҳәаз игәы иахәаны ишьақәирӷәӷәеит даду. – Умбои, Аҟәа уҟазар, урҭқәа узгәаҭаӡомызт. Абас
иҟоуп Аԥсуара! Уи иалааӡоу ацәгьеи абзиеи рҿы еснагь ихы
дазҵаауеит: «Абас сҳәап, абас ҟасҵап, аха ажәлар иахырҳәаарызеишь?» Абас зхы иазҵаауа – уи дҟәышуп, «дынара» ҟаиҵаӡом.
– Амалуаа ус рхы иазымҵааӡои? – уажәраанӡа зыӡбахә
ҳамаз рахь дхьасырԥшит еиҭа.
– Амал иарцәыцәыз ус ихы дазҵаауа дыҟоума! – иҳәан
даду, инациҵеит. – Зегьы зымчу аԥара сымоуп ҳәа ихы
иааҭашәаз ҟаиҵоит, мамзаргьы иԥҳәысыжә иаалҳәоуп
иҟаиҵо.
– Даду, арҭ «аҳәсажәқәа» улаԥш рыдхалацәоит! – сҳәан,
сааччеит. – Избан «аԥҳәысажә» – уи дҿазар ҟамлои?!
– Аԥҳәыс гаӡа лоуп зыӡбахә сымоу, уи қәрала иҟаӡам,
– иҳәан, иажәа ааирҽеит. – Аԥсшәа акалашәа иауҟахым:
иаарԥшӡашәа иуҳәар уҭахызар – «дынароуп» уҳәоит, иуршҳамыр уҭахызар – иаахжәаны иҟоу шыҟоу иуҳәоит, унавала-ааваланы акәымкәа. «Аԥҳәысажә» уҳәозар еиԥш!
– «Аԥҳәысажә!» – еиҭасҳәан, сааччеит. – Нас, уи лхаҵа
дзеиԥшрахада?

287

Сыччашьала даду идырит уи дзеиԥшроу шыздыруа, аха
сызҵаарагьы аҭак ҟаиҵар акәын аҟнытә дааиԥхьхәыцит.
Сара иҟазшьа сымдыруази, сааиԥеиԥшит, ирмарианы аҭак
шыҟаимҵо дырны – иагьаумҳәан, «аԥҳәысажә» лхаҵа иоуп
зыӡбахә ҳамоу, уи ишақәнаго ахәшьара иҭатәуп.
– Ҽнак зны Ажәеиԥшьаа дызхылаԥшуаз шәарахи, гыгшәыги, ԥсаатәи зегьы дрыԥхьаны аизара мҩаԥигон. Адырра зиҭаз зегьы еизеит. Дыԥшызар – иҟам Аты! Иазыԥшыр
акәхеит. Уажәы-уашьҭан ҳәа ишыԥшыз, амра шьыбжьааит. Игәамҵхамҵуа шьыбжьышьҭахьынӡа иԥшын еизаз шәарахи, гыгшәыги, ԥсаатәи. Ус, ибырбыруа, аблақәа
ҭышаҟәааӡа иаакылсит Аты. Зегьы гәамҵны иҟамзи, аӷу
ааилдыргеит. Ажәеиԥшьаа Ажәеиԥшьаа иакәын, дԥааимбарын, доугәамҵуаз, ҭынч дазҵааит, иҟалазеи, уаанзырхазеи ҳәа. Аԥсцәеи абзацәеи еилсыргон, убри ауп сыздхалаз,
саҭашәымҵан, аҳәеит Аты. Зегьы иааџьаршьеит Аты иаҳәаз.
Иџьеишьеит Ажәеиԥшьаагьы. Нас, еилургази уи еиԥш аус
ду уахьаҿыз ҳәа даназҵаа, зыԥҳәыс лҳәатәы хазҵаз ахаҵа
аԥсцәа данырхыԥхьаӡала, аӡә ила аԥсцәа еиҳахеит, аҳәеит
Аты... Узҵаара аҭак еилукаама? – дсазҵааит даду иажәабжь
хыркәшаны.
– Еилыскааит, – сҳәеит сара.
– Ишԥеилукааи? – гәрамгарҭас иоуз здырхуада, дазҵааит еиҭа.
– Аԥҳәысажә лхаҵа ахаҵажә иоуп Аты аԥсцәа рахь иианагаз.
– Ииашаны еилукааит, аферым! – сааирҽхәеит даду.
– Убринахыс Аты пату ақәысҵоит, избан акәзар, Аԥсуара
бжамҽамны иҟазҵазгьы убарҭ аҳәсажәқәа рҳәатәы хазҵаз
ахацәажәқәа роуп! – ҳаицәажәара хиркәшеит даду.
01.12. 2000 ш.
АИҨЫЗАРА
Аиҩызара! Изахьӡузеи «аиҩызара»? Ҳара аҵаҩцәа,
ҟазшьала еиҳа еизааигәоу аиҩызара ҳабжьоуп; аигәыла-

288

цәагьы, еиҳа зҟазшьа еиқәшәо, аиҩызара рыбжьоуп, еицныҟәоит, еицхыраауеит; ашәарыцацәа рҿгьы ус ауп ишыҟоу
– еиҳа еизааигәоу бназара еиццоит. Ирҳәоит аӷьычцәагьы
аиҩызара рыбжьоуп ҳәа – урҭ рыбжьара аиҩызара еиҳагьы
иӷәӷәазар акәхап. Ажәакала, абзиа аҿы – аиҩызара, ацәгьа
аҿы – аиҩызара. Аҩыжәцәа рҿгьы аиҩызара ыҟоуп рҳәоит,
урҭгьы еибаԥшаауазаап, нас еидтәаланы ажәра иалагоит,
аӡәи-аӡәи еибарҽхәо.
– Аха, изахьӡузеи «аиҩызара», насгьы уи ишԥаныҟәгатәу? – ҽнак даду сиазҵааит.
– Аиҩызара?! – иҭиҵааит даду. – Ишԥаныҟәгатәу уҳәама?!
– Аиеи, аиҩызара! – сҳәеит сара. – Уара аҩыза думоуп,
саргьы аҩыза дсымоуп – зегьы аҩызцәа ҳамоуп, аха, изахьӡузеи убри «аиҩызара», насгьы уи ишԥаныҟәгатәу?
Даду даахәыц-хәыцит ҳамҭакы.
– Ари даара акырзҵазкуа зҵаароуп, – иҳәеит иара.
– Аҩыза ирҳара мариоуп, иныҟәгароуп иуадаҩу. Шәара
ахәыҷқәа шәанеихәмаруа – уи мариоуп; ҳара аҩызцәа ҳҿы
уи иаҳагьы имариоуп. Аха аҩызаҵәҟьа дахьудыруа шәарҭак
шәанақәшәалак, иуадаҩу уск аныҟалалак ауп. Убасҟан ауп
аҩыза иашаҵәҟьа данудыруа.
Даду дааҭгылан, маҷк дааиԥхьхәыцит, иҳәарц игәы иҭеикыз акәхап, маҷкгьы дааԥышәарччеит.
– Сара аашықәса ашкол сҭан, х-класск ибзиаӡаны срылгеит, – иҳәеит иара.
Сара исзымычҳакәа самхаччеит: уи шаҟантә иҳәахьоузеи!
– Узырччозеи?! – сҵәылхны даасзыԥшит, сзырччаз шидыруазгьы. – Шәара шәеиԥш сахырҩны сцоз џьушьома,
исҵоз инҭырҷҷааны исҵон, убриазоуп усҟак сзадхалазгьы.
Убасҟан исдырҵаз иахьанӡагьы иныҟәызгоит.
– Нас, исаҳәеи, даду, иахьагьы иугәалашәартә «инҭырҷҷаа» усҟан иудырҵаз, – сҳәеит сара.
– Усҟан исдырҵаз зегьы злауасҳәарызеи, урҭ рацәоуп, – иҳәеит даду. – Ауаҩи ауаҩи шеихаҵгыло сдырҵеит, уи ахаан избахьазма-исаҳахьазма! Ани аби рҳәатәы

289

шхаҵатәызгьы убасҟан исдырҵеит. Ирацәоуп усҟан ԥсыуа
изымдыруаны исҵаз.
Сара исзымычҳакәа сыччеит еиҭах, даду маҷк дааԥышәарччеит аҟароуп.
– Аиҩызара закәи ҳәа усзымҵааи, иуасҳәап уажәы уигьы шысдырҵаз, – иҳәан, даду иажәа инацицеит. – Ҩыџьа
аиҩызцәа абна илаланы ишнеиуаз мшәык аарҿаҳазаап!
Руаӡәы дшәан, ацыӷ еиԥш, адырдырҳәа иаразнак аҵла
дықәланы иԥсы игазаап, егьи ҿыцха иҽкаижьын, дыԥсызшәа ҟаиҵеит. Амшә инҭаҳа-ааҭаҳауа ишааиуаз икажьыз
иааихагылан, ҳамҭакы ифыҩуа ихагылан, нас инеихыҵын,
ишааиз еиԥш, инҭаҳа-ааҭаҳауа абна инылабга ицеит.
Амшә наҟ хара ианца, ҿыцха икажьыз иԥсы аниоугәышьа
дҩагылеит, иԥштәы ихыгга, аҵла иқәлазгьы длалбааит,
ишьамхқәа ҟәарҟәаруа. Рҩыџьагьы агәыҭҟьа иаганы иааидгылеит, ирҳәо рҿамшәо.
– Амшә уахәыҭхәыҭуа иухагылан, иуанаҳәазеи маӡас?
– ҳәа аҵла иқәлаз ҿыцха зыҽказыжьыз диазҵааит.
– Исанаҳәахи... «Ашәара бааԥсы ианақәшәалак зҩыза дкажьны аҵла иқәлаз аҩызараҿы акапеи кылҵәа даԥсаӡам» ҳәа санаҳәеит, – аҭак ҟаиҵеит ҿыцха зыҽказыжьыз.
– Сара сақәшаҳаҭуп уи амшә иаҳәаз – мшәы ҟәыш
иҟәышзаарын, убама! – иажәа хиркәшеит даду.
АӠАТӘ
Уахык, уаххьа ыфаны ҳанаатәа, даду Аслан ихы наиқәи­
кын:
– Аӡатә ҟаҳҵар сҭахуп, абыржәтәи амҽышаз, аҷкәынцәа адырра рыҭ, ахәыҷы-аду зегьы рҽеидкыланы иааиааит,
– иҳәан, адҵа ииҭеит.
Зыӡбахә имоу ажә-ӡатә аԥоуп. Даду иныхахә ҳаҭыр ду
изақәуп. Уи ахьӡала ирахә ирылоу ижә-ӡатә акәзар, иԥшьоу
рахәны иашҭа иҭоу акы акәны дазыҟоуп. Дазгәааны фырмахьцк ахимҟьацт, уимоу дагьаҵаҟьом. Уиадагьы, даду
арахә даара бзиа ибоит. Урҭ убасҟак бзиа ибоит, имхы иҭа-

290

ланы ирфаргьы, аԥхасҭа соуит ҳәа иԥхьаӡаӡом, избанзар
ирахә роуп изфаз.
Ижә-ӡатә ацәҳәыс анари, хымз имхьаӡакәа ан иаҵаҵаны иааӡон. Аҳәыс акыр ацәынхар акәын ианихьоз. Ac ақьафура змаз аҳәыс, зегьы иааџьаршьартә мшызҳа, ҵхызҳа
иазҳауан. Мызкала хымз иара аҵкыс еиҳаз ираҟарахеит.
Даҽа мызкала хәымз зхыҵуаз иаԥнагеит. Абасала иааӡаз
уажәы хышықәса ирҭагылоуп: атәыҩақәа хәышӡа, абнаҽа
еиԥш, икалаӡа, аԥшӡара икны иагоит...
Асабшаҽны аҭаацәа зегьы еизеит. Адырҩаҽны ашьыжь
агәылацәа ахацәа заа иааит, раҳәызбақәа рҟәынҵаны. Урҭ
рзы акәытқәа шьны какалк ркырц рхәы дырхиахьан. Аишәа
ианылахатәа рнапы адыркаанӡа даду аҵәца аақәхны Ԥсҳәы
шыҟоу ихы рханы даагылан:
– Анцәа абзиара ҳзыҟаҵа, – иҳәеит ибжьы ҩҭыганы,
– ҳныха ду Инал-Ҟәыба улԥха ҳаҭ. Иахьа ухьӡала иҟоу ажәӡатә иахылҵыз ацә шьны агәаҵәа усырбоит, улԥха ҳаҭ,
улаԥш хаа еснагь иаҳхызааит. Алԥха шәымазааит, амаҵ
аура шәахыбаамзааит! – иҳәан, агәылацәагьы днарықәныҳәеит, аҵыхәтәан. Урҭгьы аҵәца шьҭыхны иныҳәеит-иныԥхьеит, алԥха-агәаԥха шәымазааит ҳәа иҳақәныҳәеит.
Ацә агәараҿы иҿаҳәан. Агәылацәа рхәы иахыҵны ианаадәылҵ, рылаԥш рзаҟәымҭхо ҳамҭакы иахәаԥшуа игылан.
– Асахьа амацараз уашҭа иҭоуҵап! – иҳәеит Леуа.
– Изныхахәу алԥха ҳамазааит, иреиӷьу агәаҵәоуми
иаҳарбо! – иҳәеит даду. – Иаажәги арахь! – иҷкәынцәа
инарыдиҵеит. Даду дахьгылаз ацә аннарга, нанду ԥсыуа мпахьшьык лыман дааин, даду инеилыркит. Уи ацә
агәшәымшә ҳәаны ахәда иакәиршан, даагылеит.
– Ԥсҳәы иҭоу ҳныха Инал-Ҟәыба улԥха ҳаҭ! Снапы
аахьшьуа, ишубо еиԥш, гәыблыла иузысааӡеит ухьӡала
иӡатәны сырахә ирылоу аӡатә иахшаз ацәҳәыс. Уи иахьа
агәаҵәа усырбоит. Улԥха-гәаԥха ҳамазааит, еснагь улаԥшхаа ҳхызааит. Уара иубзоураны ҭаацәала ҳхы ҳақәгәырӷьо
ҳаҟоуп, акы ҳахашшаауам, иахьа агәаҵәа ануҳарба нахыс
иҵегьы абзиарақәа ҳаҭәоушьеит ҳҳәартә ҳаиқәуршәарц
суҳәоит.

291

– Амин! – рҳәеит зегьы.
Даду ишьҭахь игылаз рахь дааҳәын:
– Шьҭа шәааи! – иҳәан, инарыдиҵеит. Урҭ ашырҳәа
ацә инадыххылан, аԥхьатәи ашьапқәа еидыршәланы иааршьаҳан, уи инацрыгаз ашаха ашьҭахьтәи ашьапы аҟәартәра инахадыршәын, ашьапқәа ирықәырҟьаны
илышьҭарҵеит. Абри аамҭазы:
– Ахәыҷқәа наҟ шәнаскьа! – адҵа ҟаиҵеит даду. Уи
ицәымӷуп зны ииҳәаз ҩынтә аиҭаҳәара. Ҳаргьы ашырсырҳәа ҳнахынҳәын, наҟ ашҭа агәахьы ҳнаскьеит...
Агәылацәа рус дара ирдыруан, акыр иазҵаар рҭахызар,
змахәарқәа ԥхьашьшьаа ирывагылаз Аслан иакәын изазҵаауаз. Даду амаҵурҭахь днеин, аҳәса иҟарҵашаз еиҭа
иргәалаиршәеит.
– Уи иҟаҳҵо ҳамдыруеи, иаадыруеит! – лҳәеит нанду.
– Ҩынтә исҳәар еиӷьуп, зны ишәхашҭыр аҵкыс, – ихы
ааирқьиеит даду...
Акәац жәны ианааҭырга, стол жыцәк аадәылганы агәара агәҭаны инадыргылан, гәыблаала акәац нықәдыргылеит, агәи-агәаҵәеи хыхь инақәҵаны. Уи инавадыргылеит:
ахәыӡ иалхны ача ӡны, графинла аҩы, ацхаӡҩа, аџьыкахыш.
– Араӡны?! – иҳәеит даду инақәырӷәӷәаны, абыржәы
ишааигәалашәаз удырратәы.
– Унан!.. – уаҳа егьымҳәаӡакәа, нанду ашырҳәа акәас­
қьахь лҿыналхеит. Даду дԥышәарччан, ҿымҭӡакәа ихы
ааирҵысит. Сара акгьы сзеилымкааит. Арҭқәа анызба,
нанду дхынҳәыр еилыскаап ҳәа сымԥшӡакәа, саргьы ашырҳәа слышьҭаланы сҿынасхеит. Нанду лшәындыҟәра ахҩа
ҩахылԥаан, уаҟа иҭагылаз лчықьмаџьа ааҭԥааны, уигьы
ахҩа ҩахлыршәеит. Capa цқьа исызгәамҭеит, аха еилаҳәара хәыҷык ааҭԥааны, ачықьмаџьа аҭыԥ аҿы иныҟалҵан,
ашәындыҟәра ахҩа нахажьны, ашырҳәа даахынҳәит. Уи ҳараӡнхәы згәылаҳәаз акәын.
Аилаҳәара хәыҷы даду иааиԥиртлан, астол инықәҵаны, акы-ҩба ҳәа иԥхьаӡаны акәымкәа, хьыӡҳәала реиқәыԥхьаӡара дналагеит.
– Ари – сара, ари – Гарик, ари – Беслан… – иҳәан, ҳахьӡқәа
уа ирынны дрыԥхьозшәа, акакала иаақәхны хазы инықәҵо

292

дышнеиуаз, дшанхазшәа даангылеит: – Ҟоҳ, Арсоу ахаҵа
ибазхәы рылаҳамҵацзаап! – иҳәан, нанду дналзыԥшит,
нас ҳара ҳахьгьы дааԥшит. Арсоу дкәаӷӡа дахьгылаз ихьӡ
аниҳәа дааԥышәарччеит, иҟалаз акгьы шизымдыруазгьы.
– Иаажәгеишь, абазк ԥшааны иаажәгеишь! – иҳәан, инарыдиҵеит. Зегьы ажәжәаҳәа рџьыбақәа ирҭалеит. Урҭ аӡәгьы акгьы анимԥыхьамшәа, Аслан иуадахь дыҩит. Али-ԥси
рыбжьара дхынҳәны дааин, даду абазк наииркит.
– Ари Арсоу ахаҵа уабазхәоуп! – иҳәеит иара. – Ҭаацәала азҳара ҳаманы, ари абаз зыхьӡала аҭаацәа ҳаразнахәы
ирыцаҳҵаз уԥсынҵры дуны, ҳныха ду алԥха уманы, Анцәа
уҳаҭәеишьааит, – иҳәан, уи абазгьы нарыцҵаны иаартны
инықәиҵеит.
– Нанду лабазхәы абаҟоу?! – лыӡбахә аниҳәа. Ихашҭыз
џьышьа сиазҵааит даду.
– Нанду хазы аӡатә лымоуп, – иҳәеит иара, уи Дыд­
рыԥшь-ныха ахьӡалоуп ишлымоу, алԥха лымазааит...
Аҭаацәа зегьы даду ишьҭахь ҳгылан, агәылацәа насҭхашәа игылан. Ҳарҭ зегьы илаԥш ааҳхиган, аҵәца азна аҩы
аақәхны, Ԥсҳәыҟа ихы рханы астол даадгылеит.
– Ԥсҳәы иҭоу ҳныха ду Инал-Ҟәыба улԥха ҳаҭ! – иҳәеит
ибжьы ҩыҳаракны. – Аҭыӷьсыс ахшьалан ухьӡала иӡатәны
иоусышьҭыз ажәҵәры, уара убзоурала ирахәымшны сырахә
ирылоуп. Раԥхьа иарииз ацәҳәыс иахьа ишьны агәаҵәа
усырбоит, улԥха-угәаԥха ҳаҭ, улаԥшхаа ҳхыз. Иахьа ҭаацәала ҳгәы бзиоуп, ҳхы бзиоуп, акы ҳахашшаауа ҳаҟам – уи
уара уоуп изыбзоуроу, иҭабуп ҳәа уасҳәоит. Ухьӡ зхыз ацә
шьны агәаҵәа анусырба нахыс иҵегьы ҳхы-ҳаԥсы ҳақәгәырӷьо ҳҟоуҵарц суҳәоит.
– Амин! – ҳҳәеит зегьы.
– Ухьӡала иҟоу ажә-ӡатә аганахьала ишьтәу-иӡатәу иша­
хәҭоу иаҳзыҟаҵом, иҳагу рацәоуп, ҳаҭоумҵарц суҳәоит.
– Амин!
– Аԥсны иахылаԥшуа абжьныхак шьарда зымчу шәоуп.
Шәара шәеиҿцаауеит, ҳаԥсадгьыл шәахылаԥшуеит. Шәара
ишәыбзоураны ԥасатәи аибашьраан анемец фашист Аԥсны
дызҭамлеит, Ԥсҳәы данааи иԥышә уҭасын, арахь уаҳа ҿа-

293

аҳәыра иумҭеит. Уи азы еснагь ҭабуп ҳәа уаҳҳәоит. Уажәы
уи аҵкыс еицәаз ақырҭуа фашист данҳақәлагьы ибӷашшара ԥҵәаны шьҭахьҟа ддәықәуҵеит. Убри азгьы ҭабуп ҳәа
шәаҳҳәоит. Аринахысгьы Аԥсны шәылаԥш хаа ахны иаҳзышәыхьчарц сшәыҳәоит.
– Амин!
– Аибашьра Анцәа ицәымӷу хәымгароуп, уи иацуп иҽеим ахҟьаԥҟьақәа: уиаҟара имхәыцуа гаӡақәак ирыхҟьаны агәнаҳарақәа рацәаны иҟалахьеит, убарҭ агәнаҳарақәа
ҳажәлар хҭынҟьас ирышәымҭарц сшәыҳәоит.
– Амин!
– Шьарда зымчу Инал-Ҟәыба, анаҩсгьы ибзиоу ала уӡбахә ҳҳәо, улԥха ҳаманы еснагь улаԥшхаа ҳагумыжьырц
суҳәоит.
– Амин!
– Ҳныха алԥха шәымазааит, алаԥшхаа зегьы ишәхызааит! – даду дааҳәын, «амин!» зҳәоз агәылацәа днарықәныҳәеит.
– Алԥха умазааит, алаԥшхаа ухызааит! – урҭгьы аҭак
ныҟарҵеит.
Даду иикыз иаҵәца ижәит, ргьама ибеит агәи агәаҵәеи.
Абри ашьҭахь Аслан идиҵеит ахацәа ҵәыцак-ҵәыцак
диркырц. Аҳәса-абыргцәа ацхаӡҩа иахныҳәеит. Урҭ зегьы
агәи-агәаҵәеи еихырссаны ириҭеит. Ҳара ахәыҷқәагьы ацхаӡҩа ҳаржәны агәи агәаҵәеи ҳаиҭеит.
Абри ашьҭахь абысҭа анырҵан, акрыфарахь ҳаиасит.
Абас имҩаԥаагеит даду иныхахә иазкыз ахныҳәара.
02.08.95 ш.
ДЫЗУСҬАДА АԤСУА?
Хәылԥазык, дадуи сареи ашәшьыраҿы ҳаштәаз, харантә
Аслан имашьына абжьы саҳаит. Ашырҳәа сҩаҵҟьан, сыҩны снеин агәашәқәа ҟьаҟьаӡа иаасыртын, иааира сазԥшуа
саагылеит. Дласны дшаауаз удырратәы, насгьы ҩадаран
аҟнытә, амашьына абжьы цәгьан. Ажыжәҳәа агәара да-

294

аҭаххын, иџыџӡа иаанкыланы дааҭыҵын, аӷьаҩҳәа ашә
нкыдижьлеит. Имашьына уаҳа дааҳәынгьы дахәаԥшӡакәа,
ашьшьыҳәа дааин ашәшьыраҿы длатәеит ҿымҭ-ԥсымшьҭ.
Даду ибоит урҭқәа зегьы, аха уигьы ҿиҭуам. Аслан иҟазшьа
анызба, саргьы ҿысҭуам, сыԥшуп аӡәы акы анбеиҳәауа ҳәа.
Ҳамҭакы ус ҳтәан, нас даду диазҵааит, иухьи, гәалак умоушәа збоит ҳәа.
Аслан иаразнакыҵәҟьа аҭак ҟаимҵаӡеит, аха нас даацәажәеит.
– Ауаҩы ииҳәаз ҳәазар ауми! – иҳәеит иара дгәамҵхамҵуа. – Убри саақәгәыӷны, ашьыжь Гәдоуҭаҟа сцеит,
слабжьҟьаны саарц, аусҳәарҭаҿгьы исзыԥшуп. Зыџьма
ыӡыз имшгьы ыӡит ҳәа, иахьак слеиҩеиуа сықәуп: сызцаз
сусгьы сзыҟамҵеит, арахь исзыԥшызгьы рымш сырӡит.
– Аԥсуаа зегьы аԥсыуаау џьушьоу! – иҳәеит даду, иҟалаз
шыҟалаз ҭымҵааӡакәа.
– Уажәшьҭа исымдыршеи? – даду ииҳәаз иамамкӡакәа,
дақәшаҳаҭхеит Аслан. Уи исаҳаз сара иџьасшьеит.
– Даду, «аԥсуаа зегьы аԥсыуаау џьушьоу» уҳәеит, исзеилымкааит уи иаҵанакуа, – сҳәеит сара, Аслан иԥсы ааиҭакны данца ашьҭахь. – Аԥсуа даԥсыуами, нас, иаԥсыуоу аԥсуа,
иаԥсыуам аԥсуа ҳәа ыҟоума?!
Еснагь еиԥш, сызҵаара аҭак аҟаҵара дахымццакыкәа,
дааиԥхьхәыцит даду.
– Аԥсшәа зҳәауа зегьы шаԥсыуаам еиԥш, аԥсуаагьы зегьы аԥсыуааӡам, – еиҭеиҳәеит даду уажәраанӡа ииҳәахьаз.
– Иарбан араҟа иузеилымкааз?!
– Ауаҩы ахьӡ имоуп, ажәла имоуп, саԥсыуоуп иҳәеит,
аҷҷаҳәа аԥсшәа иҳәоит, нас, уи даԥсыуоу, даԥсыуаму ҳәа
ҳәашьас иамоузеи?!
Сызҵаара даду игәаҵанӡа ишнеиз здырратәы, иҿаԥшылара аҽааиҭанакит.
– О-о-о, уара иӷәӷәаз азҵаара суҭеит! – иҳәеит иара.
– Иуҳәаз иашоуп, аԥсуа дзакәу, маҷк инарҭбааны исымҳәар,
ус иаармарианы иузеилкаауа иҟам.
– Аиеи, даду, аиеи, саргьы исҭаху убри ауп! – сгәалаҟара
бзианы, сааӷьаҵәыӷьаҵәит, даду ацәажәара игәасырԥхарц.

295

Уи игәалаҟара анбзиоу, иқәла ҭаҳмадак сакәушәа, ҭынч,
дымццакӡакәа сызҵаарақәа рҭак ҟаиҵоит.
– Аԥсуара зырҿиаз аԥсуа иоуп, дад. Иара аԥсуа ихаҭа
даԥсыуаны дҟазҵазгьы Аԥсуароуп, – иҳәеит даду, ииҳәо
иажәақәа инарҵауланы дышрызхәыцуа ихы-иҿы ианыԥшуа. – Урҭ еимаздо рацәоуп, аха зегьы ирыцкуп ахьӡи
ахьымӡӷи. Убри ахьӡи ахьымӡӷи ирхылҿиаауа роуп аԥсуа
иԥсҭазаара злашьақәгылоу.
Даду ҳамҭакы дааиԥхьхәыцын, иажәа инациҵеит:
– Аԥсуа ҟазшьала дуаҩы хышьҭыхҩуп, дуаҩы ԥагьоуп,
аха аҽхарззалара илаӡам – уи гаӡарас иԥхьаӡоит. Ус ауп иагьшыҟоугьы. Аԥсуа иԥагьара зхылҿиаауа ахпатуақәҵароуп.
Ари зегьы ирыцкуп: ахаҵа ихы иаҭәеимшьо, уаҩы сибом
ҳәа аԥсуа ихы иаҭәеишьом. Аӡәгьы димбааит, аха иламыс
дамбои! Аԥсуа иламыс иара изы инцәоуп, иԥааимбаруп,
иныхоуп, иуаҩроуп! Аԥсуара ус иҟоуп. Убри аҟазшьа еиқәзырхаз иоуп иаԥсыуоу...
– Егьырҭ зусҭцәада? – сгәы иамукәа, еиҩшашәа ианиҳәа,
иажәа снаԥыҩлеит.
– Егьырҭ зны уаарҟәаҵи, зны аԥсуа иҟазшьа нагӡаны исҳәап, – иҳәан даду, ихшыҩ Аԥсуа иахь иниеигеит.
– Аԥсуа дуаҩы аартуп, маӡак имазаргьы хатәы маӡоуп,
еиҵаҟәаҟәоу маӡаӡам, ауаҩы дизыразуп, агәыԥшқарагьы
илоуп. Агәыԥшқара ибашоу қьиарам, ихатәроу уаҩроуп,
ахьӡи ахьымӡӷи рҿы харада-барада ауаҩы игәы нирхаӡом.
Аха ианаҭахугьы, иахьаҭахугьы, ишаҭаху еиԥш, дыџьбароуп – уи хаҵароуп! Ахаҵара злоу аԥсуа ахыҭҟьара даԥылоит,
иблагьы ҟәысуам. Аԥсуа дзыцәшәогьы убри акызаҵәык ауп
– ахьӡи ахьымӡӷи! Убри аҟнытә, уи иҷыданы ихы дацклаԥшуеит, ауаа исзырҳәарызеишь ҳәа еснагь агәҽанызаара
имоуп. Ус еиԥш агәҽанызаара изҭазгьы Аԥсуароуп.
Абас дыҟоуп Аԥсуа! Абри иҟазшьоуп Аԥсуа даԥсыуаны
дҟазҵаз. Абас иҟоу аԥсуаа роуп иаԥсыуаау, егьырҭ – аԥсуаа ирхьыԥшу роуп. Урҭгьы ҳаԥсыуаауп рҳәоит, ирҳәалааит,
мап ҳҳәом, аха хәыҷы-хәыҷла Аԥсуа иҟазшьа рҽадыршьцылалааит, иагьныҟәыргалааит, нас ауп урҭ азин анрымоу
«Ҳаԥсыуаап!» аҳәара.

296

Даду ииҳәаз еилыскаазшәа сыҟоуп, аха инагӡаҵәҟьаны
ишысзеилымкаазгьы сгәы иабоит.
– Нас, изахьӡузеи ахьӡи ахьымӡӷи? – сиазҵааит иаалырҟьашәа. Аԥсуа еснагь агәҽанызаара инаҭартә еиԥш
закәытә мчузеи уи иамоу?
Даду зны дааԥышәарччеит, нас даахәыц-хәыцын, аҭак
ҟаиҵеит.
– Ламысдарас иҟоу зегьы, рԥхашьагас иҟоугьы, хәымгарас иҟоугьы – зегьы хьымӡӷуп Аԥсуа изы, – иҳәан, дааҭгылт, ииҳәаз иажәақәа ихаҭа дрызхәыцуа. – Аԥсуа иԥсы
аҵкыс дзымиааир, иагьԥхашьароуп, иагьхьымӡӷуп; Аԥсуа
инапхы цәгьахар, игәра гам – уигьы даара ихьымӡӷуп; Аԥсуа хәымгарала ажьрацәара еилеигар – дмаҳагьоуп. Ари
иреиҳаӡоу хьымӡӷуп! Ус еиԥш адамыӷа знылаз инапы кны
аԥсшәа иарҳәаӡомызт. Идтәаланы ачеиџьыка рфаӡомызт.
Ус иуҳәаша рацәоуп. Ахьымӡӷ зыдхалаз дхьымӡӷуп иҭаацәа
рзгьы: «Аа, арҭ раб дзакәу!» рҳәоит. Уи хьымӡӷуп ижәла азгьы: ахьымӡӷ иигаз идамыӷаны ижәлагьы иахылоит. Ауаҩы
ихшара рыла ахьымӡӷ игар – иԥа хәымгарак ҟаиҵар, иԥҳа
хҳәааԥҳәаак лоур – уик зынӡаск ихьымӡӷ дууп! Хар змам
ҳәа ирыԥхьаӡо ус хьымӡӷык ихылар, дыԥхашьаны ауаа ахьнеиуа днеиӡомызт. Ус иҟоуп Аԥсуа ихьӡи ихьымӡӷи.
Иҟан абзамыҟәра хьымӡӷгьы. Ус ахьымӡӷ згаз, «рацәа
аҽада дақәтәеит!» рҳәон. Уи ԥхашьара дуун. Убас изырымҳәарц Аԥсуа еснагь агәҽанызаара иман. Аԥсуа хьымӡӷла
аҽада «данақәтәа», уажәшьҭа уи даԥсыуаӡамызт. Ажәлар
«аҽада иақәдыртәаз», уа дақәтәоуп, аӡәгьы «дҽыжәихӡом!»
Даду ииҳәаз агәра ганы, иҽырҟасаны ишиҳәозгьы,
иҳәашьа саарччеит.
– Даду, уи ауаҩы аргама аҽада дақәдыртәазшәоуп
дҵәылхны ишуҳәауа! – сҳәеит сара, саахыччашәа. – Ус,
ажәала ирҳәеит ҳәа, аргама дауақәтәах!
Исҳәаз даду игәамԥхакәа, илахь ааимаирџыхәит.
– «Ус, ажәала!» – исҳәаз ажәа ааҵәылихит. Ажәа закәу
удыруоу?! Ахҭыԥ ӷьоит, абзҭыԥ ӷьаӡом рҳәеит. «Абз» зырҳәо ажәа азоуп. Аԥсуа зегьы реиҳа убри ауп дзыцәшәоз.
Уаҩы қьачақьк, ауаа сырччоит ҳәа, днеины аҽада дақәтәар,

297

уи хьымӡӷӡам, ус ауаа ирччоит аҟароуп. Сара ус ҟасҵар
иснаалаӡом, даҽаӡәгьы инаалаӡом, аха иҟами уи знаало! Ус акәымкәа, Аԥсуа хаҵа, ахылԥарч ихаҵаны, аҽада
длақәтәан, ажәлар реизараҿы днеир, уи хьымӡӷуп. Уи ауаҩ
аӡәгьы «иҽышькыл» кны дҽыжәихуам, излацәажәо аус аҿы
ажәа ирҭом. Ус идгылангьы иацәажәом, избанзар, ихы пату
изақәымҵеит. Убриазоуп ахьымӡӷ згаз изы «аҽада дақәтәеит» зырҳәо.
– Аа, абыржәшьҭа еилыскаауа салагеит! – сҳәеит сара,
саамхагәырӷьашәа. Maп, даду игәы иахәоит ҳәа акәым,
иҵабыргыҵәҟьаны, уи ажәа аҵакы маҷк еилыскааит.
– Ухшыҩ азцазар, уи бзиоуп, – иҳәеит даду. – Аригьы
Аԥсуара иарҿиеит, Аԥсуа еснагь игәиҽанызарц. Аԥсуара иарҿиаз – закәануп ажәлар рзы. Аԥсуа уи дзахыԥаӡом,
давсынгьы дызцаӡом, избанзар, зегьы збауа, зегьы заҳауа
ажәлар уи азакәан иахылаԥшуеит.
– Аҳәынҭқарраҿгьы ус ауми ишыҟоу! – сҳәеит сара, даду
иажәа снаԥыҩланы, ииҳәо шиашоу шьақәсырӷәӷәарц.
– Мамоу! – иҳәеит иаахҵәаны, исҳәаз игәамԥхакәа.
– Ажәлар иаԥырҵаз азакәани аҳәынҭқарра иаԥырҵази узеидкылом. Аҳәынҭқар изакәан уаҿашәар, аҵарҭыша рыҭаны ухы ҿухыр ауеит. Аԥсуаҵасла ахьымӡӷ згаз – идамыӷаны
инхалоит. Уи ҿҳәара амаӡам: Аԥсуара еилеиган – ажәлар
адамыӷа инырҵеит. Уигьы мҳәыруп. Аҳәынҭқар изакәан
иԥсахыр ауеит – ирӷәӷәар ма ирԥсыҽыр. Аԥсуара азакәан
акәзар, уи ԥсахшьа амаӡам, избанзар, ахьымӡӷ хьымӡӷуп,
ахьымӡӷ хәыҷы, ахьымӡӷ ду ҳәа иҟаӡам: агәыр зӡазгьы
дӷьычҩуп, акамбашь зӡазгьы дӷьычҩуп – еиԥшны адамыӷа
рнылоит. Ус анакәха, Аԥсуара «амҳәыр» аҳәынҭқар имҳәыр
аҵкыс амч амоуп. Иубама Аԥсуара амч шаҟа иӷәӷәоу!
– иҳәеит даду дазгәдуны.
– Избеит! – сҳәеит даду иаҳаҭыраз, избаз ҳәа акрыҟоума,
исаҳаит ауп.
– Аԥсуа ҳәынҭқарра ҟаҳҵозар, Аԥсуара азакәан ҳақәныҟәароуп. Уи ажәлар иаԥырҵаз закәануп, ауа, аҭахы, аҩыза, ақәла, ачеиџьыка, аҵарҭыша уҳәа Аԥсуара аҿаԥхьа зегьы мчыдоуп. Аԥсуара азакәан аус ахьынӡауаз ус иҟан. Уи

298

ашьҭахь ауп абас ҳабжамҽамшәа ҳаныҟалаз. «Аԥсуаа зегьы
аԥсыуаау џьушьо!» анысҳәа иџьоушьеит. Иџьоумшьан, уи
ус иҟамызт, аха ус иҟалеит: Аԥсуара анбжамҽамха – ауаагьы бжамҽамхеит.
Даду ииҳәо имаскыртә аҿынӡа сабаҟоу, аха усгьы исзеилымкаауа рацәоуп азы, зны-зынла сыҽиаҟаратәны сиацәажәалоит. Уажәгьы сгәы иааҵаххит исызцәырҵыз зҵаарак исҭарц – уи ус унавсуа иҟоугьы акы акәым.
– Даду, Аԥсуара ӷәӷәан уҳәеит, аҳәынҭқар изакәан аиҳа
амч аман уҳәеит, уажәы ибжамҽамхеит, иахьи? – сиазҵааит сара.
– Ус аамҭа иҟанаҵеит, – иҳәеит даду, уи аҿаԥхьа иҳамчгәышьази аанаго.
– Аамҭа ус ишԥаҟанаҵеи?! – ииҳәаз џьашьаны сиазҵааит. Сара исзеилымкааҵәҟьеит аамҭа ҳәа зыӡбахә имаз
закәыз.
– Аҳәынҭқараа роуп, аҳәынҭқараа! – иҳәеит даду ҩынтәгьы, цқьа еилыскаарц.
– Аҳәынҭқараа?! – иџьасшьеит сара.
– Аиеи, аҳәынҭқараа! – ишьақәирӷәӷәеит еиҭах. – Изџьоушьозеи, аамҭа аԥсҟы зку аҳәынҭқараа роуп: ирҭахызар
арахь идыргьежьуеит, ирҭахызар анахь идырхынҳәуеит
– дара ишырҭаху русқәа еиҿыркаауеит. Акамбашь ахәыл
абоит, аанда абаӡом! Асовет мчра анышьақәгыла, амилаҭқәа
зегьы зинла шәеиҟароуп, адгьылгьы ажәҩангьы шәзеиԥшуп рҳәан, зегьы еиурыжьит. Дара иахьырҭахыз амаа арҭеит! Уигьы акәындаз, Аԥсны амала ҳәа акрырҿарҵоит, абарақьаҭра кажьуп ҳәа гәарарҵан, цәҳәи ҟьантази аӡәрыҟазар зегьы Аԥсныҟа еидырхеит. Избан! Аԥсны рнапаҿы иааргарц, ҳҵас, ҳқьабз хәаҽны ҳаиларыӡҩарц. Аҳәынҭқараа
роуп ус изыӡбаз, нас, иумчи урҭ рҿаԥхьа? Ирҭаххар – абаа
уаларчаԥоит! Насгьы урҭ мшәы ҟәыш иҟәышуп: иааҟарҵо
зегьы унапалоуп ишыҟарҵо!
– Унапала?! – иџьасшьеит сара. – Унапала ишԥаҟарҵо?!
– Аҳәынҭқарра ҳәынҭқарроуп, иццакӡом, ажьа уардынла иркуеит, – иҳәеит даду. – Урҭ, аҳаԥшьа ҟазҵо иҩызоуп,
иахьырҭаху амаа арҭоит. Хәымгарак аныҟарҵо, ажәлар

299

«агәра ддыргоиг» уи шыбзиоу, ишссиру. Нac уақәшаҳаҭымхар уабацо! Абасала, зжьы ужәыр зтәан еиламгылоз ауаа
ааганы иҳаландырхеит. Уажәшьҭа суазҵаауеит: убарҭ аҟьалаԥалақәа ирхылҵзи аԥсуаа ирхылҵзи еихыуааӡалар, изеиԥшрахода усҟан аԥсуаа рхәыҷқәа?
– Анцәа идырп! – сҳәан, сыжәҩахырқәа сҩарыхеит.
– Анцәа иакәӡам, урҭқәа зегьы ҳаӷацәа ирдыруан,
– иҳәеит, даду. – Анцәагьы ибон, аха иҟарҵо ибарц дырзыԥшуан. Абас хәыҷы-хәыҷла ҳ-Аԥсуара бжамҽамыртәит,
бџьарк ҭмырҟьаӡакәа рнапаҿы ҳнаргарц. Ауаҩы ҟазшьас
иҟоу зегьы илауааӡоит. Уи аганахьала арахә еиҳа «рыхдырра» ӷәӷәоуп ауаҩы иаасҭа.
Даду ииҳәаз сарччеит:
– Ауаҩы иаҵкыс арахә рыхдырра шԥаӷәӷәоу? – сиазҵаахт еиҭа.
Даду уаҳа ччаԥшьк илаԥш иааҵамшәеит: иоуимбоз
иажәа ҟаса алаф ахь ишиазгаз.
– Нас, уи уиаҟара изџьоушьозеи? – иҳәеит иара. – Ус
баша схы иааҭашәаны исҳәаз џьушьома! Еихаҳааӡалапи
еиуеиԥшым аԥстәқәа. Иаҳҳәап, аласбеи, аҳәаҿыси, аӡыси. Иаҳԥыхьашәозар амаамынгьы наганы ирылаҳкып. Нас
уԥшыр, аласба аҷыхә-ҷыхәҳәа ашра иалагоит; аҳәаҿыс акәзар ҳәаҵас иӷәыруеит, аӡыс ӡысуп, амла ианаклак, бе-кеке-ке ҳәа акьаасра иалагоит; амаамын ҳԥыхьашәаны ирылаҳкыр, маамын ҟазшьала ахы мҩаԥнагоит.
– Дасу дара ртәала иҟоуп! – сҳәеит иџьашьаны.
– Раԥхьа иргыланы дасу «рбызшәала ицәажәоит»,
– иҳәеит даду, урҭ ирҳәо еиликаауазар еиԥш иԥхьаӡаны.
– Уигьы акәым, рыфатәгьы хаз-хазуп. Нас, ианрызҳалак
иоуҳажьып. Усҟан иааџьоушьартә еицуп: еицгәарҵуеит,
еицгәарлоит, рҭыԥ аҿы еицыԥхьоит. Еихааӡалами, еишьцылоуп, аха иахьгәарҵуа дасу дара рҟазшьа рымоуп: ала
аху-хуҳәа ишуа аҩызцәа ахьчоит, аҳәа хымхымуа фатәык
иашьҭоуп, иабалак афоит, ӡмахк абар агәараҳәа аҽынҭанажьуеит; аӡыс нықәԥала-аақәԥало, амаҵә, ашәҭыц
хықәцәқәа уҳәа ирышьҭоуп; амаамын рыцзар, аҵлақәа
инарықәԥыл-аарықәԥыло, ашәыр-ақәыр, ауҭраҭых уҳәа

300

ирышьҭоуп. Ахәылԥаз ихынҳәуеит рызхара ыф-ижә, ала
рыцуп аламгәа ҿаҳәаны.
Абасала, зегьы рҟазшьақәа шрымаз иаанхеит, – иҳәан,
дсазҵааит: – Исҳәаз еилукаама, Баҭал?
– Еилыскааит, ишԥасзеилымкааи, даду! – сҳәеит сара.
– Аха уи џьашьатәӡам, избанзар, ала лоуп, аҳәа ҳәоуп, аџьма џьмоуп, амаамын иахьугалак имаамынуп.
– Ииашаны еилукааит, Баҭал, аферым! – исҳәаз игәы
иахәеит даду. – Аха ауаҩы амаамынқәа дрылауааӡар, дзеиԥшрахода?
– Амаамынқәа?! – саршанхеит изҵаара. – Ҳы, дзеиԥшрахода?
– Дмаамынхоит! – изҵаара аҭак ихаҭа иҟаиҵеит даду.
– Ччархәрас иааҟарҵо зегьы ҟаиҵо далагоит. Амаамынқәагьы ракәым, аҳәақәа дрылауааӡаргьы ҳәаҵас дӷәыруа далагоит.
Даду ииҳәаз еиҭах сарччеит, скьатеиах ԥнаҵәартә.
– Узырччои?! – ихаҭа дԥышәарччо дсазҵаахт.
– Сабамыччо, ауаҩы ҳәаҵас дӷәыруеит уҳәеит.
– Уи аҩыза «абаҩхатәра» змоу аԥсуа иоуп, аурыс амаамынқәа дрылауааӡаргьы иоурысра каижьӡом, ицәгьа-ибзиа дшоурысу даанхоит. Ус дыҟоуп анемец, афранцыз, акитаи! Ацигангьы ус дыҟоуп. Ус иҟоуп зегьы! Аха ҳара, ҳбызшәагьы ҳҵасқәагьы нкажьны, аҟьалаԥалақәа иҳаланагалаз
ртәы шьҭаҳхит – уи маамынраӡами? Зегьы ус иҟам, Анцәа
иџьшьоуп, иаԥсыуоу даԥсыуаҵәҟьоуп! Убриазоуп аԥсуаа
зегьы аԥсыуаау џьушьо зысҳәаз. Нарҭаа рҟазшьа еиқәырханы измоу, рҵас ныҟәызго убарҭ роуп аԥсуаа, егьырҭ раԥсуара маамынроуп! Аԥсуаа ас иҟазма? Мамоу! Анкьа аԥсуаа
зегьы аԥсыуаан! Иҟан уи аамҭагьы.
Даду уи аҽны сеилеигеит. Ҳшеицәажәоз аамҭа рацәаны
ицан, арахә-ашәахә уҳәа адәахьтәи ҳусқәа рахь ҳаиасын,
ҳаицәажәара хмыркәшаӡакәа ҳдәылҵит. Аха даду ииҳәаз
схы иҭагьежьуеит, уигьы акәым, сара ҳажәлар еилыӷрааӡа
избо салагеит: шьоукы Нарҭаа ирхылҵшьҭроуп, рхымҩаԥгашьагьы ус иҟоуп; даҽашьоукых, ҳаргьы ҳаԥсыуаауп
ҳәа ражәа узахыԥом, арахь амаамынқәа ирхааӡалоуп, урҭ

301

рҟазшьоуп ирымаху... Аԥсҭазаара уҳәеит ҳәа, зегьы удыруашәа ушыҟоу, убас еиԥш зҵаарақәак цәырҵуеит, акгьы шузымдыруа уа иааԥшуеит. Ишԥаузымдыруеи, иудыруагьы
маҷӡам, аха иузымдыруа, о-о-о, шаҟа ыҟоузеи!
Аухантәаракгьы схы иҭагьежьуан уи ҳаицәажәара. Адырҩаҽны, иманшәалаз аамҭак алхны, иацтәи ҳаицәажәара
иацысҵеит.
– Даду, иацаахыс схы иҭагьежьуеит уажәақәа: «Аԥсуаа
зегьы аԥсыуаау џьушьо!» ҳәа иуҳәаз, – сҳәеит сара, цқьа
ихшыҩ сзишьҭырц. – Ус иҟазҵаз, иахьынтәиаауа атәгьы
уҳәеит, аха сара зегьы еиԥшноуп ишызбо, еиҩдыраашьас
ирымоузеи иаԥсыуоуи иаԥсыуами? Саргьы аҩызцәа сымазар ауми, исҭахуп Аԥсуа ҩызас дсымазар, аха дызлаздыруеи уи ауаҩы даԥсыуа иашоу, даԥсыуа маамыну?
Дԥышәарччеит даду, игәы иахәаны.
– Уи аԥсҭазаара иунарбоит, – иҳәеит иара, иажәа ркьаҿны. – Амала, угәҭакы бзиоуп.
– Ҟоҳ, мышкызны избо зысҭахи, сара иахьа избар ауп
исҭаху! – схьаҵып ҳәа сгәы иҭам саргьы.
– Уи ирмарианы башьа амаӡам. Уԥсҭазаараҿы мыҟәмабарак уанақәшәалак, иаразнак иунарбоит иаԥсыуоуи иаԥсыуами.
Даду ииҳәаз шысзеилымкааз аниба, иажәа инациҵеит.
– «Ауаҩы дахьудыруа абноуп» рҳәоит. Абжьааԥны ԥуҭк
аџьыка ицуфаргьы дузеилкааӡом. «Абна» захьӡу – аҩны
андәылҵ, аус-аҳәыс ахьыҟоу. Уаҟоуп абзиагьы ацәгьагьы
ахьуԥыло. Абзиа абзиоуп, аха ацәгьа анаашәыдыӷәӷәалалак
ауп шәанеилибакаауа. Даԥсыуазар – укажьны дцаӡом! Даԥсыуазар – аӡгьы уаанахәар, иаргьы иҽеиҭоит! Даԥсыуазар – абас
сҳәар сара исыхәоит, абас ҟасҵар сара исзеиӷьуп ҳәа дхәыцӡом, уара уцхраароуп дзызхәыцуа. Избанзар, уи ауаҩ ииҳәаз
ҳәоуп, уи даԥсыуоуп! Аԥсуа ииҳәаз ҟаиҵаанӡа игәы ҭынчӡам:
аҵәца кны ҽырбашақә акы иҳәазаргьы, ауаа ирбо-ираҳауа
уал дук хьымӡӷны идушәа ибоит. Убри «иуал» анишәалак
ауп «ихьымӡӷ анихихуа. Аԥсуа даԥсыуаны дҟазҵазгьы убри
ихьӡи ихьымӡӷи роуп! – уаҳа иажәа иацымҵакәа, дааҭгылеит
даду. Саргьы урҭ иажәақәа срызхәыцуа сааиԥхьхәыцит.

302

– Иуҳәаз зегьыҵәҟьа сзеилымкаазаргьы, ԥыҭк еилыскааит, – сҳәеит сара маҷк сааԥышәарччан, сызлаз схәыцра саалҵны.
– Ԥыҭк еилукаазар – уи бзиоуп: уажәшьҭа егьырҭ иузеилымкаазгьы еилукаауа уалагоит, – иҳәеит даду, наҟ саԥхьаҟа
снарԥшуа. – Аҵарадырра шәҟәылоуп ишырҵо, аха ауаҩра
узырҵо аԥсҭазаароуп. Аԥсуара зырҿиазгьы аԥсҭазаароуп
– уи шәҟәыла ҵашьа амаӡам.
– Избан Аԥсуара шәҟәыла изузымҵо?! – иамаскит даду
ииҳәаз, сгәы иааҵаххшәа.
– Избан, избан! – иааҵәылихит сызҵаара. – Асас дузааир, ашәҟәы улахь иадкыланоума «Бзиала уаабеит!» ҳәа
шиоуҳәо?!
Даду иҳәашьа сарччеит. Уажәы ихаҭагьы дыччеит.
– Аҳәынҭқарра азакәан ҩыџьа-хҩык рхы ааидкыланы
ақьаад ианырҵоит. Аԥсуара акәзар, ажәлар роуп иаԥызҵаз,
иаԥырҵеит шәҟәыда-быӷьшәыда, убриазоуп уи ажәлар
ирыԥсҭазаараны изыҟазгьы. Аҵара змоу ақьаад иану ауп
ирдыруа, ажәлар иаԥырҵаз абардыруеи!
Сыблақәа ҭырхаха даду сизыԥшуан, ииҳәо зегьы гәынкыло, axa уаҳа иажәа иацымҵакәа дааҭгылеит.
Иааҭынчрахеит. Даду иџьымшьқәа еизырҵәаны инарҵаулан акы дазхәыцуан. Уи ихәыцшьа сара сгәы аархыҭхыҭит.
– Аибашьра иаҳнарбазгьы рацәоуп, – ҳамҭакы иҿымҭра
ашьҭахь, ихы рҵысуа даацәажәеит, дахьԥшыц дыԥшуа.
– Џьоукы aӷa иҿагыланы рыԥсадгьыл рхы иқәырҵеит, џьоукы аӷа иҷан рхы ақәырҵеит, даҽаџьоукых аӷа илымшаз
Аԥсны еимырҵәеит... Иаԥсыуаауи иаԥсыуаами еилырганы
иудырырц уҭахызар – убарҭгьы урызхәыцла. Урҭгьы аԥсыуаан! Ҳаԥсыуаауп рҳәоит иахьагьы!
Даду убарҭ аҵыхәтәантәи иажәақәа ихьшәашәаӡа сгәа­
ҵан инеин иҵааршәха иааснырит.
– Избам, даду, ҳажәлар ус изеиҩшахаз? – сгәы иалырсны
сиазҵааит.
– Ҳажәлар еидызкылоз Аԥсуара акәын, иуасымҳәеи
уи бжамҽамызтәыз, убри ауп абас ҳаилыӷрааӡа ҳҟазҵаз,
– иҳәеит даду. – Аԥсуа дзакәу, Аԥсуара уи ԥсыс ишихоу ҳара

303

ҳаҵкыс ҳаӷацәа ирдыруан. Урҭ ирдыруан аԥсуа и-Аԥсуара
анимух, дшаԥсыуамхоз. Усҟан изхара иҿазҵоз дитәхон.
Умбои ҳахькылнагаз! Ус иҟарҵахьаз роуми изҳәоз: «Уара,
урҭ хацәоуп, уаргьы иуҿарҵоит, даргьы ирфоит». Еицырфоз Аԥсны амал акәын, аха уи иазхәыцуа дабаҟаз! Усҟан
акәым, урҭ уажәгьы иазхәыцӡом... Амаамынқәа ирхааӡалоу
урҭ рҟазшьоуп ирымоу, аҟьалаԥалақәа ирылааӡоу – мгәалоуп ишхәыцуа. Аԥсуаҵәҟьа зынӡаск даҽаӡәуп: уи иламыс
ауп ԥызара изызуа, ахьӡи ахьымӡӷи роуп амҩа дықәызҵо.
Аԥсуаа иаԥсыуаауи иаԥсыуаами еиламырцҳакәа иудырырц
уҭахызар, урҭ злеиԥшымгьы удыруаз.
Сшанханы сизыԥшуан, иааиҳәоз иажәақәа акакала
игәынкыло. Иара иеиԥш инарҵауланы урҭ срызхәыцыртә
сабаҟаз, аха усгьы сыхшыҩ рызцон урҭ зыӡбахә имаз.
– Даду, урҭқәа зегьы реилыргара сцәыуадаҩзаргьы,
уажәшьҭа избар издыруеит, – сҳәеит сара маҷк саахыхәмаршәа.
– Ус ауп, ус! – иҳәеит даду исҳәаз игәы иахәаны. – Аԥсуара ҭуҵаауазар, аԥсуа дзакәу удыруазароуп. Аԥсуа игәы аҵа
уҭамԥшкәа Аԥсуара еилкаашьа амаӡам. Уи имариоу усӡам:
шәеилатәаны қьаф шыжәуа ԥуҭк аџьыка еицышәфаргьы,
Аԥсуа дуздырӡом. Аԥсуа дахьудыруа ауаҩреи ахаҵареи
рҿоуп: адгьыл шәеицықәаарыхуазар, шәҳәаақәа еивазар,
шәырахә еилазар – дудыруеит; амаҵураҿы шәеивагылазар,
аҳәынҭқарратә ус шәеицахагылазар – дудыруеит; ашәарҭа
бааԥс уҭашәар, аӡӷьы уаанахәар – дудыруеит. Убарҭқәа зегьы рҿы акы еимашәкыр, цҭәак шәыбжьалар, аԥсуа и-Аԥсуара ламыс ишиднаҵо ала ихы мҩаԥигоит. Усҟан, азараҟьа
еиԥш, днаҳәы-ааҳәӡом. Убриазоуп «Аԥсуа ииҳәаз ҳәоуп!»
зырҳәогьы. Усҟан уи игәра га! Агәрагара амацарагьы акәым,
ухаҭагьы ухымҩаԥгашьа уазхәыц. Убасҟан ауп аибаҳаҭырра
аныҟало! Изҳәо ҳәам, шәарахҵас еснагь ихьаԥшкәаԥшуа,
зқьи шәи жәохәынтә «саԥсыуоуп!», «саԥсыуоуп!» иҳәаргьы,
игәра умган, ҩызасгьы дышьҭумхын. Ус иҟоу амаҷсаҷқәа
рҿгьы дудыруеит.
Даду, илахь еиқәҵаны, ҳамҭакы дааиԥхьхәыцит. Уи
уажә илаԥш хан иҟьаҟьаӡа иаартыз ашә ахь. Араантә аца

304

ибарҭан, уи ашьҭахь игылаз араҵлеи, уи ааҩсан игылаз
алаҳаи ибарҭан; агәараҿы акәкәыҳәа ашьац ыҵыкәкәаауа
аҳәарақәа ықәын, урҭ ҳбатгьы рылан ахы шьҭацаланы. Аха
даду уажәы урҭ акгьы ибаӡомызт – ибла дыхгылан Аԥсуара иалааӡаз, зажәа ажәаз Аԥсуа. Уажәыҵәҟьа убри иакәын
игәы иҭаз, ихәыцра иалаз. Ус еиԥш агәаанагара соуит иажәа
ианациҵа.
– Еҳ, Аԥсуа, Аԥсуа, дабаҟоу изҳәо ҳәаз Аԥсуа хаҵа?!
– иҳәан, даагәынқьит аҵыхәтәан. – Дзакәытә хаҵоузеи
абгасса ирфаз! Ақәыџьма акәындаз, мап. Абгасса! Аԥсуа
днарҭын, ддауаԥшьын, дыфцырҟьан, аха инасыԥ аницымныҟәа – абгасса дырҿыҵахәхеит...
Еиҭах еимгеимцарак аҟара дааҭгылан, дааиԥхьхәыцит.
Сара сыблақәа ҭырхаха сшизыԥшыц сизыԥшуан, уажәыушьҭан ииҳәарызеишь ҳәа.
– Maп, ус сҳәеит ҳәа, ахәацаԥшь аблақәа ҭнамхӡеит,
– игәы иаанагах здыруада, са сахь дааҳәны ихы аасықәикит, маҷк иаахьаршшашәа. – Макьана иҟоуп аԥсуаа, уи
аибашьрагьы иаҳнарбеит... Аԥсуа ҳәынҭқарра ҟаҳ­ҵоит
рымҳәеи, убри аҳәынҭқарраҿы аԥсуаа – аԥсуааҵәҟьа,
аԥыжәара рыҭатәуп, нас ауп Аԥсуа ҳәынҭқарра аныҟарҵо.
Иуаҳама исҳәаз? – иаалырҟьаны дсазҵааит. – Шәара уажәы
ишәымчгәышьеи, иха шәаамҭа анааилак, убас Аԥсны
ныҟәыжәга, нас ауп Аԥсни Аԥсуареи анеиқәхо...
Уи аҽны ҳаицәажәара уи ала ихҳаркәшеит. Даду иҿцәажәарақәа раан еснагь ҿыцк сзааиртуан, аха уи аҽны
даду ихаҭа ҿыц даасыртит, иареи сареи ԥуҭк аџьыка шеицаҳфахьазгьы.
Февраль, 2001 ш.
ЛАМЫСЛА АМЦҲӘАРА
Сасцәақәак ҳҭан. Нанду рхәы ҟалҵан, дадуи дареи ааидтәалеит. Сара сырхаҵгылан, аҩы рзыснаҳауан – уи сара
сзанааҭ акәын асасцәа анаҳҭоу. Урҭ акгьы инацҳауан, ҵәыцақәакгьы ркуан, аха еиҳараӡак ҭынч итәаны еицәажәон,

305

ажәытә-аҿатә ирылацәжәон. Усҟан сара сыгәгьы лымҳаны
исзыҟалон.
Даду хҭыск дшалацәажәоз иажәа иналаҵашәа ус иҳәеит:
«Аиеи, шьҭа, уԥсуа ламыс иақәнагоны иубозар, зынгьы аиаша уҳәароуп, зынгьы амц уҳәароуп».
Сара слымҳа иаҳаз схаҭа агәра сзымго, сышҳазӡа снаизыԥшит. «Ус иаҭахуп аԥсҭазаара» имҳәаӡеит, «уԥсуа ламыс»
ҳәоуп ииҳәаз. Ари џьасшьеит сара, аха реицәажәара сажәа
аласҵар игәгамызт азы, ичҳаны сҽааныскылеит.
Асасцәа цаанӡа арҭ ажәақәа схы иҭагьежьуан. Урҭ анца,
даду иусқәа-иҳәысқәа дшырҿыз сиазҵаартә сзыҟамлеит,
насгьы иқьаф ыҟан. Адырҩаҽны еиҳа иаманшәалаз аамҭак
алԥшааны сиазҵааит:
– Даду, «Аԥсуара ламысуп, аламыс аԥсыуароуп» уҳәалон,
аха иацы иуҳәаз иаҵанакуаз сзеилымкааит.
– Исҳәеи иацы?! – дшанханы даасзыԥшит.
– «Уаԥсуа ламыс иақәнагоны иубозар, зынгьы аиаша
уҳәароуп, зынгьы амц уҳәароуп» уҳәеит. Амц мцуп, нас, аԥсуа ламысла амц шԥоуҳәо?!
Даду дааԥышәарччеит. Уи идырит сара баша сшизымҵааз. Дааиԥхьхәыцит, маҷк инарҵаулашәа. Сара иаразнак издырит, иаармарианы акәымкәа, сызҵаара аҭак инҭкааны
иҳәарц шиҭаху.
– Аԥсуара акалашәа иҟоуп, Баҭал, – иҳәеит иара ажәа
ҟасала, уаҩ дук диацәажәозар еиԥш иԥхьаӡаны. – Аԥсуара
адәышшара уқәланы уанцо иаҩызаӡам, уи акәамаҵамарақәа рацәаны иамоуп. Урҭ еиҭаҳәашьагьы рымаӡам...
– «Акәамаҵамара» захьӡуи? – иажәа снаԥыҩлашәа сиазҵааит, уи закәу мдыркәа анаҩс ииҳәо сзеилымкаар ауан.
– Акәамаҵамоу? – дазҵааит ус, ихаҭа цқьа дазхәыцырц акәхап. – Акәамаҵама иаҵанакуа рацәоуп. Асасцәа
дахьқәа уҭазар, ахәша уҿыжжуа аԥсшәа карҵәаны иуҳәароуп, ашьтәа рзушьыргьы, ишәфо егьшәымҵам, аха акы
шәнацҳа уҳәоит; урҭ ахьуҭааз агәахәа ду шурҭаз, иахьатәи
амш уара узы ныҳәак ишаҩызоу уҳәа аԥсшәа карҵәаны
ироуҳәоит. Асасцәа уҭами, урҭ ргәы иахәаша ажәа ҟәанда
уҳәароуп. Хымԥада уи асасцәа ргәы иахәоит, даргьы аҭак

306

ажәа рҳәоит. Иҟоуп, агәы аҵамзаргьы, ус адәыԥсшәа аҳәара
– ҽырбашақә, мамзаргьы ҿырԥшӡагас. Уи хыркыбызшәала
ацәажәароуп иаанаго, уигьы аԥсуа иҟазшьоуп. Аха иҟахуп ажәа џьбарала ацәажәара анаҭахугьы. Иаҳҳәап, иҽеим уск еилшәыргозар. Уи акәамаҵамарахь иаҵанакӡом.
Усҟан абџьар аиԥш, уажәа еибагозароуп, унавала-ааваланы
акәымкәа, иҟоу ишыҟоу иаахтны иуҳәозароуп...
Уажәы уара узызҵааз амцҳәара. Аԥсҭазаара акалашәа
иауҟахым, иҟоуп амцҳәара анаҭахугьы... Уччеит, аха ус ауп
ишыҟоу. Абзиа ҟауҵарц ануҭаху ауп. Усҟан умц хәрыбӷьыцуп, иагьламысуп, еиҳараӡак угәҭакы анынаугӡа. Убригьы
аԥсуа кәамаҵамақәа иреиуоуп.
Сара даду ииҳәаз џьашьаны сааԥышәарччеит. Уи
игәамԥхеит.
– Усхыччоит, аа? Уара утәалоуп! – иаарԥшқашәа исаҽԥниҳәеит.
– Даду, сара сышԥаухыччо, сухыччаӡом, амала, амцҳәара
ламысуп ахьуҳәаз ауп сзырччаз, – игәы ааҟасҵеит маҷк.
Даду даахәыц-хәыцит. Уи ибеит ажәала ииҳәаз инагӡаны
агәра шызымгаз.
– Ус ануҳәа, иуасҳәап хҭыск, амц шысҳәаз, нас ауп ианеилукаауа уи шаԥсыуароу, иагьшламысу.
Абас сгәы ырхыҭхыҭны дааҭгылеит даду, исеиҳәараны
иҟоу иажәабжь игәаларшәо. Сара сыблақәа ҭырхаха сизыԥшуп.
– Ауаҩы иԥсҭазаараҿы аррамаҵзура акраҵанакуеит,
– иҳәеит иара. – Усҟан уи дқәыԥшуп, Аԥсны дналҵны џьаргьы дымцаӡацт, аха уажәы Урыстәыла анаӡара дыргеит. Са
сызхаану аамҭа ауп сызлацәажәо. Разҟуп хҩы, ԥшьҩы аԥсуаа анеицу – убри аҩыза разҟны иҳауит сҩызцәагьы саргьы:
хҩык аиҩызцәа арра ҳаицыргеит, ҩынтә-хынтә ҳаицрыргарц
иаԥшьырган, аха ҳанрыҳәа, нас бзиоуп ҳәаны, ҳаанрыжьуан.
Ирыҳәозгьы сара соуп: ҳлеишәа ҳарбзиоит, иаашәҳәо акы
ҳнахыԥом, сҳәон. Ар рҿы уи ауп ирҭаху. Ҳаргьы ҳаԥсыуаамзи, иаҳҳәаз ҳәан, аԥсуаҵас лаӡара иҳамазгьы ҳахәеит.
Ар рҿы аҳаҭыр бзиа ҳаман, еиҳараӡак уи зыбзоураз,
ҳара еицыз ҷыдала аиҩызара иҳабжьаз акәын. Аратәи ие-

307

иԥшымызт уажәы ҳаиҩызара: Сибра агәаҿы, 30–40 градус
еиҩжәаны иахьҵаауа, аӡы аҽыҩҳәа инкоуҟьар, ахьхьаҳәа
иҵааны иахькаԥсо – убраҟоуп аиҩызара закәу ахьудыруа!
Абарҭқәа зегьы зыхганы иааз ҽнак ҳаибамбар ҳагәхьааибаго аҿынӡа аиҩызарагьы агәыблрагьы ҳабжьан. Есымша
ифо-ижәуа ҳаицымызт – уи мшгарахон, аха аныҳәақәа раан
уахык-уахык дасу ҳаҩнаҭақәа рҿы ҳаидтәалон, ачеиџьыка
еицаҳфон, арратә ҳахҭысқәа ҳгәалаҳаршәон – урҭқәа ҳара
ҳзы хашҭра зқәымыз ракәын.
Ус, ныҳәак азы аиҩызцәа руаӡәы Леуарса иҟны ҳаиқәшәеит. Ашықәсҿыцтәи ныҳәан, аҩымш рзоуп, зегьы арыжәтә
ҳарчаланы ҳаҟан, иҳаднагалаз агәылацәагьы ҳаргьы кыр
ҳқьафқәа ҟаҳҵеит. Урҭ зегьы раасҭа сара еиҳа сааскьаган
аҟнытә, ҿыҵгақәак ҟаҵаны саарылҵын, сҽы уа иҿаҳәан,
сыҩҽыжәлан, аҩныҟа сааит. Аҩыжәрагьы хык амазароуп:
иахьынӡаҳҭахыз иаҳфеит, иаҳжәит, нас ианаамҭаз ихсыркәшеит. Уи саӡҩыӡараӡам, уи аԥсыуароуп, ачеиџьыка пату
ақәҵароуп. Сҩызцәагьы ачеиџьыка пату ақәызҵоз хацәан,
аха... «Аха» зысҳәо, ари аҩы ҳәа иҟоу, Асовет мчра иаҩызоуп, ацәгьеи абзиеи еиҟароуп: иара атәы ашҟа уанианага,
аҟәышгьы агаӡагьы зегьы еиԥшхоит.
Изхысҳәааз, сара сышьҭахьгьы иҵегь ржәызаап! Умбои, аҷыркәалкра иакит, ацашьа иақәшәом. Аԥшәма имаҳә
– иаҳәшьа лхаҵа дҳақәшәан, уигьы дҳадтәалан. Хар змамыз арԥысын Сафер, аха арыжәтә маҷк дарласуан. Зегьы
ҟазшьак-ҟазшьак ҳамами! Дубап аӡәы, арыжәтә анижәлак
ашәаҳәара хҭеикуеит, аӡәы – акәашара, даҽаӡәых иажәа
ҵыхәаԥҵәарак амаӡам. Урҭқәа зегьы учҳап, аха дыҟахуп
даҽаӡәых – ибла акакаҷ ыҵашәо далагоит. Анкьа зны гәалак
имазар, уажә игәалашәоит, игәалазыршәогьы ани арыжәтә
мыждоуп. «Иҳәа, иҳәа, уажә иумҳәозар, нас ианбоуҳәо!» ҳәа
иааисны дакуеит. Ус иҟоуп арыжәтә аҟазшьа.
Ҵыԥх Ҳақыбеи ашьха дахьыҟаз Сафер ицәқәа ҵакны
амҿы рылааигазаап! Уажә игәалашәеит, убама! Игәалашәеит моу, ҽыԥныҳәас ииҭеит.
«Уара угәра ганы сыцәқәа усҭеит, уара иҵакны амҿы рылааугон!» иҳәеит Сафер. «Уцәқәа рымацара роума, егьырҭ-

308

гьы ҵаҳкуан, митә ҟалама џьалла қдык рҳәазаны иааргазар!» – Ҳақыбеигьы игәынамӡара иҳәеит.
«Егьырҭ иҟоуҵалак уара иуламысуп, аха сара сыцәқәа
урхылаԥшла ҳәа унапы ианысҵеит, уара уламыс иақәнарганы ишԥаҵаукуаз, сара рыԥсы ршьап ҳәа ашьха икасцеит!» иҳәеит.
«Уара уцәқәа ракәым, сара сыцәқәагьы ҵаскит, арахә ангәараҳх азин ҳамоуп урҭ рҵакрагьы!» – дхьаҵуамызт Ҳақыбеигьы.
«Уара уцәқәа уцәқәа роуп: иуҭахызаргьы иҵакы, иуҭахызаргьы уԥсы иаҭ, аха сара сыцәқәа рҿы уара усс иумазеи!»
– дыҵҟьеит Сафер аҵыхәтәан.
«Ааит, сара уцәхьча сакәызма, ахьчарада аҵакра азин
сымаӡамкәа! Уцәқәа уԥсгьы иамоуп, уангьы уабгьы
рыԥсгьы иамоуп!» – иҳәан, ашырҳәа дҩаҵҟьазаап Ҳақыбеи. Уи акәын, арҭ еидымԥсылар ада ԥсыхәа рымамкәа иааиҿагылазаап!.. Аҩы мыжда! Грас иумоу зегьы араргамоит!
Нас, ианухыԥсаалак, уахьхәгәышьоит, аха иааг!
Аԥшәма уажәраанӡа ичҳаны дрыбжьаҟазон, аха уи
изыӡырҩуа иҟазма, рыҭра иҭҟьахьан. Иара аԥшәмагьы иҭра
дыҭурҟьар – аԥсынкәа! Аа, уажәы дагьҭдырҟьеит уи иҭра!
– Ааит, аламысдақәа, сара сыҩноума шәани шәаби рыԥсхәы ахьыжәуа, удәылҵ уажәыҵәҟьа! – иҳәан,
днаиқәыҳәҳәеит Ҳақыбеи.
– Аа, усоума, учеиџьыка сҿаҵаны, алажә еиԥш сдәылуцоит акәу?! – иблақәа кылцаны даагылазаап Ҳақыбеи.
– Убарҭ улажәқәа среиԥшуп уара ууаҩуп ҳәа знымзар-зны
учеиџьыка сфозар! – иҳәан, аӷьаҩҳәа ашә нкыдҟьаны дындәылҟьазаап. Аԥсуа уҩны ддәылуцаргьы, алаба рхха уисыргьы – акоуп.
Иумбои аҩы мыжда иҟанаҵақәо! Иаамжәыргьы ҟалом,
иаажәыргьы аа, иубоит ирызнауз: ахаан ухахьы уџьымшь
ыҟоуп ҳәа еибызымҳәацыз, зҿаҵа еиҩшаны изфоз аиҩызцәа гәакьақәа, иԥсыр еибамҵәыуо аҿынӡа инеибагеит.
Сара урҭқәа абаздыруеи, сиарҭаҿы схәаԥӡа сианы сыцәоуп!
Адырҩаҽны иҟалаз аусмаҳахуаз! Ԥсрак-ӡрак еиԥш ихьаазгеит. Сара исыхьзар еиԥш исыԥхьаӡеит, аха иҟалашаз ҟа-

309

лахьан, ихьаазгоиг ҳәа акыр иахәозма. Иҟалашаз ҟалахьан,
ҵабыргуп, аха аԥсҭазаара уаҟа аҵыхәа ԥымҵәеит, анаҩс
ҩызара рзеиламкәа зынӡа инеилыԥсаа ицазар, иубаз еицәа убеит ҳәа, убри ауп ахьымӡӷ еиқәаҵәа! «Ус ҟамларц
азы иҟаҵатәузеи?» сгәы иааҭысҳәаан, уажәшьҭа схәыцра
уахь иниазгеит. Макьана сызҵаара аҭак шызмыӡбацызгьы,
амҩа сықәлеит сынкахәыцуа. Сышиашаз Ҳақыбеи иҿы снеит. Акы, уи сивсны наҟ сызцарызеи! Ҩба, иара иоуп еиҳа
ахьымӡӷ зыдхаланы иҟоу.
– Ҳаилгеит, уаҳа ус ҳамам! – иҳәеит иара иаахҵәаны,
иҟалазеи шәаџьал аама ҳәа саниазҵаа. – «Уан» сымҳәеит,
«Уаб» сымҳәеит, сабџьар самыхеит, иуаҳауоу, ичеиџьыка
сҿаҵаны, алажә еиԥш, иҩны сдәылицеит! Уара ус узиур
ишԥаҟауҵо? Сара сзы уи уажәшьҭа ԥсык диҩызоуп, иара
изгьы сара сызусҭада, ԥсык сиҩызами!
Игәала иҳәаанӡа сеихаԥсы-еиҵаԥсы сгылан, сизыӡрҩуа.
Аҵыхәтәан, уаҳа иҭҵаара саламгакәа:
– Иаџьал аама Леуарса, ихьзеи, ианаџьалбеит, – сҳәан,
снахынҳәны сҿынасхеит. Уаҳа иаԥсышәоуп ҳәа аҩныҟа
уааи ҳәагьы сеимҳәеит, убасҟак игәы ԥжәаны дыҟан Ҳақыбеи.
Сышиашаз иаха ҳазҭаз Леуарса иахь сцеит. Амҩахь
схәыцуан сахьнеиуа исҳәарызеи ҳәа. Иара ииҳәо уажәнатәгьы издыруеит: даалаганы иҩыза дахьдәылицаз шиашоу
ашьақәырӷәӷәара далагоит. Уи агәра гаҵәҟьаны акәӡам,
абзамыҟәра иҟаиҵаз аҿы ихы алаирқьиарц. Сара сакәзаргьы ус акәхап ишысҳәо. Идәылицазгьы, умбои, акы схароуп
имҳәаӡеит. Ус ауп игәааз иҟазшьа шыҟоу.
Абасала, даара аус ду схы иадысҵеит. Уиадагьы ԥсыхәа сымамызт – аганахь сзымгылеит, сҩызцәа роуп. Аҟажаҩы дыбжьыԥсаауеит ҳәа, арҭ еинсыршәоит ҳәа сшаҿу, имфа-имжә
сшыҟоугьы, ҳаиланагалар схаҭагьы снарылԥсаа сцар ауеит.
Аха уажәы уи сазхәыцуа сыҟоума, алаба аахара аҵкыс еицәоу
рыбжьалеит, убома! Алаба уаахазар иабаргәузеи, ухаҵами,
ушьа ууып, аха ари ауаҩ алажә еиԥш ишьапы кыдҟьаны аҩны
ддәылҵуеит, арахь ишьа изуӡом! Уҩны дааир, ддәылуцап, уиалагьы ушьа ууып, аха иара дааиӡомеи! Нас ушьа злаууеи?!

310

Ашьоура закәу удыруама? Дусыр – уисроуп, ашьа уҿихыр
– уаргьы иҿухроуп. Анцәа иумҳәан, аха уаҩшьразаргьы ус ауп
ашьа шутәу. Аԥсуа ишьоура азакәан ус иҟоуп.
Сахьнеиз аԥшәма ақәабеиқәара иҿысны, дшытҟәацра
дыҟоуп, аха уи игәала сазымӡырҩӡакәа, сахьыҟаз иаҳәаны
инацысҵеит:
– Ҳақыбеи даара ихьымӡӷшьаны дыҟоуп, иуеиҳәаз сыздыруам, аха, – сҳәеит сара. – Ҳаиҩызара анаҩсгьы, ичеи­
џьыка сахатәан, убри аҳаҭыр збаргьы ҟамлози, аха арыжәтә
сеиланагеит, убама иҳәан, даара ихьааигеит ихьыз. Иуеиҳәеи, уара, абасҟак ихы хьымӡӷишьартә еиԥш? – сиазҵааит аҵыхәтәан.
Азныказ дӡыҩӡа даасзыԥшит Леуарса, нас:
– Сара изызуз уеимҳәаӡеи? – иаалырҟьашәа дсазҵааит.
– Изууи уара, уисма?! – саацҵҟьашәа сиазҵааит саргьы.
– Ус егьсаимҳәаӡеитеи!
– Сисындаз, иаргьы дысмысуази, уа ҳагьеиҭахон, – иҳәеит Леуарса.
– Ҟоҳ, уи аҵкыс еицәоу иҟашәҵеи, уара, шәеилагама?!
– Сыҩны ддәылысцеит!
– Ишԥа, уара?
– Ишԥах, ддәылысцеит!
– Уара, Ҳақыбеи ус агьсеимҳәаӡеитеи!
Уажәраанӡа амҵ иазыҵҟьо итәаз Леуарса, амца зыншыз
ацәацәашь еиԥш, длеиқәҟатеит.
– Ҳаи, аф сысындаз, алаба рхха дсысызшәа, аҩныҵәҟьа
ддәылсымцандаз! – иҳәеит иара, маҷк данааиԥхьхәыц
ашьҭахь. – Аҩы ыжәны иакәым анунарҳәа, наҟ уаҟәыҵыр
еиӷьуп. Ахаан исмыхьцыз сыхьит, аа, сшьы, уажәшьҭа исҳәо
башами!
Саргьы исаҳарц исҭахыз ансаҳа, уиаҟара сҽынсмырхеит.
– Иҟалаз ҟалеит, иара ԥсрак-ӡрак еиԥш ихьааган дыҟоуп, уаргьы – ус, убри иазырханы, анаҩс шәмеицәажәошәа,
егьиуашәа даҽа бзамыҟәрак ҟашәымҵан, – сҳәан, сааилабжьашәа уны, схынҳәны сҿаасхеит. Уажәы иҟам-иным акы
ӡбауа, егьиуа акәымкәа, ииҳәаз иажәа еиҭасҳәоит ауп, уаҳа
ус сымаӡам.

311

Ҳақыбеи игәаара шихымԥсаацызгьы ажәабжьс иааигеишь ҳәа игәы шыхыҭхыҭуаз иблақәа ирхызбаалеит... «Уигьы бзиоуп!» сгәы иааҭысҳәааит сара. Ԥаса еиԥш акәымкәа,
уажәы аҩныҟа сицны снеин, амца аԥхарраҿы ҳаатәеит.
– Ишәыхьыз абзамыҟәра шәара шәаҵкыс сара
ихьымӡӷысшьоит! – сҳәан, маҷк иаарџьбарашәа сажәа хсыртлеит: – Сахьнеиз Леуарса ихы кны дынкахәыцуа дтәоуп,
Цира алаба кшаны дҵәыуон ҳәа! Алаба рхха дсысуазшәа,
дышԥадәылсцоз, иҳәеит. Ихьымӡӷшьаны дыҟоуп иузиуз.
Ианихыԥсаа дҟәышхеит, убама!
Сааҭгылеит, уаҳа ацымҵакәа. Сыԥшуп иахиҳәаауа збандаз ҳәа. Ҳақыбеи ишызбоз дҟәашӡа дааҟалеит. Иџьыба сигаретк ааҭихын, амца нацрарсны днаха-нахан игәаҵанӡа
алҩа лбааидан, ауаџьаҟ аиԥш, иааиҿыббит.
– Сафергьы аф исуеит акәымзар, шықәсык зхыҵуа аус
ырҳауҳаууа иабаиҭахыз, аха салеигалт убама! – иҳәан, уигьы днаиқәыӡбит. – Уара уоуп аиаша ҟазҵаз: ианаамҭаз
ашьшьыҳәа уҩагыланы уцеит.
– Ус шәмыхьыр акәын, аха иҟалеит, ианыҟала еиҭа агаӡара ҟашәымҵан, – сааилабжьеит уигьы.
– Еиҭа гаӡарас иҟахҵараны иҟахи, ҳмеисуазар, – иҳәеит
Ҳақыбеи.
– Иҟашәҵахуеи, шәҿы нарҳәны шәнеивыс-иаивысуашәа
шәалагар, убри ауп агаӡара захьӡу. Нас измаҳацгьы идшәырҳауеит.
Ҳақыбеи дӡыҩӡа дсыхәаԥшуан ҳамҭакы, сара уи сымбошәа зымҩа сыԥшуа стәан. Ус игәаҵанӡа даақәыԥсычҳан:
– Аиҩызцәа агәыхьшәашәара анрыбжьало еицәоу акгьы
ыҟазамзаап! – иҳәеит, уаҳа иажәа мроукәа...
Убри аламҭала ҳқыҭаҿы чарак ыҟан. Иаасымҩытәны
Ҳақыбеи сыбжьы наиқәсырган, ҳаицны ҳцеит. Аԥшәмацәа
аԥсшәа раҳәаны ҳанаахынҳә ашьҭахь, Леуарса дзыдгылаз
агәыԥ ҳнарыдгылан, рнапқәа рымхны аԥсшәа аараҳҳәеит.
Ҳақыбеи, зегь реиԥш, Леуарсагьы аԥсшәа ааиеиҳәеит, акгьы ҟамлаӡазшәа. Мамоу, абжьааԥны еиԥш акәымкәа, еицәыԥхашьо ауп аԥсшәа шеибырҳәаз...
Абасала, амц исҳәаз иабзоураны, урҭ ианаамҭаз еинсраалеит, иалшон аиҩызцәа гәакьацәа инеилыԥсаа ицар-

312

гьы. Сыԥсуа ламыс ауп уи амц сзырҳәаз, – даду иажәа аахиркәшеит аҵыхәтәан. Ламысла амц уҳәар ауазаап! Усҟан
«амцҳәаҩ» ухьӡӡам. Амцҳәаҩ – зыгәра гам уаҩуп. Уи аиаша
иҳәаргьы, амц ауп иахьӡу. Даду дымцҳәаҩӡам, амц аниҳәо
ламысла иҳәоит – уигьы Аԥсыуароуп иара изы.
Ноиабр, 1997 ш.
АҲАСАБРБА
Аҵәҵәа ҟалахьан акласс ашә санынхыҵуаз. Сҩызцәа аӷу
дырган, исыжәлеит. Сгәыдкыларҭа рибамҭо, ҳшеилыхоз,
ҳакласс анапхгаҩы дааҩнашылеит.
– Иҟалеи?! Ишәыхьи... – лажәа налыгӡаанӡа Амина Алхас-иԥҳаи сареи ҳалаԥшқәа ааиқәшәеит.
– Баҭал! – лҳәан, лжурнал астол инықәылҵан, са сахь
лҿаалхеит. – Ҳаухашҭыз џьаҳамшьазеи! – Ааигәа сзымбацыз саҳәшьаду леиԥш, аҵәахҳәа сылгәӡын, ирӷәӷәаны саагәыдылкылеит.
Минуҭқәак рышьҭахь зегьы ҳҭыԥқәа рҟны ҳтәан.
– Баҭал, удҵа шԥанаугӡеи, насгьы ушаарыз уаама?
– дсазҵааит Амина Алхас-иԥҳа.
– Амина Алхас-иԥҳа, сыдҵа ус аамҭа кьаҿла сзалгаӡом,
– сҳәеит сара сҩагыланы, – аха иҭысҵаазгьы маҷӡам.
– Нас, урҭ, узыхьӡаз ртәы, иахьа иҳауҳәозар акәхап?
– Ишԥасымҳәо, исҳәоит ианышәҭахызаалак.
– Ус акәзар, ахәыҷқәа, уажәы ҳаурок ахь ҳаиасып. Иахьа
хә-урокк шәымоуп. Афбатәи асааҭ Баҭал иԥылара иазаҳкып: иҟаиҵаз атәы ҳаиҳәап, нас зҵаарақәак шәызцәырҵуазар, урҭ рҭакгьы ҟаиҵап. Ажәакала, иаҳасабрба ҳазызырҩып, апресс-конференциа аформа аҭаны. Ибзиами ус?..
– Апрезидент апресс-конференциа шымҩаԥиго аиԥш,
– иҳәеит Ҳаџьараҭ, еснагь еиԥш, иҽырҟасаны. Ахәыҷқәа зегьы ччеит.
– Изџьоушьазеи уиаҟара: Баҭал иаԥхьаҟа дпрезидентхаргьы ауеит! – лҳәеит Амина Алхас-иԥҳа.
– Ус ауп, мап сымҳәаӡеит: апрофессор президентс далаҳхуеит! – ишьақәирӷәӷәеит Ҳаџьараҭ.

313

Еиҭах зегьы ччеит.
– Уажәшьҭа иазхоуп, ҳаурок ахь ҳаиасуеит! – лҳәеит
ҳарҵаҩы.
Абасала, саҳасабрба иазкызапресс-конференциа аҿҳәара алҭеит ҳарҵаҩы. Ԥшь-сааҭк уи сазхәыцуан. Даҽакала
иуҳәозар, сҩызцәа саздырхәыцуан:аԥсшьарааамҭақәа раан
иаасыкәшаны, азҵаарақәа сыҭара иалагон. Сара ажәакҩажәак рыла рҭак ныҟаҵаны, усгьы нацысҵон: «Иҵегьы
инарҭбааны уашьҭан ишәасҳәоит». Урҭ азҵаарақәа са сзы
апресс-конференциа амҩаԥгаразы ҽазыҟаҵарак иаҩызан.
Ус иааит уи «уашьҭан» захьӡыз аамҭагьы. Амина Алхас-иԥҳаи сареи астол ҳахатәоуп. Сҩызцәа, ргәыхыҭхыҭра
рхы-рҿы ианыԥшуа, илахҿыхӡа исзыԥшуан.
Амина Алхас-иԥҳа «апресс-конференциа» аалыртын,
ажәа сара исылҭеит.
Сара саалаган, сыдҵа иазкны дадуи сареи ҳаицәажәарақәа ртәы расҳәеит. Исҳәеит даду уи игәы ишахәаз, еиҳараӡак ақалақьуаа Аԥсуара интересс иахьаҳкыз. Сҩызцәа
даара ибзианы исзыӡырҩуан. Нас азҵаарақәа рахь ҳаниас,
ахәыҷқәа реиҳараҩык рнапқәа шьҭырхит: «Сара! Сара!»
ҳәа, аҳәаха рибамҭо.
Арҵаҩы: – Сасрыҟәа! – лҳәан, лнапы наиқәылкит.
Сасрыҟәа: – Сара Баҭал сиазҵаар сҭахуп: шықәсыбжак
ҵуеит уабду иаԥсуара ҭуҵаауеижьҭеи, избан асҟак узадхалаз?
Баҭал: – Иуадаҩу зҵаароуп. Уахь санцоз, уара уеиԥш
акәын саргьы сышхәыцуаз: Асабша снаҿыххны, сабду снаиацәажәап, Аԥсуара закәу ақьаад ианысҵап, нас адырҩаҽны
арахь схынҳәып ҳәа акәын сгәы иҭаз. Хықәкыс исымаз даду
ианиасҳәа, ус иҳәеит: «Аԥсуара нҭкааны иуҵарц уҭахызар,
70 шықәса уадхалоит». – «Избан 70 шықәса?» – иџьасшьеит
сара. «Сара 70 шықәса схыҵуеит, сыԥсҭазаара зегьы Аԥсуара иалааӡоуп... Изхысҳәаауа, Аԥсуара – ҳажәлар ирыԥсҭазаароуп, уи еиҭоуҳәар аҵкыс, ублала иубар, ухы-угәаҿы инаганы, иуԥсҭазаараны уалагылазар ауп уи закәу анудыруа».
Абас сеиҳәеит сабду, саргьы убри амҩа санылеит.
Арҵаҩы: – Бырфынка, ҳабзыӡырҩуеит!

314

Бырфынка: – Баҭал, уанду лаԥсуара ҭумҵааӡои?
Баҭал: – Аԥҳәыс лаԥсуара, ахаҵа иаԥсуара ҳәа хазы-хазы ҩ–Аԥсуарак ыҟаӡам. Ус шакәугьы, аԥҳәыси ахаҵеи
шеиԥшым еиԥш, урҭ рус-ҳәысқәеи рхымҩаԥгашьақәеи
еиԥшӡам. Сара сыҭҵаарақәа рҿы нанду «лаԥсуарагьы» савымсӡеит. Уи ада аԥсуара зхаҭәаахаӡом.
Арҵаҩы: – Шьахәсна!
Шьахәсна: – Ақалақьи ақыҭеи рҿы Аԥсуара зеиԥшыми?
Баҭал: – Сабду иажәақәа рыла ишәасҳәоит: Аԥсуара
ԥсадгьылс иамоу ақыҭоуп – уоуп уи ахьҿиаз, уоуп аԥсы
ахьҭоу, уоуп еиԥҟьарада аҳра ахьауа. Ақалақь акәзар, уаҟа
Аԥсуара сасык иҩызоуп: амилаҭ рацәа ахьеилоу «иԥхашьоит», иахьынӡаҭаху аҽазеиҵыхӡом. Ус анакәха, уи уаҟа
изҿиаӡом, анархагьы амаӡам, ақыҭа ианацәхҟьа – аԥсы
нахшәаргьы ҟалоит. Абас иҳәеит даду, аха диашоу уи?..
Шәазхәыц шәаргьы...
Арҵаҩы: – Ахәыҷқәа, шәгәы иаанагозеи Баҭал иабду
ииҳәаз азы?
Хьрыԥс: – Ииашоуп, сара игәасҭахьеит, иаԥсыуам сасык данаҳҭоу, ҳаԥсуа ҵасқәа хырҩа рзуны, иара игәы иахәо
аҟаҵара ҳалагоит. Ақалақь аҿы атәым милаҭ ыҟоуп, урҭ
ҳарҿыԥшуа ҳаналага, ҳара ҳтәы хьысҳахеит.
Арҵаҩы: – Ҳҵасқәа ус еиԥш рызнеира шәышԥахәаԥшуеи?
Ҳаџьараҭ: – Ииашаӡам! Аԥсуа дахьыҟазаалак иара иҵас­
қәа ныҟәигалозароуп – ақалақь аҿгьы, даҽаџьарагьы...
Арҵаҩы: – Уиашоуп, Ҳаџьараҭ. Асас ҳаҭыр иқәиҵааит,
уи ламысуп, аха аԥшәма идыруазароуп: Аԥсуара иануҭаху
икаужьуа, иануҭаху ишьҭухуа иҟам, уи ажәлар ирзеиԥшу
ахаҿра аазырԥшуа доуҳатә малуп. Уаҳа азҵаара змада?
Ҳаџьараҭ: – Ишԥаҟоу иахьа Аԥсны Аԥсуара аҭагылазаашьа? Иҟоума уи иаԥырхагоу?
Баҭал: – Даду игәы иаланы иҳәалоит, Аԥсуара шәарҭахеит ҳәа. Уи зхараны иибо аҳәсақәа роуп. Аҳәсақәа еснагь
ҿыцк иашьҭоуп, ахацәа аҩыжәра ишашьҭоу еиԥш, иҳәеит
уи. Дасу иҵас иара иныҟәигозароуп, аха аԥсуа ҳәсақәа уи
иазхәыцуама, ҳакәшамыкәша иҟаз амилаҭ рҵасқәа «рхьы-

315

рԥшны» иаарго мацара, «еицаркуеит» ҳара ҳҵасқәа, иҳәеит. Ҽнак ажәлар рныҳәаҿа икын, «ҳҵасқәа еилазгаз аҳәсақәа аалхны, ҳажәлар Анцәа иныҳәааит!» – иҳәеит. Лафноуп ишиҳәаз, аха игәы иаланы ишиҳәоз убон. Нас, аҳәса
шәҵасқәа анеиларгоз, шәара ахацәа, шәызҿызеи анысҳәа,
«аҩы аажәуан» иҳәеит. (Зегьы ччеит.)
Ҳаџьараҭ: – Уаҳа иаԥырхаганы иудыруеи?
Баҭал: – Урҭқәа зегьы сара иабаздыруеи! Иуҭахызар, уаала, даду ҳиазҵаап, уи иоуп издыруа! (Зегьы ччоит.) Абра
ишышәҳәаз еиԥш, Аԥсуара ахьысҳахара зхароу амилаҭ реилаҳареи аԥсуа игәызианреи роуп, иҳәоит дадугьы.
Хьрыԥс: – Баҭал, удҵа шынаугӡара инагӡаны ухынҳәыма?
Баҭал: – Мап, саналгогьы сыздыруам. Сара иӡбаны изласымоу ала, сабду иҟны саангылоит, ашколгьы убра салгоит.
Уа сахьынӡаҟоу, сабду иаԥсуара ақьаад ианысҵалоит, нас
ауниверситет санҭалалак, аҵарауаа сыҽрымаданы, ҵарадыррала аҭҵаара сҽазыскуеит. Сыгәҭакы ала, ауниверситет
саналго аамҭазы, издыруада, диссертациак ҩны салгаргьы.
(Еиҭагьы – аччара.)
– Шәзырччои?! – ираҽԥнылҳәоит Амина Алхас-иԥҳа.
– Шәара ашкол шәызҭоу аҵара шәҵарц ауми, аабатәи акласс
аҿы шәтәоуп, ус анакәха, уажәнатәгьы хықәкык-хықәкык
шәымазароуп. Ишәымбои, шәҩыза Баҭал имоуп ахықәкы.
Ауаҩы ахықәкы анимоу, еиҳа аус инаруеит, илымшарагьы
илнаршоит. Аферым, Баҭал, уи даараӡа ибзиоуп!
Ҳарҵаҩы илҳәаз зегьы иаарнырын, рыблақәа ҭырхаха
илзыԥшуа иаатәеит:
Арҵаҩы: – Уаҳа азҵаара змада?
Хьҵыс: – Сара исымоуп зҵаарак: Баҭал, ақыҭеи ақалақьи иреиӷьуи угәаныла?
Баҭал: – Ақыҭагьы ақалақьгьы дасу дара ртәала ибзиоуп.
Урҭ рыбзиара зыбзоуроу ауаа роуп, ауаа бзиақәа рацәаҩны
иахьыҟоу – аԥсҭазаарагьы бзиоуп. Ақыҭаҿы Аԥсуара еиҳа
иӷәӷәазар, ҵарадыррала еиҳа икәадоуп, ақалақь аасҭа. Ақалақьи ақыҭеи еимадазар, нас ауп урҭ аки-аки анхеибарҭәаауа.

316

Џыр: – Саргьы зҵаарак сымоуп: Баҭал, иахьа ақыҭа иагны иибои уабду?
– Баҭал: – Ари азҵаара аҭак аҟаҵара сцәыуадаҩуп,
избанзар, даду игәалақәа рацәоуп, аха зегьы ирыцкны
иԥхьаӡоит ақыҭаҿы ауаа хатәрақәа ахьмаҷхаз. Еиҳагьы
игәы иалоуп урҭ рҭыԥ аанызкылаша еиҳагьы иахьмаҷхаз.
Уи зхараны иибо ҩбаны иҟоуп: акы, шамахамзар, акрызлоу
ауаа ақыҭаҿы иаангылаӡом, ҩба, иаангыло рахьтә хар змам,
ҭынхадлаԥса, иҩыжәцәахоит, иҳәеит. Ари аус аҿы даду ихгьы гәыбӷан аиҭоит: хар змам аӡәы дҩаҵшәар, ахылаԥшра
игҳажьуеит, иҳәеит, ҳахьылатәалак ҭамадас дҟаҵо мацара арыжәтә даҳаршьцылоит, иҳәеит. «Арыжәтә даараӡа
ҳажәлар ирԥырхагоуп!» – иҳәалоит иара.
Џыр: – Нас, иҟаҵатәузеи зиҳәа? Уи «ахәшә» ҳәа
егьимҳәаӡеи?
Баҭал: – Уи ҳхала иҳаӡбароуп, иҳәеит. Аха арыжәтә ауаҩы ихшыҩ арцагәуеит, даргаӡоит, ҳамч иқәымхар ауеит,
иҳәеит. Усҟан Аԥсны аиҳабыра иӡбаны, мҩак ҳақәырҵароуп, иҳәеит. Урҭ зыҟоу – ажәлар иаҳхылаԥшларц азоуп,
ҳамҩахҟьозар – ус акәым ҳәа, ҳааныркылароуп, иҳәоит...
Қьалышьбеи: – Баҭал, уабду уиазҵаахьоума аҿар дшырзыҟоу азы: аибашьраан урҭ иаадырԥшыз афырхаҵареи
иахьатәи рхымҩаԥгашьеи дышԥарыхәаԥшуеи?
Баҭал: – Даду иҳаблоуп илаԥш зху – урҭ дрызгәдууп: аибашьра зегьы алахәын, усҟангьы иахьауажәраанӡагьы аӡәы
цәгьарак ҟаиҵан ҳәа имаҳацт. Уигьы акәым, ҳҳабла ааныжьны аӡәгьы ақалақь ахь дмааит. Аха даду иҳабла анаҩсгьы
иҟало ибоит, иаҳауеит. Игәы иалоуп, иҳабла аиԥш, егьырҭ
ахьыҟам. Уи зхараны иибо аҭаацәаратә традициақәа ахьԥсыҽхази абацәеи аԥацәеи ахьеицәыхарахази роуп. «Урҭ
иахьа аӡырҩаш рыбжьоуп, рыбжьқәа еиныҩуам», – иҳәалоит, игәы иаланы. Даду иԥацәа зегьы аҩны ишыҟамгьы,
урҭ рус-ҳәысқәа зегьы илаԥш рхуп, игәамԥхо акы ибар ма
иаҳар, зегьы ааизганы иҭиҵаауеит, «аус» еилырганы, аиаша мҩа иқәиҵоит.
Арҵаҩы: – Аамҭа цеит, азҵаарақәа шьҭа иаанаҳкылап,
иазхазааит. Ахәыҷқәа, абарҭ зегьы шәыхьӡала Баҭал иҭабуп

317

ҳәа иасҳәоит, апресс- конференциа шьахәла иахьымҩаԥигаз, шәызҵаарақәа рҭак ибзианы иахьыҟаиҵаз азы. Дызҿу
аус аҿы ақәҿиарақәа изеиӷьаҳшьап. Агәра згоит илахьынҵа
убраҟа ишыҟоу.
Баҭал: – Иҭабуп ҳәа шәасҳәоит зегьы аҩызара бзиеи
азҿлымҳареи иҟашәҵаз рзы. Иахьатәи ҳаиԥылара агәалаҟара ду снаҭеит.
Абраҟа ихсыркәшеит раԥхьатәи «спресс-конференциа»,
саргьы сгәы сҭагәырӷьо аҩныҟа амҩа снанылеит.
ДАДУ ИҬАЦАЦӘА
– «О, о, дад, сҭацацәа, шәхаҵкы сцааит, грипк шәыхьраны иҟазаргьы, сара исыхьааит!» – иҳәалоит, лассы-лассы,
маҷк иаахирҟьома уҳәартә. Цқьа уааизыӡырҩыр, иҵабыргыҵәҟьаны, иҭацацәа иреиӷьу Аԥсны ҭаца дыҟаӡам
угәахәып. Ус иахырҟьаны илҳәом акәымзар, нандугьы лҭацацәа зегьы иреиӷьушәа дрыхцәажәоит.
Ари кырынтә игәасҭахьан, џьара маанак аҵазаргьы иудыруеи сгәахәуан, ҽнак исыӡбеит даду сиҿцәажәаны, абри
азҵаара ҭысҵаарц. Ус иагьыҟасҵеит: иманшәалаз аамҭак
алхны, даду сиазҵааит.
– Даду, еснагь уҭацацәа урҽхәоит, иреиӷьу ҭаца
дыҟамшәа урыхцәажәоит, ус угәы иаанагаҵәҟьоу, мамзар
ргәы иахәоит ҳәа иуҳәоу?
Даду идырит уи азҵаара баша ишисымҭаз, ҿымҭӡакәа,
дахьԥшыц дыԥшуа, дааиԥхьхәыцит, нас илаԥш са сахь иааиаиган:
– Уи уара узазҵааи?! – иџьашьашәа дсазҵааит.
– Маҷк иахырҟьаны иуҳәалоит уи ажәа, убриазоуп сызуазҵааз, – сҳәеит сара сгәы иҭаз аартны. Уи даду еиҳагьы иџьеишьеит – ус ихы-иҿы ианызбаалеит, аха иаартны
егьимҳәеит акәымзар.
– Иахырҟьаны исҳәазаргьы, сгәы иҭоу ауп исҳәо, – иҳәеит иара, – рхаҵкы сцааит сҭацацәа! Сара сзы урҭ иреиӷьу
ҭаца дыҟаӡам. Сҭацацәа дреиҳабуп уара уан, нас, уара узы
уи илеиӷьу дыҟоума?!

318

Иара дҭысҵаауеит ҳәа саҿуп, иаргьы сара сыҭҵаара далагеит! Уигьы бзиоуп: ҳҭибаҵаар, аиаша ҳазкылсып!
– Сан лаҵкыс еиӷьу дышԥаҟам? – иаҽԥнысҳәеит сара.
– Шаҟаҩы уҭаху ыҟоуп!
Даду илахь ааимаирџыхәит – игәамԥхо акы аниаҳалак,
иҿаԥшылара ус иҟалалон.
– Ус еилажәжәаны усмацәажәалан: зны азҵаара иусҭаз
цқьа игәынкыл, нас аҭак ҟаҵа.
– Избан, даду, азҵаара исуҭаз шԥагәнысымкылеи?!
– Избан, избан... «Уара узы уан лаҵкыс еиӷьу дыҟоума?»
ҳәа суазҵааит. Дыҟазар, унацәа налықәкны дсырба!
Даду ииҳәаз аҽԥныҳәа иашоуп, иҵабыргыҵәҟьаны,
ииҳәаз сызгәнымкылазаап, уажәоуп схаҿы ианнеи!
– Сара сзу?! – ус шакәызгьы иааҭысҵааит сара.
– Аиеи, уара узы! – инақәырӷәӷәаны аҭак ҟаиҵеит даду.
– Аа, ус аума! – сҳәан, сааччеит. – Сара сзы, ҳәара аҭахума, сан анацәа дреиӷьуп.
– Убри ауп саргьы исҳәаз: сҭацацәа сара сзы ҭацацәас
иҟоу зегьы иреиӷьуп, уан уара узы анацәа дышреиӷьу еиԥш!
Избан? Уансазҵаах, уигьы уасҳәап. Сҭацацәа рзы ԥшьынтә
ачара зухьеит, сыуа, сҭахы, сықәлацәа зегьы уалагәырӷьеит
ҳәа ԥшьынтә исықәныҳәахьеит. Ари еиҳау гәырӷьароуп сара
сзы. Уигьы акәым, сҭацацәа рыла ԥшьы-жәлакы ауацәа ҿыцқәа сырҳахьеит, ԥшьынтә сыуацәа ҿыцқәа – сыҷкәынцәа
рабхәараа среигәырӷьаны ачара зухьеит. Аԥсуараҿы аҭацаагара аамшьҭахь, уи ҳаҭыр змоу гәырӷьаpoyn. Уи акы. Ҩба
– сҭацацәа рыбзоурала жәаҩантә сабдухахьеит, жәаҩантә,
сыԥрындаз сгәахәуа амҵәыжәҩақәа соухьеит. Саԥхьаҟа
иҵегьы сгәыӷуеит, уи сгәыӷрагьы сгәашьамх арҵаруеит. Абасала, сыҩнаҭа иаздырҳаит, сыжәла иаздырҳаит, нас рхаҵкы
сзымцарызеи сара сҭацацәа?! Сҭацацәа сара сзы мрада иԥхоит, мзада икаҷҷоит, фымцада ҳаҩны ҩндырлашаауеит!
– Шьыри, знык избандаз иџьашьахәу убарҭ уҭацацәа!
– сҳәан, даду ииҳәаз алаф алхны саарччеит. – Нас, урҭ уаҳа
акгьы рыгӡами?
Даду еиҭах дааԥышәарччеит, иҭацацәа рбара «сахьазгәышьыз» акәхап, мамзаргьы, дсыдызцалазеи, имоурахә

319

нымҵәааит игәахәзаргьы ҟалоит, ус иҳәалоит иара акы
игәы анԥнаҵәалак.
– Ачекистцәа реиԥш укылԥшкылӡырҩуа уаарышьҭалар,
акы згым дубахьоу, џьара акы рывубаауеит, нас иҵегьы уаарышьклаԥшыхыр, ирыгымгьы рыгушәа убо уалагоит. Ачекистра ус ауп ишыҟоу! Цәыгьхәыц ихәыцуа иҟам-ианым ауп
иибо. Анхәа дчекистзар, уи аҿгьы даангылаӡом: аӡырлашә
еиԥш, дынкылҵәрааны, ашырҳәа агәылара дынкылҟьоит,
лыблақәа ырцырцыруа. Илҭахузеи уаҟа? Илымбаз-илмаҳаз
ралҳәарц.
– «Шәанаџьалбеит, сшынҵәаз шәмаҳаӡеи?! – лҳәоит уи
уа дахьнеиуа. Илҳәо лажәа агәра ргарц, лыбжьы ныҵакшәоуп ишылҳәо.
Ауаҩы иҟазшьа ус ауп ишыҟоу: имцызаргьы, маӡак
иаҳар иҭаххоит. Уи лдыруеит ани анхәа чекист.
– Иҟалазеи, бынзырҵәада, банаџьалбеит?! – ауҳәансҳәанқәа ирызгәышьуа аӡә лакәзар, лхы ларҟәны, ллымҳа
налымҵалкуеит. Уи убасҟак даргәаҟуеит ауҳәансҳәан,
уажәыҵәҟьа уи ллымҳа ҭәырӷәык азна аҟьымсар ҭалыжьуазаргьы лхы днахом.
– Аҭаца ҳәа исыднагалаз дзакәу жәдыруама?! – дҟәындҟәындноуп ишылҳәо, уи шаҟа дҟәындҟәындуа аҟара
илымҵакуп алымҳа, ауацра илиааз аҟабақ, абӷьы еиԥш,
аҽеиҵнахуеит, аҽарҭбаауеит, инҭаҳауа зегьы лҭабгартә
еиԥш... Абас иалагоит аҭаацәа хзырбгало ацәгьаршара. Ацәгьаршара ахьыҟоу аҩнаҭа, атомтә фымца станциа
ҩнаургыларгьы, иҩнылашаауа изыҟалом, уа аҩсҭаа иоуп
иаԥшәымоу. Ацәгьа збандаз ҳәа икылԥшкылӡырҩуа ауаҩы
иаԥхьа аҩсҭаа дгылоуп – уи ацәгьоуп иибо, иҟамзаргьы,
иҟоушәа иирбоит. Еиҳа еиӷьми абзиа амацара убалар! Абзиа убарц ануҭаххалак, ацәгьа ыҟазаргьы иубаӡом – уаҟа
аҩсҭаа ус имаӡам, ихы игәахшәаны дныҵаҳа дцоит. Усҟан
уаԥхьа дгылоуп Аԥааимбар, уи абзиоуп иуирбо. Ашәарыцаҩ иеиԥш, дасу дзышьҭоу ауп иибо. Уҩнаҭа абзиа ҟалар
уҭахызар, абзиа уашьҭал. Иагьубоит иара. Абзиа уҩнаҭа
иаазго раԥхьа дгылоуп уҩнаҭа амаҵ зурц, уҵәҩаншьап
зырӷәӷәарц иааиуа аҭаца, мамзаргьы аҭацацәа. Нас, урҭ

320

иреиӷьу дыҟоума? – суазҵаауеит сара. Дыҟаӡам, нас, изысымҳәарызеи сара «шәхаҵкы сцааит!» Ргәы иахәап амацаразы акәым, салаҽырбарцгьы акәым, исҳәоит сара гәыкала,
– иажәа хиркәшеит даду. Сара гәахәа дула сизыӡырҩуан,
ииҳәоз зегьы сара сзы иаартран, аха урҭқәа зегьы даду иҿы
имраргамакәа, уажәраанӡа еиқәсыршәахьаз сызҵаарақәа
рахь сиасит.
– Даду иуҳәаз саҳаит – уи бзиоуп, аха аҭацагьы ҩнаҭак
дааӡеит, урҭ даҽа ҟазшьан ирымаз, уи далааӡан лара,
шәыҩнаҭа дааит уи дызлааӡаз лҟазшьа лыманы, ус анакәха,
шәҟазшьақәа еиқәымшәар ҟамлои?
Даду, акәаԥ ргыланы, сажәа хсыркәшеит ҳәа дшыԥшыз,
уажәы азҵаара исҭаз маҷк дааршанхеит.
– Уара, аӡәыр уазыҟаиҵама? – дсазҵааит иџьашьаны.
– Иалудырааи ас еиԥш иҟоу аус-ҳәысқәа?!
– Изџьоушьеи, даду? – сҳәеит сара. – Иуасымҳәахьеи арҭ
азҵаарақәа шҭысҵаауа! Ус анакәха, уара иумбо, иумаҳауа,
сара избоит, исаҳауеит. Уара иубар иуҭахымгьы – сара избоит, иуаҳар иуҭахымгьы – сара исаҳауеит, избанзар, «счикиступ» сара: «Дасу дзышьҭоу ауп иибо!» – ус умҳәеи уара!
– Уаҩсҭаахә дузыбзиахааит! – иҳәеит даду. – Ачекист
аҩны дҳамазаап! Сара аусқәа зегьы еиқәыуанҭа сырхысит,
иара, Шьмаф иԥаҵақәа реиԥш, иааилеижәжәеит! Ус акәым,
Баҭал, сара абзиа сашьҭоуп, уи ауп избогьы. Уаргьы убри
абзиа уашьҭаз.
– Уи сашьҭалап, аха егьигьы ыҟоупеи! Мшәан, уара уоуми изҳәаз Аԥааимбар дшыҟоу, аха иуҳәеитеи аҩсҭаагьы
дыҟоуп ҳәа. Улақәа хуҩаргьы, дыҟоуп иара, нас, думбошәа
зыҟоуҵои?
Даду дааԥышәарччеит.
– Аԥсуаа ус акәын ҟазшьас ирымаз, – ари азҵаара цқьа
еилыскаарц инархараны иажәа хиртлеит, – рыӡӷаб драаӡон,
ҩнаҭак ныҟәылгарц. Ибызныҟәымгар, арахь бгьежьны баа
ҳәа ларҳәаӡомызт, дахьнеиз дахажәаар акәын. Убас иҟаларц азы рыӡӷаб илабжьаргон дахьнанаго аҩнаҭа рҟазшьа
лҽақәлыршәарц. Усҟан уи аҩнаҭаҿы аҩсҭаа дырԥырхагахаӡом. Ублақәа хуҩаргьы, ихутыргьы уи уа дубаӡом.

321

– Усгьы акәзааит, аха урҭ рҟазшьа иақәымшәо лаpa даҽа
ҟазшьак лымазар? – сажәа ныбжьазгалеит.
– Уи лаб иҩны иаанлыжьуан, – иҳәеит даду. – Уаҟа дахьнанаго аԥшәма дыҟоуп, ахьӡи ахьымӡӷи зду иара иоуп.
Насгьы аԥсҭазаара ус ауп ишыҟоу: ҭаацәарацыԥхьаӡа
рхатәы «Устав» рымоуп, рыҩнаҭа инанагаз зегьы убри аустав иқәныҟәоит. Арра уанцалак иубап Аустав закәу. Уаҟа
са сустав амч амаӡам: даду иҿы ас иҟан, анс иҟан уҳәар,
иухыччоит – уатәи уқәныҟәароуп! Изхысҳәааз, аӡӷаб
абарҭқәа дырны дахьнанагаз аҭаацәа рҟазшьа лҽанақәлыршәа, аҟыҟҿыҟгьы ҟалом, рыҩнаҭа еснагь иҩнылашаауеит,
раҩсҭаахәгьы дырзыбзиахоит.
– Даду, уара иахьуҭахыз амаа ауҭеит, аха ус иахьабалак
иҟаӡам, – имаскит сара. – Иҟоуп сҩызцәа занацәеи забацәеи еилыҵхьоу...
Даду дгәаан, сажәа нагӡаны исмырҳәакәа, ашырҳәа
дҩаҵҟьеит.
– Сара спрокурорӡам! – иҳәеит иаарџьбараны. – Аԥсуаҵас ишыҟаз уасҳәеит, уара Аԥсуара зцәыӡхьоу шьоукы
рыӡбахә цәыругоит, урҭ заҩсҭаахә дызԥырхагоу, аҭаацәаратә «Устав» змам роуп. Ус иҟоу рыӡбахә саҳар сыблахаҵ
гьежьуеит – уи ауп уажә сыҵзырҟьазгьы. Урҭ рзы апрокурор дыҟоуп, аӡбаҩцәа ыҟоуп – зыԥсуара иацәхҟьазгьы ауаа
уаҟоуп рус иахьахәаԥшуа! – иҳәан, ашә ахь иҿынеихеит.
Ашә изшьапык нхигоны еиԥш, дааҭгылан: – Зҭаацәа хзырбгало Аԥсуара даӷоуп! Убри удыруаз! Аԥсуара уброуп
иахьалаго!
Иџьасшьеит даду иҟазшьа, ахаан ус ҟаиҵо сымбацызт. Убасҟак ицәымӷзаап уи Аԥсуара иаԥырхагоу ҟазҵо.
Убри акәзаап иҭацацәа еснагь изирҽхәо. Урҭ акы рыгымкәа иауҟаху, аха уи иара ибарцгьы иҭахым. Ауаҩы игу
иаҽԥнумҳәар, акы игымшәа уихцәажәалар, нас аҟыҟҿыҟгьы
ҟалаӡом, уҳәансҳәангьы уаҳауам – кашырроуп уи аҩнаҭаҿы
иҟоу. Убасҟан ауп ирыгугьы рхала игәаҭаны иандырҽеиуа.
Ираҽԥнуҳәар – игәаауеит, игәааз игха изырҽеиӡом, ирҽеирцгьы иҭахым, избанзар, дгәааит, ауаҩы думыргәаар
еиӷьзаап, ажәа ҟәандала игәы ушьышьыр еиҳагьы еиӷьза-

322

ап! Ус иҟоуп ауаҩы иҟазшьа, уи даду ибзиаӡаны идыруеит.
Уи ус шакәу саргьы еилыскаауа салагеит уажәшьҭа.
05.04.2000 ш.
АԤХЫӠ БААԤС
Ҽнак ҩыџьа асасцәа ҳҭааит. Асасцәа анаҳҭоу ҳаҩнаҭа
ныҳәоуп! Аха уи аҽны, иааџьасшьартә, даду игәалаҟазара
быжьнахит урҭ рааира. Уи исҵәахуеит ҳәагьы даламгаӡеит:
иатәамбаӡакәа драцәажәон, зны-зынлагьы иааҵәылихуан.
Дадуи сареи ҳакәын аҩны иҟаз, имазеины иҳамаз фатәқәак
аацәырааган, инеидтәалеит. Иззааиз аус ҳәа акгьы цәырыргом макьана, рхәы ианахатәа, ҵәыцак-ҩаҵәцак анырк
ашьҭахьгьы егьрымҳәеит. Даду аныҳәара аникуа, агәаҵәа
икушәа акәын дышныҳәалоз, аха уажәы ҩ-ажәак рыла иаахиркәшон. Дара ражәа андроулак:
– Амин! Амин! – ҳәаны ражәа днаԥыҩлон. Уи иахыхәмаршәа ражәа ианнацырҵалак: – Амин, амин сымҳәеи,
иуҳәо еилкаауп, амцхә зҳәатәузеи! – иҳәахуан иаахжәаны.
Иџьашьаны даду сизыԥшуеит: ахаан ус иҳәо саҳахьазма?
Абас ныҳәаҿак нагӡаны идмырҳәакәа идыржәуа дшааиуаз, асасцәа аӡәы иҭаххеит зыԥсадгьыл зхы ақәызҵаз
рыхьӡала ҵәыцак ркырц, аха даду имуит:
– Уи иԥшьоу ныҳәароуп, ҵангьы-мцынгьы урҭ рыхьӡала аныҳәаҿа акра иашам, насгьы ҳқьафқәа ҟаҳҵахьеит,
– иҳәеит даду. Даргьы имарымкӡеит. Даҽа ҵәыцақәак аныржә ашьҭахь Аԥсуара ҳақәныҳәап рҳәахт. Усҟангьы даду
мап икит:
– Аԥсуара ныҟәаагаӡом, нас, аныҳәаҿа заҳкуеи? – иҳәеит
иара. – Ус Анцәа игәаԥхом, нас, Анцәа игәамԥхо зыҟаҳҵарызеи?!
Асасцәа ччеит аҟароуп, уаҳа имарымкӡеит. Абас
рқьафқәа ҟарҵахьан еиԥш, даду ҵәыцак даахан:
– Абра џьмақәак ҳамоуп, – иҳәеит иара, – аџьма џьмоуп,
аха избжьан, рлеишәа бзиахеит: рхала игәарҵуеит, игәарлоит, рыԥсы бжьоуп, џьабаа сдырбаӡом, шәааи иаҳныҳәап,

323

арахә ҳаԥсҭазаара иузаҟәымҭхуа иадҳәалоуп, – иҳәан,
иаҵәца дҩахеит. Асасцәа зны иччеит, ираҳаз џьаршьеит,
аха аԥшәма ус аниҭахха, мап мҳәакәа иржәит. Ус аԥстәқәа
ишрылацәажәоз даду илаԥш нақәшәеит ашә иаалагылаз Мура. Ари сла закәытә лоу, ишҟәышу, ишҷаԥшьауа
иҳәан, ажәа ахҳәааны, аныҳәаҿа икит. Абас мацара асасцәа рҿы еилымго иаиршьит. Иара аҵәца хәыҷыла акәын
ишижәуаз азы, дкәаԥӡа дыҟан. Арҭ избои исаҳауеи сара сзы
иџьашьахәны даду сизыԥшуеит.
Асасцәа анца ашьҭахь сиазҵааит, избан, даду, ус зырзууз
ҳәа.
– Рхы дсырдырырц! – иҳәеит иара. – Ауаҩы ихы пату
ақәиҵар – ауаагьы пату иқәырҵоит. Анҭ дара зеиԥшраз
еиԥш ауп саргьы «пату» шрықәысҵаз.
– Урҭ анааи нахысгьы убла иамбаӡеит, apaxь угәы
нзырхашаз егьрымҳәаӡеитеи! – сҳәеит, сгәынамӡара
ицәымҵәахыкәа.
– Сыбла иабабауеи, иззааиз здыруеит, иахьынтәиаауагьы здыруеит, – иҳәеит даду. – Аибашьраан зԥазаҵә дҭахаз рҩызак дыԥсын, иахьа аԥсыжраҿы иҟан, уаҟа ирфеит,
иржәит, аха ирзымхазт, арахь имҩахыҵит, нас пату рықәҵа!
– Ианцәажәо ус игаӡамаӡаны иҟаӡамеи! – даду ииҳәаз
џьашьаны иаахасшшааит.
– Уи зуҭахи, – иҳәеит даду, – аҩы анырбалак зегьы
рхашҭуеит. Аџьмақәа рныҳәаҿа скын – иркит, алажә
сныҳәан – уигьы ржәит. Иахьа еилыркаауа ҳампалуп, аха
уаҵәы иазхәыцыр ауеит. Аҩыжәцәа амцхә рхы ҳшьышьцәоит, урҭ рхы дырдырлатәуп.
– Даду, нас, урҭ уаҳа нкылашьа рымаӡами? – сгәы иалырсны сиазҵааит.
– Ишԥарымам! – иҳәеит даду. – Абарҭ ҳаџьмақәа ҳанырмыхәоуп аҟәҟәа анырхаҳҵаз. Ауаҩы иԥсы аҵкыс данзымиааи – арахә дреиԥшхоит, нас уигьы ус изуур акәхоит!
– Усхыччома, даду, ауаҩы аџьма еиԥш аҟәҟәа шԥаихоуҵо?! – иџьашьаны сиазҵааит.
– Зыԥсы аҵкыс изымиааиуа ауаҩы, арыжәтә дахдырқәаауеит, далааныркыларц. Нас, уи закәи, ҟәҟәаӡами?!

324

– Аа-а, уажәшьҭа еилыскааит! – сҳәеит сԥышәарччо.
Еилыскааит, ҵабыргуп, аха сыбла ихгылоу раԥхьа ииҳәаз
ауп: ауаҩ ԥсыцәгьа, аџьма еиԥш, аҟәҟәa ихарҵеит! Ари
џьашьахәуп! Ари лакәуп! Ицабыргыҵәҟьаны, уи аҩыза
азакәан ыҟазар, аҩыжәцәа акыр иабжьозар убри иабжьон.
Даду дыпрезидентзар – ус иагьыҟаиҵон!..
Убри аҽны хәлаанӡа абри ҳаицәажәара схы иҭагьежьуан, сыбла ихгылан ҳасасцәа ирхаз «аҟәҟәақәа». Ауха санышьҭалагьы убарҭ ракәын сзызхәыцуаз, ус ихааӡа ацәа
сынҭанагалеит... Чарак аҿы сыҟахуп – ҳгәылара акәхуп! Сыԥшызар, ахацәа реиҳараҩык аҟәҟәақәа рхахуп
– аџьмақәа реиԥш! Иџьашьаны саарылаԥшызар, издыруа ыҟахуп, исзымдыруагьы рацәаҩуп. Аҳәсақәа снарылаԥшызар, абар ассир: урҭгьы аҟәҟәа зхоу кьоушәоуқәак
рылаԥсоуп! Саахынҳәын, сыҩхит. Сыҩит, аха сахьцо сыздырӡом, сшааиуаз ауаа рыжәпара сналаҳаит. Сыԥшызар
– ԥсроуп иҟоу: гәыԥ-гәыԥла ахацәа гыланы еицәажәоит,
аџьабараҿы еицрыхәхәа аџьабацәа тәоуп – урҭ реиҳараҩык аҟәҟәақәа рхахуп. Аԥсы дахьыкҿаз ахь снаԥшызар, аџьар ахаҭыԥан аҟәҟәа ихагылахуп. Избо џьашьаны ажәлар саарылаԥшит, аха урҭ џьеибашьауа, егьиуа
иҟаӡам: ҭынч еидгыланы еицәажәоит, ицәажәогьы
аҟәҟәа зхоу роуп, зны-зынла лафкгьы налажьны, акыркырҳәа иччоит. Ус аԥсдәылгара нап адыркит: акәыба
аадәылганы астол инықәдыргылеит. Хаҵак ажәа ирҭан,
ибжьы ихацала аӷьаҩ-аӷьаҩҳәа ацәажәара даҿуп, арахь
уигьы ҟәҟәак ихоуп, аԥаҵагьы иҿахуп! Аҵыхәтәан аԥсы
дрыманы иандәықәла, аџьар еиԥш, аҟәҟәa кны акәыба
аԥхьа аӡәы дгыланы дцахуеит!
Арҭқәа сызлаԥшыз сдырхагахан сшааиуаз, сыԥшызар,
Аҟәа сыҟахуп! Сыжәҩа кшазшәа сгьежьы-хынҳәуа ақалақь
саалахахт – избо ахацәа реиҳараҩык аҟәҟәақәа рхахуп. Аҳәсақәа анызбалак сылаԥш рцәысыхьчоит – издыруа аӡәы
ишакәым сылаԥш дыҵашәар ҳәа сшәоит.
Араҟагьы eиҿкааз егьанысымба, даду иахь сеихеит – ма
уа сгәы сырҭынчып сгәахәит. Агәара сшааҭаххыз еиԥш,
нанду асоф дахьықәгылаз сылаԥш налықәшәеит.

325

– Даду дабаҟоу, нанду, даду дабаҟоу? – сыгәи сыԥси
еихьымӡо слазҵааит.
– Ана амаҵурҭаҿы дыҟоуп, – лҳәеит лара. – Иҟалеи, бзиароу?
Аха сара уи лызҵаара аҭак ҟамҵакәа, ашә ааимԥаа
слыҩнаххызар, даду адулаԥ дадгылоуп, ԥаҭхь дуӡӡакгьы
ихәда иахшьуп.
– О-о, даду! – сҳәан, сыҳәҳәеит. Абри аамҭазы сыбжьы
сарҿыхеит.
Абас аԥхыӡ шана збеит. Уи сызлаԥшыз адамыӷа уажәыгьы сыбла ихгылоуп. Убри аахысгьы арыжәтә иачычоу анызбалак, даду иџьмақәа реиԥш, аҟәҟәақәа рхоушәа сгәы иабо
салагоит.
17.02.97 ш
«АԤХЫӠ БААԤС» АШЬҬАХЬ
Аҿцәажәара
Даду сыбжьы дарҿыхеит, аха сықәҿимҭӡеит: уи ибеит-иаҳаит сыбжьы иқәыргашьа зеиԥшрази сцәырҳаны сҿыхашьеи. Ԥхыӡк ибазар, дазхәыцны игәникылап игәахәит.
Иҵабыргыҵәҟьаны, саргьы сҽырԥсны сыԥхыӡ пылҳаҭ
сазхәыцуа ашьақәыргылара саҿын. Аҵыхәтәан, иџьасшьаз,
сыԥхыӡ анаашьақәсыргыла иақәыршәаны, даду ибжьы аасықәиргеит:
– Ԥхыӡ мшы убааит, иубеи ԥхыӡла?
Даду изҵаара сааршанхеит, аха нас уи саалҵын, сыԥхыӡ
џьашьахәы аҳәара сналаган, ахы инаркны аҵыхәанӡа иасҳәеит. Амала, ихәда ихшьыз аԥаҭхь атәы мҳәакәа савсит.
Ҳамҭакы дхәыцуа диан, нас ибжьы аасықәиргеит:
– Аԥхыӡ шана убеит! – иҳәеит иара. – Аӡы иаго ҳәҳәабжьы иаҳауам рҳәоит, ҳара лабҿаба иҳазгәамҭаз уара ԥхыӡла
иубеит. Иахьа даара ирацәаҩуп, ԥхыӡла ишубаз еиԥш,
аҟәҟәа зхоу, мамзаргьы изхаҵатәу. Рыцҳара дуны иҟалаз,
арыжәтә аҿаԥхьа зегьы ҳаиԥшхеит: араҟа аҟәыш дыҟам,
агаӡа дыҟам – убри ауп зегьы реиҳа ишәарҭоу.

326

– Нас, уи уажәоума ианыҟала?! – иџьашьаны сизҵааит.
– Арыжәтә еснагь иҟамзи!
– Ҟоҳ! – иҳәан, иџьашьаны даасзыԥшит даду. – Шәара
ахәыҷқәа еснагь абас ҳаҟаз џьышәшьоит – ишәхарагәышьои
шәара, шәара ижәбаз ауп ижәдыруа. Анкьа ҵангьы-мцынгьы арыжәтә зжәуаз ауаа деицгәарҭон, иаҳаҭыргьы лаҟәуан. Уажәы ус иҟоу ҳрыдтәаланы ирыцаҳжәуеит, аҳәынҭқар
даҳҭоушәа, рхаҵкы камыршәуа, пату рықәаҳҵоит.
– Ус анакәха, аҩыжәцәа ахьырацәахаз шәара шәоуп изхароу, – сҳәеит сара, даду ииҳәаз лафк нахҳәаашәа. – Нас,
иааибыҳәаны, арыжәтә иачычоу мап рцәышәкыр...
Сажәа нагӡаны исҳәаанӡа дыччеит даду.
– Уара мап рцәукуеит, аха дара еибаԥшаауеит, – иҳәеит
иара. – Ирацәаҩуп, ҩыза димоургьы, зхала изжәуа: адулаԥ днадгыланы илҭаирпҟоит, аҩцараҿы дцәыҵагыланы
иҭаирпҟоит. Ари рыцҳара дууп!
Даду ицәажәашьа ааџьасшьеит. Иаразнакгьы исыӡбеит,
иаргьы ԥхыӡла дшызбаз сҳәарц – идырааит, ииҳәо саҳап
сгәахәит.
– Даду, ԥхыӡла уаргьы узбеит, – сҳәан, иҵәылымхцәакәа
сааԥышәарччеит.
– Сышԥоубеи, уара?! – цәалашәарак иоуу здырхуада, иаарџьбарашәа дсазҵааит.
– Ушызбаз ус ауп: қалақьи қыҭеи еимырҟьаны, скылxx
аҩны сааин, ашә ааимԥааны сыԥшызар, сшанхеит: адулаԥ
уадгылахуп, ԥаҭхь дуӡӡакгьы ухәда иахшьыхуп!
– Ишԥа, уара, убасҵәҟьоу?! – ашырҳәа ихы ааирҳәит са
сахь.
– Аиеи, убасҵәҟьа збеит! – сҳәеит сара, лакҩакрада
сыԥхыӡ шьақәырӷәӷәо. – Аԥхыӡ мааноуп рҳәоит, измааноу сыздыруам, аха, абыржәгьы сыбла ихгылоуп уи аԥаҭхь,
абраанӡа иааиуан! – снапқәа ааиҵысхит.
Даду даахәыцхәыцит. Сара игәасҭеит сызҵаара шигәамԥхаз. Иахьԥасҳәоз сгәахәит, аха иааг, исҳәахьан! Ажәа
– ажәоуп, «Саҭоумҵан» ҳәаны шьҭахьла «иургьежьуа» уҟоуп, аха ас еиԥш иҟоу ргьежьышьа амаӡам, иануҳәа – иуҳәеит, уажәшьҭа умлакҩакроуп. Абригьы уажәоуп игәныскылартә саназхәыцыз.

327

– Иубаз аԥхыӡ мааноуп, – иҳәеит сыԥхыӡ амаӡа сеилыркаауа. – Аԥаҭхь – уи Ламысуп! Асас, ачара, агәырӷьара,
агәарԥныҳәа – абарҭ роуп иаанаго исыдубалаз аԥаҭхь. Ауаҩы деилаҳаны ԥаҭхьла аҩы ижәӡом, изыржәуа ламысуп.
– Бзиа ибаны изжәуагьы ыҟазар акәхап, еиҳарак зхала
изжәуа, – сҳәеит сара, иаарԥшқашәа.
– Мамоу, ԥаҭхьла ҳаилаҳаны ишԥаажәуеи, иаамжәыр ҟалом азы иаажәуеит акәымзар. Есымша изжәуагьы ԥаҭхьла
иржәӡом. Сара еснагь ламыслоуп ишызжәуа, убриазоуп аԥаҭхь
зсыдубалазгьы. Насгьы уи есымша иауаажәыхуа, ашықәсан
ҩынтә-хынтә роуп. Жәантәгьы ракәзааит! Убри дырноуп ҳаргьы, ишаҳҭахымгьы, ичҳаны, мчыла изаажәуа. Иҟоуҵари, уанаԥсыуаха аҩыжәраҿгьы Аԥсуара ныҟәугалароуп!
Исҳәо сҿамшәо саагачамкхеит азныказ, аха нас:
– Нас, абри есымша изжәуагьы «иаҳҭахны иаажәуам, аха
Аԥсуара аҳаҭыразы иҳамжәыр ҟалом» ҳәоума ишырҳәауа? – сҳәан, сиазҵааит, маҷк иааҵәылхшәа, избанзар, уи
аҵәылхра иара иахь ихаӡамызт азы азин сыман ус аҳәара.
– Мамоу, урҭ даҽакуп ирҳәо: «Ишыжәтәым аадыруеит,
аха иҳамжәыр ауам» рҳәоит, урҭи ҳареи ҳаилоумырҩашьан,
– иҳәан, дааччеит даду. – Умбои, ԥхыӡла ианубазгьы, ҳаџьмақәа реиԥш, аҟәҟәақәа дара ракәын изхаз. Аԥхыӡ мааноуп, аха иақәыршәаҵәҟьаны иунарбеит.
Ажәакала, еснагь еиԥш, уажәгьы дадуи сареи ҳаилибакааит.
– Даҽа зҵааракгьы сымоуп, – сҳәан, сыԥхашьаԥхаҵо
игәиҽанысҵеит. – Есымша изжәуа арыжәтә рхы днамырхьӡои? Сара знызаҵәык мчыла исдыржәын, ҩымш схы
сыхьуан.
– Ахы зхагылоу роуп зхы зыхьуа, – иҳәеит ус инықәшьшәа, имырхьаацәакәа, са сышҟа ирханы иҳәоу, егьырҭ рахь
акәу узымдыруа.
– Нас, урҭ ирхагылоу хӡами?! – иџьашьашәа сиазҵааит
еиҭах, зхырхарҭа еилкаамыз даду иажәақәа, хьаҳәа-ԥаҳәада наҟ аҩыжәцәа рахь ирханы.
– Ахы рхагылазар есымша иржәуазма! – иҳәеит даду.
– Ауаарашәа ианырхагылазгьы ыҟамзи, аха нас, аӡтага

328

акәапеи еиԥш, урҭ рыхшыҩ рыжәтәла иҭырблааит, ирыхьуа
егьҭаӡам, иҭацәуп. Адәахьала ахы ихагылоушәа убоит
акәымзар, аҩнуҵҟа аус зуаны иҟаз зегьы былхьеит.
Сыбла иаахгылеит, ашара ҭырхырц иҭырблааз акәапеи
ҭыԥшша. «Хы-кәапеи» ззырҳәозгьы абас иҟоу рзы акәхап?
– Даду урҭ зынӡа уаарылгаӡеит! – сҳәан, сааччеит.
– Сара соума, дара рхаҭа рхы иалгахьеит, – иҳәеит даду.
– Сара ишыҟаз сҳәеит аҟароуп. Зны-зынла ажәа ҟәышқәа
ирҳәо – уи анкьатәиуп: уаарзыӡырҩыр еснагь ирҳәац ауп
ирҳәо, ҿыцк рҳәауа уаҳаӡом. Сталин ихаан гәалак рымазар,
Бериа ихаан гәаӷк рымазар – убарҭ роуп ицан-иаан ирҳәо.
Арра ишцаз, ишааз, ирҳәаз, ируз – урҭ зегьы рхы анырхагылазтәи усуп, иацтәи хҭыск еиԥш иргәалашәоит.
– Даду, нас, урҭ уаарылабжьаны акы роуҳәарц уҭахӡами?
– сиазҵааит аҵыхәтәан. – Аӡы иаго ҳәҳәабжь иаҳауам уҳәеит, аха дамухыр, нас ихьыз имбои!
– Хы зхагылам иоуҳәараны иҟоузеи! – инапы ааиҟьеит
даду. – Уи аӡы дамухыргьы, наҟ иҽалаижьуеит! Иара изы
уа қьафуроуп. Урҭ ракәым, убарҭ уқәлацәа схы нарықәкны
ажәақәак расҳәоит. Ираҳартә иузыҟаҵозар.
– Иҟасҵоит, ишԥаҟасымҵо! – агәра исыргеит сара.
– Дадраа, ахьыбҿар! – иҳәеит, ибжьы зегьы ираҳауазар
еиԥш иԥхьаӡаны. – Ауаҩы иажәа ианазыӡырҩуоуп дануаҩу. Шәажәа уаҩ дазыӡырҩуа, ауаа шәхаҵгыло шәҟаларц
шәҭахызар, абарҭ зыӡбахә ҳамоу рымҩа шәықәымлан.
Нас ауп, Аԥсуара ныҟәыжәгартә, ауаагьы шәзыӡырҩыртә
шәаҳаҭыр аныҟало.
– Даду, иуҳәаз саҳаит, – ишьақәсырӷәӷәеит сара – хымԥада, сҩызцәа рҿынӡа уи насыгӡоит.
– Аҵыхәтәан уасиаҭк сҳәозаргьы абри акәхап исҳәо,
– иҳәеит даду даақәыԥсычҳан. – Убри аншәылша, ҳ-Аԥсуара еиқәхоит, ҳаргьы ҳаԥсы ҭынчхоит.
– Иҭабуп сыԥхыӡи уи ахҳәаа иҟоуҵази рзы! – сҳәеит
аҵыхәтәан.
– Гаӡа, аԥсуа аҭаацәа рыбжьара «ҭабуп» иҳәаӡом, атәым
иоуп «ҭабуп» зарҳәо!

329

Аҿцәажәара хсыркәшахьан аҟнытә, уи ҿыц аҭҵаара саламгеит, аха ииҳәаз усгьы еилкаан – сара сзы уигьы аартроуп.
07.10.2000 ш.
МЫШӘҚЬАР
Хымз ракәын иахыҵуаз уи аласба анааҳгаз. Акасыш ахәда
иакәыршоушәа, ихәҵышӡа иҟан. Ахәамц акәзар, ишәа-иза,
абжа шкәакәан, абжа еиқәаҵәан, аԥышә ҷышәшәӡа иҟан.
Ихәыҷу зегь ауԥшӡахым, аласба шааргаз еиԥш, иҵыхәаршәшәо, иааҳалагьежьын, зегьы иааҳалаҵәеит, ҳаргьы аԥш­
ӡара ҳахнахын, бзиа иаабеит.
Даду аласба аашьҭыхны ишьамхы иаақәикын, асаса
ааихыхны дынҭаԥшит: аҿыҵа ҵышәшәааӡа иҟан.
– Ари згәыжәла цәгьоу, аха иҟәышу ла жәлоуп, иҳәеит
иара. – Мышәқьар ахьӡзааит.
Абас ахьӡ лыԥшаах аҭаны, ҳаҩны иҩнаадеит уи аласба.
Сара лассы-лассы салахәмаруан Мышәқьар, уи ахәмарра
бзиа иабон.
Ҽнак агәы ҩарханы илкасыршәын сшалахәмаруаз снацәақәа нагәыҵакша-нагәыҵакшаны исыргәааит. Уажәраанӡа игәыбзыӷӡа иҟаз Мышәқьар иаразнак аҟазшьа ааԥсахит: аблақәа амца рхыланы, ахаԥыцқәа аахнарџьаџьан,
иаасықәмақарит. Уи гәҽанҵаран.
– Ухаԥыцқәа хумырџьаџькәа, иссакьынцӡа, даара срыцәшәоит! – сҳәан, еиҭа снацәақәа иагәыҵасықшеит.
– Ӷ-ӷ-ӷ, ау-ау! – аҽаарыцәгьеит Мышәқьар: «Иссоуп, аха
урыхәаԥши шаҟа иҵару!» – аҳәарашәа.
Иҵабыргыҵәҟьаны, ахаԥыцқәа еивҵрыԥххаа, иҵарыхәҵәа-ҵарыхәҵәаӡа иҟан, аха аибаргәаара аҿынӡаҵәҟьа
ҳнеибамгакәа, схьаҵит сара.
– Агаӡа, уареи сареи ҳагәқәа шԥанибархо! – сҳәан, иноусышьҭит. Мышәқьар ашырҳәа иҩаҵҟьан, аблақәа ҵырхәны
исыхәаԥшуа иаагылеит.
– Сыхәмаруеит, уара, сыхәмаруеит, усзымгәаан!– сҳәан,
ахы аасшьышьит сахәлаччо, иаргьы алымҳацәқәа нақәыԥ-

330

саны, аҵыхәа ааршәшәеит – уи ала иаргьы сыхәлаччеит ҳәа
сыӡбеит саргьы. Ахәмарра бзиа иабон Мышәқьар, аха ирласынгьы игәаауан, агәшәымшә аауҳәар, еиҭа иаагәыбзыӷхон.
Ҽнак, амыждаразы, ԥҳәыск даҳҭааит, ашәишәи кәтаӷь
еиԥш, акан лҿаҳәҳәы. Ашәшьыраҿы нандуи лареи еицәажәо
иштәаз, Мышәқьар ҵыхәаршәшәо иаарыҵагьежьит.
– Унан, шаҟа иласба ԥшӡоузеи! – лҳәан, ҳасас ԥҳәыс
Мышәқьар ахы аалшьышьит. Аласба ахы ырнааны
иҩлыҵаԥшын, аха, дагәамԥхазар акәхап, «илыхәламччакәа», наҟ инаскьеит.
Аԥҳәыс ҳқыҭатәин, ауха дауаангылоз, дцеит. Ахәылԥаз
арахә-ашәахә рҭыԥ иқәҵаны ҳанааилатәа, уаххьа ҳәа ҳхәы
ҟарҵахьан, абысҭанҵара рҽыназыркит.
– Баҭал! – нанду лыбжьы аасықәлыргеит. – Усҭ, аласба
ахәы ганы иаҭ.
Уи сара снапы ианыз усын, ашырҳәа сҿынасхеит. Снеизар, Мышәқьар хәыҷы еиҵҳәа аҭыԥ иҭаршәуп, аҭҳара-ҭҳара еисуа. Азныказ уи сызгәамҭаӡеит.
– Мышәқьар, ухәы аазгеит! – иаасыргәырӷьап сгәахәын,
сыбжьы нақәсыргеит. Аласба аҽамырҵысӡеит. – Ҟои, ацәа
уалахама?! Ҳаи, аҳәажә, шәарыцара уҟазар акәхарын, рацәа
укарахеит!
Аласба ахгьы шьҭнамхит. Сыԥшызар, аларқача ахьызшәа, ахьҭшьра иаҿуп. Ашьшьыҳәа иааҭызган, иаасгәыдскылеит. Еиҳагьы ахьҭшьра иалагеит.
– Иухьи, уара мыжда?! – сҳәан, ахы аасшьышьит.
Мышәқьар шыхьҭшьыц ихьҭшьуан. Ус ишысгәыдкылаз
аҩны сааҩнашылан:
– Нанду, даду! Мышәқьар ахьҭа алалеит! – сҳәан, иаахьасырԥшит. Абри аамҭазы Аслангьы дааҩнашылеит.
– Ҳара ашоура ҳакуеит, Мышәқьар ахьҭа шԥалалоз?!
– иҳәан, аласба ахы ааишьышьит. Уи шыхьҭшьыц ихьҭшьуан, аблақәа шеиқәыԥсац еиқәыԥсан.
– Абри акы ахьит! – иҳәеит Аслан. Нандугьы дааскьаны
днахәаԥшит.
– Иахьрызеи, ара иааги! – ихәеит даду, аласба сымхны
ишьамхы иаақәиртәан. – Ари алаԥш иакызар ҟалап.

331

– Унан! Анцәа иныс, иахьа иаҳҭаз шлакәу! Баҭал, уҿы иааҭыхны акы умҳәааит! – сгәысҽанылҵеит нанду.
– Дызусҭада, ани аԥҳәыс аԥшь лоума? – имырхьаацәакәа
длазҵааит даду.
– Лхаҭаҵәҟьа лоуп! Аласба дааигәырӷьашәа ахы
аалшьышьит. Сара исҭахымхеит, аха иҟасҵарыз...
Даду уаҳа акгьы мҳәаӡакәан, дааиԥхьхәыцит, алаԥшҭәҳәа
игәаларшәо. «Унапы сануп, иуҭаху сызу» аҳәарашәа аласба,
аҭҳара-аҭҳара еисуа, даду ишьамхы иқәыршәын.
– Аӡыхь ӡбаажәызтәыз,
Аӡбаажә ӡыхьызтәыз,
Аҽаҩра зыркьыкьыз,
Аҳаҷҷа зырҟәыдыз,
Лашҭрыгә-лаш, ҳамгәырлаш,
Аца ҳампал ашьҭазҵаз,
Қәабхәара зырымҭаз,
Амцхәара зырымҭаз,
Нан лахь калҭыҵакуп!
Чыф-ф-фу!
Абыжьшьхак днархысцеит!
Чыф-ф-фу!
Амшын гәы дынхысҭәҳәалеит!
Чыф-ф-фу! Чыф-ф-фу! Чыф-ф-фу! – иҳәан, иварахь дынкажьцәа-нкажьцәеит.
Иааҭынчрахеит ҳамҭакы – аӡәгьы ҿиҭуамызт, аҽарҵысуамызт аласбагьы.
– Аӡыхь ӡбаажәызтәыз, аӡбаажә ӡыхьызтәыз... – даҽазныкгьы даҭәҳәеит даду. Аласба маҷк иааҳәцымцит.
Даду ҿымҭӡакәа илаԥш ааҳхиган, еиҭа ҳамҭакы аласба
дахәаԥшуа дтәан, нас еиҭах даҭәҳәеит. Убри ахынтәтәи
иаҭәҳәара ашьҭахь аласба аҿыҵа ҳныҵаԥшыртә еиԥш,
ахәхәаҳәа иааҿырҳасит. Алацәақәа шеиқәыԥсац еиқәыԥсан.
– Ари уажәшьҭа аҭыԥ ахь ига, – иҳәан, даду аласба са
сахь иааирххеит. Сара ашьшьыҳәа иаасгәыдскылан, исыманы сҿынасхеит.
Ҳанышьҭалоз снеины снахәаԥшызар, Мышәқьар ҭаҳәахаа ицәан, аԥсыԥ алагаҩагарагьы ҭынчын. Ашьыжь заа

332

сгыланы саннеи, иҵыхәаршәшәо аҭра иааҭыҵын, иаасывагьежьит, ахәы анырбзааны иафахьан. Абасала еиқәхаз
Мышәқьар иазҳан, иланаӡахеит, даду ишиҳәахьаз еиԥш,
иагьлацәгьахеит. Аха уи маӡалагьы аргамагьы ицҳаӡомызт.
Тәымк агәара дааҭалар, дааҩҵәа дафарашәа игәыдлон, аха,
лаба икымзаргьы, ицҳаӡомызт. Амала, агәылацәа акӡомызт, Едгьы ида. Уи зны дасхьан азы игәаӷ аман.
Уи шыҟалаз абас ауп. Ҳгәылара чарак ыҟан, зегьы уахь
ҳцеит. Арҭ зегьы ахьцаз иҟоу збапи агәахәзар акәхап, ихрааӡраауа агәара инҭалеит. Убри аламҭалазы лажәк аишәа
иқәлазаарын, аӷьалпал ҟанаҵахьан. Ашьаԥа аиҳабы Едгьы
илабашьа рхха алақәа дышрылагьежьуаз, Мышәқьар даақәшәан, ирҳәҳәа ахәдаџьал дасзаап. «Ала егьзымфаз ахаҿы
шьала иҭәуп» рымҳәои! Мышәқьар мыҳәҳәеит, имҵәааит,
иааҳәны инаихәаԥшын, ахаԥыцқәа аахнарџьаџьеит. Уи
мақарран, «иусырбап сара» акәын иаанагоз. Убри инаркны
Едгьы ҳгәарабжьара даабжьалар, лааԥшымҩа инаҭомызт.
Уигьы акәым, ҳгәылара чарак ыҟоума, даҽакума, уахь инеираны иҟамызт. Уиадагьы, Мышәқьар даара зыԥсы бжьаз,
ус акрыфараҿы зхы пату ақәызҵоз лан. Ус шакәызгьы, даду
аҿаҳәара аирҵан, џьара данцоз аҭыԥ аҿы инаганы иҿеиҳәалон. Ус зыҟаиҵоз иара иазеилкаауамызт. «Уҭыԥ аҿы
унеины утәа» аниҳәалак, ашьшьыҳәа аҿынанахон, усҟан
уи гәааӡомызт, аха инаганы ианҿеиҳәалак, краамҭа алахь
еиқәышьшьы игәааны итәон. Уа иахьҿаҳәоу ахәы наганы ианаҳҭалак, краамҭа иафаӡомызт. Ус иҟан Мышәқьар аҟазшьа.
Ҽнак ҳгәылара ԥсхәрак ыҟан, даду ишыҟаиҵалац еиԥш,
Мышәқьар агәыргәыл зыхшьны ахәда иахаз аш маҟа ианкны аҭыԥ аҿы инеигеит. Мышәқьар иҟаз амбоз, ихьышьарххо иалагеит: «Џьаргьы сцом, суҳәоит, сҿоумҳәан!» Аха
даду ибо-иаҳауа дыҟазма, ажәырқьҳәа адаҷ ахь днахеит.
Мышәқьар иадырит аҳәара иҟанаҵаз шизеилымкааз. «Сҿоумҳәан, суҳәоит!» аҳәахын, инапы ааннакылеит – иамыцҳакәа, ус иааҿыҵанагәеит аҟароуп. Уи иаанагоз: «Суҳәоит,
сҿоумҳәан!» акәын.
Даду уи аҽны игәалаҟара ҽеимызт: Мышәқьар ахьы­
шьарххара даргәамҵны дшыҟаз, уажә инапы анаҿыҵана-

333

гәа, ицҳазар еиԥш иԥхьаӡаны, ажәырқьҳәа днахан, адаҷ иамаз аҵәаҳәцҳара агәыргәыл инахаршәны, инаҩс икаршәыз
афырмахьц аашьҭиԥаан, даасуа, даасуа ипеит. Мышәқьар
гәааит, аха акалашәа игәааит: дасцыԥхьаӡа ацәа иҭалон,
дасцыԥхьаӡа, иҟыу-ҵәыуон, уаҳа абжьы ҩҭганы имҵәааит,
адаҷ инаханы сцоит ҳәагьы иаламгеит.
Абас Мышәқьар «ақәнага» иақәыршәаны, даду аԥсхәра­
хьы дцеит.
Мышәқьар изыхҟьаз азеилкаауам: «Избан?» – еиҭах ахы
иазҵаауеит. Ҳамҭакы ишьҭан ус, ашьапқәа ахы рынҵаны.
Нас ашьшьыҳәа иҩагылан, шьҭахьла инаскьа-наскьо, адаҷ
рхханы иаагылеит. Краамҭа ахәда иахаз аш маҟа ахы ҭаргежьуа, аҳәыҵәҳәыҵәра иаҿын.
Ус, иаулак, ахы кылӷәааны иамнахит. Абжьааԥны акәзар,
иахьҿаҳәоу ианоурыжьлак, аҽааршәшәаны, ахәмарра иалагон: аҽынкажьны ибылгьон, нас иҩаҵҟьаны ашҭа иакәшалон. Аха уажәы ахы ақәыжьны, ицыргцыргуа аҿынанахеит.
Агәара инҭыҵын, аԥсхәра ахьыҟаз агәашә илавсны, агәарабжьара инбжьалеит. Ус, агаҿахь ицо амҩаду инанылан,
ҳқыҭа уахьаалҵуа, лбаа, ҩны қьаԥҭажәқәак гылоуп, ишиашаз абарҵа иныҵалеит. Ари иадыруаз ҭыԥзар акәхарын,
имнаԥшы-ааԥшӡакәа, кәакьк аҿы аҽырқьақьаны инкаиеит.
Алахь шеиқәыц еиқәын Мышәқьар. «Избан дызсысуаз,
цәгьарас иҟасҵеи? Сҿоумҳәан, сҳәан, инапы ааныскылеит
ауп... Иааныскылеит ус, самыцҳаӡеит, арахь, иара аҟаҿыҳәа
сицҳазшәоуп дышсысуаз! Избан?!.» Мышәқьар алаӷырӡқәа
аахаҟәҟәалеит.
Ус инкахәыцуа ишышьҭаз илеихашәа ихәлеит, уаҳа ҽырҵысы амаӡам. Уи ауха еиԥш «ҟыԥ» аахәлымшәакәа амыршацызт. Ашра акәым, аҽырқьақьаны иахьышьҭаз џьара
аҽаамырҵысит.
«Инапала сиааӡеит, сҭыԥ-сҭышә – акы сыгимыжьит,
– инкахәыцуа ишьҭан Мышәқьар. Сҩызцәақәак рыԥшәмацәа ишыҟарҵо еиԥш, бысҭа хьшәашәак ыршәны ахәшырб инылажьны ахаан исимҭацызт. Санычмазаҩха, сыԥсы
еиқәирхеит, нас уажәы игәы зсыхшәаз арбану? Иара иеиԥш, capа сызцәажәом, аха иҟаиҵо, ииҳәо зегь еилыскаа-

334

уеит, нас, сара иҟасҵаз зизеилымкааи? Мамзаргьы митәыс
иҟасҵеи? Инапы зааныскылаз изеилымкаазыргьы, уахгьы-ҽынгьы иҩны-игәара сыхьчоит, нас уигьы изеилымкааӡои? Исаахаз акәӡам сгәы иалоу, сгәы иалоу сахьизеилымкааз ауп. Зегь реиҳа гәыкала сыззыҟаз санизеилымкаа, нас
шьҭа сеилызкаараны иҟада?..»
Абас игәжәажәо, зынгьы агәы ырԥшаауа, аҽырқьақьаны
ииан Мышәқьар. Игәааит ӷәӷәала, игәаартәгьы иақәшәеит,
иӷәӷәоуп агәала, уажәы-уажәы «избан?» ҳәа ахы иазҵаауеит.
Агәшырагьы еиқәтәеит, дахьасуаз ахьаагьы тәеит, аха
гәхьаԥссарак аманы иҟаӡам. Аҩныҟа ахынҳәра акәзар, уи
иазхәыцыргьы аҭахым. «Снеиуеит, аха сышԥанеиуеи? Амла
сакын сааит хәоу?! Maп! Сыԥсуазар – абра сыԥсааит, амла
саганы!.. Ма ақыҭа сналалар, сҵыхәаршәшәар, сыԥхашьаԥхаҵар, аӡәы сидимкыларгьы, ҽаӡәы сидикылап, бысҭахьык
аасымҵаижьлан, саргьы иҩны-игәара сыхьчалап, аха уи
ԥсҭазаароума?!»
Хаха-хымш аҽырқьақьаны акәакь икҿаиан Мышәқьар.
Игәааны иахьынӡаҟаз амла закәыз аздырӡомызт, уажәы
иангәшәа, зынӡа агәы еималан, амлакра ахашҭӡеит. Ус
абраҟа ишычгауаз мчыбжьык ааннарҵәеит. Ашьыжь
аблақәа анаахты, ихыгагааӡа акәын зегь шабоз, амч алӡааны иҟан, агылараҵәҟьа аҭахымызт...
Убри ауха амш ааиласын ақәоура иалагеит. Мышәқьар
аухантәарак ацәыкәбарбжьы агәы иқәыҩуан, арахь ацәа
изалҵуамызт. Ус иккаӡа иаашеит. Ақәагьы аахкәеит.
Мышәқьар еиханы иҩагылан, игыргыруа индәылҵит.
Раԥхьа иназхагылаз ӡҭатәак инахалан иажәит. Ҳамҭакы
игылан инкахәыцуа, нас ашьшьыҳәа инахынҳәын, абарҵа
иныҵалеит. Убри аамҭазы машьынак абжьы аагеит. Иадырит – Аслан имашьына акәын. Ахәы дахьыҩхәыншәаз даанҿасын, имашьына дааҭыҵит.
– Мышәқьар, Мышәқьар! – ибжьы наиргеит, аха иамаҳазшәа ҟаҵаны иахьгылац игылан. Кырынтә ибжьы иргеит, даԥхьеит, аха аҽамырҵысит. Аслан ахҵысҭа дхыҵны
иҿааихеит. Мышәқьар ахьгылац игылоуп. Уи џьара данца-

335

лоз имашьына ахьчаларц игылон. «Нива» абагажҭра ашә
данҩахалак, ашырҳәа инеины инҭалон.
– Узгылоузеи ара, Мышәқьар?! – ибжьы нақәиргеит.
– Уаала аҩныҟа, машьынала узгоит, уаала!
Мышәқьар нагьежьын, инеины аҭыԥ аҿы инкҿатәеит.
Уи иаанагоз сцом акәын. Аслан днеины ахы ааишьышьит,
агәшәымшә иҳәеит, аха уаҳа ахы ҩышьҭыхынгьы ихәамԥшит.
Аслан аҩны дахьааиз иибаз-иаҳаз, Мышәқьар ахы
шымҩаԥнагоз уҳәа реиҳәеит иџьашьаны. Даду ҳамҭакы
дхәыцуа дтәан, нас даацәажәеит:
– Уи агәы нзырхаз сара соуп, сара сымцакәа иааӡом,
– иҳәан, дҩагылеит. – Уаала, Аслан. Иаапкааит, ауаҩ иеиԥш
ишԥагәааи!..
Даду абарҵа данааҵала, Мышәқьар аблақәа аахнатын,
инаихәаԥшит. «Узааи арахь?» – изҵааит уи лаԥшыла. Нас
алацәақәа неиқәнаԥсахт. Даду Мышәқьар аԥхьа днеин,
иҽыларҟәны днадтәалан, ацәажәара дналагеит:
– Саҭоумҵан, Мышәқьар, сара соуп изхароу. – Ахы
ааишьышьит. – Ишакәымыз ала угәы нсырхеит. Исҭахымызт, аха, иудыруаз, ашықәсан зны ус еиԥш деилашәоит ауаҩгьы. Уи аҽны сгәалаҟара даара иҽеимызт, аха уи агәаӷ уара
иухызгараны сзыҟази! Суҳәоит саҭоумҵарц! – Еиҭагьы ахы
ааишьышьит.
Мышәқьаргьы агәы ааҟәандахан, алымҳацәқәа нақәыԥсаны, аблақәа аахнатит иҭааӡа.
Даду идырит ииҳәаз шеилнакааз.
– Мчыбжьык ҵуеит акрумфеижьҭеи, – иҳәан, еиҭа ахы
ааишьышьыхт, – амла уҽаургеит сара исхырҟьаны. Иудыруаз, ирласны сахьхәит саргьы, саҭоумҵан ҳәа уасҳәарц санааи, уара уцахьан. Даара сгәы снархьит сахьухьымӡаз... Уаала, Мышәқьар, уаала. Аҩныҟа ҳцап. Уи аҩыза абзамыҟәра
даҽазны иҟасҵом, сажәа агәра га, – иҳәан даду, дҩагыланы адәылҵра иҽыназикит. – Ана ҳмашьына гылоуп, уаала,
Мышәқьар, уаала!
Даду дындәылҵит. Мышәқьар иҩеиханы, ашьшьыҳәа
иҩагылеит, аха адәылҵра азымгәаӷьуа игылан. Убри аамҭазы даду дхынҳәын, Мышәқьар шгылаз аниба:

336

– Аа, аферым Мышәқьар, аферым! – иҳәан, днеины ахы
ааишьышьит. – Сара сгаӡахазаргьы, уара уҟәышми, ҳаинышәеит! Уаалеишь арахь, уаалеишь. – Ахәда инапы аакәыршаны даахан, иманы даадәылҵит. Уи акәын, уаҳа аҽмырххакәа ицны аҿаанахеит.
Мышәқьар уахыки ҽнаки аҭра иааҭымҵӡакәа иҭатәан.
Уа ахәы наганы иарҭон.
– Иԥхашьаноуп изҭымҵуа, – иҳәеит даду, Мышәқьар
аҭыԥ аҿы днеин, агәшәымшә ҳәо, ахы ааишьышьит. – Аҳых,
Мышәқьар, уҭыҵ уажәшьҭа, маҷк ушьапы ааиҵухып,
– иҳәеит. – Уаалеишь арахь, уаалеишь, снапала акруҿасҵар
сҭахуп. – Ала ихьырԥшуа иҿынеихеит.
Мышәқьар ашьшьыҳәа аҭра иааҭыҵын, даду инаишьҭалеит.
Февраль, 2000 ш.
ДАДУ ИМШӘААӠА
... Даду абнаҿы мышәҳәыск ҟьаланы ибан, икны иааигеит. Ан иацәхҟьазаап, рыцҳа! Даду данаба, ҳамҭакы
дџьашьаны ихәаԥшуан. Ан ада акыр абахьазма, ссиршәа
дабеит, уимоу иагьицәшәеит. Даду днаԥшы-ааԥшын,
ан шыҟамыз агәра анига, икырц ашьшьыҳәа иҿынеихеит. Амшәҳәыс иадырит аусқәа шҽеимыз: ашырҳәа
инахынҳәын, ихьаԥшкәаԥшуа еиҳәҭырԥаны идәықәлеит,
абнаршәырахь ахы рханы. Аха ихәыҷымзи, амӷ, афасара
– зегьы ацрыхауан, иоурышьҭуамызт. Даду, ишьаҿақәа
неихҳәа-ааихҳәо,
алабашьа
ацынхәрас
иеигәышә
ааиҵшьуа, амшәҳәыс днахьӡан, ипалта кьаҿ лақәыжьны,
иааникылеит. Ус ашьшьыҳәа ахәамц иаакәиршан, ахы аацәыҵирҳәҳәеит. Амшәҳәыс, асҵәҟьа иааигәаны иамбацыз
данаба, дџьашьаӡаны ихәаԥшуан: «Сан длеиԥшым, саб
диеиԥшым, нас, дабаанагеи ари, дызусҭада?! – агәы аҭҳара-ҭҳараҳәа еисуан амшәҳәыс. – Сишьуама? Сифома? Сеимлагәа сикит, аха исзиурызеи уи уажәшьҭа?!»
Амшәҳәыс агәы иҭнаҳәааз аблақәа ирхибаалеит даду.

337

– Мышә, ашьшьыҳәа уҽырҭынчны уҟаз, – агәшәымшә
ааиҳәеит. – Сара акгьы узызуӡом: уагьысшьуам, уагьысфом,
аҩныҟа уганы усааӡоит, иуаҳама?!
Амшәҳәыс ауаҩы ицәажәашьҭыбжь уажәада иамаҳацызт, аха иблақәа рыразреи ихы-иҿы гәыбзыӷи рыла иадырит
ииҳәоз. Зегьыҵәҟьа азеилымкаазаргьы, ишимфоз агәра
агеит.
– Нан, нан, нан! – аҳәеит хьаас иамоу инардырырц.
– Уан думухааит, укаршәны иахьцаз умбаӡои?! – иҳәеит
даду. – «Нан» уажәшьҭа иухаршҭ! Исҳәаз уаҳама? Сара «дад»
ҳәа саҳәала. Уажәы аҩныҟа ҳцоит, аҩны «нан» дыҟоуп, дубап, уи нанра узылуеит, сара дадра узызуеит. Иуаҳама?
Иааҟрымҿрымын акы аҳәеит. Уи даду иара ишиҭахыз
ала еиликааит:
– Ус анакәха, ҳаилибакааит, уажәшьҭа уаала, аҩныҟа
ҳцоит!
Абас еинааланы, даду амшәҳәыс шигәыдкылаз аҩны
дааит. Ари збаз зегьы ҳаизан, ҳрыкәшаны ҳаагылеит.
Амшәҳәыс ҳџьашьаны иаҳзыԥшуан: «Арҭ зусҭахда?!»
– Арҭгьы ҳара иаҳтәуп, – иҳәеит даду. – Ари Баҭал
ихьӡуп, ари Сасрыҟәа ихьӡуп! Аа, ари нан лоуп, духоумыршҭын! – иҳәан, нанду лахь инхьеирԥшит. – Уареи сареи
усгьы ҳаибадырхьеит, сара дад соуп.
Амшәҳәыс ҳара аӡәгьы ҳаздыруамызт аҟнытә, ахы даду
инаиднаҵеит. Уи иаанагон: «Уара уоуп издыруа, сара уара
уҿоуп сахьыҟоу!»
– Даду, ари ҳара ҳаурдырит, аха иара иахьӡи? – сиазҵааит сара. – Хьӡы амаӡами?
– Ахьӡу? – дааиԥхьхәыцит даду. – Ахьӡ шԥамам, Мышә
ахьӡуп. Ихьӡ бзиами Мышә?
– Ибзиазар акәхап, – сҳәеит сара, сааԥышәарччан.
– Баҭал аҵкыс еиӷьуп! – иҳәеит даду иаарымчшәа.
– Мышә дара иртәышьҭроуп, насгьы ҳаҭыр змоу хьӡуп!
Зегьы ааибарччеит.
Абас ҳаҩнаҭа иаанагеит Мышә ҳәа ахьӡ шьахә змоу
амшәҳәыс.

338

Даду даалаган, асқьынџь иқәтәоу ахьшь еиԥш, Мышә
ахәда аа нахаҵаны, агәышԥгьы иаакәыршаны иааҿеиҳәеит. Аслан идиҵеит аҭра ҟаиҵарц. Аха зны аа ианкны агәара
иакәиршеит ҩынтә-хынтә, нас инаганы инкыдҿеиҳәалеит.
Ҳара ахәыҷқәа зегьы ҳакәшаны ҳаагылеит.
– Шәаламкьысын, – иҳәеит даду, – амала ааигәара шәгылаз, ишәышьцылоит.
Мышә аблақәа ҵырхәны иҳахәаԥшуан, ҳагәра агомызт.
Аслан ирласны Мышә ахыбра азиргылеит. Уахь ианҭеик, адаҷ шкыдҿаҳәалазгьы, аҭра иҭагьежьуан, тәамҩахәк
амамызт, алахь шеиқәыц еиқәын, игәырҩон, ангьы гәхьаанагон, хымԥада. Уажәы ус дуны иҟаз, акрыфашьа арҵара
акәын.
– Зегьы ирзеиԥшу ала ҳалагап, – иҳәан даду, дцаны ахш
ааиган, џьамк ианҭәаланы инамҵеикит, аха иааҳәнгьы
ихәамԥшит. – Амла уакӡар, сгәыдкыланоуп ишуфо! – инапы ҟьаны наҟ днадҵит даду. Уи ашьҭахьгьы ҩымш акрамфаӡеит, аха амла ианакӡа, акрамфар иабацоз: зны ахш амацара иажәит, нас абысҭа аҵаҵаны иеиҭан – иафеит, нас
асатлашь арҭан, уигьы афеит. Знык акрыфара ианалага,
нас ирласны иҳашьцылан, иаҳҭалак афон. Асаан анабалак,
илахҿыхӡа иқәгьежьаауа иалагон.
– Мышә амла уакуама, акруҿасҵап? – аниҳәалак даду,
иналагон Мышә: – Нан, нан, нан!
– «Нан» ухаршҭ сымҳәахьеи! – днақәҵәҟьон даду.
– «Дад» ҳәа саҳәала, «дад!»
Даду еснагь дацәажәон, еиҳараӡак акранаҿеиҵоз. Раԥхьа
иргыланы ахьӡ иаиршьцылеит. «Мышә» аниҳәалак, ашырҳәа ихьаԥшуан.
– Угыл! Утәа! Уҽеиҵыхны ушьапқәа урықәгыл! – ак­
ра­наҿеиҵо абас дацәажәон, ииҳәозгьы аирҟаҵон. Раԥ­
хьаҵәҟьа иҳәатәы ханаҵомызт – иазеилымкаауазар акәхарын, аха нас, иртәо-иргыло, хәыҷы-хәыҷла иаирҵеит. Ииҳәаз анаирҟаҵалак, акы аҿеиҵон, уи ала знык
иаирҵаз, агәшәымшә ҳәо, ирҽхәо, иаиршьцылон. Сара
агәра згеит агыгшәыгқәа зегь раҵкыс амшә абжьара еиҳа
ишымариоу.

339

Мышә ашәыр бзиа иабон: амжәа, аца, абҳәаса рҭы,
алаҳа, ажь... Зны амаахыр џьамк азна асҭан, иаразнак иаанырбзааны иафеит. Агәы ишахәаз удырыртә, абз ақьышә
иаақәшьуа, аблақәа ҭырхаха иаасзыԥшит:
«Џьамк абасызхо, иҵегьы сыҭ!» – аҳәон уи блала.
– Иҵегьы уҭаххеит! – аҽԥныҳәа ныҟасҵеит сара. – Схаҭа
имфаӡакәаноуп ишузаазгаз, уи удыруоу уара?!
«Умбои, уара, иара имфаӡакәа акәзаап ишысзааигаз!»
– Мышә ԥхашьан ашьшьыҳәа инахынҳәны, ахы нкажь-аакажьуа, аҭыԥ иааҭагьежьит.
Аха зегьы-зегьы реиҳа бзиа иубои ҳәа Мышә уазҵаар,
иԥхашьаԥхаҵо ахьеи ацхеи реиӷъасшьоит аҳәон. Ажәала иазымҳәаргьы, аҟазшьала иунардыруан: урҭ убасҟак
бзиа иабон – чыск ирыланаҵомызт. Ахьа аныҟала инаркны, иҟәшәаны иазаазгалон. Иаргьы иҭаҟәшәа-ҭаҟәшәаны акәын ишафоз. Аха нас, аҵыхәтәан даду ацха агьама
анаирба, «аа, са стәыҵәҟьа абри ауп!» аҳәеит – убасҟак иагәаԥхеит ацха.
Даду иакәын усгьы Мышә ахәы азҭоз – акраҿаҵара амацаразы акәымкәа, усҟан «былды» арҳәаны ибжьон. Уажәы
ацха анеиҭоз, ашьҭахьтәи ашьапқәа инарықәгыланы,
аԥхьатәиқәа рыла абаҭлыка аанкыланы иафар акәын. Ус
имариангьы иазымҵаӡеит – даара ирацәаны аџьабаа адбаланоуп ишаирҵаз. Нас, аҵыхәтәан, имыҳәакәа-имычакәа,
мамзаргьы имҟыуҵәыуакәа иаиҭаӡомызт. Даара еибаркаразаргьы, абри аҵыхәтәантәи иазааҭгылеит.
– Мышә, ацха уҭахума? – ҳәа даду данҵаалак, Мышә
аблақәа рҟәыҷуа «инеимаҭәаны» аҵәыуара иалагон.
– Иҟалеи, Мышә, узырҵәыуеи?! – дҵаахуан даду.
– Нам, нам, нам! – аҳәон ашьацәкьарақәа ирцәыҵыԥшны даду изыԥшуа. Уи иаанагоз: «Ацха уҭахума ҳәа ушԥасазҵаауеи» ҳәа акәын. Нас ацха наганы инеиҭон, Мышәгьы лахҿыхӡа, абаҭлыка ааимхны иаҿыҵанакуан: ацәымҳа
еиԥш, иацәцәыцәуан, ашьацәкьарақәа акәыршан икны,
уажәы-уажә аблақәа ҭырбжа даду инаизыԥшуан.
Мышә азхара ацха абаҟаз, иаиҭаз ахәыҷы анафалак, иԥхашьаԥхаҵо даду иааизыԥшуан: «Даҽазныкгьы сҵәыуеит,
ацха суҭозар!»

340

– Maп, уиaҟapa угәы умырԥшаан, – иҳәон даду, уигьы
уажәшьҭа Мышә абызшәа еиликаауан. – Иахьатәи ала иузырха.
Абас машәыршәа иҳаднагалаз амшәҳәыс, анапы
иаҳаршьцылан, зегьы инаҳалаҵәеит. Уи ақьачақьрагьы
алан, иургәааргьы имҽыӷын, аха зегь реиҳагьы мышәҟәыш
иҟәышын: ацха уҭахума ҳәа уаназҵаалак, аблақәа рҟәыҷуа
иҵәыуашәа ҟанаҵон. Уи иадыруан ус «ианҵәыуалак» ацха
шарҭоз.
Ҽнак ала знык Мышә аҭра иааҭыганы агәараҿы инага-аагауа ашьапы неиҵаҳхуан. Даду иакәын ус иназга-аазгоз.
Нас Аслангьы саргьы инаҳга-ааҳгон. Ҳара аҭаацәа зегьы
иҳашьцыланы иҟан, ҳҳәатәы ханаҵон – тәымк ааигәара
днеир ҟалаӡомызт, еиҳараӡак кыр ианжыцәха.
Мышә шықәсык ахыҵит, ишьҭыгга иазҳаит, инаӡааӡахеит.
Уахык, аҭаацәа ҳанааиқәшәа, даду Мышә азҵаара аацәыригеит.
– Ари ҳамшә ас ианбанӡаҳамазаауеи, акы азыӡбатәуп,
– иҳәеит иара.
– Агыгшәыг ахьырааӡо акрыҟазар ираҳҭарын, аха иабаҟоу Аԥсны ус егьыҟам, абнахь иганы иоусышьҭуеит, иудыруеи, ани иареи еибаԥшааргьы.
Сара сгәы аахыҭхыҭит: иҵабыргыҵәҟьаны, ани иареи
еиқәшәахыр!
– Еибадыруоу ани иареи еиқәшәар? – дазҵааит Аслан.
– Изеибамдырыргьы, еиқәшәар, еицныҟәоит, еиҩызцәахоит, – иҳәеит даду.
– Уи аҵкыс еиӷьуп, аԥацха змоу шьоукы ираҳҭар, ҭабуп ҳәаны иргоит, – иҳәеит саб. – Аԥацха аҭааҩцәа арлахҿыхлап: «Мышә, ацха уфоу?» анырҳәалак, «инеимаҭәаны аҵәыуара» иалагалап. Иҟалазеи, изырҵәыуеи ҳәа ианазҵаалак, еиҭаҳәаны ирарҳәалап. Уи иссиру ланарԥшыларами, еиҳараӡак атуристцәа рзы!
Даду, ҿыцха дышьҭаԥшуа ҳамҭакы дхәыцуан, нас ихы
дҩахан, даасзыԥшит:
– Уара ишԥауҭаху?

341

Азнык азы саагачамкхеит – дысхыхәмаршәа дсазҵааз
џьысшьан, аха нас иашаҵәҟьаны дышсазҵааз анызба, иаразнак сааиԥхьхәыцит.
– Абнахь иоуҳажьып! – сҳәеит сара.
– Избан? – инашьҭарххны дсазҵааит даду.
– Еснагь иҿаҳәазаауама, ахақәиҭра аҳҭап, ани иареи
еиқәшәаргьы ҟалоит! – сҳәеит сара.
– Баҭал ииҳәаз сақәшаҳаҭуп, – иҳәеит даду. – Ус еиҳа
иҳақуп.
– Ахы азныҟәгаӡом! – иҳәеит саб. – Ахныҟәгашьа ахаҳаршҭит, амла иаганы иԥсуеит, уи аума иҳақу?!
– Уигьы иашоуп, аха амла иакыр, ахныҟәгашьагьы
аҵоит, афатәгьы аԥшаауеит, ари макьана шықәсык ауп
иахыҵуа, – иҳәеит даду.
Абасала иааӡбеит Мышә ахақәиҭра аҳҭарц.
Адырҩаҽны, даду абнахь ианигоз, аҭаацәа зегьы:
«Мышә, абзиараз, уԥсҭазаара маншәалахааит!» ҳәа ҳақәныҳәаны, ахы ҳшьышьит, агәы ҳшьышьит, нас аҵыхәтәан,
литрак ацха ааганы, «имырҵәыуаӡакәа» инаҳҭан, иааҭжәааны иажәит, агәы ишахәаз удырратәы иҿамҟәеит, абз
ақьышә иқәнашьит, илахҿыххаӡеит Мышә. Убасҟак агәы
иахәеит, аха усҟан уи иабадыруаз ҳара иҳамҭаны уаҳа ацха
шазымфоз!
Абас ҳгәыблыра шаныруаз лаԥшы хаала инаскьаагеит
Мышә.
Уи ауха аҭаацәа ҳанааилатәа зегьы ҳаиқәышьшьы ҳаҟан,
краамҭа ус ҿымҭ-ԥсымшьҭ ҳтәан: зегьы Мышә акәын ихьоухьоууа гәыҵхас иҳамаз. Сара аухантәарак сыԥхыӡ иалан
Мышә: ани иареи еиқәшәахын, игәырӷьаҵәа еихәмархуеит,
рызхара изеибабом. Сара сыбжьы ныҵакшәа ақәҿысҭит:
– Мышә! Мышә!
Мышә ашырҳәа иаахьаԥшыхит.
– Мышә, ацха уҭахума, ацха?
Исҳәаз агәамԥхазшәа, Мышә ашырҳәа инахынҳәын,
еиҳәҭаԥа-еиҳәҭаԥауа ан иашьҭаланы аҿынанахахит.
Абас ҳамшә ааӡа ҳгәыблыра шадыз ибнаҳҵан – ицеит,
ицаӡеит. Уажәшьҭа уи ԥхыӡла акәымзар, уаҳа лабҿаба из-

342

бараны сыҟаӡам. Избаргьы, уажәшьҭа игыгшәыгуп, ацха
асҭозаргьы, сааигәа иааираны иҟоума! Амла иакуазаргьы
ахақәиҭра еиҳа еиӷьанашьоит.
Сентиабр 2000 ш.
ИԤШЬОУ АШӘҞӘЫ
Уи аҽны ныҳәа дуун ҳгәараҭаҿы – жәибжь шықәса схыҵра иазкын. Уи џьашәшьозаргьы акәхап: закәытә
ныҳәа дуузеи жәибжь шықәса?! Аха шәмыццакын, ушьҭан
еилышәкаап...
Даду иаб Самақәа ихьӡын. Уи ихылҵшьҭра Самақәа-иԥацәа ҳәа иҳашьҭоуп. Ҳажәла ҳажәлоуп, ҳахьӡгьы-ҳахьымӡӷгьы акоуп, аха ҳажәла аҩнуҵҟагьы хазы аҽеиҩшара ҳамоуп:
ҳажәла ахьӡ-аԥша ашьҭыхраҿы уара иулшеи сара исылшеи
ҳәа инеизҵаа-ааизҵаауеит. Ахьӡ-аԥша амацарагьы акәым,
ахьӡи-ахьымӡӷи рҿгьы иаакыдеибарӷәӷәалоит: ҷкәынак
иакәым ҟаиҵазар, ҳажәла ахьымӡӷ ашәыргоит ҳәа уи дызтәу рабиԥара ираҽԥнырҳәоит; ҳаҳәшьак аҩнра дахьнеиз,
аҭаацәа лызныҟәымгакәа, даду иҳәашьа «дҳәымпырҵызуа» далагар, дад шәыӡӷаб дышәзымааӡеит, ҳажәла шәырԥхашьеит ҳәа рарҳәоит; аҿар ракәым, еиҭах даду иҳәашьала,
зхаԥыцқәа ххаахьоу «ахбыџқәа» арыжәтә «еиҽырбацәаны»
иахьаақәшәалак «ахаҵкы кадыршәуа» иалагар, шәхаҵкы,
ари ҳабацәа ирҟазшьамызт, ҳажәла шәырԥхашьеит ҳәа
рарҳәоит урҭ збиԥароу.
Абас иҟоуп ҳажәлаҿы абиԥарақәа реизыҟазаашьаa. Уи
ҵәылибахраӡам, уи гәҽанҵароуп, еицлаброуп, еилабжьароуп.
Зегьы ирыцкуп ааигәа ицәырҵыз абызшәа апроблема
– ахатәы бызшәоуп зыӡбахә сымоу. Уи иахьа ипроблеманы
иаақәгылеит. Даду уи уиаҟара хьаас имаӡамызт, ҳара зегьы
ҭырџьманда аԥсышәала ҳаицәажәоит аҟнытә.
Ҽнак даду Қьаамын захьӡыз Ешырхәатә иҩызак кампаниак иман, днеиԥхьеит. 70 шықәса ихыҵзаап, иҷкәынцәа ирымукәа ииубилеи мҩаԥыргон. Дадуи Қьаамыни

343

ианыҷкәынцәаз аахыс аиҩызара рыбжьан, уажәы адырра
анииҭа, гәахәа дус иԥхьаӡаны дцеит. Қьаамын ихшара,
урҭ рыхшара Анцәа ишиҳәара дыҟоуп: шьоук Аҟәантә иааит, шьоук Гәдоуҭантә иааит, иԥҳа Гагра дрымоуп, уигьы
лҵакыра лыманы дааит. Еизеит зегьы ҭаацәала. Даду иҩызцәеи иареи неихьан, Қьаамын идныҳәаланы, иқәныҳәаны инатәоны еиԥш ауп урҭ ихшара рҵакыра рыманы
ишааиз. Ахәыҷқәа рҽазыҟаҵаны рхатәы программа рыманы иҟазаарын, рабду иаԥхьа иаагыланы жәеинраалала
идныҳәалон, инеиҭак-ааиҭакуа. Иаԥхьоит иркьыкьӡаны,
рыбжьқәа ҵарыхәҵәа-ҵарыхәҵәаӡа. Поет ҟаимаҭк иҩны
ириҭазаап!
«Ааи, шәабду дшәыкәыхшандаз!» – ахәыҷқәа рҷырҷырбжьы уажәы-уажәы рабду ибжьгәаҩа иалыҩазаарын.
Убри акзаҵәык акәзаап даду уаҟа аԥсышәас иаҳаӡазгьы.
«Ҳаи, абра смаакәа сшьапқәа ԥҵәандаз!» – игәы иааҭиҳәазаап усҟан иара. Уажә зегь реиҳа даду ихьааигоз иҩыза
бзиа Қьаамын абас шԥаихьи ҳәа акәын, аха дахьихәаԥшуа
ихаҭа урҭқәа акгьы хьаас имамшәа ибеит. Уи еиҳагьы иџьеишьеит: «Ишԥа, аӡы иаго ҳәҳәабжь иаҳауам ҳәа, ихшара
рышьҭахь «Бзиала уаабеит!» зҳәо аӡәы дыҟаӡамкәа, жәларык ахәыҷқәа ахьиҭынхо имбаӡои?!» – игәы иааҭиҳәаан,
ҳамҭакы даахәыц-хәыцзаап. Даду мыцхәы дуаҩы аартуп,
игәы инанамгаз ушьҭахь дцәыҵахәыҭхәыҭны иҳәаӡом,
иара уаҵәҟьа ишуаҳауа иҳәароуп. Ихаҭа уи граны иԥхьаӡон,
ихьааигон, аха агра гран, изкажьуамызт.
– Еи, Қьаамын, Аԥааимбар дуқәныҳәаны уҟагәышьан,
аха уабацәа раԥсуара абраҟа ихуркәшазшәа збоит, – иҳәазаап, иибаз-иаҳаз хьаас икны. Уи егьырҭгьы ирымбо иҟам,
аха егьырҳәом, даду изымычҳаит.
Даду ииҳәаз џьашьаны, Қьаамын, иблақәа шҳазӡа даанхазаап.
– Изуазеи, уара, сабацәа раԥсуара хсыркәшартә, аа,
жәохәҩык смаҭацәа абгалаџқәа реиԥш, иҿабӷ-ҿабӷӡа иахьгылоу! – иаҽԥниҳәазаап Қьаамын, имоҭацәа дрызгәдуны.
Даду иахьԥасҳәоз ааигәахәит, аха иабаҟахыз иҳәахьан.
Нас, дхьамҵкәа, дааԥышәарччазаарын:

344

– Рыхир нагӡаны иубааит, аха арҭ, излазбо ала, урыс бгалаџқәоуп, Қьаамын, убри ауп изысҳәазгьы, – иҳәазаап иара.
– Уабацәа рхылҵшьҭраҿы алымқәагьы ыҟан, абгалаџқәагьы ыҟан, уаргьы урҭ уреиуан, аха... – иҳәазаарын даду, аха
нас, иажәа уаҳа ацымҵакәа, дааҭгылазаап...
Даду аҩныҟа дхынҳәит игәалаҟара даара ибжьысны.
Игәы иалазаап ичеиџьыка ыфаны Қьаамын аҽԥныҳәа ахьииҭаз. Ииҳәаз аҵкыс Қьаамын дахьизеилымкааз акәын даду
игәы иалаз, аха нас игәы ирҭынчхон: «Исымҳәар акәын, аха
исҳәазааит!»
Убри ашьҭахь абри азҵаара даду хьаас ишьҭихит:
– Аԥсшәа ззымдыруа даԥсыуаӡам! – изхиҳәозаалакгьы
инақәырӷәӷәаны иҳәалоит иара. – Аԥсшәа ззымдыруа Аԥсуара изныҟәгаӡом! Аԥсуара зызныҟәымгаз дабатәи аԥсыуоу?! «Бзиала уаабеит!» изымҳәозар, агәаҵәа кны дзымныҳәозар!..
Қьаамын аҽԥныҳәа ахьииҭаз игәы иахьалаз акәхап,
ҵангьы-мцынгьы уи данигәалаимыршәоз ыҟамызт.
– Ааи, изакәытә хылҵшьҭра бзиоузеи ирӡыз! – хьаас
иман Қьаамын игәараҭа алахьынҵа. – Ажьыра сымоуп
иҳәеит, алԥха-агәаԥха имазааит, аха имоҭацәа ианырхаанхалак ажьыраҿы иныҳәода?! Мамзаргьы ишԥаныҳәо,
урысшәалоу?! Ҳара ҳныхахәқәа ayрысшәа рыздырӡом.
Аҭырџьман ҳишьҭаларыма, нас, ҳныхақәа ҳанрымҵаныҳәогьы?!
Убри аламҭалазы ҳқыҭаҿы чарак ыҟан, насгьы ҳаиашьараҿы акәын, сабгьы саб иашьцәагьы хымԥада иаараны
иҟоуп – уи идыруан даду. Даду уи ихы иаирхәарц иӡбеит.
Заа адырра зларырҭаз ала, асааҭ жәеизагьы ҟамлацкәа еицрыхәхәа агәара иааҭалеит. Шәышԥаҟоу-сышԥаҟоу анеибырҳәа ашьҭахь:
– Шәаатәеи ара, ҳааиқәныҳәап, ҵасым, – иҳәан даду,
аԥацхаҿы астол ду аханы длатәеит. Уи ус ҟаиҵалон еснагь,
аха нас иуадаҩу усутәык аныҟоу, аҽагакра, ҽаҩраҭагалара,
ажьҭаара уҳәа уигьы далацәажәон.
Аишьцәалаԥшылаиааибадырын, иааԥышәарччеит, адҵа
ироуа иазԥшны – уи дара зышьцылаз акәын.

345

– Ауаҩы дажәуа даналагалак, ихьаақәагьы игәыҵхақәагьы рацәахоит, – иажәа хиртлеит даду. – Ачарақәа ааухьеит,
аныҳәақәа мҩаԥаагоит, урҭ ҟәнаҳшьом, Анцәа ду иџьаҳшьоит, аха ицәгьамызт ҳхатәы ныҳәак ҳамазар, иаҳҳәап, ҳҭаацәаратә ныҳәа ма ҳабиԥара ирызку аныҳәа. Ҳаилабжьон,
иҳагу-иҳабзоу еибаҳҳәон, ус бзиак ҳԥыхьашәар, ҳаигәырӷьон. Абарҭқәа рышьҭахь – ачеиџьыка! Ачеиџьыка ахьыҟоу
ныҳәоуп, гәырӷьароуп. Знык иаҳзаԥшьгар, нас есышықәса
иҟаҳҵалон ҭаацәаратә ныҳәаны.
– Уи ус бзиоуп, – иҳәеит саб, – ҳара ҳазыразуп, аҿҳәара
аҳҭап, нас иҟаҵатәу, шыҟаҵатәу амҩа ҳақәнаҵоит.
– Аҿҳәара аҭара мариоуп... – иҳәан даду, уаҳа ацымцакәа
даахәыц-хәыцит, зымҩашәа дыԥшуа.
– Аиеи, еиҳа имариоу уара иудаҳҵоит, егьырҭ ҳара иаабап! – иҳәахт еиҭа саб, дааччашәа иуын, ихаҭа иаармариашәа дазхәыцны.
Даду ҳамҭакы ҿиҭуамызт, илаԥш кыдхаланы дахьԥшыц
дыԥшуан. Убасҟан цәалашәарак соуит еиҭах ҳхахьы иҟаӡам
акы аҳәара игәы ишҭоу.
– Сара убри ҳаизара, аижәлантәқәа ҳанеизало еиԥш
акәымкәа, аҭоурых ҵакы змоу акакәны сазхәыцуеит,
– иҳәеит даду, ихәыцра даалҵны. – Самақәа-иԥацәа ҳәа
иҳашьҭоуп абиԥарала – уи сабду иаб иакәын. Анцәа ҳзырҳа, жәларык ҳаҟоуп, аха ижәдыруама ҳабиԥара аҭоурых?
Ишәыздырӡом. Ҳабиԥара аныҳәа мҩаԥаагозар, ҳҭоурыхгьы
аадыруазароуп. Аҭоурых ҭоурыхуп, уи иҩны ишьҭыхтәуп,
ашәҟәы ианҵатәуп. Убри ҳҭоурых атәы зҳәауа Ашәҟәы
иԥшьоу шәҟәны иҟаҵатәуп ҳабиԥара ҳзы.
– «Иԥшьоу Ашәҟәы»?! – иџьашьаны иааиҭасҳәеит сара.
– Аиеи, «Иԥшьоу Ашәҟәы»! – ишьақәирӷәӷәеит даду
ииҳәаз, машәыршәа иааиҿыҵшәаны акәымкәа, заа дазхәыцны ишиҳәаз удырратәы.
Зегьы ҳаблақәа ҭырхаха даду ҳаизыԥшуан. Дасу ҳтәала
ҳазхәыцуан уи адунеи иқәымԥшыцыз «Иԥшьоу Ашәҟәы».
Сара сыбла иаахгылеит иҭбааҭыцәӡа иҟаз уи ашәҟәы:
ацәаҿы ихьӡырку нбанла ианыхуп «Иԥшьоу Ашәҟәы».
– Ари имариоушәа иубоит, аха иаармарианы иузымӡбо
акоуп, – иҳәеит Руслан, уажәраанӡа ҭынч итәаны ирзыӡы-

346

рҩуаз. – Аха усгьы, хымԥада, иаҭаху акакәны исыԥхьаӡоит.
«Иԥшьоу Ашәҟәы» анахьӡаҳтәы, ҵакыла уи ахьӡ аныԥшуа
иҟазароуп.
Зегьы акака рҳәеит, дадуи сареи ҳада. Аҵыхәтәан даду
иазҵааит, уара ухаҭа уазхәыцхьеит хымԥада, иубарц шԥоуҭаху уи Ашәҟәы ҳәа.
Даду даахәыц-хәыцын:
– «Иԥшьоу Ашәҟәы» ианылароуп Самақәа ихылҵшьҭра
зегьы! – иҳәеит иара, уи азҵаара заа дшазхәыцхьаз удырратәы, нас ҭаацәа-ҭаацәала зегьы рҭоурыхқәагьы хаз-хазы
ианызароуп.
– Рсахьақәагьы анаҳҵарыма? – саргьы сыхшыҩ нарыласҵеит.
– Хымԥада иаҭахуп! – иҳәеит даду, сызҵаара игәы
иахәаны. – Самақәа ԥсаҭашкәакәа ипатреҭ ҳамаӡам, аха
егьырҭ ҳаԥшаап, ианаҳҵап, иҭоурыхуп.
– Урҭ зегьы рҭоурых аҩрагьы мариаӡам! – иҳәеит Руслан, аӷьырак иара ишиқәшәо дырны, заа ихы ацәихьчарц.
– Имариазар саргьы изыҩуан! – дааччеит даду.
– Ашәҟәы «Иԥшьоу» анахьӡаҳтәы, ишуҳәаз еиԥш, иԥшьоу
шәҟәыҵәҟьазароуп. Самақәа-иԥацәа ҳаицрыхәхәа ҳануҵеит, ҳаидыҽырбало ҳпатреҭқәа анылеит ҳәа уи «Иԥшьоу»
шәҟәны изыҟалаӡом: ҭаацәа-ҭаацәала ҳҭоурых ануҵеит
ҳәагьы, уаҩы иимбац-имаҳац ҭоурыхс ианаҳҵои, шаҟантә
ҭамадара збахьоу аума иануҵо? – Уи хыԥхьаӡара амаӡам!
Аха уи ҭоурыхума? Мамоу, уи азы ачын сырымҭаӡеит, ус
анакәха, уи ҭоурыхӡам.
– Ишԥа, нас, аҩыжәрада ҭоурых умаӡамкәа уҟоума?!
– дааҵҟьеит саб. – Фҩык ауаа ҳуааӡеит, ҳахгьы ҳмырԥхашьацт, ҳазхылҵызгьы шәаҳмырԥхашьацт, Самақәа иԥацәагьы ҳмырԥхашьацт! Ари ҭоурыхӡами?! Нхаҩык иаҳасабала хар змам аҭоурых умоуп. Нас зегьы ҳгенералцәахар
уҭахызма?
Саб иҟаиҵаз аҽԥныҳәа сабду дааршанхеит.
– Ус ауми, ус ауп, – иҳәеит иаахьаршшашәа. – Анхаҩы
иҭоурых убри ауми! Аха исҳәарц исҭаху – «Иԥшьоу Ашәҟәы»
анаҳҳәа, ус хьӡыс иаҳҭартә еиԥш акы иалаҟазароуп, – еиҭеиҳәеит даду.

347

– Уара унхаҩуп, уаб дынхаҩын, уабду Самақәа инаиркны
зегьы шәынхацәамзи? – дааҵҟьеит Беслан. – Шәынхацәан,
Аԥсуара ныҟәшәымгози? – Иныҟәыжәгон, аӡәыр мҩахҟьама, шәабиԥара аӡәыр ирԥхашьама? Мап. Уи амҩа ҳара
ишәышьҭанеиуа ҳанума? Ҳануп! Абри ауп аҭоурых! Абри
ҳмырӡыр, «Иԥшьоу Ашәҟәы» анылара ҳаԥсоуп.
– Убри анаҩсан акырҳзацҵар, аӡәы дгенералхар, дҵарауаҩхар, дыпрезидентхар – уигьы мап ацәаҳкӡом, «иҭабуп»
ҳәа иаҳҳәоит, – Беслан ииҳәаз инацҵаны ишьақәирӷәӷәеит
Аслан дԥышәарччо.
– Убри акәын саргьы исҳәарц исҭахыз, исышәмырҳәеит
акәымзар, – дадугьы дрықәшаҳаҭхеит. – «Иԥшьоу Ашәҟәы»
иаԥсоу иоуп ианыло, зегьы азин раҳҭаӡом. Азҳара Анцәа
иҳаҭ, ауаҩы диит, днаган аусҳәарҭаҿы ашәҟәы данаҳҵоит, аԥсуа хьӡы иҭаны. Уи ҳаҩнаҭа диима, Гәдоуҭа, Аҟәа,
Очамчыра, Берлин, Сҭампыл, седру, дахьизаалак ҳажәла
ихуп, даԥсыуоуп, ҳара даҳтәуп, дахьиз ашәҟәы дҭагалоуп.
Аха иабаадыруеи уи дзакәхо! Ахәыҷы дызхылҵыз драаӡоит, изҳауеит, акы, ҩба ҳәа иааԥхьаӡаны жәибжь шықәса
анихыҵлак, даԥсыуаны драаӡазар, ҳажәла аныҟәгара даԥсазар, «Иԥшьоу Ашәҟәы» днаганы данаҳҵоит. Ҳара ҳныҳәа
зызкугьы убри акәхароуп...
Абыржәоуп даду игәҭакгьы игәыҵхагьы зегьы ианеилаҳкааз! Аха даду уи дазхәыцуеижьҭеи кырҵуазаарын,
инаирҳәхьазаарын, иааирҳәхьазаарын, зегь рыла дазхәыцхьан. Ҳара зегьы иџьаҳшьазгьы убри ауп.
– Ақалақьуаа ҳзоума уи Ашәҟәы заԥаҳҵо? – алаф аалихит Беслан аҵыхәтәан. – Уахь ихьаԥшуашәа збоит.
– Аиеи, аиеи, шәара шәзоуп! – дааҵҟьеит даду. – Шәара
шәоуп ҳ-Аԥсуаразы ишәарҭоу.
Даду иҽԥныҳәа ҳааиҵанарӷәӷәеит зегьы, аха нас:
– Избан даду, ҳара ҳазшәарҭахаз?! – сҳәан, ақалақьуаа
аахасыршшааит. – Аԥсшәа шԥаҳзымдыруеи ҳара!
– Ҳы-ҳы-ҳы! – иҳәан, мчылашәа дааччеит даду.
– Шәаргьы шәызбоит, аха шәнаҩсангьы иҟоу збоит! Сара
иахьызбо аԥсышәала уцәажәо, нас наҟ инышьҭаҵо, ус
– мамоу! Ахыршгәыршы угәыла ианихь аҵықь-ҵықьҳәа

348

аимсара далагоит. Уи ачымазара «аиспанка» иаҩызоуп,
иҿкуп, абаагәара шәыбжьазаргьы ихыҩрны иааины уҩны
аҽыҩнанажьуеит. Ус иҟоуп иҿку ачымазара! Абри ҳазлацәажәо Ашәҟәы сара ишысыӡбыз еиԥш иаҳзыҟаҵар, Аԥсуара иачычаз ачымазараҿкы ҳацәызыхьчо хәшәеиҵаҵахоит.
– Даду, ҳара акы уаҳцәымшәан, уи ачымазара ҳара ҳзы
ишәарҭаӡам, уи аҵкыс ҳаиааиратә ҳаҟоуп! – игәы аасырӷәӷәеит. Сара сҳәашьа џьашьашәа, егьырҭ зегьы ражәа
неиларыԥсеит: «Баҭал дҳаиҵбуп, уи ус аниҳәа, ҳусқәа маншәалоуп!»
Даду еиҭах дааԥышәарччеит. Уи иаҵанакуаз иаҳҳәаз
дақәшаҳаҭым ауп, уи дырны зегьы ҳнеизыԥшит.
– Зызбахә сымоу ачымазара, шәара шәакәым, Баҭалгьы иакәым, анхаҩ ду, ауаҩы ԥааимбар Қьаамынгьы дарлашәит, – иҳәеит даду. – Убри збеижьҭеи сгәы ҭынчым.
Сара сахьынӡаҟоу слашәхараны сыҟаӡам – сгәысҽануп!
Шәанаансыжьуа дыӡӷабума, дҭацоума, аккаҳәа аԥсышәала
сылҵәыуозароуп. Даҽа бызшәак смаҳароуп!
– Усҟан урҭқәа уаҳауа уҟоума?! – алаф аалихит саб. Зегьы
ҳаччеит, аха даду дмыччаӡеит.
– Мамоу, исаҳауеит сара зегьы! – иҳәеит даду. Сара
сакәым саб иԥсгьы иаҳауеит. Сахьнеиуа аҽԥныҳәа симҭои:
уара шьоукы урҵәыуон, аха изусҭцәада урҭ, ирҳәаз сзеилымкааӡеитеи имҳәои!
Даду ииҳәаз зегьы ҳааиҵанарххит: иара агәала иманы
дцәажәоит, ҳара алаф ҳҳәоит.
– Иуҳәо иашоуп, – иҳәеит Беслан, иаахьаршшашәа,
– аԥсы зегьы абоит! Аха умшәан, ҳабдугьы иԥсы ҳарԥха­
шьом.
Ҳаилацәажәара иалахәыз аӡәгьы уаҳа зҵаара имаӡамызт – зегь еилкаан. Уажә аус злаз уи азҵаара аӡбара акәын.
Руслан ихы иадиҵеит «Иԥшьоу Ашәҟәы» атипографиаҿы
идирҟаҵарц. Аха уи шыҟаҵатәу уажә еиқәшаҳаҭны ирыӡбароуп.
– Шаҟа ҟәша аҳҭои уи Ашәҟәы? – дразҵааит Руслан.
– Аҟәша закәи, ашәҟәы шәҟәуп!

349

– Ус ауп, аха аԥсшәа ззымдыруа абанаҳҵои? – дразҵааит
иаахҵәаны.
Зегьы неиҿаԥшы-ааиҿаԥшит.
– Ус ҟамларц азоуми! – сҳәеит сара.
– Аха иҟалеит, нас иабааго? – дхьаҵуамызт Руслан.
– Урҭ џьаргьы ианаҳҵаӡом! – иҳәеит саб. – Ҳажәла ихуп,
арахь даԥсыуаӡам! Иаԥсыуам днаганы «Иԥшьоу Ашәҟәы»
дзанаҳҵари, нас уи «Иԥшьоу» захьӡаҳтәуеи?!
– Ирыцҳауп, усҵәҟьа рзааурым, – игәы ааԥшқахеит Беслан.
– Ус анакәха, аҟәша ҷыда ҟаҵаны, «Аҿаҳацәа» ҳәа хыс
иаҭаны, урҭ убра ианаҳҵап, – дхьаҵӡомызт саб.
– Усгьы ирыцҳауп! – иҳәахит Беслан.
– Рани раби 15–16 шықәса аамҭа раҳҭоит, рыхшара рыцҳаны ирмааӡааит ухаҵкы! – иааирџьбареит даду. – Адуцәа аԥсшәа ззымдыруа ыҟоуп аӡәык-ҩыџьак, урҭ раҳаҭыр
аабап, аамҭа иахароуп, иранаҳажьып, аха рыхшара рҿы
ҳаҭыр-маҭыр ҟамлааит!
Абри азҵаара аимак-аиҿак ҟанаҵан, кыр ҳабжьы рацәахеит.
Дааҩнашылеит нанду.
– Иҟалеи, еимашәкуеи?! – иџьашьашәа дааҳалаԥшит.
Ҳара илаҳҳәеит, аԥсшәа ззымдыруа «Иԥшьоу Ашәҟәы» данаҳҵоу данаҳамҵоу атәы шеимаҳкуа.
Нанду дааиԥхьхәыцын:
– Аԥсшәа ззымдыруа – иан лыжәлала дҟашәҵа, шәара
шәыжәла шыцқьоу иҟазааит, – лҳәеит иаахҵәаны.
Зегьы ҳшанханы нанду ҳалзыԥшуан. Сара аҟырҟырҳәа
сыччеит.
– Иаб ҳара дҳажәланы, иԥа иан лыжәлала!..
– Уигьы арҽеишьа амоуп, – лҳәеит нанду лҽырҭынчӡаны. – Аб зыҵәҩаншьап – зԥа даԥсыуаны дыззымааӡаз
иԥҳәыс лыжәлала иҽыҟаиҵааит, нас шәыжәла еиҳагьы
ицқьахоит. Сара сыжәла ԥхасшьомызт, иагьҟәнысшьомызт, аха абра санаанага, сыжәла саб игәараҭа иааныжьны,
шәыжәла шьҭысхит, аҩнаҭа ныҟәызгарц, ахьӡгьы ахьымӡӷгьы схы иадысҵарц. Сара сани саби ус ауп сшырааӡаз.

350

Исызныҟәымгар – сани саби сырзымааӡеит ауп иаанаго.
«Ари дызхылҵда, дзааӡада?» рымҳәои! Зегьы ауаа ирбоит,
ираҳауеит, – лҳәан нанду, дхынҳәит лусқәа рахь.
Абас ихыркәшан ҳазлацәажәоз азҵаара.
Абри аилацәажәара ашьҭахь ҩымчыбжьа ааҵуаны еиԥш
ауп аныҳәа анымҩаԥаагоз. Самақәа иԥацәа зегьы еизеит,
иҟан асасцәагьы, ақыҭа аиҳабырагьы.
Даду иакәын ажәа змаз.
– Ҳасасцәа, бзиала шәаабеит! – иҳәан, ихы нарықәикит.
– Ҽаанбзиала шәнеиааит ҳныҳәа иалахәу зегьы! Аҳәынҭқар
иҳәынҭқарра илаԥш ахуп, шәарҭак џьара иҟалар игәеиҭоит,
урҭқәа рзоуп уи аҳәынҭқарра дзахагылоугьы. Ҳҭаацәарақәа
рылоуп аҳәынҭқарра злалаго – урҭгьы хьчатәхеит иахьа. Ҳабацәа рхаан, ҳара ҳхаангьы ахшара аҩны иааӡон, аҩны иахьчон, уажәы даҽа аамҭахеит: иахьа ҳхәыҷқәа рӷьырак агаҿахь
иҟоуп, еиԥхьытта ақалақьқәа ирылаԥсоуп. Убарҭ иахьа ҳанырхыламԥш, ианаҳмыхьча, ҳара ҳхаҭа уаҵәы ҳзыхьчо даҳмоуа ҳҟалоит. Ус гаӡарак ҳмыхьырц иҳаӡбеит ҳаилабжьарц
– иахьатәи аныҳәа зызкугьы убри ауп. Ҳаилабжьара баша
цәажәамхарц азы, ҳабиԥара абри ижәбо ашәҟәы аԥаҳҵарц
ҳаӡбеит. Сара исԥшьоит ари Ашәҟәы: иахьанахыс «Иԥшьоу
Ашәҟәы» ҳәа хьӡыс иамазааит! Шәазыразума?
– Ҳазыразуп! – ҳҳәеит, уи ажәа аҳәара ҳазыԥшызшәа.
– Уи бзиоуп! – игәы иахәеит даду. – Уи акы. Аҿиара Анцәа
иҳаҭ, иахьарнахыс иҳалиаауа жәибжь шықәса анихыҵлак,
ахьхьаҳәа аԥсшәа иҳәо, зегь рыла даԥсыуааны дааӡазар,
рыхьӡала абӷьыц ҷыда аартны «Иԥшьоу Ашәҟәы» инаганы ианаҳҵоит. Ус еиԥш ааӡара змам, ари «Ашәҟәы» ианаҳҵаӡом, избанзар, урҭ ҳабиԥара ахьӡи ахьымӡӷи ныҟәыргартә еиԥш ирзымааӡеит рани раби. Ушьҭан зны иҟалази, ҳзыхшәырҟьазеи ҳәа гәынамӡарак ҟамларц уажәнатә
ишәылаҳҳәоит. Убас еиԥш ҟаҳамҵар ада ԥсыхәа ҳамамкәа иахьа ҳааҭагылеит. Шәазыразума абри исҳәаз? – еиҭах
дҳазҵааит даду. «Ура!» – ҳҳәан, зегьы ҳааиқәышаҳаҭхеит,
ажәлар ирбо-ираҳауа.
– Уигьы бзиоуп! – иҳәахт даду. – Убри ауп аус злоугьы.
Ари гәҽанҵагоуп, ари аӡәгьы исмаҳаит имҳәароуп. Иахьа

351

жәибжь шықәса ихыҵит смоҭа Баҭал. Аԥсшәа бзианы идыруан, аха Аԥсуара цқьа издыруамызт – ақалақь дааӡеит,
дхәыҷуп, гәыбӷан имам, аха нас, Аԥсуара ҭиҵаарц ақыҭахь
даан, уажәшьҭа акы сицәшәом: Аԥсуара ихы-игәаҿы инеиуа дыҟоуп. Иахьа «Иԥшьоу Ашәҟәы» аҿы данаҳҵоит
– раԥхьаӡа иара иоуп ианаҳҵо, амшьҭабзиара аманы Анцәа иҟаиҵааит. Шәазыразума Баҭал «Иԥшьоу Ашәҟәы» аҿы
абӷьыц ҷыда ианҵара? – дразҵааит даду.
Зегьы аууы ааилдыргеит иақәшаҳаҭны. Аҵыхәтәан
ажәақәак сҳәарц ажәалагала ҟарҵеит. Сара ажәа шсырҭоз
сцәа иалашәаны сыҟан, аха азныказ саагачамкхеит, нас ирласны саалҵын:
– Ажәа шәысҭоит даду и-Аԥсуара шныҟәызго ала, – сҳәеит сара. Зегьы ччан, рнапгьы сзеинырҟьеит.
Абасала, зегьы еиқәшаҳаҭны, «Иԥшьоу Ашәҟәы» санырҵеит. Уи даду игәы иахәеит, иара саргьы сгәы иахәеит, избанзар, ишыжәбо еиԥш, сыԥсҭазаараҿы ҩ-хҭыс дуӡӡак ҟалеит: жәибжь шықәса схыҵит, «Иԥшьоу Ашәҟәы» санылеит
– арҭ рыҩбагьы ҭоурых хҭысқәаны иҟалеит. Уи амш сара
сыԥсҭазаараҿы хашҭра зқәым мышны иаанхоит.
18. 09. 1999 ш.
БЫЖЬҨЫК АҲӘЫНҬҚАРЦӘА ЗАҨЗХХЬОУ
Иактуалтәу аиҿцәажәара
Дадуи сареи ҳаизыҟазаашьа официалтә ҟазшьа аана­
хәо иалагеит. Ари исҳәаз шәарччаргьы ҟалоит, аха уи
шәахымыццакын: сара Аԥсуара ҭысҵаауеит – уи дадугьы
идыруеит, убри аҟнытә, уи азҵаара иазкны лассы-лассы
даду сиацәажәалоит. Усҟан абдуи амоҭеи ҳаизыҟазаашьа
инахыҳәҳәаны, официалтә бызшәалоуп ҳшеицәажәо, еиҳараӡак уажәы еиԥш, аполитикатә зҵаара ианазку.
Абас иҟоуп аусқәа! Сара аԥсышәала «аҿцәажәара»
ахь­ӡыстәит, аха уи аполитика излазку ала, «аинтервиу»
ахьӡышәтәыргьы ҟалоит.

352

Уажәы аус ахь ҳаиасып.
Баҭал. Ҳаҭыр зқәу Даду! Уара ужәытә уаҩуп, акыр убахьеит, уи аҵкыс, ҳәарада, еиҳауп иуаҳахьоугьы. Убарҭ ажәытәи
аҿатәи ҳрылацәажәап. Зны-зынла уажәа иналаҵаны
иуҳәалоит быжьҩык аҳәынҭқарцәеи быжьҩык аколнхара
ахантәаҩцәеи сыԥсаххьеит ҳәа. Ус аума ишыҟаз?
Даду. Ус ауп, ус ауп, мап узацәкуа иҟоума! Быжьҩык
аҳәынҭқарцәа саҩсхит; быжьҩык аколнхара ахантәаҩцәагьы сыԥсахит. Урҭ рымацарагьы ракәым, дара зхагылаз
аҳәынҭқаррагьы, уи иарҿиаз аколнхарагьы наҟ исаҩсхит.
Баҭал. Уи шԥеилкаатәу: «исаҩсхит» уҳәеит, «исыԥсахит»
уҳәеит, уара убзоурала иҟалама урҭ ахҭысқәа?
Даду. Ҳәара аҭахума, сара исыбзоуроугьы ыҟоуп. «Иҟоуп» акәым, егьмаҷӡам! Иҟалап зегьы сҩызцәеи сареи иҳабзоуразаргьы.
Баҭал. Усҟан уи маӡан, аха уажә маӡа ыҟам, иҳауҳәар
ҟамлари урҭ аҭоурых хҭыс дуқәа уахьынӡарылахәыз.
Даду. Саагылазар аколнхарагьы сазыразымызт, уи ҳадызгалаз аҳәынҭқаррагьы сҭахымызт; иагьараан «шәхыбгалааит!» сҳәахьан. Уи зным, ҩынтәым – шәынтә инеиҳангьы исҳәахьан! Нас шәкы рахьтә акы ақәымшәози,
иагьақәшәеит! Сара сеиԥш шаҟаҩы иршәихьаз удыруоу!
Ажәлар рышәиԥхьӡы, о-о-о, амч ӷәӷәоуп, дад, иӷәӷәаӡоуп!
Ажәлар рышәиԥхьӡы аҵла арҩуоит рҳәоит, иагьарҩоеит!
Баҭал. Избан изугәамԥхоз? Иахьагьы изҳәо рацәаҩуп
Асовет ҳәынҭқарра бзиан, аколнхарақәагьы ирыбаргузеи,
ибеиан ҳәа.
Даду. Уажә аҵыхәтәан хар рымамызт, аха Сталин ихаан
ишԥаҟаз? Убасҟан акәын сара ианысшәиуаз!
Баҭал. Уи сара сабахааныз, исыздырӡом усҟан ишыҟаз.
Даду. Сара сахаанын, ибзиаӡангьы издыруеит. Абаандаҩцәа реиԥш, ашьыжь инаркны хәылԥазынӡа ԥҳәысгьы
хаҵагьы, хәыҷгьы дугьы ҳаиларгыланы аус ҳдыруан, арахь
иаҳхашәалоз ҳәа егьыҟаӡамызт. Ҳшәахтәқәа алаҳшәон аҟароуп. Абасала, ҳаарыхра зегьы дара иргон, иахьааҳрыхыз
азгьы ашәахтә ҳшәон. Аҵыхәтәан, Сталин ԥсаҭацәгьа
ишьҭахь, ицәгьамызт, ибзиан, аха зегь дара роуп, анхаҩы

353

изы ахақәиҭра ыҟамызт: аџьықәреи анылаҵатәу – дара иуарҳәар акәын, ианырашәатәу – иуарҳәар акәын, ианҭагалатәу урзымҵаакәа иҭоугалар ҟалаӡомызт. Нас анхаҩы дзызкыз – аусура мацароума? Аҵыхәтәан арыжәтә шәымжәын
рҳәеит – ажәларқәа зегьы неилагәаны. Рыжәтәда аԥсуа
иԥсҭазаара зеиԥшрахои?! Ачара имазар – арыжәтә ацзароуп, аныҳәа – ныҳәоуп, ҽаанбзиала злоуҳәои аҵәца мкыкәа?! Сасык дуҭаар, ашьтәа изушьуеит, ихәы урхиоит, нас
аӡыхь наганы иаԥхьа иқәургылома?! Ари аԥсыуароума?!
Баҭал. Ажәлар иахырҳәааи арыжәтә шәымжәын анырҳәа?
Даду. Иахырҳәааи ба? Ҳара ӡәыр ҳиазҵаауазма, аҩы
ҳара иҭаҳҭәон, ҳара иаажәуан, аха аурысқәа аҳәынҭқараа ракәын изхьыԥшыз, урҭ уажәы рыдәқьан ашә адыркит! Рыжәтәда имаҭәамыз уи ргәаԥхо иҟазма, иаалаган
дрыԥшааит аиҳабыра ирылахәыз ҩыжәҩык! Уигьы иааимжәыр дмаҭәаӡамызт, уажә даҟәыҵыр акәхеит! Инаиахәыҭхәыҭын, аиҳабыра урылагьежьны наҟ иқәца, ҳара
ҳудгылоит, аҳәынҭқар иҭыԥгьы уара иуаҳҭоит рҳәеит.
Уи иара дзеиԥхыӡуаз усзаарын, уажәы аурыс жәлар реиҳараҩык иара ишидгылоз аниба, ижәны дларылалан,
аҳәынҭқарра еилаижьит, Аҳәынҭқар ихаҭа, ари ибон, аха
иҟалаз изеилымкааӡеит: Борис арыжәтә деиланагаӡеит,
иҳәеит! Борис диашам, иҳәеит! Иҳәеит аҟароуп, ихыԥсаар аполитбиуро аҿы ицәа ккаӡа ихысхып ҳәа иҿы раҳаны дыштәаз, ажәырқьҳәа иҟәардә ааиҵижәан, иҭыԥ аҿы
длатәеит. Изыууеи, ижәны дыҟоуп, сҟәардә исҭауам ҳәа
уалагар, дуеисуеит!
Баҭал. Убасҵәҟьоу?!
Даду. Ишԥа нас, «пажалста» ҳәа аԥсуаҵас иҭыԥ аҿы
диртәозма? Аҳәынҭқарра усқәа «пажалста» ҳәа иҟаӡам,
мчыла усуп.
Баҭал. Нас, зҟәардә зҵихыз иахиҳәааи?
Даду. Иҟәардә аниҵырх нахыс иазҵаауадаз, ихьшь халазшәа, дхарахаԥшуа даақәхеит.
Баҭал. Ажәлар? Урҭқәа зегьы збоз ажәлар иахырҳәааи
иҟалаз ари аџьашьахәы?!

354

Даду. Иахырҳәаараны иҟази, аҳи аҳкәажәи анеиҳәҭас
амаҵуҩы ахақәиҭра шиоуз еиԥш, зегьы ахақәиҭра роун,
«Ура!» рҳәеит.
Баҭал. Иара аҳәынҭқар ҿыц ианихыԥсаа иҟаиҵаз иахиҳәааи?
Даду. Ианихыԥсаа уҳәоу?! Уи ихыԥсаар ҟалозма!
Ишәҭахызар аус жәуы, иҳәеит, ишәҭахызаргьы ижәымун,
иҳәеит; арыжәтә акәзар, ишәҭахызар ижәжәы, ишәҭахымзаргьы ижәжәы, ахаҵа арыжәтә ижәуазароуп, иҳәеит.
Баҭал. Нас, уи ииҳәаз иахырҳәааи?
Даду. Иахырҳәаараны иҟази, ажәларгьы ирҭахыз уи
акәын: аусура иааҟәыҵын, «Ура!» ҳәа итәаны ажәра иаҿуп.
Изҭахымызгьы, аҳәынҭқар иаҳаҭыраз ажәра иалагеит.
Аҳәынҭқар иҟаиҵаз абжьагара аҳәсақәа иадгылазгьы ҟалеит.
Баҭал. Иара аҳәынҭқар ихаҭа уажәыгьы ижәуоу?
Даду. Ҟаи, иижәуоу ҳәоуп иуҳәо, имжәыр дымԥсуеи!
Баҭал. Нас, аус злеиуеи?!
Даду. Аус уҳәоу! Ҳара ҳаиԥш иаргьы аусура дааҟәыҵын,
хаҵаҵас дтәаны ажәра даҿыми! Аҳәынҭқар изымҭода, ауараш инаркны зегь имоуп.
Баҭал. Избан ауараш залукааз, уи усҟак ахә дуума?
Даду. Ахә сыздыруам, аха ахаҭа ҳаргәаҟуеит, аха иҳауам,
аҳәынҭқар изымҭода, ихысганацәа ааирҵысыр – уалырк
ааганы имҵадыргылоит.
Баҭал. Нас, уи аҳәынҭқар Борис ишәиҭаз ахақәиҭра
ажәлар пату ақәырҵоу?
Даду. Пату абақәырҵоз, дара-дарала аибашьра иахьаҿу
умбаӡои?
Баҭал. Урҭ ракәым, ҳажәлар роуп зыӡбахә сымоу.
Даду. Ҳажәлар зусҭцәада?
Баҭал. Ҳажәлар ҳажәлар роуп, аԥсуа жәлар, уаҳа
ишԥасҳәо?!
Даду. Иахьа ижәларуи ижәларыми реилыргара уадаҩуп,
уи ауп изҭысҵаауагьы.
Баҭал. Ажәлар жәларуп – ус ауп ишыздыруа, нас, ижәлару, ижәларым ҳәа иҟоума?

355

Даду. Иҟамызт, аха уажәы иҟалеит. Шьоукы Аԥсны еимырҵәоит – урҭ жәларума? Ижәларӡам! Ахақәиҭра ҳауит ҳәа аусура иаҟәыҵны итәаны аҩы зжәуа жәларума?
Ижәларӡам! Ианааилашәшәлак зҭыҩра иҭыҵуа агыгшәыг
рцәа рхарԥаны, акы абаҳҿаҳари ҳәа игәеигәеиуа идәықәу
жәларума? Ижәларӡам! Акәытҵара иҭало, аԥҳәысеиба
дзырҳәуа жәларума? Ижәларӡам! Урҭ аҩны инарго рыцызфо жәларума? Ижәларӡам! Убарҭқәа зегьы зымҵәыжәҩа
иҵакны изыхьчо жәларума? Убарҭгьы жәларӡам! Иаанхада
уажәшьҭа? Урҭқәа зхы иаҭәазымшьо анхацәа ҳауп иаанхаз!
Абарҭ ҳауп иахьа ажәлар ззуҳәартә иҟоу! Убарҭ ирхылҵыз
роуп аиааира ҳзаазгазгьы.
Баҭал. Нас, ажәлар рныҳәаҿа анышәкуа ишԥашәкуа?
Даду. Инеилагәаны иҳамкуеи! Амала, зны-зынла «Иуаау Анцәа иныҳәааит!» анаҳҳәало ыҟоуп. Уи акы ҳанаргәамҵлак ауп ианаҳҳәо, абжьааԥны «мшыбзиа» ҳәа зоумҳәашагьы ажәлар ирыдкыланы иаҳныҳәоит.
Баҭал. Избан ус еилагәаны изышәныҳәауа?
Даду. Ҵәыцак алаҳамжәуеи!
Баҭал. Аԥсны зхы ақәызҵаз рыхьӡала ианышәкуагьы ус
аума ишышәкуа?
Даду. Усҟангьы ус ауми! Аха мап, араҟа усҵәҟьа акәым:
ажәлар иреиуоу ианаҳкуа ҳгәы аҵанӡа ҳқәыԥсычҳаноуп
ишаҳкуа. Егьырҭ... егьырҭ зысҳәауа, ҳҵеицәа рхы зқәырҵаз
қьаф алызуаауа роуп, урҭ ари аныҳәаҿа рқьаф алаҟарҵарц
ауп изыркуа. Уи рҟазшьа ианыԥшуеит, раҵәца акышьа алагьы иубоит.
Баҭал. Гәыкала зегьы ирымкуазар, нас, изышәкуеи,
шәаҟәымҵуеи?
Даду. Ус ҳазҟәаҵхьоугьы ыҟоуп: ажәлар рныҳәаҿа инаваргыланы, аиҳабыра рныҳәаҿагьы ҳкуан, аха нас, ҵәыцак
алаҳжәуеит ҳәа изкуаз анырацәаха, ҳаргьы акра ҳаҟәыҵит.
Урҭ ԥааимбарцәоуп, аԥааимбар – ацқьа иныҳәаҿа уцәыҵаччаны иукуа уалагар ҵасым, уи Анцәа дугьы игәаԥхом! Ус
анакәха, иумкыр еиӷьуп! Уавс! Ҵәыцак зжәуеит ҳәа аҽхырцәажәара абаҭаху!

356

Баҭал. Даду, аинтерес змаз аҿцәажәара мҩаԥаҳгеит, ҳазлацәажәоз азҵаарақәа рзы анхаҩы игәаанагара акырзҵазкуа усуп. Еилкаауп урҭ уара ушырзыҟоу! Абри ала ихҳаркәшоит ҳаҿцәажәара.
Даду. Анхаҩы игәаанагара иазҵаауа иалагазар, аамҭа
бзиахоит.
Февраль 1999 ш.
АЦУНЫҲӘАРА
Шьхацан! Шьхалбаан! Ашықәс еикәшара иаҵанакуа
ԥшь-аамҭак рҿы аамҭа ҟәыҵәаны ирыласоуп шьхацангьы
шьхалбаангьы, урҭ иналкааны амзар ишарбамгьы. Ус сҳәеит ҳәа, ажәлар иаԥырҵаз амзар икәаԥҷаҷараӡа иарбоуп
шьхацани шьхалбаани! Аха уажәы зыӡбахә сымоу урҭ амзарқәа ракәӡам.
Ҳааҭагылеит шьхацара аамҭа: анхацәа рлаҵатәқәа иаарылган, рырахә ашьхаҟа идәықәырҵеит, зымхқәа заа
илазҵаз – аҳаҳаиҳәа аџьықәреирашәара иаҿуп. Убасҟан
акәзаап Ацуныҳәа анымҩаԥыргало! Сара иџьасшьаз: ари
аамҭа ҳанааҭагыла, алаҵара иалганы зырахә ашьхаҟа
изышьҭызгьы аҽагакрахь ииасхьазгьы ааҭгылан, инеизҵаа-ааизҵааит:
– Араҳахә змада сынтәа, араҳахә?
– Аиеиҵәҟьа, аиеи, араҳахә змаҵәҟьада, иаамҭоуп
уажәшьҭа, – иаалахҿыххеит анахьгьы арахьгьы. Анхаҩы
иаҩижьуама ас еиԥш иҟоу аус! Урҭ рыгәҭа дгылан дадугьы. Инеибеиԥшны зегьы ари аигәныҩра гәырӷьаҿҳәашак
еиԥш, иаарнырит.
Ари избази исаҳази џьашьаны даду сиазҵааит:
– Избан шәара зегьы абасҟак шәзеигәырӷьаз уи ажәабжь?
Сызҵаара еиҳагьы дарлахҿыхит даду, аха уи аҭакгьы даазхәыцит.
– Иџьашьахәуп, аиашазы, ауаҩы иҟазшьа! – иҳәеит иара.
– Иарбан ныҳәазаалак иара аамҭа шааилак иуныруа уа-

357

лагоит, ахы унардыруазар акәхап. Ус иҟоуп Ашықәс ҿыц,
Мшаԥы. Ус иҟоуп Ацуныҳәагьы. Дасу ианраамҭоу ауп агәазыҳәара анурҭо.
– Дасу ианраамҭоу! – еиҭасҳәеит сара. – Ашықәс ҿыц
ааԥын уаԥылозар агәазыҳәара шунамҭо еиԥш!
– Аӡын ҵыҵындра иаҩызами!
– Аиеиҵәҟьа, ашәыргьы ианаамҭоу ауп уанеилаҳауа,
– даду «изымдыруаз» даҽакгьы нацысҵеит.
– Урҭ зегьы шьцылароуп, – иҳәеит иара. – Ауаҩы
иакәым, арахәҵәҟьа шьхацан, агәарҵра иаҟәыҵны, еибарҟаауа агәарабжьара ибжьалоит. Иџьоушьаша, урҭ
ашьха иашьцылоу роуп, егьырҭ иҟалаз рзымдыруа ихрааӡраауа ирышьҭоуп, избанзар, ашьха закәу рыздырӡом.
Убас иҟоуп аҽгьы: шьхацара анааилак, ашьха гәхьааганы, аҿаҵа аӡы аауа иалагоит – уи имаҷсаҷынгьы акәӡам,
иаҿыҵҩыр ицоит!
– Изхаҳҳәааз Ацуныҳәоуп: зегьы ҭоурыхк-ҭоурыхк рымоуп, нас изахьӡузеи «ацоуныҳәа»? – сиазҵааит аҵыхәтәан.
– «Ацоуныҳәа» – «Ацуҭа рныҳәароуп» иаанаго, – иҳәеит
даду. Уажәы «ацуҭа» рҳәаӡом, аха аҵакала еилыскааит аҳабла шакәыз. Ҳқыҭаҿы «апосиолок» зҳәогьы ыҟоуп.
– Ныҳәоу, ныҳәароу? – иҭысҵааит сара. Уажәшьҭа урҭқәа
еиламырцҳаӡакәа издыруазар ауми!
– Ишԥаныҳәоу! – иҳәеит даду иааџьашьашәа. – Ныҳәароуп. Аарҩара ӷәӷәаны ианыҟалалак, амра аҭакар иабылуа рҽаҩра еиқәдырхарц, ацуҭа иқәынхо аԥҳәыс, ахаҵа,
ахәыҷы, аду – зегьы ашәаԥыџьаԥ ахьгылоу дгьыл цқьак
аҿы, иааизаны, Анцәа иҳәон, ақәа рзылаишьҭырц.
– Нас, уи ашьҭахь ақәа леиуазу? – ирҟасаны сиазҵааит.
Даду илаԥш аасыдирхалеит. Уи Анцәа ихьӡ зыдҳәалоу акаҿы
цәыҵаччарак ма ҵәылхрак аныҟоуҵа – мықәшәатәуп!
Даду аџьаама имбаӡацт, ауахәама дыҩнамлаӡацт, аԥсуаҵас
ауп Анцәа дышхеиҵо. Анцәа иӡбахә аацәыругар «Анцәа
аӡә иоуп иҟоу, – иҳәоит иара, – ауахәамагьы, аџьаамагьы,
Аԥсуа ныхақәагьы зегьы зхьыԥшу иаӡәыку Анцәа иоуп,
ихьышьаргәыҵа сакәыхшоуп!» – ажәҩан ахь ихы ҩарханы,
дааматанеиуеит.

358

– Ақәа леирц азоуми изиашьапкуаз! – аҽԥныҳәа аны­
ԥшуа сызҵаара аҭак ҟаиҵан, инациҵеит. – Жәларык
аниашьапк ақәа шԥамлеиуаз! Уажәы еиԥш акәмызт,
усҟан ихәыҷызгьы идузгьы аныҳәаҩ ииҳәоз уи доуҳаны
ирыԥхьаӡон, ииҳәаз иазыразны «амин!» рҳәон, урҭ ирдыруан аныҳәаҩ иныҳәаԥхьӡы Анцәа иҿынӡа ишынаӡоз. Убри
ауп адоуҳатә амчра азҭозгьы.
Сыблақәа ҭырхаха даду сизыӡырҩуан, ихаҭа дԥааимбарын сара сзы, избанзар, аныҳәаҩ ииҳәоз аныҳәаԥхьӡгьы
ажәлар ирҳәоз «амингьы» адоуҳатә мчра рыманы иԥхьаӡон.
– Даду, уи бзиан, даараӡа ибзиан! – сҳәеит сара. – Нас,
уажәы ус иҟаӡами?
– Уажәы ацуныҳәа даҽакала иахәаԥшуеит.
– Избан?! – иџьашьаны сиазҵааит.
– Аамҭа ус иҟанаҵеит! Анцәа дызмамыз аилагақәа
аҳәынҭқарра ианахагыла, дара усгьы еилаган, аха ажәларгьы еиларгеит. Жәытәнатә аахыс урҭ иныҟәыргоз рҵас
– Анцәа иҳәара – уажә иаҟәырхит. Избан? Уи ажәлар
ирыԥсҭазааран, аҳәынҭқарра иабаԥырхагаз, аха иааныркылеит: Анцәа шәимыҳәан, рҳәеит! Ажәҩан шәаҵамԥшын,
рҳәеит! Анцәа ҳәа аӡәгьы дыҟам, Аҩсҭаагьы дыҟам, рҳәеит!
Аџьныш дызусҭада, рҳәеит! Ажәакала, Анцәа иакәӡам хыхь
иҟоу, ҳара ҳауп рҳәеит, ҳара ҳауп шәзымҵахырхәалаша
рҳәеит. Урҭ ирҳәоз Анцәа имбози, имаҳауази, нас, уи игәаԥхозма?! Анцәа ду иакәым, сҭыԥ сымоукыр, акыр сымчзар
иуанасыжьуам! Зхьышьаргәыҵа сакәыхшоу имч ӷәӷәами,
зегьы рхы лаирхеит, гәнаҳара дуӡӡала еиҵарпапаны еиддыргәагәалаз аҳәынҭқаррагьы днагәҭасны, инеилаижьит.
Даду ииҳәаз сааршанхеит:
– Избан изеиддыргәагәалаз уи аҳәынҭқарра? – иажәа
снаԥыҩлеит. – Уажә аҵкыс усҟан аԥсҭазаара еиӷьын, ус
рҳәоит иахаану зегьы.
– Аиеи, аиеи, Сталин ԥсаҭацәгьа ишьҭахь аҳәынҭқарра
афашистрақәа рҵыхәа ԥырҵәеит, анхаҩгьы «оҳ гәышьа!»
ҳәа кыр иԥсы ааивигеит, – иҳәан даду, дааҭгылеит. – Аха
аҳәынҭқарра ажәлар ргәы иақәшәо инагӡаны ирзыҟамҵеит, ҳахьашьцылаз ибзиазшәа иаабон акәымзар.

359

– Аԥсҭазаара бзиазар – аҳәынҭқаррагьы бзиан! – сҳәеит
сара. Ишԥа нас, даҽакала ҟалашьа амоума? Мамзар иҳазҳәома: «Аҳәынҭқарра бзиоуп, аха аԥсҭазаара ҽеим?» Аԥсҭазаара ҽеимзар, аҳәынҭқарра злабзиахараны иҟоузеи?!
– Уи ииашоуп, аха уазхәыци: аԥсҭазаара анбааԥсӡаз,
анемец фашист дҳақәлан, ԥшьышықәса иԥсыда-инхада
рҳәо еибарԥсран иҟаз, аха аӷа акгьы илымшеит, деилаԥыххаа дықәырҵеит. Уажәы Гитлер илымшаз ҩыжәҩыки даҽа
ҩыџьа ачарҳәаҩцәеи ирылшеит: хҩык аилагацәа ааидгыланы ианынагәҭас, абоура жәы еиԥш, аҳәынҭқарра дуӡӡа
агәараҳәа инеилаҳаит. Ари сара акыр сазхәыцхьеит, аха
исзеилкаауам: Аҳәынҭқарра бзиазар хҩык ахацәа ирзеилажьуазу? Ҳара ҳарлашәны ҳрыман, урҭқәа еилаҳкаауа
ҳаҟазма усҟан!
– Уигьы ииашоуп, аха... – сҳәан, сааҭгылеит, уаҳа иахыс­
ҳәаара сҿамшәо.
– «Аха!» – еиҭеиҳәеит даду. – Убри «аха» ауп зҭак ҳзы­
ҟамҵо.
– Даду, уара ухаҭа ухы шԥоубо: ԥасеи уажәи еиҿурԥшуазар еиҳа уанбеиӷьу? – сиазҵааит сара.
Даду иԥсҭазаара «илаԥш нахигеит» сҳәартә дааиԥхьхәыцын:
– Абыржәы еиԥш анхаҩы ахақәиҭра иманы дҟамлацт,
– иҳәан, инациҵеит. – Ацуныҳәа ҟашәымҵан, Хыхь иҟоу
ҳәа шәымҳәан, ани ҟалом, ари ҟалом ҳәа иҳадгылан, нас,
аԥсҭазаара злабзиази?! Анхаҩы ахақәиҭра иҭ, аԥсҭазаара
бзиа иара иҟаиҵоит.
– Убри акәхап зегьы ирыцку, – сҳәеит сара. Аҳәынҭқарра азҵаара аӡбарагьы убри ала ихыркәшо. – Урҭқәа зегьы
зхахҳәаауа Ацуныҳәоуп, иугәалашәоу раԥхьаӡа Ацуныҳәахь
уанцоз?
– Ишԥасгәаламшәо, усҟан абри уара уеиԥш сыҟан,
– иҳәеит даду. – Аибашьра ашьҭахь акәын. Жәашықәса инеиҳаны Ацуныҳәа аура иаҟәыхны иҟан. Нас маӡала амҩаԥгара нап адыркит. Уажәы уи андырҿыц, ацуныҳәа ахаҭа
зызкыз инахыҳәҳәаны, ныҳәа дук еиԥш имҩаԥыргеит
– убасҟак ажәлар ргәы иахәеит, жәытәнатә аахыс имҩаԥы-

360

ргоз ахныҳәара ахьдырҿыцыз. Аҳәсақәа акәытқәа шьны,
аџьыкҵәаҵәа рыхьшьны иҟаԥшьӡа ирӡит, ачашә ҟарцеит,
абысҭа уны, аҭаацәа рыцыԥхьаӡа, нас ҩба-хԥа ҿахра нацҵаны иҟарҵеит. Усҟан ус акәын ишыҟаз. Зегьы, аныҳәаҩ
иеиԥш, ҳҽазыҟаҵаны Ацуныҳәарҭахь ҳцеит.
– Аныҳәаҩ? Аныҳәаҩ дызусҭадаз? – уи иӡбахә аниҳәа,
сиазҵааит.
– Усҟан аҭаҳмадацәа бзиақәа ыҟан, қәрала иреиҳаз
ддырныҳәеит. Уи убас еиҿкааны дныҳәеит, аԥааимбар
ихаҭа даагыланы Анцәа ду димҵаныҳәоит уҳәарын! Уи
иааиҿыҵшәоз иажәа доуҳан, хымԥада иҟалоз акы акәын
– убас зегьы ҳгәаҵа инеиуан. Саргьы ишыгәныскылаз абас
ауп раԥхьаӡа Ацуныҳәараҿы исаҳаз уи аныҳәаҩ ԥааимбар иныҳәара. Адырҩаҽныҵәҟьа ақәа кассы илеит, адгьыл
еиҟәыԥԥарақәа аӡы рыхәлаҵәа-рыхәлаҵәо иҩеимашьшьы
ицеит, уаҳа дыдра-мацәысрагьы ыҟамызт, ԥша-фырҭынгьы амысит. Иуаҳауоу, абас иҟалеит. «Иҭабуп, Анцәа ду!
– рҳәон зегьы ажәҩан иҩаҵаԥшны. – Иҭабуп, Аԥсны иахылаԥшхәу аԥааимбарцәа...» Убасҟан раԥхьаӡакәны агәра
згеит хыхь Анцәа дшыҟоу, Аԥсны иахылаԥшуа аԥааимбарцәа шыҟоу, уигьы акәым, урҭ ажәлар рашьапкыр, изыҳәаз
шыҟалоз...
Ацуныҳәа аҽазыҟаҵара иаҿын: Аслангьы араҳахә змаз
дрылан, урҭ аҽазыҟаҵарақәа зегьы збон, исаҳауан. Ашьтәақәа рыхәҳаит, рымҿы-рымца рҽеиқәдыршәеит.
Ашьыжь аҩны Ацуныҳәа аҳаҭыразы рбаӷьк ршьын, иҷыданы шьыжьхьа ҟарҵеит. Нанду аныҳәарахь илгоз акәты,
ачашә уҳәа рыҟаҵара даҿын.
Аҩцара аԥхьа Аслан уалыр хәыҷык аӡыршы ҭаҭәаны
иҭырҟьашо аӡәӡәара даҿын.
– Уаалеишь, Баҭа, ани иусқәа зеиԥшроу еилаҳкаап,
– иҳәан, Аслан иахь иҿынеихеит даду. Аслангьы иуалыр
ӡәӡәаны даалган, аӡы аҭыркәкәара даҿын. Даду дышиашаз
аҩцара дныҩнашылеит.
– Иарбан уалыру изхухуа? – ишьҭаланы иныҩнашылаз
Аслан диазҵааит. Уи иикыз ауалыр наиргылан, иџьашьашәа
иаб днаизыԥшит:

361

– Изхухуеи шԥа? Ацуныҳәа ахьӡала иҭаҳҭәаз иахысымхуеи! – иҳәеит иара. Даду ихьыз ааицәымыӷхан, дааиԥхьхәыцит, иаразнакгьы иааигәалашәеит ҵыԥх аҩқәа анеиҵырхуаз дныҳәаныԥхьаны Ацуныҳәа иазкны инапала
ишҭеиҭәаз.
– Иухашҭны даҽакы иахухуазар сгәахәын, – иҳәеит даду
иҽмыргамакәа, – ҵәыцак ҭаҭәаны исыҭи, агьама зеиԥшроу
збап.
Аслан изымдыруа дыҟазма даду ихьыз, аха иаб аҽԥныҳәа шԥаииҭоз, днас-ҩасны ауалыр арыԥҵә аахыхны
аразина нахеикын, ԥсыԥла данааха, аҽыҩҳәа аҿаанахеит.
Ашәах еиқәаҵәаӡа аҵәца азна аҩы даду инаииркит. Даду
ҳамҭакы дахәаԥшуан ацыԥхь хыддыла аччаҳәа еилашуаз
аҩы. Нас алашарахь днахан, еиҭа ҳамҭакы илаԥш надирхалеит. Аҵәцаҿы аҩы ҭынчрак амаӡамкәа аччаҳәа аилашра
ишаҿыц иаҿын.
– Абас иҟоу аҩы ала Анцәа уиҳәар, аԥааимбарцәа
урыҳәар, ргәы иахәоит, – иҳәеит даду. Сара уи џьашьаны,
саамхаццакшәа сиазҵааит:
– Даду макьана агьама умбаӡацтеи, иалудырааи ибзиоу,
ицәгьоу?!
Даду ҿимҭӡеит. Уи сара агәҽанызаара ааснаҭеит: ус
анакәха, исҳәаз игәамԥхеит.
– Анцәа ду, улԥха ҳаҭ, Аԥсны иахылаԥшхәу шәылԥха
ҳашәҭ, – иҳәан, иикыз иаҵәца маҷк дҩахеит. – Иахьа ацуҭа
аныҳәара ҳамоуп, ҳаиҳа зымчу ҳшәашьапкуеит, шәылԥха-шәгәыԥха ҳагымзааит. Ҵыԥх сныҳәаныԥхьаны иахьатәи
ацуныҳәа ахьӡала иҭаҳҭәаз, иахьа ҳгәырӷьаны ихҳартуеит,
иҭабуп сныҳәаԥхьӡы исҳәаз ахьсшәырбаз, – иажәа хыркәшаны, дҩахан, ҩбаҟа ҿамҩа ижәит, нас иаҵәца ааиҿихын,
дааҿмҟәаны агьама аагәеиҭан, даҽа ҩбаҟа ҿамҩа ыжәны,
еиҭа агьама зеиԥшраз гәеиҭеит. Абри ашьҭахь иаанхаз зегьы ыжәны, инкеиҟьан, ихы аасықәикит:
– Сара сылаԥш самжьаӡеит: лаԥшыла игәасҭази гьамала избази еиқәшәеит, уаанӡатәи сыҽԥныҳәа аҭак сыҭаны,
Аслан иахь ихы наирхеит даду.
– Араҳахә змоу шаҟа-шаҟа ведра нажәгои?

362

– Хԥа-хԥа, – иҳәеит Аслан. – Жә-ведрак рзыжәӡом, аха ус
ишьақәыргыланы иҟоуп – адырҩаҽныгьы ҳааидымтәалои!
– Уи бзиоуп, ҽаанбзиала шәнеиааит! – иҳәеит даду. – Аха
уҩызцәа гаӡарак ҟарымҵааит! Зны-зынла иҳахьло умдыруеи, ус ҟамларцазы уаннеилак рыҩқәа гәаҭ. Усымшәа иҟазар,
уааҿыххны, абри иахыхны инаг, уи азы егьҳахьуам. Анцәа уаниҳәауа, уламыс цқьаны уиҳәа. Ламысцқьарас иҟоу узлаиҳәауа азераб ауп. Анцәа уара дузжьом – уара ухы умжьан...
Асааҭ жәаҩа ҟалахьан еиԥш, Аҟәеи Гәдоуҭеи инхозгьы
ааизан, зегьы ҳҽааидкыланы амашьынақәа ҳнарҭалан,
аны­­ҳәарҭахь ҳцеит. Амаҵуцәа ықәгьежьааны ахәы архиара иаҿын: џьоукы акәац ржәуан, даҽаџьоукы абысҭа руан.
Урҭ рааҩсшәа стол дук гылан, аҳәсақәа инаргоз ачыс уаҟа
иқәырҵон. Атәарагьы қьаадшла ихҟьаны идырхиахьан:
ахацәа рзы хазы, аҳәсақәеи ахәыҷқәеи рзы маҷк инаскьаганы хазы иҟаҵан.
Ацуҭа зегьы еизеит, иҟан асасцәагьы. Сахьынарылаԥшуаз зегьы ргәалаҟара бзиан, ныҳәак ма чарак аҿы ишыҟоу
еиԥш, илахҿыхӡа иҟан.
Аиҳабацәа рҽеидкыланы итәан, еицәажәо. Урҭ рыгәҭа
итәан дадугьы аныҳәаҩ Ҳақыбеигьы. Абри аамҭазы Аслан
ибжьы наиргеит урҭ рахь:
– Ҳара ҳахиоуп, азин ҳашәҭозар, акәац ҭаҳхуан.
– Шәара шәоуп ҳара ҳзызԥшу, ишәырмазеи! – иҳәеит
аныҳәаҩ.
Уажәраанӡа игылаз астол ду инавадыргылеит ижыцәыз
даҽакы. Еимакы-еиҿакы ачуан ааганы аԥхьа иладыргылан,
акәацҭыхга ааҵҳәо, иҭыганы убри астол жыцә иқәырҵон.
Акәацжәы афҩы лаҳалаҳауа ахылҩаԥсылҩа ахылбықь
ичаҟәаӡа илықәрыжьит. Нас Аслан ҳәызба дук ааирҭан, агәи
агәаҵәеи лахаҵаны икны даагыланы, аныҳәаҩ днаизыԥшит. Уи днеин иааимихын, амрагыларахь ихы рханы даагылеит. Ахацәа – аиҳабцәа ишьҭахь игылан, урҭ рышьҭахь
егьырҭ зегьы еилагылан. Аҳәсақәа маҷк инарҟәыҭхашәа
ахәыҷқәеи дареи еилагылан.
Аныҳәаҩ, маҷк дааҳәшәа, урҭ зегьы илаԥш нархиган,
аамҭацк иааҭгылара ашьҭахь, ибжьы ҩаҳаракны аныҳәара
дналагеит.

363

– Уа ҳазшаз Анцәа ду ҳуҳәоит, ара иахылаԥшхәу аԥааимбарцәа ҳшәыҳәоит, иахьа абра ҳацуҭа иаланхо ахәыҷы-аду ҳчеиџьыка еилаҵаны Шәшьапы ҳкуеит, шәшьапы акра
ҳахышәымбаарц ҳшәыҳәоит! Ари аныҳәара аҭоурых ду
змоу акоуп, ҳабацәа, ҳабдуцәа рахьтә иаауеит, изызкугьы
аҽаҩра беиа аиуроуп. Уи азы иаҭахуп аамҭа бзиа: амра
ӷьны иԥхозар – ҳара ҳзы ибзианы, ақәа кыдышьшь илеиуазар, ааӡага ҳазлеит ҳҳәартә еиԥш иҳаҭәашәшьарц убри ала
ҳшәыҳәоит.
– Амин! – рҳәеит зегьы аӡәк иеиԥш.
– Аԥсны иахылаԥшхәу аԥааимбарцәа шәымчала аиааира ду иаҳшәыргаз ҭабуп ахаҳҳәаауеит, еижьара ақәымкәа
иаҳзыншәыжьрацгьы ҳшәыҳәоит!
– Амин! – рҳәеит еиҭах хәыҷгьы дугьы.
– Аибашьра еибашьроуп – гәаҟҵәаҟроуп иарҿиауа,
аха аибашьра ашьҭахьгьы Аԥсуара иацәыхҟьаз гаӡақәак
имаҷымкәа агәнаҳарақәа ҟарҵахьеит – уи зегьы ҳгәы иалоуп, ҳшәыҳәоит урҭ иҟарҵаз агәнаҳарақәа ҳажәлар хҭынҟьас
ирышәымҭарц.
– Амин!
– Ҵыԥх ҳаншәашьапкуаз аахыс лас ҳамамкәа ҳхы ҳақәгәырӷьо ҳаҟоуп: хҩык аҭацацәа ҳаланагалахьеит, хәҩык
алиаацәа ҳаухьеит – хҩык аԥацәеи ҩыџьа аԥҳацәеи. Ҳаԥхьа
уажәааны ҳанеиқәшәо иҵегьы азҳара ҳаманы ҳаиқәшәыршәарц ҳшәыҳәоит!
– Амин!
Абри ала аныҳәаҩ Анцәеи аԥааимбарцәеи ирызкыз
иныҳәаԥхьӡы хиркәшеит.
Абри ашьҭахь аныҳәаҩ дзыхныҳәаз иаҵәца ижәит, ахацәа ҵәыцак-ҵәыцак кны аныҳәаҩ иныҳәаԥхьӡы иақәныҳәеит, агәи агәаҵәеи ргьама рбеит. Абри аамҭазы шьоукы абысҭанҵара нап адыркит, шьоукы – акәац, аҳәсақәа
– ачыс! Ҳамҭакы еилыхаран иҟаз, нас зегьы ҳхәы ҳахатәан.
Абас имҩаԥаҳгеит ҳқыҭаҿы Ацуныҳәа. Даду иныҳәаԥхьӡы
иалаҵаны ииҳәаз еиҭасҳәоит: ҳ-Аԥсуара Анцәа иумырӡын,
уи ыҟанаҵ ҳаргьы ҳаҟоуп, Ацуныҳәа уи иахәҭакуп!
Декабр, 2000 ш.

364

АШЬТӘАШЬРА
Ашьыжьтәи ҳусқәа рҭыԥ инықәҵаны, дадуи сареи аҩны
ҳааин, шьыжьхьа ҳәа ҳхәы ҳнахатәоны еиԥш, агәашә ахь
аӡәы ибжьы ааиргеит. Ашырҳәа сыҩдәылҟьазар – Заурбеи
иоуп.
– Шьыжьбзиа! – ибжьы ҿацаӡа иааиргеит.
– Бзиа убааит, бзиала уаабеит, уааи арахь! – сҳәеит сара,
ԥшәымак ишиҳәара.
– Иҭабуп, убеиахааит! – сҳәашьа игәаԥхазар акәхап,
дԥышәарччо аҭак ныҟаиҵан, дсазҵааит: – Кан аҩны дыҟоу?
– Дыҟоуп, ихәы дахатәоуп, уааи арахь, уааи! – иаԥсышәоуп ҳәа акәымкәа, сааидҳәаҵалеит. Абри аамҭазы нандугьы
дааҳадгылеит.
– Иухьи, Заурбеи, ма ахәыҷы иаҳаҭыр ба!
– Сыццакуеит, аха асҟак анышәҳәа снеип, – иҳәан,
агәашә аартны иҿааихеит.
Заурбеи иаби даду иаби аиҳаби аиҵби ракәын, аха иара
иашьцәа данырҿыҵ нырцә аҭәахәаа рҳаблаҿы дынхеит,
еиҳараӡак убри реизааигәара акәхап, ҳгәарабжьара данаабжьало даамҩахыҵлоит, мамзаргьы ибжьы мыргаӡакәа
давсӡом.
Заурбеи ашә данаалагыла, иара иаԥхьа даду ибжьы
ааиргеит:
– Унапы уманы уааи, унапы уманы!
Даду ибызшәала уи иаанагоз унапы ӡәӡәаны уааи ҳәа
акәын.
– Шьыжьбзиақәа! – иҳәан, дааҩнашылеит Заурбеи.
– Сыццакуеит, Кан, стәауа сыҟаӡам. Фырџьанк сызҭаҭәеи!
– сара сахь даахьаҳәны иаасыдиҵеит.
– Иҟалеи аха умамкәа, уцәқәа ҵакны игылоума?! – инаиаҽԥниҳәеит даду.
– Леуарса иахьа Хыхь иҟоу ҳәа ашьтәа ишьуеит, ишәас­
ҳәарц сааит.
– Алԥха имазааит! – иҳәан, дақәныҳәеит даду. – Иахьа
закәытә мши – хәашами? Уи бзиоуп, нас, уфырџьан кы!
Ҷкәынак даармышьҭуаз, уара узааи?

365

– Иаасымҩатәны аҩндугьы сынкыдгылап сгәахәын,
– иҳәан, исыркыз ифырџьан дахныҳәаны ижәит. Уи акәын,
уаҳа иҽынмырхакәагьы дцеит, дадугьы уаҳа дидымхалеит.
Заурбеи данца даду сиазҵааит:
– Еибышәҳәаз цқьа исзеилымкааит: «Хыхь иҟоу»
захьӡуи?
Даду илаԥш аасыдирхалеит – сызҵаара џьеишьазар акәхап.
– Е-е-е, шәара агәарадуаа, шәара Анцәа дшәымам, аха
ҳара Анцәагьы дҳамоуп, Анцәа иаамышьҭахь зегь зымчу Афы аҳ ду иоуп, убри ихьӡала ашьтәа шьны ахныҳәара
ҟарҵоит, – иҳәеит даду. – Убри ауп иахьа Леуарса иҟаиҵо.
– Нас, уи шԥаҟарҵои? – сгәы хыҭхыҭуа сиазҵааит.
– Уи шыҟарҵо уа ҳнеир иубап, – иҳәеит даду.
– Саргьы сцома?! – иџьашьашәа сиазҵааит.
– Уара ушԥамцои, ухаҵами! – иҳәеит иара. – Аҳәсақәа
роуп азин змам.
– Избан, даду, аҳәсақәа азин зрымами?! – еиҳагьы
иџьашьаны сиазҵаахт еиҭа. – Ԥҳәыс далахәӡамкәа!..
– Ус еиԥш ахныҳәара анаԥырҵоз ахацәа ракәын изыӡбоз,
ишырҭахызгьы ирыӡбоит, – дааԥышәарччеит даду. – Уажәы
ирыӡбозар, аҳәсақәа ракәын изыӡбауаз, ахацәа уахь анеира
азин рырҭаӡомызт. Аԥҳал ҟазҵо иахьиҭаху амаа аиҭоит!
Ҳаччеит: уи лафын, даду илафқәа иреиуан.
Ари ажәабжь Заурбеи ианиҳәоз, Леуарса ашьтәашьра
имоуп ҳәоуп ииҳәаз, уахь шәнаԥхьоупгьы имҳәаӡеит. Даду
иакәзар, «алԥха имазааит!» ҳәа дақәныҳәеит аҟароуп, уаҳа
ианба, иаба, иарбан аамҭоу ҳаннеиуа ҳәа дизымҵааӡеит.
Саргьы урҭқәа рыҭҵаара саламгакәа сааԥшит, анаҩстәи
ахҭысқәа сыблала избарц.
Асааҭ жәаҩа рыбжа еиԥш даду аҽазыҟаҵара далагеит,
саргьы исеиҳәеит сааҭбжак ашьҭахь амҩа ҳшықәло ала.
Иааит уи аамҭагьы: даду иҽеилаҳәа-иҽеилаца даадәылҵит, икәымзцәа хылԥа рҽеиуа. Абарҵа илабашьа
кыдгылан, уигьы днахәаԥшит. Абри аамҭазы агәарабжьарахь аӷдымдыҳәа цәажәабжьк аагеит, сыԥшызар ҳгәылацәа роуп: Дикран, Леуа, Хьырсон ҳгәашә иаавалон. Урҭ

366

рышьҭыбжьқәа аниаҳа дадугьы илабашьа аакыдихын,
даадәылҵит. Еибыҳәаны иҟазшәа! Ҽнак шыбжьоугьы
ирымҳәозаап! Сара урҭқәа џьышьо срыцны сцоит, ирҳәо
саҳауеит, иҟарҵо збоит – урҭ зегьы са сзы иҿыцуп.
Ус ашьтәашьра ахьыҟаз ҳнеит. Уи аԥшәма Леуарса ибаҳчаҿы акәын, ԥыҭҩыкгьы неихьан. Дикрани дадуи ҳаԥхьа
игылан, аԥшәма дааҳԥылеит.
– Ахныҳәара ҟазҵо алԥха-агәыԥха умазааит! Абри
аныҟасҵа инаркны ҭаацәала ҳгәы бзиоуп, ххы бзиоуп
уҳәартә Анцәа уеиқәиршәааит! – рҳәан, иқәныҳәан, нас
инапы кны аԥсшәа иарҳәеит, урҭ ҳнарышьҭагыланы аԥсшәа иаҳҳәеит ҳаргьы.
Акәац ахәараҳәа ажәра иаҿын, уи анаҩсан наҟ-ааҟ ачуан
иахагыланы рымсҭхәагақәа ашыҩ-шыҩҳәа илеивга-ҩеивго
ҩыџьа арԥарцәа абысҭа аилырбара иаҿын. Агәараҳәа еилашуаз аҟьатҟьат ԥҟьаҭны уажәы-уажә аракетақәа реиԥш,
ачуан иҭууаауан. Урҭ «аракетақәа» абысҭа зуаз атазҳәа ианраахозгьы ыҟан, аха, акгьы ҟамлаӡазшәа, рнапы нахьшьны,
изҿыз рус инацырҵон. Ус хәыҷы-хәыҷы абысҭа ааиладырбан, уажәшьҭа имццакӡакәа еилдырхуан, амсҭхәагақәа
ачуан аҵанӡа инаҵшьны еиваргьежьуа, џьара шылак нханы иҟазар абысҭа ацара иналадырӡуан. Абас мацара, аҭаца бысҭа еиԥш, иртыруа иуны, рымсҭхәагақәа ачуан ахы
иқәшьуа абысҭа аамхны, мҳаԥла иааиқәдыршшеит.
Абри аамҭазы акәац иахагылаз арԥырцәа руаӡәы ҿааиҭит:
– Ҳкәацгьы шьҭа иҟалеит!
Сара еилыскаарц сҭаххеит уи ииҳәаз зхиҳәааз.
– Адгәыр, иалудырааи акәац шжәыз, арахь иҭыхны игәоумҭаӡеит? – сиазҵааит сара.
– Уааскьаны уазыӡырҩи, ахәаҭаҳәа иахьшуа абжьы шуаҳауа убап.
Сара ус иагьыҟасҵеит.
– Аиеи, исаҳауеит, – сҳәеит сара. – Амца аҵами, уи ауп
абжьы зго.
– Maп, агәараҳәа еилашуазаргьы, ижәаанӡа ас ахәаҭахәаҭаҳәа абжьы гаӡом, – иҳәеит Адгәыр. Иааџьасшьеит.

367

Уигьы ҿыцаартыран сара сзы. Уамашәа иубаша, ақыҭаҿы
аҷкәынцәагьы, адуцәа реиԥш, зегьы рдыруеит. Аҟәа аҿар
зегьы ааизганы уразҵаар, убри Адгәыр ишидыруа ирыздырӡом. Ус иҟоуп ақыҭа ԥсҭазаара.
Заурбеи иакәын араҟа анапхгара ҟазҵоз: анахьгьы арахьгьы аусқәа зеиԥшраз анеиликаа, адҵа ҟаиҵеит акәац ҭырхырц. Аха раԥхьа, амҳаԥ ааҵшьны ча гьежьык ааҭырган, ачанах ианҵаны инықәдыргылеит. Уи ачашыла иалхны амажәа
амацарала иҟан, уаҳа ашәгьы агәылаӡамызт, сыԥшызар
ихыгьежь-хыгьежьааӡа шьҭақәак аныӷӷаа иануп. Уи аӡахыга
мацәаз ашьҭақәа ракәзаап! Нас акәацгьы ааҭыганы инықәырҵеит. Аныҳәаҩ Ҳақыбеи иакәын, уи усгьы иҽазыҟаҵан
дыԥшны дгылан. Заурбеи ҩбаны еимҿаԥаз арасаҵәы мазеины иман, руакы агәи агәаҵәеи лахеиҵеит, егьи аҵәы ача
гьежь лахеиҵан, ҳаҭырқәҵарала аныҳәаҩ инаииркит.
Ҳақыбеи зегьы лаԥшыла иааимидан:
– Ахныҳәара иаҵагылоу абас шәгыл, – иҳәан, иармарахьтәи иганахь ала иахьгылашаз дирбеит. – Шәара абас
шәнаскьаны шәгыл, – егьырҭ зегьы иахьгылашаз дирбеит. Абарҭқәа рышьҭахь дааҳәын амрагыларахь ихы рханы
даагылеит: иарма напала агәи агәаҵәеи зхаз аҵәы икын,
иарӷьа напала аҵәца икын. Аамҭацк дааиԥхьхәыцит, зегьы
еиқәыӡырҩуа изыԥшуеит.
– Уа Афы аҳ ду! – иҳәан, ибжьы ҩаҳаракны ҿааиҭит.
– Иахьа абра, ашьтәа ԥшӡа шьны, Леуарса иҭаацәа ааидкыланы ушьапы икуеит, ушьап акра дахумбаарц ҳуҳәоит.
– Амин! – рҳәеит инаскьаны игылаз ахацәа.
– Аамҭак ҳҭагылоуп ахәыҷы иркны аду иҟынӡа ауаа
ныҟәуоит, ага ицоит, ашьха ицоит, иахьцозаалак, амашәыр
алԥха руҭарц ҳуҳәоит!
– Амин!
– Ҳабацәа, урҭ рабацәа рхаан ҵасны иҳаман амшшьара, усҟан уи ашьара рзымариан, ҽыла ма шьапыла акәын
ишныҟәоз, ихәаахәҭуазаргьы дара ианрымшшьароу рҽааныркылон, аха иахьа машьыналоуп – уи ахә шәатәуп, акы
ухәҳароуп, акы уҭиироуп, ара амшшьара аныҟәгара уадаҩуп, иагьилшом, даҭоумҵарц ҳуҳәоит!

368

– Амин!
– Афы аҳ ду ҳаниҳәа нахыс ҭаацәала ҳгәырӷьо ҳаҩны
ҳаҩноуп ҳәа рхы иазырҳәо иҟоуҵарц ҳуҳәоит.
– Амин!
– Агәаҵәа кны, Афы аҳ ду уҿаԥхьа исҳәаз сныҳәаԥхьӡы
сгәы разны исҳәеит, Леуарса иҭаацәагьы иаргьы сырзыразуп, абарҭ анысныҳәа нахыс рыбзиаӡбахә саҳауа иҟоуҵарц
суҳәоит!
– Амин!
– Иақәшәаны ахәы зфо ҳалалс ишәоуааит, сара исцәагханы шәара иацышәҵо аныҳәаԥхьӡы ахныҳәара ҟазҵо Леуарса ҭаацәала идлааит.
– Амин!
Абасала, аныҳәаҩ иныҳәара хиркәшеит. Ииныҳәоз Леуарса иҭаацәа ргәалаҟара бзиан. Аныҳәаҩ иаҵәца анижә
гәаҵәа сак днацҳаит, нас аиҳабацәагьы ҵәыцак-ҵәыцак
кны аԥшәма иқәныҳәеит. Аԥшәма Леуарсагьы ҵәыцак
идыркит.
Абри аамҭазы абысҭа аилахәара иаҿын.
– Уажәшьҭа шәнапқәа ӡык рықәышәҭәа! – адҵа ҟаиҵеит
Заурбеи. – Аҳыҳ, аиҳабацәа шәҿынашәхи!
Жәабаҟа минуҭ рышьҭахь зегьы ҳхәы ҳахатәан. Зегьы
рханы Ҳақыбеи дтәан – еиҳабык иаҳасаб алагьы, ныҳәаҩык
иаҳасаб алагьы. Аҵәца аақәхны дҩагылеит, егьырҭ аӡәгьы дымгылаӡеит. Аныҳәаҩ зегьы ырӡырҩны, Анцәа улԥха
ҳаҭ ҳәа дналаган, еиҭах ахныҳәара ҟазҵаз дрықәныҳәеит,
иахьатәи ахныҳәара иҟарҵаз нааларҭахәыс ироуратә, агәабзиара раԥхьа инаргыланы ирзеиӷьеишьеит. Уи инаркны
уаҳа аӡәгьы дымгылаӡакәа акәын аныҳәаҿақәа шыркуаз.
Фатәыс ҳаԥхьа иқәыз акәаци абысҭеи аџьыкхыши
ракәын, урҭ убасҟак еинаалон, иахьада исымфацкәа сауҟахыз, аха сара убри аҽноуп аџьмажьы агьама закәыз аныздырыз. Ашкол, акласс аҿы ур-урҳәа ҳанааилалак, арҵаҩы
дҳақәцәҟьон, ишәылалеи, аџьмажьы ыфаны шәыҟоума
ҳәа. Уажәы уигьы аасгәалашәеит, аха усҟангьы уажәгьы уи
зхылҳәааз ҳәа егьсзеилымкааит: даара ҳгәы иахәаны гьамала аџьмажьы ҳфеит, ур-урҳәагьы ҳаиламлеит. Уигьы акәым,

369

аҩы зжәуазгьы ихдмырҟьаӡеит, аҩы ахаҭа даара ишбзиазгьы: сара изжәуамызт, аха изжәуаз зегьы идырҽхәон, даараӡа ибзиоуп ҳәа.
– Иахьа ҳанаауаз Баҭал дсазҵааит аҳәсақәа ашьтәа­
шьрахьы анеира азин зрымами ҳәа, – даацәажәеит даду
саргьы исаҳартә.
– Абри акзаҵәык ауп хҵасқәа рахь ицқьаны еиқәҳархаз,
аҳәсақәа арахь иааушьҭыр, нас ишԥаҟало! – иҳәеит Дикран
кыр иаарышҳамны.
– Ҳашьтәашьра Афы аҳ ду имҵаныҳәара иазку жәытә
ҵасу, акрыфара мацара иазку акакәны иҟарымҵои!
– инақәирӷызит Ҳақыбеигьы.
Даду ииҳәоз ззырҳәоз сара исаҳарц акәын, уажәгьы са
сахь дааԥшын:
– Абри зегьы ԥҳәыс чысла идырҭәуан! – инациҵеит иара
(уи аԥҳәыс чыс» ҳәа дзышьҭоу аторт ауп), нас Ҳақыбеи Афы
аҳ ду ухы иқәкны иуҳәоз акраанагома?!
Абас алаф-ақьаф ҳәо ҳамҭакы еидтәалан. Нас иангыла,
иантәоз еиԥш, инеин рнапқәа рыӡәӡәеит. Уи ус иаԥызаап!
Абасала, уи аҽны даҽа ԥсыуа хныҳәарак салаԥшит, даарагьы исгәаԥхеит. Уи ижәытәӡатәиу ԥсыуа ҵасуп.
«АИХА ИАҾУХУА АИХАШӘА УИБОИТ»
Аҿцәажәара
Ажәаԥҟа! Даара иџьашьахәуп аиашаз ажәаԥҟа! Ссирс
иубартә аҵакы дууп, иџьоушьартә ахшыҩҵак ҭбаауп, уаршанхартә иҟәышуп. Убас иҟоу жәаԥҟоуп «Аиха иаҿухуа аихашәа уибоит». Уи ҭоурыхк амамкәа иҟам, аха уи здыруада
акәымзар... Ус сҳәеит ҳәа, уи аӡәыр идыруазар даду иакәхоит!
Ac еиԥш агәаанагара ансоу, лакҩакрада исыӡбеит сиазҵаарц.
– Даду аиха иаҿухыз – деиқәурхеит ауп иаанаго, нас аихашәа ушԥеибо?! – сиазҵааит иџьашьаны.

370

Даду ҳамҭакы дааиԥхьхәыцит: зны илахь ааимаир­
џыхәит, зны ихы-иҿы аалашеит. Уи иҿаԥшылара аиҭакра
иақәыршәаны саргьы сгәалаҟара аҽеиҭанакуан, уажәы-уашьҭан исеиҳәарызеишь ҳәа сизыԥшуан.
– Аԥсҭазаара иахылҿиааз акоуп, ҭоурых дук амамзаргьы,
– иҳәеит даду, нас, инапқәа ларха-ҩархауа, еиҭа ҳамҭакы дааиԥхьхәыцит. – Уи зхырҳәааз здырраны иҟада, аха иахьагьы
узызнархәыцуа рацәоуп. Даагап арыжәтә иачычаз ауаҩы
– уи иахьа, иубоит, аԥсуа изы ихьымӡӷу ачымазара ҿкхеит.
Ус иҟамызт ҳабацәа рхаан. Зегьы иаабоит аргама ирыҩшьыгахаз арыжәтә дшахәланагало ҳаҭыр змоу ауаҩы. Адаӷь
аԥсы шҭоу амаҭ инахәланагало еиԥш. Аӡәы ҳәа ирыԥхьаӡоз,
унеишь-уааишь зарҳәоз ауаҩы иаҳаҭыр лаҟәит, ихамҵгыло аҿынӡа днеит, аҽнышьыбжьон ахьымӡӷ игарц егьигым,
арахь изгәаҭаӡом, длашәхеит. Уара иуҭахуп деиқәурхарц,
еиқәурхарц иаҳаҭыр, ахьымӡӷ дацәухьчарц. «Ҭабуп» иҳәар
ауми! Аха мап, «ҭабуп» зҳәо дабаҟоу! «Ари сара сҿаҵахәоуп, избан сҿаҵахәы зысҿухуа?!» – ҳәа даауҿагылоит, ибла
хаӷӷалақәа кылцаны. Гәнаҳара дууп ауаҩы иҿаҵахәыҵәҟьа
иҿухыр, аха закәытә ҿаҵахәузеи уи ауаҩ иҿухуа?! Уи закәу
атәы иҳәаӡом, аҽԥныҳәа уиҭоит, ибысҭа ҿаҵахәы иҿухызшәа. Иубама шаҟа дарлашәыз! Иагьа уҳәаргьы, иагьа уургьы
агәра узиргом арыжәтә шиԥырхагоу, деиқәурхарц шуҭаху. «Сара схы егьавызбом, уара цасҳәа иуҳәоит акәымзар»
ҳәа аҽԥныҳәа уиҭоит, уимоу цәымӷысгьы уикуеит... Еилукаама уажәшьҭа ари ажәаԥҟа зхылҿиааз! – дсазҵааит даду
аҵыхәтәан. Ауаҩы иуаҩра еиқәурхарц, ауаа рҿы иаҳаҭыр
ухьчарц азы уӷьаҵәыӷьаҵәуа уишьҭоуп, иара цасҳәа
иҿаҵахәу иҿухуашәа, аҽԥныҳәа уҭаны, цәымӷыс уикуеит.
Абас иҟоу роуп иззырҳәазгьы «Аиха иаҿухуа аихашәа уибоит» ҳәа. Еиӷьны ҳәашьа амам. Арыжәтә иачычаз даргаӡоит, аха ауаа ҟәышқәа ыҟами! Убарҭ роуп ари ажәаԥҟа зҳәаз.
Ргәы анкыдгылаӡа акәхап, икылкааӡангьы ирҳәеит!
Сгәы хыҭхыҭуа даду сизыӡырҩуан, даарагьы сархәыцит
ари ажәаԥҟа иахиҳәааз, еиҳараӡак аҿырԥшы иааигаз.
– Даду, ари ажәаԥҟа уара иаԥуҵазшәоуп ушахцәажәаз!
– сҳәеит сара лаф хәыҷык налхшәа. Даду ииҳәаз ахәшьара

371

бзиа ахьасҭаз игәы иахәеит. Уи бзиа ибоит данурҽхәо... Ус
сҳәеит ҳәа, даду имацара иоума, бзиа изымбода арҽхәара?! Арҽхәара бзиа ибоит ахәыҷбаҳчахь иныҟәо амгәацәаҳәаҟьа: уи дурҽхәар, џьамк азна асаҭлашь анырбзааны
ифоит. Убри амгәацәаҳәаҟьа иеиԥшҵәҟьоуп аҩыжәҩгьы
дурҽхәар шиҭаху. О-о-о, уи шаҟа бзиа ибозеи данурҽхәо!
Ҩажәи хәба чеиҵәыца ужәит, ачарауаа зегьы еилурхааит
ҳәа дурҽхәар, Шьрома аӷа ихырӷәӷәарҭа еилаԥыххааны,
ҳар рымҩа аауртит уҳәазар еиԥш, ихы игәы ақәбзиахоит,
аҩны данааилакгьы иԥшәма лҿы далаҽхәоит. Убасҟак ихы
агәра игоит аҩыжәҩы, хьаҳәаԥаҳәа змам ҳаҭыруаҩны ихы
иԥхьаӡоит. Убри азакәхап уи игха иазҳәо аихашәа дзибо.
Ауаҩы дзыргаӡогьы дзырҟәышуагьы Ауаҩы иоуп: адәы­
ԥсшәа аҳәара ҳаҟәыҵны, ауаҩы игу иаартны иаҳҳәозар,
усҟан агәҽанызаара иоуеит. Агәҽанызаара зауз – ихы даз­
хәыцуеит, зхы иазхәыцыз – уи уажәшьҭа дгаӡаӡам: иахьа
акәымзаргьы, уаҵәы уи ауаҩ дҟәышхоит.
Март 2001 ш.
АМАҴУРА
Аҿцәажәара
Ажәлар анапхгара рыҭара, ажәлар рымаҵ аура еснагь иҟан, иҟоуп иахьагьы. Аха уи амаҵура иалоу рхаҭа ишазыҟоу сацклаԥшуа саналага, гәыҩбара соуит: зымаҵ руада?
Насгьы «амаҵуреи» «амаҵуҩи» еихылҿиааз роуп, арахь урҭ
рҵакы хәыки шьхаки рыбжьоуп. Убри аҟнытә исыӡбеит даду
сиазҵааны иҭысҵаарц. Амаҵура иалоу уиазҵаар, иахьиҭаху
амаа асҭоит ҳәа далагоит, имаҵура имоукуа џьышьа. Даду анхаҩы изҵаара даналацәажәо маҷк уи идицәылоит, аха усгьы
иахьахәҭоу ауп амаа ахьеиҭо. Ԥшьышықәса рыла даду ихаҭа
хар сымамкәа дҭысҵааит, уи ауп ус агәра ганы исзырҳәогьы.
Абри аҩыза агәыӷра сыманы аҿцәажәара нап аҳаркит.
– Даду, изахьӡузеи «амаҵура»? «Амаҵура дахагылоуп»
рҳәоит, «амаҵура далоуп» рҳәоит, урҭ зегьы маҵуцәоума?

372

Даду илаԥш аасыдирхалеит. Уи идырит ицәырызгаз азҵаара баша ишцәырсымгаз, насгьы ҟәышла аҭак
шыҟаҵатәу, аха иара алаф ахь ииаигеит:
– Ихылҵшьҭра зеиԥшроу еиԥш, – иҳәеит иара дԥышәарччо. – Амаҵуҩы дихылҵзар – дмаҵуҩуп, анхаҩы дихылҵзар – амаҵура далоуп, аамсҭа ма аҭауад дихылҵзар – ама­
ҵура дахагылоуп.
– Уара ухаан аума ус ианыҟаз? – илаф сзеилымкаазшәа
ҟаҵаны, сҽырҟасан сиазҵааит.
Даду дааччеит, сыччеит саргьы – уи ала ҳаилибакааит.
– Анкьа агәарад аҿы амаҵурақәа ирхагылазгьы ирылазгьы «ахылаԥшцәа» ҳәа ирышьҭан, – сызҵаара аҭак аҟаҵарахь диасит даду. Уи ажәа са исмаҳаӡацызт, аха аҵакала
еилыскаан, анаҩс ииҳәарызеишь ҳәа сыблақәа ҭырхаха
сизыԥшуан. – Ақыҭаҿы ҩыџьа ракәын ажәлар ирхагылаз – асҭаршнеи аписари. Аха зегьы зхьыԥшыз асҭаршын
иакәын. Уи ивагылан ақыҭаҿы ҳаҭыр змаз ауаа хатәрақәа.
Урҭ ҳәынҭқарцәан! Ақыҭаҿы иааҟало цәгьароума, бзиароума
– дара ракәын изызҵаауаз ажәлар, амҩа иқәызҵозгьы дара
ракәын. Хәымгарак, ҵмыҳәҳәаррак ҟаларгьы, ажәлар раԥхьа
изыдгылоз, изызҵаауаз дара ракәын, урҭ иреиҳау ӡбаҩцәан!
– Уажәа хьыла иԥысҟоит, даду, – сҳәан, сажәа ныбжьазгалеит.
– Ҟох! – даасзыԥшит сџьашьаны. – Изҿуҵаада уара, ус
еиԥш ацәажәашьа?!
Иҳәашьа азныказы сааршанхеит, аха нас сааччан:
– Изҿысҵаауадаз, уҩызцәеи уареи шәакәхап, – сҳәеит,
маҷк сааԥхашьашәа.
– Уара узы кыр иҟәазцәоуп ус аҳәара, насгьы уи ҭаацәашәала ианеицәажәо акәым иахьырҳәауа, аха усгьы уи
ажәа иахьаҭыԥу ухы иаурхәар – уарԥшӡоит, уи аамсҭашәароуп... Исоуҳәарц иуҭахзи?
– Ахылаԥшцәа роуп – урҭ рнапы ианызеи? – сиазҵааит
сара. – Ажәа ахаҭа даара исгәаԥхеит! Изхылаԥшуадаз, нас,
урҭ?
– О-о-о, ахылаԥшцәа – урҭ даара ҳаҭыр змаз уаамзи!
– игәы иахәаны рыӡбахә аацәыригеит даду. Сара избон

373

ирхашҭхьоу уи ажәа шаҟа игәарԥханы иҳәоз. – Ажәлар
рус-рҳәыс ирхылаԥшуан, насгьы аҳәынҭқарреи ажәлари рыбжьара ицҳаражәҳәацәан. Ақыҭа ус аҿы амаҷсаҷ
рҽаларгалаӡомызт, аха иҟамзи урҭ уа рымч зқәымхоз.
Иаагозар, ҩ-қыҭак рыбжьара аимак ҟалеит, еимаркит
аҳәаа, адгьыл, абна, ашьха, аӡиас, аӡлагара, ауардынмҩа.
Урҭ зҵаара дуқәан ажәлар рыԥсҭазаараҿы, аӡбара рымч
анақәымхалак, ауезд ахь адырра ҟарҵон. Уаантә иаауан
ахылаԥшцәа, урҭ реимак аҭыԥ иқәҵаны ицон. Убасҟак
раҳаҭыр ӷәӷәан. «Иахьа ҳқыҭаҿы ахылаԥшцәа ааны иҟан,
ирҳәаз-ируз» ҳәа еиҭарҳәон. Урҭ ахьымҩахыргоз аҩнаҭазгьы иҳаҭыр дуун: «Ахылаԥшцәа рҭан!» рҳәон. Урҭқәа сара
маҷсаҷқәак срыхьӡаны избеит. Саб иҿынтә исаҳазгьы рацәоуп.
Даду дызлацәажәоз аамҭеи ауааи хьааганы ишиҳәозгьы,
урҭ даҽа ҳәынҭқаррак, даҽа жәларык иртәызшәа акәын
сгәы ишабоз.
– Даду, нас, иабаҟоу урҭ? – сиазҵааит сара. – Изыӡи уи
атрадициа?
– Иабаҟоу – иқәрымгеи! – иҳәеит даду, илахь еимарџыхәны, абри шԥаузымдыруеи аанарго.
– Ишԥақәыргеи?! – ихьааганы сиазҵааит сара. – Иабақәыргеи?!
– Ауаа андырӡуаз идырӡит, рмаҵурагьы ашә адыркит, – аҭак ҟаиҵеит даду. – Ажәлар ираӷацәоуп ҳәа. Аҽы
иаҳәаша акәадыр иаҳәоит! Дара рхаҭа ракәымзи ажәлар
ираӷаз! Нас, ала анынҵәа абга шәарыцара иргон рымҳәои,
урҭ рхаҭыԥан, абгаҵәҟьа акәындаз, абгасса ааганы иҳаларыжьит. Аҵыхәтәан урҭ раашьа рцашьахеит, аха рыԥсы
иарҭаз абаҟоу, иабаҟоу урҭ рус-рҳәыс?! Иахьагьы убарҭ абгасса русушьоуп усушьас иҳамоу. Иабаҟоу анкьатәи ахылаԥшцәа!.. Аҳ, изакәытә уаа хатәрақәази урҭ!
Даду ихы иқәыжьны дынкахәыцуа даатәеит. Сара
ҵыхәаԥҵәара змамыз сызҵаарақәа рыла игәы ԥымҵәакәа,
сааиԥеиԥшит игәашыра ихыԥсаанӡа.
– Еҳ, ажәлар, иаархыргахьоузеи! – даақәыԥсычҳаит уи
аҵыхәтәан. – Ажәлар ирхыргахьоу аҭоурых уаҩы иҩуам

374

акәымзар, аҳәынҭқарцәа дуқәа даҽа блақәак рыла иҳахәаԥшуан.
– Ажәлар рҭоурых уаҩы ишԥеимыҩуеи?! – сиқәшаҳа­
ҭымкәа, сиазҵааит сара. – Урҭ шаҟа уҭаху ыҟоуп.
– Ирымҩыкәан, ишԥармыҩуеи аҭоурых, аха абыржәы
иуасҳәаз аӡәыр иҩхьоу? – иҳәеит даду, ииҳәо агәра ганы,
иара ҵара дук иманы, аҭоурыхҩҩцәа ахәшьара риҭозшәа.
– Дара аҳәынҭқарцәа ҳәа иҟоугьы, ҳхы аажьауеит акәымзар, урҭгьы рыгәра уго иҟаӡам. Урыстәылатәи аҳәынҭқар
изымдырӡои ҳҭагылазаашьа?! Шьахәлаҵәҟьа идыруеит,
аха изымдыруашәа ҟаиҵоит. Нас, иахьа ахылаԥшцәа зыҟами ҳәа усазҵаауеит! Уара сануқәлаз, исгәалашәоит, ҳабацәа
анааидтәало рыбжьы ныҵакны еицәажәон: «Абри ҳҭагылазаашьа Сталин издыруам акәымзар, даҽакала даҳхылаԥшуан, зегьы зхароу Абласаркьа иоуп!» рҳәон. Урҭ гаӡамызт,
иҟәышын, аха инхацәамзи, иқьиан! Ажәлар ус ауп ишыҟоу,
дара реиԥш аҳәынҭқарцәагьы қьиоу џьыршьоит. Нас ауп
ианырдырыз хәымгарас иҟаз зегьы иара иҟынтә ишаауаз.
– Даду, урҭ зегьы анкьа акәын ус ианыҟаз, аха иахьа
«Сталингьы» даҳԥырхагам, егьи ихьӡуи, «Абласаркьагьы»
даҳԥырхагам, иахьа ишԥаҟоу амаҵура иахагылоугьы, иалоугьы? – иахьатәи ахь дхьасырԥшит, наҟ хара ҳамгарц.
– Убарҭ иҟарҵаз ахәымгароуп аибашьрагьы, уи ашьҭахьтәи ҳҭагылазаашьагьы зхылҿиааз, – иҳәеит даду. – Иахьа
ҳқыҭаҿы хар рымам, аха егьырҭ ақыҭақәа рҿы ӷәӷәала
агәынамӡара рымоуп. Ацәгьа-абзиа ҳахьааиқәшәо ҳмеицәажәои, ҳнеизымҵаа-ааизымҵаауеи! Зегьы ргәы иалоуп ҳқыҭақәа ӷархеит ҳәа, ирацәазаап зыҩнқәа рышә аркны агәарад ахь ицаз. Урҭ уаҟа аҷан ркит, атәым ҩынқәа
ирыҩналт, урҭ рышә аадыртит. Аҭаацәа иеиҿыҵуа ма зынхара аибашьра иархәашаз ртәы даҽакуп, аха уаб ихәышҭаара, уџьынџь, ухаҭа ухы ланҟьаны уахьиз уҩны ашә наркны,
имазеины исԥыхьашәеит ҳәа даҽа ҩнык ашә аартра, даара
ихьымӡӷуп аԥсуа изы... Ажәлар жәларуп, аха ажәлар ахылаԥшра рҭахуп, амҩа иқәҵатәуп, иацәыхьчатәуп ас еиԥш
иҟоу ахьымӡӷ. Анкьа Аԥсуара ажәлар анахылаԥшуаз еиԥш
иҟазар иннамкылози, аха иабаҟоу!

375

Даду ииҳәаз сгәы иааҵаххит:
– Избан, даду, ажәлар ахылаԥшра шԥарымам?! – сҳәеит сара. – Ақыҭа аиҳабыра ыҟоуп, араион аиҳабыра ыҟоуп,
Аԥсны аҳәынҭқарра ыҟоуп – урҭ зегьы ажәлар амҩа иқәызҵо, ирхылаԥшуа роуми!
Даду ҳамҭакы дааиԥхьхәыцит, ҳаимак аҭак аҟаҵара
ицәыуадаҩхазар акәхап.
– Убарҭ рыбжаҩык забацәа ргәараҭақәа ныжьны ицаз
роуп, – иҳәеит даду. – Урҭ уа иахьнеиз рхы ныҟәыргарц
акы иаҿызар ауми, иагьаҿуп: шьоукы амаҵурақәа ирхагылоуп, шьоукы рывагылоуп, шьоукы рыҵагылоуп:
раԥхьа игылоу ыҟоуп, рышьҭахь игылоугьы ыҟоуп. Аха
рыцҳарас иҟалаз урҭ зегьы иқәцаны икарцаз абгасса
рҭыԥ ааныркылан, урҭ зҿыз инацырҵеит. Ҭәа збаз ҭәа
иҳәҳәеит! Абас зегьы рхы ианоужьха, насгьы иҟашәҵо
ииашам, шәаангыл ҳәа разҳәоз анырмоу, иубама иҟалаз: иахьа анхацәа ҳаҵкыс амаҵура иалоу еиҳауп. Иҟам
ахылаԥшцәа роуп, ҳара иаҳҭахыҵәҟьаз убарҭ ахылаԥшцәа ракәын! Ажәлар рхы иоуужьыр – ижәлархаӡом! Урҭ
ахылаԥшҩы дрыманы, амҩа иқәызҵо аныҟалалак ауп
ажәларгьы жәларны ианыҟало! Аибашьра ашьҭахь лассы-лассы иуаҳауеит Аԥсны амал еимырҵәеит ҳәа. Уи иаанагои? Смал рзымыхьчар, умал рзымыхьчар, иааҳачҳап,
аха Аԥсны аҳәынҭқарра мал рзымыхьчар, хылаԥшҩы дамам ауп иаанаго.
– Анхацәа раҵкыс амаҵура иалоу еиҳазар, хылаԥшҩы
дышԥамам, нас, Аԥсны? – сиазҵаахит еиҭа.
– Урҭ хылаԥшцәоума, зхы амаҵ аура иахамшәало маҵурауаауп! – иҳәеит даду. – Аиеи, аҳәынҭқарра ахарџь ала
зхы амаҵ зуа! Ус иҟоу роуми аҳәынҭқарра амал еимызҵәо!
Ахылаԥшцәа ахьыҟам ус ауми!
– Нас, уи рҽеишьа амаӡами? – сиазҵааит еиҭа.
– Ишԥамам!
– иҳәеит
даду
агәра
гаҵәҟьаны.
– Жәытәнатә аахыс Аԥсны еиқәырханы иаазгоз анхацәа
ракәын – анхацәаҵәҟьа! Абри ҳаибашьраҿгьы аԥхьа игылаз убарҭ рԥацәа ракәын. Убри аус урҭ рнапы ианҵазар, ус
еиԥш алдыршомызт, аха урҭ жәытә ԥсыуаами, иԥхашьа-

376

ны ҳнапы ианышәҵа рзымҳәеит, егьырҭ ирҭахызгьы уи
акәын.
– Нас, ас мацара ианбанӡацои?! – сиазҵааит аҵыхәтәан.
– Аԥсны алахьынҵа анхацәаҵәҟьа ирхылҵыз рнапы
ианырҵаанӡа ус ҳцалоит, ҳахьынӡацало сыздыруам аха.
Урҭ анхаҩгьы ҳаҭыр иқәҵаны дныҟәыргоит, Аԥсынгьы
иахӡыӡааны иныҟәыргоит, хылаԥшыҩгьы дырҭахым – дара
рхаҭа хылаԥшцәоуп. Сара сыҩнаҭа хылаԥшҩы дшаҭахым
еиԥш.
– Ҳаиҿцәажәара ахыркәшамҭаз, Аԥсны аиҳабыра ухы
нарықәкны акыр уҳәарц уҭахызар ажәа умоуп.
– Ирасҳәагәышьои, аиҳабыра рҿы ауаацқьа ыҟан, иҟоуп иахьагьы, урҭ ракәым, егьырҭ, Аԥсны амал еимызҵәаз
ирабжьазгарц сҭахуп: ҳ-Аԥсны рыцҳа, ахақәиҭра аназаарга,
аӷәыцәҳәы иқәшәыртәеит – уи аабагәышьоит, аха егьҳамчым. Аҳәара ҟасҵоит ахаҭа шьапықәҟьала ишәымҭиин.
– Ишԥа, шьапықәҟьала?!
– Ишԥа! Ишԥа умбои, Аԥсны амал еимҵәаны ишырҭиз
еиԥш, ахаҭагьы инагәҭасны шьапықәҟьала ирҭир амуеи!
Убри агәаԥхара шәмоуааит ҳәоуп ирасҳәо. Иагьаумҳәан,
ари адгьыл ҳажәлар рџьынџь хадоуп, аџьынџь уҭир ҵасым!
– Аџьынџь?!.
– Иџьынџьымкәа, нас, изакәи?! Анцәа иаамышьҭахь
ари адгьыл раԥхьа зшьапы ықәзыргылаз аԥсуа иами, ус
анакәха, аԥсуаа иаҳџьынџьуп: Аԥсны дынхома, Ҭырқәтәыла, Нхыҵ, Аахыҵ – аԥсуа дахьыҟазаалак иџьынџь аброуп
иахьыҟоу. Насгьы Анцәа ду ихазы иалиххьаз тәыламзи, нас,
Анцәа иҭыԥ Иара унаивсны иуҭир ишԥаҟало? Уигьы акәым,
Анцәа ихазы иалихыз ицқьаҭыԥуп, ацқьаҭыԥ уҟьашьыргьы ҵасым, иуҭиуашәа, иухәҳауашәа уалахәаахәҭуа уалагаргьы ҵасым, урҭқәа Зхьышьаргәыҵа сакәыхшоу игәаԥхаӡом. Дадраа, Анцәа игәамԥхо ҟашәымҵан, знымзар-зны
шәахьирхәуеит ҳәа сызраҳәа.
– Иуҳәаз саҳаит, хымԥада уажәа еиҭасҳәоит, ҳаиҿцәажәарагьы абраҟа ихҳаркәшоит.
Апрель 2001 ш.

377

ДАДУ ИКРЫФАШЬА
Даду чарак ахь данцо даара игәалаҟара бзиоуп. Шьыжьнаҵы аҽазыҟаҵара далагоит: иԥаҵа исароуп, абаниа дҭалароуп, днықәианы иԥсы ишьароуп, нас иҽеилаҳәа-иҽеилаца асаркьа днадгыланы ҳамҭакы данԥшылароуп, даарак
агәра шимгогьы. Нас нанду лахь ибжьы нарганы, уигьы
лылаԥш ааихлыжьроуп – иара изы уи зыԥсы ҭоу саркьоуп,
еиҳа лыгәра игоит.
Ачарахьтә даныхынҳәуагьы убас игәалаҟара бзиоуп,
ҳаргьы ажәабжь ҳаиҳәоит: ачара шаҟа ибзиаз, арыжәтә
зеиԥшраз, идтәалаз ма дзыдтәалаз ауаа зусҭцәаз, урҭи иареи еибырҳәаз, рыпатуеиқәҵашьа уҳәа убас еиԥш ажәабжь ҳаиҳәон, ҳхаҭа уи ачара ҳналаԥшны иаабазар, иҳаҳазар еиԥш. Ажәакала, даду ачара ныҳәак изаҩызоуп, убри
аныҳәа агәалаҟара ҳаргьы иҳаиҭон.
Аха уи аҽны данцоз еиԥш игәалаҟара бзианы дзымааит.
Амҟәыба еснагь аӡы аанагом, акы шихьыз убартә дыҟан,
аха иаргьы егьиҳәом, ҳаргьы ҿаҳҭуам. Уаххьа ҳәа акранаҳфоз, абжьааԥны еиԥш, дадугьы акрифеит, акрижәит.
Иабаҟахыз уажәраанӡатәи ажәабжьқәа: ачара зеиԥшраз,
арыжәтә, ани-ари!
– Иахьа уабаҟаз, мшәан, ачарахь иҟаз исахьа умаӡами?!
– лҳәеит нанду, акрыфаны ҳанаатәа.
– Уабаҟаз бҳәоу, ауаа «хазынақәа» срыдтәалан! – ихьыз
мӡакәа иҳәеит иаахжәаны. Зегьы, иҳәашьа џьашьаны, ҳаблақәа ҭырхаха ҳнаизыԥшит.
– Ируеи узыдтәалаз, шәыгәқәа еизынхама? – нанду лгәы
иалырсны диазҵааит. – Шәанажә гаӡарак шәмыхьзааит!
– Гаӡарас иҳахьыз – ауаа акрыфашьа рхашҭит, убри ауп!
– иҳәеит даду, – арахь схаҵкы камыршәуа исыдтәалан,
акыр еимаҳкуазма!
Иҟалаз ҳзеилымкаауа ҳнеиҿаԥшы-ааиҿаԥшит. Ус сҳәеит
ҳәа, нанду иҟалаз еилылкаан, дааччеит.
– Нас идсырҵоит ҳәа уаламгазааит!
– Изурҵо зусҭада – ауаа хазынақәа! Гаӡа-маӡақәак ракәу
џьыбшьома.

378

Даду иажәақәа нанду ддыршанхеит.
– Ишԥа, ауаа хазынақәа роума акрыфашьа ззымдыруаз?! – иџьашьаны диазҵааит.
Даду ҿымҭӡакәа гәалсрала ихы ааирҵысит.
– Атәарахьы ҳхы андырха, арҭ сасцәоуп рҳәан, сҩызцәақәаки сареи ҳнаганы ҳрыддыртәалеит, – иҳәан, иажәа
иацымҵакәа дааҭгылеит.
– Нас, нас? – дааҭылҵааит нанду. Настәи аҳәара шицәымӷыз удырратәы еиҭа ҳамҭакы дааиԥхьхәыцын, инацицеит.
– Ҳшынатәаз еиԥш ажәыр-жәырҳәа акрыфара иалагеит
еицыз рахьтә ҩыџьа, аԥшәма-асас ма еидтәалоу ҳәа аӡәгьы
изымԥшыкәа. Аӡәы сывараҿы дтәоуп, егьи саԥхьа дтәоуп. Сара сааршанхеит урҭ рыкрыфашьа. Иаарцәымӷхеит
рҩызцәагьы, урҭгьы иџьашьаны инеиҿаԥшы-ааиҿаԥшит.
Ҳара зны фырџьанк-фырџьанк ҳкырц ҳҭаххеит, аха уаанӡа
ҳаԥхьа иқәыз акәтыжь ыфаны иалгахьан. Рхы рықәыжьны
акәын акрышырфоз.
– Анцәа улԥха ҳаҭ, агәырӷьара змоу игәырӷьара нагӡара
амазааит, – сҳәан, афырџьан аақәысхит.
– Ҟоҳ, шәнапы ашәмыркӡаци, уара, сара акрыфаны
салгеитеи! – иҳәан, дааччеит сывараҿы итәаз. Ихьыз
ԥхашьаны акәым, ус лафк налхшәа. Ҳфырџьанқәагьы
ааҳалсит, амаҵуцәагьы акәтыжь еиҭа иаарган, иаақәдыргылеит. Убасҟан мҵәыжәҩак аанысхын, убри снацҳаит.
Ус аҭамадагьы далаҳхит, акәацгьы ԥхаӡа иааргахьан, ухәы
шыԥхоу акы унацҳауазар ауми, саргьы вакьыцк ааныхны
схәы инақәысҵан, акрыфара сҽыназыскит. Абри аамҭазы саԥхьа итәаз ихы дҩахан, ацәажәара далагеит, иижәыз
ахәыҷы акәхап. Дцәажәоит, акрыгьифоит! Уигьы акәым,
иҿаҵа иҿы ишҭоу ауп дышцәажәо. Уи шџьасшьоз, арирахь исыватәазгьы са сахь дааҳәны ацәажәара далагеит
– еиццәажәоит! Уигьы ажәжәаҳәа акрыфара даҿуп. Цас
иауашәа, ашьаԥа аимҟьасҭа амра кылԥханы ҳаԥхьаҵәҟьа
ашәахәақәа ииасны ҳнаҩсахь икҿаԥхоит. Сыԥшызар,
ашьыцмақәа реиԥш, убри ашәахәа акы нарылзбаауеит.
Цқьа иаалаԥшықәысҵазар, анҭ ицәажәоз рахьтә акәза-

379

ап иахьынтәаауа! Ашьыцма еиԥш ирҿышәшәаны схәы
иақәыԥсоит. Уажәшьҭа акрыф!
– Нас, уи дара ирызгәамҭаӡеи? – нанду лгәы иалырсны
иааҭылҵааит.
– Игәарҭо закәи, дара-дарала еизыӡырҩӡомеи! – иҳәеит даду. – Ухы уанацкламԥш, убла ааԥшуеит ҳәа акыр
убараны уҟоума! Урҭ ракәзар ахацклаԥшрахь иабаҟаз,
рҿи рнапи еилахеит, арахь ацәажәарагьы иахашәалом.
Исыватәоу иакәзар, ихаԥыцқәа хьырвырӡа, акы ныркыло
иҟаӡам. Аишәачараҿы ауаҩы дымцәажәакәа: акгьы ҳнацҳауеит, аныҳәарагьы ҳкуеит, ҳагьеицәажәоит, изеибамдыруа еибадыруеит. Еибадыруа гәҭыхала еицәажәоит – ус
ауп ишыҟоу, аха акрыфареи ацәажәареи еилаҳагӡартә
– гәаҟрас ҳзықәшәеи?! Насгьы аӡәы дцәажәозар, егьи
дзырҩыр ауми! Уара уцәажәашьагьы уацклаԥшыр ҟамлои!
– Нас, уаҳа крумфаӡеи?! – сгәы иааҵаххны сиазҵааит
сара.
Илахь еимарџыхәны ихы наирҳәит даду, игәалаҟара
бжьысны:
– Ҵыхәаԥҵәарада схәы иқәыԥсуаз баны исфараны иҟазеи! – иҳәеит иара. – Акгьы сымфеит, иагьызымжәит, аха
уи акәым аус злоу, сара сгәалаҟара бжьызхыз ауаа аишәачараҿы ахымҩаԥгашьа рхашҭит, иҟам аибаҳаҭырра. Аԥсуа
изы акрыфара мгәацәа рҭәрамызт – уи ихы дацклаԥшны, дзыдтәалоу раҳаҭыр баны акәын акрышифоз. Ауаҩы
иҟәышреи иуаҩреи злоудыруа ирыцкын уи аишәачараҿы
ихымҩаԥгашьа: рыфараҿгьы, рыжәраҿгьы, рцәажәараҿгьы
еибаҳаҭыруан. Убри акәын Аԥсуара еибаркны измаз.
– Нас, акырзумфеи ҳәагьы иузымҵааӡеи? – еиҭах
дҭысҵааит, ииҳәаз џьашьаны.
– Уи рызгәамҭаӡеит, – иҳәан, маҷкгьы дааԥышәарччеит.
– Ус сҳәеит ҳәа, аӡәык-ҩыџьак сгәарҭан, арыжәтә аҿы иаасыдырцалеит. Саԥхьа иқәгылаз аҩгьы зжәуа иҟамызт азы,
наҟ снахан, ауатка лҭаҭәаны ҩбаҟа-хԥаҟа фырџьан зжәит.
Сара ус иҟоу ауаа срыдтәалаӡомызт, аха анҭ абаздыруаз!
Даду ииҳәаз саарччеит.

380

– Ус иҟоу ушԥарыдтәало, ирылудырааи? – сиазҵааит иааџьашьашәа.
– Ҟоҳ, ишԥасзымдыруеи! – иҳәеит иара. – Сара сакәым,
дара рхы рыздыруам акәымзар, урҭ ауаа ирдыруеит. Ианырмаҳауа алаф рхырҳәаауеит, рыкрыфашьа зеиԥшроу ҳәа. Ус
ауп ишыҟоу, ауаҩы игу ибаӡом: сара акы сыгымкәа сыҟоума! Иҟалап исыгу урҭ ирбазар! Аԥсуара зыҟоугьы убриазоуп: аӡәы игугьы гәаҭ, угхагьы гәаҭ!
Сара сшанханы даду сизыӡырҩуан, ииҳәоз џьашьаны,
аха арахь маӡала сыхгьы сазхәыцуан. Иаразнакгьы иаасгәалашәеит сыгхақәа руакы – ирццакны акрыфара!
... Ашықәс ҿыц аламҭалаз акәын. Уи амҩаԥгаразы аҽазыҟаҵара мҩаԥаагон, сара Аҵаа-Бабаду ироль сыхәмарраны сыҟан, хәылԥазоуп аҩныҟа саныхынҳәыз. Ахәыц
еиҩысҵәоит – убасҟак амла сакуан.
– Унан, угәшәеитеи, иахьа шьыжьаахыс ҿашәоу умаӡамкәа!.. – лгәы иалырсны даасзыԥшит нанду. Сыԥшызар,
рбаӷьк ршьызаарын, ааигәа ачара ззаауз ҳҭаца Хьҵыс аџьыкҵәаҵәа иарганы, еилыршәшәа ачаԥара даҿуп. Абысҭагьы
ҟьатҟьатуеит, уажәы-уажәы иԥҟьаҭны ачуан иҭыууаауа.
Амла сшакуа дырны рҽазыҟарҵошәоуп!
– Иахьа хәлаанӡа ианучҳа, даҽа маҷк иаачҳа, – лҳәеит нанду. Даду иныҳәақәеи иныҳәарақәеи усгьы ирацәоуп; иршьыз арбаӷь ҵыԥх дныҳәаныԥхьаны икнеиҳаз
аџьықәреи еимҿаԥа акныхра акәын изызкыз. Сааҭбжакгьы
бжьымсыцкәа даагыланы дныҳәеит.
«Ари аԥааимбар унапы аазхьушьыз ауп, ухьӡала икнасҳаит, иҳәеит, унапы аазхьушьуа барақьаҭуп, ҵыԥх
ҳаура-ҳҳәара бзианы иҳаҭәоушьеит, ҭабуп ҳәа уаҳәаны
уаха икнысхуеит. Уажәы сынтәагьы убас сныҳәаныԥхьаны аџьықәреи еимҿаԥа кнасҳаит, ҳаарыхра бзиоуп, аԥааимбарцәа ишәыбзоуроуп, ҳалаҭхаџьуа, қьаф алаауа
иҟашәҵарц сшәыҳәоит, шәылԥха-шәгәаԥха ҳагымзааит!»
– иҳәан, аџьықәреи еимҿаԥа ахькнаҳаз иаакныхны, абжаҟара ааҿирпын аишәа инықәиԥсан, иаргьы нықәиҵеит.
Нас дзыхныҳәахьаз иаҵәца аақәихын, ҽаанбзиала ҳәаны
ижәит.

381

Уи акәын, Хьҵысгьы абысҭа анылҵан, ҳхәы ҳнахатәеит.
Акәты еиларшәшәа ичаԥаны, арашыха сыӡбал цаҳәцаҳәуа,
абысҭа ахылҩаԥсылҩа ахылззуа – шьыжьаахыс акрымфакәа уҟазар, шьҭа ухаҵоуп уҽузынкылозар! Уажәы-уажәы
снацәа ашыҩҳәа иаасҿышьуа, иоужьӡаны акрыфара саҿуп.
Аӡәы дызбо, аӡәы дсаҳауа сыҟоума – ар сышьҭоушәоуп
акрышырфо. Ус ауп. Акрыфара крыфароуп ҳәоуп сшыҟоу.
Али-ԥси рыбжьара счанахқәа еихаргыланы абаҩқәа нанысыԥсалан, снаханы инықәсыргылеит. Убасҟан ауп
схы ҩышьҭыхны санаарылаԥш. Урҭ рхәы нап адыркын,
ҿаҵақәак роуп иамырххьоу.
– Нан Баҭа, узхара уфоу? – сыкрыфашьа зеиԥшраз анылба, лхы аасықәылкын, дсазҵааит нанду.
– Аиеи, нанду, сызхараҵәҟьа сфеит! – сҳәеит сара сазгәдуны. Ари исҳәаз даду дарччеит.
– Ишԥа, уара, узхараҵәҟьа уфоу? – сааҭиҵааит даду.
– Аиеи, сызхараҵәҟьа! – агәра исыргеит сара.
Даду уаҳа егьсамҳәакәа дааԥышәарччеит.
Усҟан сара гәыҩбарак аасоуит, аха уаҳа исзеилымкааит
даду изҵаашьеи иԥышәарччашьеи ирыҵаҵәахыз. Уажәы
ачарауаҩ даду ииҳәаз ажәабжь ашьҭахь уи ахҭысгьы аасгәаланаршәеит. Хымԥада, сыкрыфашьа азоуп усҟан даду «сызҭиҵааз». Ус анакәха, дызԥышәарччазгьы убриазоуп, сгәы
иааҭысҳәааит.
Даду шьҭалара данца, нандуи сареи уажәраанӡатәи аицәажәара инацаҳҵеит.
– Акрыфара крыфароуп ҳәа сыҟан, аха уажәы даду
иҳаиҳәаз кыр сархәыцит, – сҳәеит сара, нанду уи ацәажәара
далагало.
– Акрыфара крыфароуп, аха акрыфашьа – уи даҽакуп,
нан, – лҳәан нанду, инацылҵеит. – Ацәацәҩыча ауаҩы
дарԥшӡоит, деиҿнакаауеит, аха зегьы рҽеилаҳәашьа ауеиԥшу: аӡәы имаҭәа иӡәӡәа-иуанҭа ишәуп, егьи убриаҩыза
амаҭәа иӡәӡәамкәагьы иуанҭамкәагьы ишәуп, урҭ еиԥшума?
Ауаҩы икрыфашьагьы, иуанҭоу амаҭәа еиԥш, еиҿкаазароуп.
Ажәытәуаа иацклаԥшуан. Аԥсуа икрыфашьа даара еиҿкаан.
Иагьа амла дакуазаргьы – дмыццакӡакәа, ҭынч-ҭынч акәын

382

акрышифоз. Ажәжәаҳәа акрифар ма ичанах иану зегьы
ифар – дыгәҳәуп, изхара имфаӡацт рҳәон. Аԥсуа хаҵа алаҳа
дықәланы ишифо тәымк ибар – ԥхашьаран. Ус иҟан иԥагьара, уи ҽхарззаларымызт, уи хышьҭыхран, хпатуқәҵаран, уи
хацклаԥшран. Уи иаанагоз мгәала дхәыцуам акәын.
Ҳамҭакы сҭашыҩкӡа нанду лажәақәа сырзыӡырҩуан. Сырзыӡырҩуан. Сыгхагьы уажәоуп ианыздырыз: ажәжәаҳәа
акрысфеит, счанах ианыз ҿаҵак аанмыжькәа. Сыбла иаахгылеит ажәытәуаа: ркәымжәы, ркаба, рхылԥарч, рԥаҵақәа
ԥшӡа-ԥшӡаӡа, ҭынч-ҭынч акы инацҳауеит. Урҭ рнаҩс
даҽашьоукы снарылаԥшыхит: аӡәи-аӡәи еиҿамԥшӡакәа
ажәыр-жәырҳәа акрыфара иаҿыхуп, напыла ирзамымхуа
– хаԥыцла иамырхуеит...
Сызлаз «аԥхыӡ» саалҵын, нанду сналзыԥшит.
– Нанду, сара Аԥсуара ҭысҵаауеит, уи жәдыруеит, – сҳәеит сара, – нас, уажәраанӡа абарҭқәа зсашәымҳәозеи?
– Аԥсуара ҭуҵаауазар, урҭқәа зегьы ухала игәоуҭазароуп, – сыҽԥныҳәа лыдлымкылеит нанду. – Уабдуи уареи
еснагь шәеидтәаланы акрышәфоит, игәоуҭахьоу уи икрыфашьа?
– Нанду, бара биашам, дадугьы диашам, – сҳәеит иаарџьаџьашәа. – Арҵага шәҟәы зегьы ануп, аха ашкол ахь
ҳазцо уи ҳдырҵарц азоуп. Даду исыгу ибоит, арахь алаф
сылихуеит. Исыгу жәбозар, абас ауп ҳәа сашәымҳәо! Арахь
уԥшыр Аԥсуара ыӡит, аҿар Аԥсуара ныҟәыргаӡом ҳәа дашшуеит. Аԥсуара ныҟәызгар шәҭахызар, исшәырба сыгха,
исашәҳәа ишыҟаҵатәу. Иахьа ачараҿы дзыдтәалаз баша
дрызгәааит – урҭ сара иансықәлаз рыгха рарымҳәеит, аԥсуаҵас ирмааӡеит азоуп ус изыҟоу.
Сгәала ахьынӡасҳәоз нанду сџьашьаны дысзыԥшуан.
– Нан Баҭа, иуҳәо зегьы иашоуп, ҳара ҳаҵкыс уара
уҟәышхеит, – лҳәан, саалырҽхәеит, лгәы ҭыӷьӷьаа. – Сара
издыруагьы рацәами, убарҭгьы уасҳәалоит иахьанахыс.
Ахәыҷқәа ишәыгхо – уи ҳара иҳагу ауп!
Нанду, дәыԥсшәаны акәымкәа, лгәы аартны илҳәаз даараӡа сгәы иахәеит. Уи ахаан дәыԥсшәак лымҳәацт, иаалҳәо
зегьы гәыкалоуп ишылҳәо.

383

– Ус акәзар, исаҳәа: убарҭ ажәытәуааи ҳареи ҳзеиҩшахеи? – иара уаҵәҟьа ҳаицәажәара иацысҵарц сыӡбеит. – Ажәытәуаа рыкрыфашьа даҽакын бҳәеит – избан ус
изыҟаз? Шәҟәы ианым, быӷьшәы ианым, ус ҟазшьас изрымази?
Нанду маҷк дааиԥхьхәыцын, даасзыԥшит.
– Анкьа, нан, даара иӷәӷәан ауаа реиҭаниааира, ажьрацәара реибабара раԥхьа инаргыланы. Уажәы аҵарадырра ҟалеит: ашкол, ашәҟәы-абыӷьшәы... Ателевизор ҳәа акы ҟалан,
адунеи ахы-аҵыхәа ажәабжьс иҟоу зегьы аҳәоит. Анкьа урҭ
акгьы аныҟамыз ажәлар ргәаҳәарақәа реиҭанеиааиралеи
реибабареи-реибаҳареи рыла ихеибарҭәаауан. Усҟан акәын
ауаа акы анырбоз, акы анраҳауаз. Аҵаси ақьабзи ирыдҳәалаз ачарақәеи акампаниақәеи раан иаауаз асасцәеи урҭ
рҩызцәеи иалԥшааны иаарышьҭуан. Урҭ рхымҩаԥгашьа,
ртәашьа-ргылашьа, рыфашьа-рыжәшьа – иааџьоушьартә
акәын ишыҟаз. Ажәлар рыҩнуҵҟа ус еиԥш ааӡара ыҟан. Ауаа
еизааигәан, аӡәи-аӡәи еихылаԥшуан, рыгха еибырҳәон.
– Уи бзиамзи, нанду, аха нас изкарыжьи? – лажәа
снаԥыҩлеит.
– О-о, нан. Ажәлар зҭашәаз арыцҳароуп уи еиԥзырҟьаз, рхы рԥызараны икарыжьыз џьушьома! – лҳәан, даагәынқьит нанду. – Ари уабду ихы иаџьишьоит урҭқәа ахьидыруа, аха уи иан дыҟан, иаб дыҟан, ажьрацәареи асасцәеи
реиҭанеиааира далаԥшны ибеит, иаҳаит. Аха иҟамзи аныда
ма абыда изызҳаз, урҭ изҿырҵаауадаз? Аԥҳәысеиба рыцҳа
лхәыҷқәа имлакы-млакуоуп ишылааӡаз, нас, урҭ гәыбӷанс
ирымоузеи аԥсуаҵас акрыфашьа рзымдыруазар? Идзырбодаз? Изҿырҵаауадаз?! Ауаҩы иибази иаҳази рылоуп
ихы шымҩаԥиго. Оҳ, иаархыргазеи ажәлар, иаархыргаӡазеи! Ирхарҳәацәааит ҳажәлар абас харада-барада агәаҟра
иҭазыргылаз! – еиҭах даагәынқьит нанду. – Ажәлар рҳақ
аӡәы имгацт, иргарангьы иҟаӡам, ҳажәлар рыбӷа ԥырҵәеит
акәымзар.
Сара ҳазлацәажәоз азҵаарагьы схашҭны сыблақәа ҭырхаха нанду сылзыӡырҩуан, исҭахын иҵегьы лҳәар, аҭахызаргьы илахьеиқәҵагазааит.

384

– Нас, бара баныхәыҷыз урҭқәа брылаԥшны иббама?
– слазҵааит сара. – Ажьрацәара реиҭанеиааира, асасцәа,
урҭ рхымҩаԥгашьа.
– О-о, исымбакәа, усҟан сжыцәын! – лҳәеит лара. – Асасцәа анаҳҭоу – аҩноума, агәылароума – аӡӷабцәа ҳакәын
аҩы знаҳауаз. Зымаҵ аауаз ҳалаԥш рхымзи, уи даргьы
ирбон. Абасала, ҳара дара ҳреиҽырбон, дара ҳара иҳаиҽырбон – ҳаиҽырбон! Аиҽырбареи ахышьҭыхреи ахьыҟоу
ауаҩы иҷыданы ихы дацклаԥшуеит. Хылаԥшҩы дызмоуи
хылаԥшҩы дызмами еиԥшума? Убри аҟнытә, сасра ицо
арԥарцәа заа ргәырҽанырҵон, ирарҳәон рхы шымҩаԥыргаша, убри ала аԥшәмацәа ирбон урҭ аԥсуаҵас ишааӡаз.
Ԥҳәысҳәара ицаз арԥыс, ԥшреи сахьалеи иагьа дыссирзаргьы, икрыфашьа еиҿкаамзар, мап ицәыркуан: аԥсуаҵас
дааӡам, иҭаацәагьы ус иҟазар акәхап рҳәон. Абарҭқәа ирылааӡаз ракәын ажәытәуаа, убриазоуп урҭ рыкрыфашьагьы
рхымҩаԥгашьагьы зеиҿкааз.
Нанду лажәабжь џьашьаны сылзыӡырҩуеит. Иԥхасшьоит уажәраанӡа иахьсзымдыруаз. Иԥхасшьоит моу, «убасҟак
сгаӡазма?» ҳәа сгәы иааҭысҳәааит: уажәраанӡа сгаӡаны,
уажә иаалырҟьаны сҟәышхазшәа сгәы иабоит.
– Нанду, шәхаан аамҭа бааԥсын, аха аҿар ахымҩаԥгашьа ддырҵон – уи бзиан, аха нас изаҟәыҵи? – слазҵааит
аҵыхәтәан.
– Уи амацароума изҟәыҵыз! – лҳәеит нанду лгәы иалырсны. – Аԥсуара абӷа ԥырамҵәеи! Уажәы асасцәа дахьқәа
ҳҭазаргьы, рхәы рхианы инахартәаны, аҳәынҭқараа рыкрыфарҭақәа рҿы еиԥш, шәхамаҵ жәуы ҳәа ҳнарԥырҵуеит,
аӡәгьы илаԥш рыхӡамкәа! Уи ԥсыуароума?! Аҩы анаҳара
иахьаҟәыҵыз умбои! Уи ара уабдуи уареи шәҿоуп иахьыҟоу.
– Избан, нанду, ус зыҟарҵаз? – нанду леиҳа сгәы иалырсны слазҵааит.
– Избан?! Избан умбои, ари аколнхара аԥшьызгаз Аԥсны амацара аума, аҳәынҭқарра дуӡӡаҿы иахьабалак колнхараны иҟарҵеит, ажәларқәа зегьы шәи қашьи реиԥш,
ҳаилдырхырц. Уҵас, уқьабз, у-Аԥсуара аӡәыр хьаас имазма!
Ажәытәқәа дара ртәы ныҟәыргон, аха урҭ иаарыҵагылоз

385

аҿар акыр дзырбада, акыр дзырҳада – рыԥсҭазаара зегьы
колнхаран! Уабду «Аԥсуара, Аԥсуара» ҳәа баша хьаас имоума, уи ибоит иара ишьҭахь, ахьӡ аҳәарагьы ишаҟәыҵуа.
Аха ауи Анцәа иҟаимҵароуп! Аԥсуа Аԥсуара аницәыз, нас
уи дызусҭхода?!
Сӡыҩӡа ҳамҭакы стәан. Даду Аԥсуара шаҟа хьаас имоу
аҟара нандугьы ишлымоу здыруан, аха уажәы еиҳагьы
агәра згеит: хьаас акәым, ԥсыс илхоуп!
– Нанду, Аԥсуара ахьҭысҵаауаҿы иахьа исабҳәаз даара
схы иасырхәоит, – сҳәеит сара сгәы иахәаны. – Убри азы
ҭабуп ҳәа басҳәоит, даду аҭаацәа рҿы «ҭабуп» ҳәа еибырҳәаӡом иҳәахьеит аха.
– Нан Баҭа, Аԥсуа иоуп иҭҵаатәу, – даҽа хырхарҭак ахь
схьалырԥшит нанду. – Аԥсуа иҟазшьа анҭуҵаа, убри ауп
Аԥсуара. Дызусҭада аԥсуа? Аԥсуа иажәа ажәазар акәын, аԥсуа иԥсы бжьазар акәын, аԥсуа икрыфашьа ԥшӡазар акәын.
Убарҭқәа рыла акәын аԥсуа иаԥсуара злоудыруаз. Убарҭ
аҟазшьақәа рыла иааӡоу ауаҩы зегь реиҳа дҟәышуп, зегь
реиҳа ахара дыԥшуеит – убри иоуп иаԥсыуаҵәҟьоу...
Уи амш сара сзы мшы бзиахәк акәын: сыхгьы сазхәыцит,
асасгьы даҽа блак ала сихәаԥшуа сҟалеит, зегьы-зегь реиҳа
агәра згеит Аԥсуара адоуҳа шыӷәӷәоу.
Убри аламҭала ҳқыҭаҿы уск аҵыхәала сасцәақәак аан,
Аслан аҩныҟа имҩахигеит. Шьтәак шьны рхәы ҟарҵан,
адәаны абеседка аҵаҟа астолқәа ргыланы иладыртәеит. Ус
еиԥш аишәачарақәа иахьа избазма, саргьы сықәгьежьааны
амаҵ зуеит! Асасцәа анаҳҭоу аҩы шынаҳатәу усгьы даду
исирҵахьан – уи здыруан. Уажәы аҩгьы снаҳауеит, ҳасасцәагьы сылаԥш рхуп, аха дара ирыздырӡом, аӡәы ибоит
ҳәа иҟаӡам. Анкьа еиԥш, асаси аԥшәмеи еиҽырбо иауҟаху!
Сара сзы уи еиҳагьы еиӷьын: маӡала апатреҭҭыхра иаҩызан – сара избоит, дара сырбаӡом. Снарылаԥшызар, аӡәы
длаԥшықәысҵеит. Џьымшьык аақәиԥаан, ахы ниҿыҵакны
ҟәырҿ-ҟәырҿ-ҟәырҿҳәа иҿы иҭеигәон аҵыхәа аанҵәаанӡа.
Аџьымшьы ҳәа иҟоу ашьапы ашәпара снацәақәа ираҟароуп, имаҷсаҷны ҳәа иҟаӡам. Ихаԥыцқәагьы ӷәӷәақәак
ракәхарын, аматор еиԥш аус руан. Аџьымшьы ԥыҭк аус

386

аназиуы, сак анаша аақәхны длацҳан, иаанхаз уахь ирзеиԥшыз ачанах инаниҵеит. Ари избаз џьашьаны нанду сналахәыҭхәыҭны иласҳәоит.
– Ани аныда изҳаит, рыцҳа, – лҳәеит лара. – Игха иазҳәодаз, ҭынхада!
– Ианду ма абду дыҟаӡамзи?
– Урҭ уаҩ димаӡам, – лҳәеит нанду.
– Нас, дзааӡодаз?! – иџьашьаны слазҵааит.
– Аӡәыр диааӡозма! – лҳәеит нанду. – Дзааӡоз димазар,
акрыфашьа идмырҵози!
– Ух, рыцҳа! – сгәы даарыцҳанашьеит. – Нанду, бара дабабдыруеи ари?
– Дсыздырӡом, – лҳәеит, сызҵаарагьы џьамшьаӡакәа.
Сара сааршанхеит нанду илҳәаз.
– Нас, иан дшыҟам, ма иандуи иабдуи шыҟам иалбдырааи?!
– Урҭ ыҟазар, аԥсуаҵас дырмааӡози! – лҳәеит нанду.
– Мамзаргьы рылақәа хҩаны драаӡозма?
– Нанду илҳәаз ааџьасшьан, иаалырҟьашәа слазҵааит:
– Арҭ ачарауаа зегьы цәажәоит – аӡәгьы ӡырҩӡом, анкьагьы ус акәызма ишыҟаз?
Нанду дааԥышәарччан: – Анкьа аҟәышцәа маҷын азы,
урҭ анцәажәоз егьырҭ ӡырҩуан. Уажәы зегьы ҟәышцәоуп,
нас иӡырҩуада!
Ҳаицәажәара уаҳа иацымҵакәа нанду дцеит. Сара
сарччеит уи илҳәаз, нас сус инацысҵеит: аҵәцақәа сырҭәит, зегьы сылаԥш рхуп. Уажәраанӡа даҽаӡәгьы дрылскаахьан, уажәы уи сылаԥш наидсырхалеит. Уи иҿаҵа
асыӡбал иааӡаашьны иҿахьы ианҩеигоз, ахш ца дахәошәа, хәырпҳәа дахәаны иҿы инҭеиҵон. Уигьы иазмырхакәа инацәақәа ааиҿшьуа иааирбзон. Уи знык акәым,
ҩынтә акәым – иҿаҵа дҩахацыԥхьаӡа ус ҟаиҵон. Уажәы
рашыхла ичаԥаз акәтыжь ачанах ԥылгыдык аанихын,
хаԥыцла акәтыжь амхра дналагеит, иԥаҵа еиқәаҵәақәа
арашых сыӡбал рылатата. Ари анызба саршанхеит, уимоу
скьатеиах ԥнаҵәеит. Абри аамҭазы нанду, акы шәнацҳа,
нан, амла шәҽашәмыркын ҳәа асасцәа рахь ԥсышәак ҳәо

387

дрылсны дааиуан, данаасыдгыла, сџьашьаны дсазҵааит,
узырччозеи ҳәа.
– Ани асас бихәаԥши! – сҳәеит маӡалашәа. – Анигьы
аныда изҳама, иԥаҵақәа асыӡбал рылатата!
Нанду зны уахь днаԥшит, нас дааччан:
– Ани иан ҟадыџь ихәы наимҵаргыланы лыҩнусқәа
дырҿын, иаха лымазма, аколнхарахь дыццакуан, – лҳәеит,
иани лареи ҩнык еицыҩназшәа.
– Иаб дихыламԥшуаз, иан иаха лымамзаргьы, – сҳәахт,
урҭ рҭаацәаратә усқәа нанду лнапы ианызшәа.
– Иаб гәышьагьы ус акәын икрыфашьа шыҟаз, – лҳәеит
нанду, лылахь ааиқәҵаны. – Уи ихаҭа абыда изҳаит: иаб
ауаа андырӡуаз ддырӡит, рыцҳа.
Нанду илҳәаз сааршанхеит.
– Ауаа андырӡуаз бҳәоу?! – иааҭысҵааит иџьашьаны.
– Ауаа шԥадырӡуаз? Избан издырӡуаз?!
– Иахьбзиаз азы! – лҳәеит лара. – Аԥсуара рыԥсы ианарҭоз, уи ныҟәызгоз ауаа ҟәышқәа рыла нап адыркит: урҭ
аӡәаӡәала иаарылганы идырӡуан, ажәлар ираӷацәоуп ҳәа
адамыӷа рынҵаны.
Нанду илҳәаз ахлымӡаах еиҳагьы саршанхеит, уаанӡа
ԥыҭчыҭқәак шсаҳахьазгьы.
– Изусҭадаз урҭ зырӡуаз? – сышанхара саалҵны слазҵааит.
– Ҳаӷацәа роуми! – лҳәеит лара. – Усҟан урҭ ус акәын
ишҳабашьуаз: дара ракәын ахысра азин змаз, ҳара иҳамаӡамызт. Уажә еиԥш акәзар, ҳахьгьы ҳахьчон, ҳ-Аԥсуарагьы еиқәҳархон. Убри арыцҳара иахҟьаны ирацәоуп аныда,
абыда изызҳаз, урҭ рыԥсҭазаара ҿаҟәаны иаанымхеи, уажәы
шәара урҭқәа џьашәшьоит! – лҳәан, дсыдҵны лҿыналхеит.
Сара аказы слазҵаар сҭаххан, аха дысзымӡырҩӡеит: – Уара
аҩы наҳала, убри ауп унапы иану! – лҳәан, дцеит. Нанду
илҳәазгьы, лцашьагьы аасгәамԥхеит, аха сагьаадырхәыцит. Асасцәеи аԥшәмацәеи реиҽырбара анеиԥҟьа акәзаап
арҭқәа аныҟалаз! Уажәы сара скылԥшны сырзыԥшуеит,
арахь дара уи рбаӡом! Уи ауп нанду илгәамԥхазгьы. Аа,
ҳахькылсыз!

388

Сыбла даахгылеит аколнхарахь иццакуаз ҳасас иан «ҟадыџь». Иаб «гәышьагьы»! Ихьоухьууа сгәы иалан «ауаа
андырӡуаз» идырӡыз «ажәлар раӷацәа». Абарҭқәа роуп
ҳ-Аԥсуара зҿаҟәаз. Ус анакәха, дадугьы, нандугьы, саргьы
ҳхықәкы иашоуп – Аԥсуара ҳацхрааpoyn.
Ианвар 2002 ш.
АНХАҨИ АҲӘЫНҬҚАРИ
(Аиҿцәажәара)
Баҭал: Даду, ишубо еиԥш, каамеҭгьы ҟамлаӡакәа, харзамангьы ҟамлакәа, ашьшьыҳәа XXI ашәышықәса ҳҭалеит.
Даду: Шәадысныҳәалоит уи ашәышықәсазы Аԥсни аԥсуареи ныҟәызгараны иҟоу абиԥарақәа, уқәлацәагьы уаргьы
аԥхьа шәнаргыланы!
Баҭал: Сҩызцәа рыхьӡала ҭабуп ҳәа уасҳәоит! Аха ҳара
макьана иҳаздыруам уи закәхараны иҟоу, уи здыруа уара
уоуп, избанзар, XX ашәышықәса абзиагьы ацәгьагьы уалаԥшны иубеит-иуаҳаит, убри иунаҭаз аԥышәа уаназхәыцуа, хымԥада, иахьатәи абиԥара иҳабжьоугарц иуҭаху рацәоуп, саргьы сынтәа ашкол салгоит, уабжьажәага сазхәыцлар сҭахуп.
Даду: Шәара шәзы аҳәатәы шԥасымам! Иҳаҩсыз ашәы­
шықәса аӷьырак аҩсҭаацәеи аџьнышцәеи иртәын. Урҭ ааибуа иҟазма, ишеибафоз, иқәеибагеит, аха анхаҩыжәларгьы рыбжьыԥсааит. Иахьа Анцәа иаҳзааигеит ахақәиҭра,
ҳлахьынҵа ҳнапаҿы иҟоуп. Ҳара ишаҳҭаху еиҿаҳкаауеит. Аус злоу уи шаҟа ҟәышрыла еиҿаҳкаауоуп. Аха ауаҩы
иҟазшьа акалашәа иҟоуп: дыкҿацаланы дахьынӡаумоу
– дҟәышуп, ахақәиҭразы дықәԥоит, знык схы сақәиҭхар
сшынхаша-сшынҵыша ҳәа ҟәышрыла дхәыцуеит. Аха нас,
ахақәиҭра аниоулак, дҵызҟьахашәа дҟалоит. Убри ҳахьуашәа збоит иахьа, аха ус ҳмыхьроуп – уи бзамыҟәроуп.
Баҭал: Ԥааимбарҵасоуп, даду, ушԥаҳацәажәо!
Даду: Уҽумыргаӡар аԥсҭазаара зегьы унарбоит. Усҟан
ма уаҩысҭаахоит, уџьнышхоит, ма уԥааимбархоит. Сара

389

аԥсҭазаара иснарбаз абри ауп: ахәыҷы дызмааӡац – ахәыҷы
игәыблра закәу издырӡом – ласбакгьы аӡәы далахәмархьеит, аха уи акәым; ашәаԥыџьаԥ змааӡац аԥсабара закәу издырӡом – ауадаҿы ирааӡо акәым зыӡбахә сымоу. Адгьыл
иқәаамрыхырц аҳәынҭқар – анхаҩы дизеилкааӡом, аҭахызар уи дҳәынҭқар дузааит, ддуӡазааит...
Уажәнатә абарҭқәа жәдыруазар сҭахуп.
Баҭал: Хымԥада урҭ уаҩы дзызхәыцша роуп, аха еиҳа
иаартны иуҳәар сҭахын имҩақәҵагоу алабжьагажәақәак.
Даду: Азҵаара ииашаны исуҭеит: аус ахьыҟоу аус аҿоуп!
Уҩызцәагьы уаргьы ишәабжьызгоит: ажәлар рымаҵ жәурц
шәҭахызар, раԥхьа иргыланы ижәдыруазароуп адунеи еибаркны измоу дызусҭоу. Анцәа Адунеи аниша, ауаҩы Адгьыл аҿы дынирхеит, ахьӡгьы ахьымӡӷгьы уара иудысҵоит,
унха-унҵы, уара уоуп иаԥшәымоу иҳәеит. Ашьҭахьшәоуп
уи анхаҩы ҳәа ахьӡ аниоуз. Убриалоуп Адгьыл аҿы ауаатәыҩса рыҿиара ишалагаз. Нас ишааиуаз аҳәынҭқарра
ҟалеит, уи дахагылеит аҳәынҭқар. Аха урҭгьы Анхаҩы илоуп рыԥсы шҭаз: аҳәынҭқарра рыфатә-рыжәтә иныҟәызгоз
Анхаҩы иакәын; аҳәынҭқарцәа ргәы ааизынхар, абџьар
кны еибашьуаз, анхацәа ракәын, иҭахозгьы дара ракәын.
Аҳәынҭқар хыхь дықәтәан дырзыԥшуан. Ус-ус ишааиуаз
Анхаҩы дырхашҭит. Уигьы акәындаз, анхацәа ршьала аиааира згаз аҳәынҭқар Генералиссимус ҳәа ачын дуӡӡа наганы
ирҭеит, уара уоуп аиааира згаз рҳәеит. Иаргьы дыџьнышмзи, ус шакәмыз шидыруазгьы, ишәҳәо иашоуп иҳәеит, ҭабуп ҳәагьы реимҳәеит. Уигьы акәым, аҳәынҭқар даалаган,
Анхаҩы Анцәа ииҭаз адгьыл имихит, ари аҳәынҭқарра
иатәуп иҳәеит; ақәаарыхра азин шәысҭоит, аха иаашәрыхуа
зегьы аҳәынҭқарра иашәҭоит, иҳәеит. Избан, ҳзыхҟьазеи
зҳәаз џьаҳанымҟа идәықәиҵеит, иаанхаз тәцәан, иаадрыхуаз аҳәынҭқарра иарҭон, ус иҟан аҳәынҭқар дуӡӡа дыҩхаззала дцаанӡа. Уи ашьҭахь Анхаҩы, оҳ, гәышьа ҳәа маҷк
иԥсы ааивигашәа иуит, аха уаҳа иҽизеиҵымхкәа дыԥҽны
дыҟан. Ардәына быжь-ашәак здыруан, аха ахьыжь схы ианықәс рыбыжьбагьы схашҭит аҳәеит. Анхаҩгьы убас ихьит.
Уи ихадыршҭит Адгьыл аҿы дшаԥшәымаз, уажәгьы уи дтәу

390

џьишьоит – убасҟак дԥырҽит. Иԥҽу ауаҩы дгаӡоушәагьы
дҟалоит. Maп, дгаӡаҵәҟьаны акәӡам, адунеи ауаатәыҩса ныҟәызго дышԥагаӡоу, аха дзинданы дшыҟаз данаанха
дгаӡазшәа дҟалеит.
Баҭал: Даду, нас, Анхаҩы ус мацара дыҟазаауама?!
Даду: Иахьа XXI ашәышықәса ҳҭалеит. Ари ашәышықәса Анцәа ауаа ҟәышқәа рнапы ианиҵоит. Уажәшьҭоуп аус
аныҟоу! Уи аус шәара шәоуп знапы иану. Сара ишәабжьызгоит Анхаҩы ила шәыԥсҭазаара ашьаҭа шәкырц. Уи деилкаатәуп! Уи деилышәкаарц азы шәивагыланы нхаҩҵас шәицынха, иџьабаа еилышәкаа, игәаҵа шәҭаԥшны игәашәҭ
уи ихьӡи ихьымӡӷи, Анхаҩы аҭаарых бзиа ибоит, насгьы,
аҳәынҭқар иеиԥш, дурҽхәаргьы иҭахуп, ус анакәха, адунеитәи аԥсҭазаара иара ила ишьақәгылоу, аҳәынҭқаррагьы ныҟәызго иара шиакәу агәра ишәырга – уи иара игәы
иахәоит. Убарҭқәа рышьҭахь азин шәымоуп аҳәынҭқарра
маҵурахьы анеира. Аха уа шәахьнеиуа «Бзиала шәаабеит!»
ҳәа аӡәгьы дышәԥылаӡом. Уаҟа рҭыԥқәа ылхны иҭәы-иԥха итәоуп Анхаҩы дызхашҭхьоу, аха иахьа «анапхгара»
изҭо амаҵурауаа. Урҭгьы ирыздырӡом аԥсҭазаара Анхаҩы
ила ишышьақәгылоу! Хыхь аиҳабыраҿгьы итәами, дара
рыла иалаго џьыршьоит аԥсҭазаара. Ашә иаалагыланы:
«Шәабантәиаауеи, насгьы ишәҭахузеи?» ҳәа рҽырзажәны
ишәазҵаауеит, рҳәынҭқарра мчы рыбжьы ианыԥшуа. Аха
шәаргьы, шәшәарахны ала шәшаанамцаз рдырратәы, ачынуаҩ ибжьы шәхаҵаны: «Анхаҩ иҟынтә ҳаауеит, уи дзыԥсоу ала хылаԥшра изааурц хыхь ҳхалоит, шәнаскьа!» ҳәа
рашәҳәа. Урҭ ирмаҳаӡацт ас еиԥш ҿырҭәыла ацәажәара:
ишәаны, шәеилыркаазшәа ҟарҵоит, ашәқәагьы ҟьаҟьаӡа
ишәзаадыртуеит. Урҭ гаӡаӡам, иршәазар, ранацәагьы рабацәагьы ргәалашәоит. Анхаҩы ида ишмаҭәамгьы рхаҿы иааиуеит.
Абасала, ҽыҳәҵәыла шәхаланы ахылаԥшцәа рҭыԥ аанышәкылеит. Уажәшьҭа аус злоу, уаҟагьы ҿыӷәӷәала шәцәажәартә, Анхаҩы ибӷа шәымазароуп, уи ихылаԥшра
шәазхиазароуп. Ус-ус шәышнеиуа, ажәлар шәыргәаԥханы,
аҳәынҭқар иҭыԥ шәырҭаргьы ауеит.

391

Баҭал: Усҵәҟьоу?!
Даду: Изџьоушьеи, Аҳәынҭқар дҳәынҭқарны дмиӡеит!
Уара уӡырҩла, уҳәынҭқархар аус шутәу сара иуасҳәоит. Хадара змоу аус ииашаны напаркроуп.
Баҭал: Иаҳҳәап, сара сҳәынҭқархеит. Нас аусура нап
шԥасыркуеи, исабжьоугои?
Даду: Аҳәынҭқар даналырхлак, ламысла шәымаҵ шызуа ҳәа ижәлар рҿаԥхьа Аҭоуба ҟаиҵоит. Ус иҟоуп иахьа,
сҳәынҭқаруп ҳәа ихы иԥызараны дҟамларц азы. Сара арра
саныҟаз сыԥсадгьыл хаҵарыла ишысыхьчо ҳәа Ҭоуба зухьан,
издыруеит уи закәу. «Сара, Анхаҩы иԥа, иахьа Аҳәынҭқарра санахагыла, Ҭоуба зуеит Анхаҩы игәы шынсмырхо, уи
имаҵ шызуа ала...» ҳәа уалагозароуп уҭоуба. Убасҟан ауп
ажәлар угәра анырго, уаргьы уажәшьҭа хьаҵшьа умаӡам,
Анхаҩы ихаҭа иуҳәаз иаҳаит, ажәлар шаҳаҭуп.
Баҭал: Иуҳәаз еилыскааит, сҩызцәа рҿынӡа хымԥада
инасыгӡоит абжьагара иаҳзыҟоуҵаз.
Даду: Еиҭасҳәахуеит: Аԥсҭазаара Анхаҩы ила иалагоит – уи ҵыхәаԥҵәара амаӡам. Убри жәдыруаз шәара XXI
ашәышықәсақәа абиԥара, уи ззеилымкаауа идеилшәыркаа.
Убасҟан ауп Аԥсни Аԥсуареи анеиқәшәырхо. Илԥха шәымазааит хыхь иқәтәоу Анцәа ду! Рылԥха шәымазааит Аԥсны иахылаԥшхәу абыжьныҳәак!
АԤСУА ИҞАЗШЬА
Ҽнак дадуи Дикрани еизарак ахьтә ихынҳәны ишаауаз, аҩныҟа имҩахыҵит. Ҭагаланшьҭахьын, амшгьы цәгьан.
Нанду рхәы аацәырылган, илахатәеит.
– Иахьа ҩыжәра иаамҭоуп, ҳаццакӡом, ҵәыцақәак
аажәып, ҳазхарагьы ҳаицәажәап, – иҳәеит даду, Анцәа
улԥха ҳаҭ ҳәа акака анырк ашьҭахь, абжьааԥны рхәы ианахатәоу иццакуа џьушьап! Уигьы акәым, хышықәса еицҭакыз аҳәсақәа анеицрыҵуаз амҩаду аҿы х-сааҭк еицәажәон ҳәа, «ҳазхара ҳаицәажәап» иҳәеит, иахьак ишеицугьы.

392

Сара аҩы снаҳауеит, рымаҵ зуеит, дара ажәытә-аҿатә
ирылацәажәоит. Анкьа арра ианеицыз атәы шԥарымҳәахуа, џьара акы аарцәыбжьахаргьы, сара иргәаласыршәауеит. Нас иаабжьаршәны ҵәыцак шьҭырхуеит. Ус сныҳәаҿагьы ркит, фырхаҵарак ҟазҵаз аӡәы иеиԥш исыхцәажәеит: зегьы еиханы агаҿахь ианцо, сара Аҟәантә ақыҭахь
сшааз, ақалақьуаа ирхашҭхьоу Аԥсуара шҭысҵаауа уҳәа
сдырҽхәаӡеит, абри дызусҭада уҳәартә! Сныҳәаҿа анырк
ашьҭахь Дикран дсазҵааит:
– Уара Баҭал, Аԥсуара ҭуҵаауеит, уабду Кан иоуп рҵаҩыс
иумоу, аха иара ихаҭа иаԥсуара ҭуҵаахьоу?
Дикран дԥышәарччаноуп дышсазҵааз, сара уи маҷк
агәҽанызаара ааснаҭеит.
– Даду иаԥсуароуп, иарбан уаҳа иҭысҵаауа?! – сҳәеит
сара, лафны иҳәазар сгәахәын.
– Ус акәхап, аха иара ихашҭхьоу хҭыск уасҳәоит, нас еилукаауеит изхысҳәааз, – иҳәан, дадугьы днаизыԥшит.
– О-о, уи ҳамҭа духоит сара сзы! – Дикран игәалаҟара
еиҳагьы иаасырбзиеит.
Аха даду игәы иаанагаз здырхуада, гәҽанызаарак ааиоуит.
– Иуаҭәам џьара лафк умҳәааит! – игәиҽаниҵеит заа. Уи
ииҳәаз Дикран игәамԥхеит:
– Ҟоҳ, ахәыҷы исаҭәам алаф шԥаиасҳәо! – иаҽԥниҳәеит
иара. –Аԥсуа иҟазшьоуп иасҳәо – иҭиҵаауа Аԥсуараҿы акы
ихәауазар ҳәа ауми!
Дикран ииҳәаз еиҳагьы сгәы аархыҭхыҭит.
– Ԥасатәи аибашьра ду анеилгаз ашьҭахь акәын, – иҳәеит Дикран. – Ҳқыҭа аҵеицәа уаашәҩык рҿынӡа аибашьра
иахәларыжьыз рахьынтә реиҳараҩык зымааӡеит. Иаазгьы,
рыԥсы ааргеит аҟароуп, еилаԥыххаа иҟан. Урҭ дреиуан
Бачыр-иԥа Колиагьы: уи изшьапык адырдхы амаӡамызт, алаба ицырхырааны акәын дышныҟәоз. Ус дшыҟазгьы
анхара-анҵыраҿы аӡәы ишьҭахь дгыломызт – убас дынхаҩын. Колиа иуаҩыбжара гәаҭаны имхы лаҵаны ирҭалон.
Кан уӷәк ацә ааӡаны иман – адомбеиқәа! Усҟан ухатә ацә
умазар ҟаломызт азы аколнхара иахыԥхьаӡаланы иман.
Ҽнак Колиа диҳәеит уцәқәа руаара сыҭ ҳәа.

393

– Руаара акәым, схаҭа сумыцхраауеи! – иҳәан, Кан ицә­
қәа иманы дцан, имхы лаҵаны ииҭеит.
Анхацәа рҿы аицхыраара еснагь иҟан: ацәаӷәара аума,
арашәара аума – уааҳә уны еицхыраауан, аха Кан ауааҳәцәа дрылагыланы, мамзаргьы иахьа сара сицхраап,
уаҵәы иара ҳәа акәымкәа, аибашьра далҵны иԥсы иманы дааит, дуаҩыбжоуп, сицхраап ҳәоуп гәҭакыс имаз. Уи
Колиагьы идыруан. Насгьы урҭ еигәылацәам, еиуацәам,
еигәыцхәцәам, Колиа ҳқыҭа анаӡара дынхоит, ҳара, иубоит, аӡара ҳаҟоуп. Кан ицхыраара Колиа игәылацәагьы
ргәы иахәеит, иҭабуп, ҳара иҳалымшаз уара нахьхьынтәи
уааны иулшеит ҳәа иарҳәеит. Адырҩашықәсангьы имхы
лаҵаны ииҭеит.
Ахышықәса рзы Колиа аколнхара хынтәаҩыс дҟарҵеит.
Ус анхарагьы аарыдгылеит.
Колиа дзықәгәыӷуа Кан иоуп, дәыԥсшәак аасҳәап, иара
усгьы мап сцәикӡом ҳәа дыҟоуп, еиҳараӡак уажәы, аколнхара хантәаҩыс даныҟарҵа мап шԥаицәикуеи! Уажәраанӡа Кани иареи еиҟаран, аха уажәы Колиа анхацәа зегьы
дырхадоуп! Ус анакәха, уаҵәы Кан ихаҭа уск иманы Колиа
днаидгылашт: «Уара уоуп сзықәгәыӷуа, уда ԥсыхәа сымам!»
– ҳәа. Ус ауп ишыҟоу, анапи анапи еибаӡәӡәоит! Абас еиԥш
агәыӷра иманы Колиа Кан днаидгылеит, мап шицәимкуа
ихы агәра аиргахьеит.
– Абааԥс, Кан, уда ԥсыхәа сымаӡам, сынтәагьы уа уоуп
сзықәгәыӷуа! – иҳәан Колиа, Иналаа реиԥш, акыркырҳәа
дааччеит, Кан диргәыбзыӷырц акәхап.
Кан даахәыц-хәыцит. Уи Колиа игәы иҭоу зегьы ихиҿы
ианибаалоит.
– Сара уажәраанӡа сзыцхыраауаз сҩыза анхаҩы иакәын,
– иҳәеит Кан иҽырҟасаны, – аколнхара ахантәаҩы иакәӡамызт.
Еиҭах дыччеит Колиа.
– Уажәоуп еиҳагьы уансыцхрааша: ашьыжь сындәылҵуеит, уахазны саауеит, сынхауа-сынҵуа сабаҟоу! – иҳәеит Колиа игәы ҭыӷьӷьаа. – Абааԥс, Кан, уда ԥсыхәа сымаҵәҟьам,
арахь уара алаф сылухуеит!

394

Кан игәеиҭеит Колиа уажәтәи иччашьа, Иналаа реиԥш
акәымкәа, қәаҵа аамсҭак дыччазшәа акәын ихьырвырӡа
ишыҟаз.
– Ацәқәа уҭахызар иусҭоит, унхаҩуп, сынхаҩуп – ҳаицхыраароуп, аха сара снеины аколнхара ахантәаҩы имхы
сзыцәаӷәом, угәы иалоумырсын, – иҳәеит Кан иаахҵәаны. – Сабду ихаан рқыҭа зегьы зхьыԥшыз Маанаа мап
рцәикхьан, саб иҟазшьагьы ус акәын ишыҟаз. Сара урҭ
ирхылҵшьҭроу соуп.
Дикран иажәа далгаанӡа ахы ахьхаз сзеилкаауамызт, аха
уажәшьҭа иауеилысымкаауаз!
– Ари исҳәаз Кан иԥагьара акәӡам, абас иҟоуп аԥсуа
иҟазшьа, – иҳәеит Дикран аҵыхәтәан. – Ҟазшьа змамыз
аҟьалаԥалақәа ҳалаҳан, ҳаԥхасҭартәит акәымзар, аԥсуа
агәыр аҵа дкылԥшны акәын ихы шымҩаԥигоз!
Ҳамҭакы ҭынчран, иҳаҳаз ажәабжь дасу ҳтәала ҳазхәыцуан.
Абасҟак ажәа анахуҳәаа, иаҳныҳәап ҳ-Аԥсуара! – иҳәан,
иаҵәца аақәихит даду. – «ҳ-Аԥсуара Анцәа иумырӡын!»
ҳҳәоит, аха уи ҳнапаҿоуп иахьыҟоу, убарҭ иуҳәаз рылоуп
излеибаркугьы, урҭ анҳарӡ, ҳаӡуеит ҳхаҭагьы. Ҳаӡуеит ахьӡми, адәы ҳақәзаауеит аҵәызқьҳәа аҩы ыжәуа, ҳазхара ҳзыржәуа рҿы ҳмаҵуцәоуп. Аха усҟан иабаҟоу ҳ-Аԥсуара?!
– Уи Анцәа иумҳәан! – даду ииҳәаз хьааганы инациҵеит
Дикран.
Даараӡа иныҳәаныԥхьаны раҵәцақәа аныржә ашьҭахь,
дадугьы Дикрангьы уажәраанӡатәи реицәажәара инацырҵеит, сара аколнхара ахантәаҩы иакәын сзызхәыцуаз.
– Нас, уи ашықәсан Колиа имхы изылазҵада? – схәыцра
саалҵны сразҵааит. Исҳәаз иарччеит рҩыџьагьы.
Аколнхара ахантәаҩы имхы лаҵамкәа ишԥаҟалоз
– ҽнактәи усымзи! – иҳәеит Дикран.
– Нас, урҭ изылазҵаз аԥсыуааӡами?! – иџьашьаны сиазҵаахт.
– Ишԥаԥсыуамыз, аха урҭ, ҽԥныҳәа змамыз иашьцәеи
игәылацәеи роуп ицхрааз. Кан ацәқәа анриҭа, мап кышьас
ирымахзи! Ус иҟоуп аԥсуа иҟазшьа.

395

Ҳамҭакы сазхәыцуан исаҳаз ажәабжь: сизхәыцуан даду,
сизхәыцуан Колиа, сазхәыцуан Аԥсуара. «Аԥсуара уҳәеит
ҳәа, шаҟа иԥагьоузеи, насгьы шаҟа иԥшӡоузеи уи аԥагьарала!» – сгәы иааҭысҳәааит сара. Уигьы сара сзы иҿыцын.
Март 2001 ш.
АԤСУАҴАС АҨЫЖӘРА
Аԥхыӡ бааԥс анызбаз ашьҭахь акәын. Уи ԥхыӡ шанан!
Уажәшьҭа аӡәы аҩы ыжәны дшызбалак, аҟәҟәа ихоушәа
сгәы иабо салагеит. Сшааиуаз, арыжәтә убас гәыхшәарҭас
искит, ахаан ҵәыцак-ҩаҵәцак иреиҳаны изжәрым ҳәа сыӡбеит. Иара акы-ҩба ҳәа иҟоугьы сеилаҳаны акәӡам, ныҳәакныԥхьак аан, ҵасым ҳәа ишысдыркуа здыруеит азоуп.
Есышықәса еиԥш, уи аухагьы саниз амш сыдырныҳәалон. Уи иазкны шәишәи рбаӷъ дук сзыршьит. Даду, ихылԥа
ааихыхны, иахьа шәишәик ҳҽалаҳагӡоит, аха ҳаԥхьаҟа
ашьтәақәа кажьны изаҳшьыртә аҵара ду иҵо, ахьӡ-аԥша иоуа иҳәан, дныҳәаныԥхьеит... Нанду уи аҟаҵаразы
дыпрофессоруп: лҭаца Хьҵыс длыцырхырааны, аӡыршы иааҭшьуа ихәылылхын, амца иахырҟьаны, арҳәарах
аӷрыхны, иӡәӡәа-иҳәҳәа, ачуан инҭаҵаны илжәит. Нас
иааҭыганы саан дук иланылҵан, даду ашьтәа анеиҿихуа
еиԥш, ҟәартәрацыԥхьаӡа ахырсҭҳәа аҳәызба лаарханы
иаахыҵәҵәо, ҟазарыла aиҿыxpa дналагеит. Сара стәаны
слыхәаԥшуеит. Уажәада иаузымбацыз – иагьараан акәты
анеиҿылхуазгьы збахьан: амахақәеи амҵәыжәҩакәеи
инҿакны ианааҿылхлак, аҳәызба ашԥы ахы илықәырххны длахан, асендыс ажьышәа надкыланы иамылхуан.
Сара уи бзиа избон аҟнытә, нанду сылзыԥшуеит уажәыушьҭан асендыс анбамылхуеи ҳәа. Аха баша сыԥшын:
ашәишәи xәҭa-хәҭа еиҿыхны асаан иланылҵеит, асендыс
амымхӡакәа. Ари џьашьаны санлазҵаа, нанду илдырит
иҟалаз шысзымдыруаз.
– Ашәишәи асендыс амаӡам, нан, – лҳәеит лара, маҷк дааԥышәарччашәа, – акәтоуп асендыс змоу.

396

– Нанду илҳәаз сааршанхеит, аха гәыҩбаракгьы аасоуит:
«Ус акәҵәҟьоу, дысхыхәмароу?»
– Ашәишәигьы ԥсаатәми, асендыс шԥамам?! – иџьашьаны слазҵааит.
– Аиеи, нан, ашәишәи, акәты еиԥш, асендыс амаӡам,
– лҳәеит нанду, еиҿылхыз ахәҭақәа акәац зықәԥырҟҟауа
амжәатә қыдсаҟәа хәыҷы иқәкны еиҩыҵәҵәо. Уи дызҿыз
данаалга, зегьы асаан иланҵаны инықәлыргылеит. Нас чанахк аҿы арашыхи аџьыкҵәаҵәеи неилалҵан, ашәишәи
злалжәыз атәангьы маҷк налалҭәан, иааилалыршьшьит.
Уи аилыршьшь ашәишәижь иналалҭәан, асаан аҿы иааилырхны, аџьықәреи анырԥшуа еиԥш, асаан ианырԥаны
аилыршәшәара дналагеиг. Аилыршьшь зегьы ашәишәижь
иахьшьны иҟалаанӡа аилыршәшәара даҿын. Абасала,
арашыхи аџьыкҵәаҵәеи идырганы, афҩы хаа лаҳалаҳауа
ичаԥаны инықәлыргылеит.
Ауха аныҳәа ҳаман. Ac еиԥшқәа раан агәылацәагьы аӡәык-ҩыџьак ҳаарыԥхьалон, аха уи ауха усгьы уаҩ
дҳақәымшәеит: чароу, ԥсхәроу џьара иахнагеит. Даду уи
маҷкгьы иааигәамԥхеит: аныҳәа – ныҳәоуп, ихәыҷы-иду,
ҵәыцақәакгьы ижәыр иҭаххоит, аха ицызжәуа даныҟамло
ихала ижәуама, арахь Аслани сареи ҳауп хацәас иҟоу! Абри
аамҭазы, ҳгәы иҭамкәа, ҳхы иҭамкәа, ажыжәсыжәҳәа Аҟәаагьы Гәдоуҭаагьы еишьҭагыланы агәара иааҭалеит. Ҳгәырӷьеит зегьы: «Унан, шәан дшәыкәыхшоуп!» – лҳәеит нанду. Сара сыҩны сырԥылеит. Даду иԥаҵа далаччо дгылан,
дырзыԥшуа. Абасала, сиира амш, иубилеик еиԥш, аҽаарҭбааит. Схылԥа аҵыс ҭаҳәуан, иагьҭыԥраауамызт.
«Асасцәагьы» напҭацәы иаауазма, нандуи дареи ааицхыраан, ишахәҭаз еиԥш аныҳәа еишәа-чара дырхиеит.
Даду дҩагылан, синыҳәеит-синыԥхьеит, агәабзиареи,
аҵарадырреи, аманшәалареи дырмеигӡакәа исзеиӷьеишьеит. Еикәшаны игылаз зегьы «амин!» рҳәеит, еиҭасыдырныҳәалеит сиира амшныҳәа. Абасала, актәи ахәҭа ҳалгеит. Уажәы аныҳәа ишәа-чара ишахәҭоу имҩаԥгатәуп. Уи
аныҟамла, даду игәаанагарала, аныҳәа хаҭәааны изыҟалаӡом, ибжамҽамхоит. Даҽакала иуҳәозар, крыфара ма-

397

царахоит. Агәылацәа аӡәы дҳақәшәар – даду уи ҭамадас
дҟаиҵон... Итәаз дааҳалаԥшын, саб илаԥш наидирхалеит
– дреиҳабын азы, аха уи сара сныҳәара налкааны икуамызт азы (уи хадара змаз ныҳәаҿан) илаԥш неицәиган, Беслан диазҵааит:
– Уаха уцауоу, уаангылуоу?
– Сцоит.
– Ус анакәха, ижәыр ҟалаӡом – аԥсҟы икуп.
Даду дааиԥхьхәыцын (уажәшьҭа иара икыр акәхоит),
аҵәца аақәхны Аамҭа дақәныҳәеит: аҳәынҭқарра аҿынтә
анхаҩы игәы ҭынчны дынхартә-дынҵыртә аамҭа бзиа
ҟало, аԥсабара аҿынтә иаарыхра иԥылартә аамҭа бзиа
ҟало иҳәан, сасцәақәак ҳҭазар еиԥш, инарҭбааны дныҳәаны ижәит. Уи иаанагоз аҭамада иусқәа рынагӡара ихы иадиҵеит. Еиҳабырала еибарԥшны уи аныҳәара ркит зегьы,
сара сыда: сара аҵәца хәыҷала акы зжәхьан, уи иазсырхеит
– нандуи сареи ус ауп ҳҩыжәшьа шыҟоу.
– Баҭал, аамҭа уақәныҳәа, – иҳәеит даду, ихы аасы­
қәикын. – Сынтәа Аамҭа иаҳнаҭаз ҳаарыхраҿы уаргьы уааԥсара алоуп, – аа, ҳаишәа-чара зырԥшӡо иароуп! Ҭабуп,
Аамҭа, уахьҳзылԥхаз ҳәаны ижә.
Даду снаизыԥшит, ҿымҭӡакәа. Уи иҿаԥшылара иаҳәон
лафны ишимҳәаз. Нандугьы сналзыԥшит, аха уигьы егь­
лым­ҳәеит. Егьырҭ зегьы рыхқәа рықәыжь акрыфара иаҿын.
– Изжәуам, даду, исҭахым, – сҳәеит аҵыхәтәан.
Даду маҷк дааԥышәарччан:
– «Исҭахым» захьӡуи, асаҭлашь ыф ҳәа уасҳәама, аҩы
ыжә ҳәоуп исҳәаз!
Иааџьасшьеит даду иҟазшьа, уажәада ус иҳәо смаҳацызт. Еиҳагьы иџьасшьеит нанду акгьы ахьахылымҳәааз. Уи
зны-зынла сара дсыдгыланы акы налҳәалон, аха уажәы
«ааигьы» лымҳәаӡеит, «мапгьы» лымҳәеит. Уахь ԥгылара
анысмоу схы сахәарц сыӡбеит.
– Даду, иуҳәо сзеилкаауам, – сҳәеит сара, – арыжәтә ауаҩы иԥырхагоуп, дашьцылар иҽеим шәҳәоит, уи саргьы
избоит ауаа иахьынзарԥырхагоу, нас, исԥырхагоу зсыдуцалои, арахь схаҭагьы исҭахӡам ажәра?

398

Даду сыҽԥныҳәа аҭак ҟамҵаӡакәа даахәыцхәыцит, нас
даасзыԥшын:
– Заҟа шықәса ухыҵуеи?
– Жәаф.
– Нас, арыжәтә уаҳа иужәырц угәы иҭаӡами?
Ac еиԥш хаха азҵаара ансиҭа, исҳәара сақәымшәо саалакҩакит.
– Сыздыруам, – сҳәеит, сылакҩакра уаҳа сзалымҵыкәа.
– Зны санадыршьыз аахыс сгәахшәаны сыҟоуп.
– Уара узусҭада?
– Узусҭада шԥа, сара сара соуми – Баҭал, – сҳәан, сааччеит: «Даду ихьи, уаха сԥишәарц иаԥшьеигама?!» – сгәы иааҭысҳәааит.
– Иухьӡуи ҳәа сузымҵааӡеит, узусҭада, милаҭс узеиуада
ҳәоуп сызуазҵааз!
– Саԥсыуами, – сҳәеит сааԥхашьаԥхаҵашәа.
– Уԥхашьаԥхаҵо акәым, уи уазгәдуноуп ишуҳәаша! Уаԥсыуазар – арыжәтә ужәуазароуп, уаҵәца ықәхи! – иаасыдирӷәӷәалеит даду. Еиҭах аӡәгьы акы ахимҳәааит, зегь реиҳа сзықәгәыӷуаз нанду лакәзар, уигьы еиҭах егьылҳәом.
Еибыҳәаны иҟоушәа! Ус анакәха, даду ииашоуп ииҳәо,
ара акыҟоуп сгәахәын, аҵәца аақәхны, даду узықәныҳәаз
Аамҭа алԥха ҳамазааит сҳәан, ижәны инықәсыргылеит.
Сашьыргьы сашьааит, ҽԥныҳәа сымам!
– Аԥсуа хаҵа абасоуп аҩы шижәуа, уажәшьҭа акрыфала,
иҳәан даду, иаргьы икрыфара инациҵеит.
Бжа-бжа ҳчахьан еиԥш, даду ныҳәаҿак икырц иаҵәца
данааха, саб уи днеиԥыҩлан, нандугьы иаргьы рныҳәаҿа
икит – ҵәыцак ала.
– Уигьы бзиоуп! – иҳәан даду, иамамкыкәа иҽааникылеит. Ари зегьы иркит. Сара маҷк саалакҩакын, аха мап скыр
ԥхашьаран аҟнытә, аҵәца аақәхны сҩагылеит.
– Дадуи нандуи, Анцәа шәиныҳәааит! – сҳәеит сҽырҟасаны. – Агәабзиара шәымазааит, ҽаанбзиала Анцәа
шәнаишьҭааит! – абас сажәа ҭлапҟа ркьаҿны, саҵәца
ыжәны инықәсыргылеит. Уажәы мчыла акәым, исгәарԥханоуп ишызжәыз. Сгәалаҟарагьы иҵегьы иаабзиахеит.

399

Аҵыхәтәан даду аҵәца аақәихын нанду диныҳәеит, ҳаргьы
ҭабуп ҳәа ҳаиҳәеит.
Абас, сасцәақәак ҳҭоушәа, ҳаибаныҳәеит: аҭацацәа хазы
иныҳәеит, аишьцәа – хазы, ажьрацәара иҳәан, хазы икит.
Уаанӡа зыԥсадгьыл зхы ақәызҵаз ҳәа иналкааны икхьан.
Аҵыхәтәан даду аҵәца аақәихын, уаҵәтәи амш зымшу
аҿар шәныҳәазааит иҳәан, имаҭацәа инаҳадкыланы аҿар
дрықәныҳәеит. Иныҳәара анхиркәшоз иаҵәца нықәыргыланы ихы аасықәикын:
– Мап-чап уҳәан, аха пату ақәҵаны иужәит, – иҳәан,
сааирҽхәеит. – Аԥсуа аҩы ижәуазароуп. Самақәа-иԥа Кан
имаҭа аҩы ижәӡом ҳәа ауаа ираҳар, уамак ҟалаз џьышьа,
иҟалазеи, изимжәуазеи ҳәа иазҵаауеит. Уигьы ҵатәуп.
– Ашкол аҿы аҩыжәшьа ҳдырҵозар бзиан, – даду ииҳәаз
алаф налсхит.
– Акрыфашьагьы акрыжәшьагьы аҩноуп иахьырҵо!
– сажәа аахиҵәеит даду. – Ашкол аҿы ишәҳарҵоит ҳәа иалагар, аҵәыуашьа ззымдырыз ихы шԥиҽыз еиԥш, шәеиҳа
зжәыз «5» изықәҳаргылоит ҳәаны, аҩы шәадыршьуеит. Аԥсуаҵас аҩыжәраҿы заҟа ирацәаны иужәыз акәӡам, шаҟа
пату ақәҵаны иужәыз ауп. Аԥсуа аҩы дашьыр ԥхашьаран,
иагьыхьмыӡӷын, шәара шәхаан убас Анцәа иҟаиҵааит!
– иҳәан, иаҵәца ижәит.
– Нас иахьа аҩы иашьуа урҭ зусҭцәада? – иааҵәылсхит.
– Урҭ ԥсыуааӡам! – саахьижәеит иаразнакы.
– Ҳныҳәатә еишәа-чара убриала ихҳаркәшеит. Ицаз
цеит, иаанхаз ашьыжь заа ҳгылоит рҳәан, ишьҭалеит. Сара
изжәыз ахәыҷы сарԥеиԥеин, ацәажәара сгәаԥхо сыҟоуп.
Уигьы акәым, аҳәатәгьы сымоуп!
– Даду, аҩыжәра иачычаз даара ажәақәа рхуҳәаахьеит,
– сҳәан, маҷкгьы сааҭгылеит ихшыҩ сзишьҭырц. – Зынгьы,
ҳаџьмақәа реиԥш, аҟәҟәақәа рхоуҵахьеит. Уажәы урҭ даара
ирацәахеит.
– Ҳабнақәа хушьааргьы рыцыԥхьаӡа ҟәҟәа узыҟаҵом!
– сажәа днаԥыҩлеит даду.
– Арахь сара мчыла аҩы суржәуеит! – сажәа инацысҵеит.
– Уашьцыланы уарлашәыр аҵкыс, еиӷьми зынӡа иумжәыр?

400

– Ҟоҳ! – иҳәеит даду игәы иалырсны, сажәа аҳәаха
сымҭакәа, саргьы сгәы неиҭаԥеит, иҟалаз сзымдыруа.
– Ҳаӷоу арыжәтә имжәааит, аԥсуа аҩы шԥаимжәуеи!.. Ауалыр еиԥш акаҩ-акаҩ зҭыҩуа ауаа ҭацәқәа рзакәӡам аҩы
зишаз, Анцәа ду аҩы ишеит Ахацәа рзы. Убриазоуп Аԥсуа
раԥхьатәи аҵәца аақәхны хаҵаҵас «Анцәа ду улԥха ҳаҭ!»
– ҳәа аныҳәара зикуа. Иаҳҳәап, асасцәа дахьқәа уҭоуп, ашьтәа рзушьит, агәыла-азла урыԥхьеит, рхәы рхианы шәлахатәеит. Уара уаԥшәымоуп, зегьы узыԥшуп аҵәца анбоукуеи ҳәа. Изжәӡом уҳәеит. Ухәаџьоума? – Мамоу. «Аҟәҟәа»
ухарҵама? – Мамоу. Нас, иҟалеи? – Сгәы иаҭахым. Изеиԥшрахозеи усҟан учеиџьыка аҳаҭыр? Асасцәа зҭоу аԥшәма ҳаҭырс иуоураны иҟоузеи? Ргәалаҟара зеиԥшрахозеи
иуҭааз асасцәа?..
Уи аҩны – уҩнаҭа! Аха уҩызцәа раԥхьа угыланы сасра
уцеит. Ашьтәа узыршьит, изықәнагаз ауаа уддыртәалеит...
Уара изжәӡом уҳәеит. Аԥшәма ашьтәа ззишьыз уара уоуп.
Изеиԥшрахозеи уи игәалаҟара? Иахырҳәаауазеи иудтәалоу
ауаа?.. Ажәакала, ауаа урылкьны! Дызусҭада ҳәа иуазҵаауа.
Мап, ус акәым, аԥсуа арыжәтә ижәуазароуп, аха уи идыруазароуп: ианыжәтәу, иахьыжәтәу, ишыжәтәу. Убарҭқәа удырырц азы аԥсуаҵас аҩыжәшьа уажәнатә иудыруазароуп.
– Уи шԥа? – уажәшьҭа аргама сиазҵааит. – Аҩыжәра
ҩыжәроуп, ԥҟарас иҟоузеи араҟа? Сара сзы аҩыжәцәа зегьы еиԥшуп.
Абасала, иаахҵәаны, сажәа ҭлапҟаӡа исҳәаз (уи сзырҳәазгьы «ашоура» сымамзи!»), даду иџьеишьан, дшанханы илаԥш аасыдирхалеит.
Аха нас еиликааит: акы – аҩыжәра закәу шысзымдыруаз, ҩба – исҳәо сзырҳәо изжәыз аҩы шакәу.
– Ишԥа уҳәама? Аԥсуаҵас! – еиҭеиҳәеит даду инақәырӷәӷәаны. – Аԥсуаҵас иаанаго ламысла ажәроуп.
– Нас, арҭ аҩыжәцәа ишԥаржәуеи? – ииҳәаз сзеилымкаакәа дааҭысҵааит.
– Уатказар – ҟылԥсҳәа, – иҳәеит иара, – ҩызар, абат
ахаз анажәуа еиԥш, рԥышә ӡааршьшьыланы иржәуеит,
ирыхәлаҵәо иалагаанӡа.

401

Даду иршҳамны иҳәашьа сарччеит, аха уи баша имҳәаӡеит, – иҟоу имбои!
– Нас, аԥсуаҵас арыжәтә шԥаржәуеи? – уигьы еилыскаарц сиазҵааит.
Даду сызҵаара агәалаҟара инаҭан, длахҿыхӡа даацәажәеит:
– Аԥсуа, о-о, аԥсуа иҩыжәшьа акалашәа иҟан! – иҳәеит
иара. – Уи иаҵәца арҭәышьагьы, уи акышьагьы рыла дудыруан арыжәтә аамсҭашәала дшазыҟаз: ахә шәаны ижәуашәа акәымкәа, иаҵәца нацәак агны ирҭәуан аҩынаҳаҩ;
импыҵԥраар ҳәа дшәошәа инапы акәыршаны имкыкәа,
х-нацәкьарак рыла икны ашьшьыҳәа иаақәихуан; изыӡырҩуаз ииҳәо раҳартә, иику аныҳәаҿа иақәнаго ажәа ҳәаны, дмыццакӡакәа, пату ақәҵаны ижәуан. Иҭыркәкәаны
акәымкәа, аҵаҿы нацәак абжаҟара аанижьуан. Раԥхьатәи
аҵәца инаркны, аҵыхәтәан аԥшәмацәа рчеиџьыка данақәныҳәоз аҿынӡа убас акәын ишижәуаз. Ихшыҩгьы иажәагьы рҭыԥ аҿы иҟан. Абри ауп изахьӡу аԥсуаҵас аҩыжәра.
Иарԥысра данынҭыслак, ииҳәо иажәа уаҩ дазыӡырҩыртә
даныҟалалак акәын ажәра азин анимаз. Иара усҟангьы
дахьақәшәалак акәмызт, иахьаҭахыз акәын иахьижәуаз.
– Излазбо ала, аԥсуаҵас аҩыжәра мариаӡам, – сҳәан,
саачеит, – аҵәца арҭәышьа, уи акышьа, ажәа ҳәашьа, нас
ишыжәтәу, шаҟа ныжьтәу –зегьы шәа-иза!
– Нас, уи ҽеим ҳәоума иуҳәо? – сажәа ахы ахьхаз гәаҭан,
иааҭиҵааит, – ишакәхалак ажәроуп имариоу.
– Мап, ишԥаҽеим, аха аҵара цәгьоуп.
– Ибзиазар, иҵатәуп. Ибзиоу зегьы рҵара цәгьоуп:
аҩыжәрагьы ҟазароуп, аҽҟазара еиԥш! Ауаҩы аҽыжәлашьа
анидырҵо илабжьоит, уҽкоумыжьын ҳәа. Уи иаанаго,
уҽыжәла, аха уканажьыргьы ауеит ҳәоуп. Заа игәиҽанырҵоит. Абас рылаԥш шиху аҽыбӷа дадыршьцылоит.
Аҵыхәтәан, данҽҟазахалак, иҽышькыл кны данҽыжәырҵо, уҽкоумыжьын ҳәа иарҳәаӡом – аҽҟаза ус иоуҳәар,
ԥхашьароуп, иаргьы ихьымӡӷишьар ауеит. Аҩыжәрагьы
ус ауп ишыҟоу, дшыҷкәыноу инаркны иурбароуп, иҵароуп ишыжәтәу. Данажәлак акәым ианирҵатәу! Уажәы сара

402

амыцхә умжәын, уҽоумыршьын ҳәа усылабжьозар еиԥш!
Ҟлыԥсҳәа изжәуа урылабжьала, аха уажәшьҭа урҭгьы
ираҳаӡом! Ианраҳашаз иразҳәоз ҭынха дырмоуӡеит. Урҭ
уажәы ашьақар лалажьны аҩы хәашь руҭаргьы иаҵашьшьы
иржәуеит. Уи зыӡбаз Аҩсҭаа иоуп – дырхыччаларц: Аҩсҭаа
дрылахәмаруеит, дара гәырӷьаҵәа иҟоуп. Исҳәаз рыжәтә
хырԥсаагоу, игәнукылартә акыр сызҳәоу? – аԥышәара сахижьуашәа, иажәа ахыркәшамҭаз дсазҵааит иаалырҟьаны.
Даду еснагь сԥишәоит: ииҳәаз аԥша иагар иҭахым, схысгәаҿы иахьынӡанеиз еиликаауеит. Уи здырижьҭеи саргьы
еснагь агәҽанызаара сымоуп.
– Хар сымамкәа еилыскааит, – сҳәеит сара, мыцхәы сҽаламгалаӡакәа.
– «Хар сымамкәа»... Уи бзиоуп, – иҳәеит даду. – Даараӡа
ибзианы еилыскааит уҳәар акәын санылакҩакуаз. – Нас,
исаҳәишь «хар амамкәа» ишеилукааз.
Иҟазшьа сымдыруази, сымхьаҳәчаҳәкәа аҭак ныҟасҵеит.
– Аԥсуа иеишәа-чара уанахатәоу...
– Иарбан еишәа-чаразаалак! – сааириашеит даду.
– Аиеи, иарбан еишәа-чаразаалак уанахатәоу, узыдтәалоу аҟылԥсҳәа ижәуазаргьы...
– Ма иудтәалоу! – еиҭах сааирҽеит даду.
– Аиеи, узыдтәалоу, ма иудтәалоу аҟылԥсҳәа иржәуазаргьы, мамзаргьы абат ахаз зжәуа еиԥш рԥышә ӡааршьшьыланы иржәуазаргьы, уара аԥсуаҵас ижәла! Ус ауми ишуҳәаз?
– Ииашаны еилукааит! – иҳәеит даду. – Уи уара уеиҿнакаауеит, уарԥшӡоит, ушаԥсыуоу еснагь иугәаланаршәоит.
Аԥсуа даныцәоугьы еснагь иԥхыӡ иалазароуп дшаԥсыуоу
– нас ауп уи аҩыжәшьагьы анидыруа, атәашьа-агылашьагьы анидыруа...
– Акрыфашьагьы анидыруа! – иажәа снаԥыҩлан, даасыриашеит.
– О-о, уи бзианы иуҳәеит! – игәы иахәеит даду. – Аҩы­
жәшьагьы акрыфашьагьы анудыруа, атәашьагьы агылашьагьы анудыруа, избанзар, усҟан уара аԥсуаҵас уааӡоуп.
Август 2001 ш.

403

АПУБЛИЦИСТИКА
УАҴӘТӘИ АМШ АЗХӘЫЦРА!
Иахьа Аԥсны аамҭа хьанҭа иҭагылоуп. Ус сҳәеит ҳәа,
аамҭа бзиа ианбаҭагылахьаз! Аԥсни аԥсуа жәлари рзы еснагь аамҭа бааԥсын иҟаз.
Омар Беигәаа Аԥсны даныҞаз иажәа иналаҵаны иҳәеит
абас: «Аԥсуа Анцәа дишаны адәы дзықәиҵаз дԥишәаларц
ауп».
Ҳажәлар рҭоурых улаԥш нахугар, иџьоумшьарц залшом
уи аҵарауаҩ ду шаҟа дақәшәаны иҳәаз. Ус шакәугьы, иахьа
аиԥш ҳгәы аартны иҳагу-иҳабзоу ҳҳәартә, ҳажәлари ҳареи ҳаицәажәартә, ҳазлеицәажәашагьы ҳаманы (акьыԥхь,
арадио, ателехәаԥшра) аҭагылазаашьа ҳмоуӡацт. Ус анакәха, уи иааира дуны ҳахәаԥшроуп. Ҳаԥхьаҟоуп ҳаԥсҭазаара ахьыҟоу. Уи ҳазхәыцып излеиӷьаҳтәыша. Аха зны
ҳашьҭахьҟа ҳажәлар знысыз рымҩа ҳанԥшылап: иацтәи
ҳамш ҳазхьамԥшыр, ҳазмырӷьацаз, иҳагхаз-иҳаԥхаз ҳазымхәыцыр, уаҵәтәи амш азы иаҳԥеиԥшу аилкаара уадаҩхоит, ус анакәха, еицәоу ҳақәшәаргьы алшоит.
Ажәытәӡатәи ашәышықәсақәа инадыркны Амшын еиқәа
иӡхибаҳәа иаауан асас «еиқәаҵәақәа» – ампыҵахалаҩцәа.
Урҭ ҳажәлар ирабашьуан, рымч мырхакәа рыԥсадгьыл Аԥсны рнапаҿы иааргон, рмал еимырыҵәҵәон. Зымч мхаз
ишԥаҟарҵоз – ианышәон аамҭала изықәшәаз арыцҳара.
Ус ицон ажәашықәсақәа, зны-зынлагьы ашәышықәсақәа,
ажәлар хәыҷы-хәыҷ еиҭа рҽеибырҭон, нас, рымпыҵахалаҩцәа рышьҭахьҟа аахак роуны рымчқәа кәадахар, убри
аимгеимцара рхы иархәаны, бџьаршьҭыхла ирҿагыланы
наҟ иқәырцон.
Ашәарахгьы хәҵыш аамҭак азыҟалоит ҳәа, усҟан ҳажәлар
«Оҳ гәышьа! Анцәа иҳәар, уажәшьҭа издыруада ԥсеивгарак»
ҳәа ианааҭышәынтәалозгьы ыҟан. Аха убасҟангьы ҳажәлар
рыдашьман дцәыҵатәаны иус хәымгақәа реиҵаҟәаҟәара даҿын – уи дара иабардыруаз акәымзар. Ирыздыруа-

404

мызт, избанзар: акы – рыԥсадгьыл аҿы иҟан, уи иахьчон,
мамзаргьы ус ргәы иаанагон; ҩба – ргәыразра рԥырхаган:
рхы иақәнадмыргоз аӡәгьы иқәнадыргомызт; хԥа – зегьы
ирыцкыз амилаҭ хшыҩ еидкыланы ҳәынҭқарратә хшыҩкны ирымамызт.
Абарҭ рыԥсыҽрақәа ҳаӷацәа рхы иархәаны, еиҭах ишьаарҵәыраз цәқәырԥаны рҿаархахуан. Еиҭах аибашьра, ақәибахра, аимҵәара!.. Мшәан, ампыҵахалаҩцәа зегьы еиԥшыми! Уи ҵыхәаԥҵәарак амаӡамызт. Ажәларгьы жәларымзи,
аҿиарагьы рымагәышьан, аха иабаҟаз зхы ықәҵаны иԥсуаз
раҵкыс, убарҭ аибашьрақәа рҿы иҭахоз рхыԥхьаӡара хара
еиҳан; урҭ зыԥсадгьыл зхы ақәызҵоз раҵкыс, чарҳәарала
наҟ зыԥсадгьыл иаԥырыргоз рхыԥхьаӡара еиҳагьы еиҳан.
Абас мацара жәытәнатә аахыс ҳажәлар еиқәҟьашо аӡыблара иалоуп. Нас рхыԥхьаӡара иабазҳауаз! Аԥсуа жәлар реиԥш ижәытәӡатәиу, ажәлар иахьа, миллионла ҳхыԥхьаӡара
ыҟазар акәын. Аиеи, аиеи, миллионла! Ари рацәашьатәӡам,
иԥсабаратәыз акакәын, аха иахьа уиҵәҟьагьы ҳахшыҩ
иҳазҭамыгӡауа, зегь рыла ҳхы ҟәнаҳшьауа ҳҟалеит. Аҵла
иалырҩыз амаҭ ицҳаит ҳәа, ҳажәлар рҭоурыхтә трагедиа
иахҟьаны рхыԥхьаӡара маҷхазар, уи ҳазрыцҳашьара ацынхәрас, иацы иаҳгәылацәаз, иахьа ҳаҩнаҭа аԥшәмара ҳамакны, убри ҳхыԥхьаӡара маҷра ҳаҽԥнырҳәауа иалагеит. Уи иагьџьашьатәӡам: агәра ганы сыҟоуп урҭ раԥхьа ҳаԥсадгьыл
ҳамазкуазгьы убасҵәҟьа рхы шымҩаԥыргоз. Мамзаргьы
Аԥсны аҳҭнықалақь Аҟәа, ажәытәтәи аҳҭнықалақь Ԥсырӡха, иара убас аҭоурых ду змоу Амзара рыхьӡқәа аархыхны
ампыҵахалаҩцәа ирҭахыз ахьӡқәа анрыхьӡыртәуаз аԥсуаа
аӡәыр разҵаауазма! Ус ауми амҳаџьырра ашьҭахь аурыс
ҳәынҭқар ичынуаа Аԥсны аҭыԥхьыӡқәа ишрызныҟәаз: Пилинково, Баклановка, Михаиловск, Приморск уҳәа ирацәаны. Усҟангьы ҳажәлар иразҵаауадаз! Уажәы аҵыхәтәан, урҭ
аурыс хьыӡқәа аархыхны, ақырҭуа хьыӡқәа нарыхьӡыртәит.
Урҭ, иахьанӡагьы рҭыԥ иқәҵамкәа иҟоуп.
Ус иҟан ҳажәлар рҭоурых, рыԥсҭазаара инеизакны Ус
иҟоуп иахьанӡагьы. Аха ҳажәлар рыԥсҭазаара раԥхьаҟоуп иахьыҟоу, рышьҭахьҟа инрыжьыз ишашьаҳауагьы.

405

Изеиԥшрахозеи уи раԥхьаҟатәи рыԥсҭазаара? Ирымарҽ­
хәатәуи? Изцәыхьчатәуи? Ҳарзааҭгылап абарҭ азҵаарақәа. Ҵабыргуп, уаҵәтәи ҳамш зеиԥшрахо иахьа инҭкааны аӡәгьы издыруам. Иҭышәынтәалахьоу аҳәынҭқарраҿы
унаԥшны иубои ҽнак хынтә зҽеиҭазкуа ҳаамҭа уалԥшны
иубои еиԥшхом. Уи ус ауп, аха ҳажәлар знысыз рҭоурыхмҩа уанԥшыланы, урҭ рыгхаԥха ухаҿы иааганы анализ
аназуулак, раԥхьаҟа рымҩа зеиԥшрахо инықәырԥшны
иумбарц залшом. Абри ауп уажә хықәкыс исымоугьы. Сымалагьы сакәым, ари згәы иҵхо рацәаҩуп. Ҳәара аҭахума,
еиуеиԥшым агәаанагарақәагьы ҟалар алшоит: шьоукы оптимисттәла, уи злашьақәдырӷәӷәогьы ҟалоит; шьоукгьы
– агәкаҳара, аперспективадара аԥыжәара наҭаны, ирҳәо
ргәаанагара ҵаҵӷәыс иарҭогьы рнацәақәа харҟәало инеиқәырԥхьаӡашт. Сара исҭахым субиективла иаахҵәаны
прогнозк аҟаҵара. Уи еиԥш агәаӷьра аазырԥшуагьы сидгылаҩым. Ус шакәугьы, изызхәыцтәу зҵаароуп. Даҽакала
иаҳҳәозар, иаҳуалуп азхәыцра. Уи ҳазхәыццыԥхьаӡа зны
ҳашьҭахьҟа ҳхьаԥшроуп, нас ауп ҳаԥхьаҟа ҳнаԥшны ҳазну амҩеи уи аԥынгылақәеи ҳанрызхәыцша. Избанзар, ауаҩы уаҵәтәи ишьаҿа иахылҿиаараны иҟоу иахьа аилкаара
ицәыуадаҩуп, арахь уԥшыхыр ишьҭахьҟа иккаӡа ибарҭоуп дызнысыз амҩа – уи аиашареи, уи аҭагәҭасреи, уи
амҩахҟьареи. Уи зеилкаара мариоу логикоуп. Ус шакәугьы
иахьеи-уаҵәи еснагь излеимадоу ала, урҭ еснагь еиԥшны
ҳалаԥш рхызароуп.
Абасала, уаҵәтәи амш ахь акы сҳәаанӡа, аԥхьаҩ дрызхьасырԥшыр сҭахуп хажәлар ррыцҳарақәа зыхҟьауа рахьтә хадара злоу х-ҟазшьарбак.
Актәи аҟазшьарба: Аԥсуа ҟазшьа.
Амилаҭқәа зегьы ҟазшьак-ҟазшьак рымоуп, уи ауп урҭ
хаз-хаз милаҭны иҟазҵогьы. Аԥсуаа иаарту милаҭуп: аԥсуа
игәы иҭоу ауп иуеиҳәауа, ииҳәаз ҳәоуп. Ажәа иуиҭаз, иара
ишимыхәауа идыруазаргьы, мап ацәикӡом, инеигӡоит.
Уи рыцартә ҟазшьоуп. Жәытәнатә аахыс ҳажәлар уи арыцартә ҟазшьа шрылаз аазырԥшуа афактқәа рацәоуп аҭо-

406

урых аҿы, иара убас ажәлар рҳәамҭақәа рҿгьы. Урҭ зегьы
реиқәыԥхьаӡара саламлакәа исҭахуп ҩ-ҿырԥшык аазгарц.
Акы – Миха Лакрба ажәлар рҳәамҭа иалхны ииҩыз иажәабжь «Асас» аҿы иаарԥшу аԥсуа ҟазшьа. Уи еиҭасҳәом, еицырдыруа акоуп. Уи аҩыза арыцартә ҟазшьа злам ажәлар иаԥырҵомызт ус еиԥш иҟоу аҳәамҭа.
Егьи аҿырԥшы – аҭоурых аҟнытә. XVIII ашәышықәса
анҵәамҭазы Ҭырқәтәыла ачарҳәара уны Аԥсны аҳ Қьалышьбеи Чачба дисасуеит аҭырқәа ԥашьак. Аҭырқәа сулҭан
Аԥсны аҳ иахь ацҳаражәҳәаҩ дааишьҭуеит ачарҳәара изызуз аԥашьа дырбаандаҩны шьҭахьла дииҭарц. Аха Қьалышьбеи Ачачба иаахҵәаны мап икуеит, ари ауаҩ сара
дсысасит, сыжәлар рҵас сзеилагом ҳәа. Асулҭан дгәааны
Аԥсны аҳ диқәмақарит, ачарҳәара сзызуз дырбаандаҩны
данумырхынҳәы, суабашьуеит ҳәа. Усҟангьы Қьалышьбеи
дхьамҵит.
Аҭырқәа сулҭан ир адҵа риҭеит Аԥсны аҳ иабашьырц.
Қьалышьбеигьы ар еидикылан, 25 нызқьҩык аҳәааҿы иргылеит, аӷа ир рҿагылара иазхианы. Аҭырқәа ир Ԥуҭ иӡхыҵын,
аԥшыхәцәа аарышьҭит иҟоу еилыркаарц. Ӷәаӷәала ашьакаҭәара ирзыԥшыз анеилыркаа, аҭырқәа ир нахынҳәны
шьҭахьла ицеит. Аха иалшон иҟаларгьы ашьакаҭәара. Уи
ибон Қьалышьбеигьы, аха исасыз ауаҩы ачарҳәара изизымуит. Хымԥада, уи ҟазшьа бзиоуп, иахьа ҳалаҽхәоит,
изаҳауагьы иргәаԥхоит уи арыцартә ҟазшьа. Аха аԥсҭазаараҿы, уи ахьӡ-аԥша зцу аҟазшьа бзиа, арыцартә ҟазшьа,
ҳара иҳахәозу, иахԥырхагазу? Ари ҳааҭгыланы ҳзызхәыцша зҵаароуп.
Ақырҭқәа ирымоуп ажәаԥҟак: «Афырҭын бааԥс анасуа,
акалам еиԥш, утарлароуп. Аџь еиԥш угылар, ухжәоит».
Ҳажәлар рымч анхозгьы, ианымхозгьы еснагь аџь аиԥш
игылан. Акалам аиԥш итыруаз рхы еиқәдырхон, аџь аиԥш
игылаз хжәаны икаҳауан. Ус шаҟантә ҳахжәаны ҳкаҳахьоузеи!
Ақырҭуа жәлар рхы еиқәдырхарц азы Қырҭтәыла Урыстәыла иадырҵеит. Уи ашьҭахь, аурыс ҳәынҭқар Кавказ
инапаҿы ианааига, Қырҭтәыла аҳәынҭқарра ирымазгьы

407

рымихит, рыԥсадгьыл ахьӡгьы ахырхын «Тифлисскаиа
губерниа», «Кутаисскаиа губерниа» ҳәа иҟарҵеит, аурыс
ҳәынҭқар ихаҭарнак дааганы Қарҭ ддыртәеит, Қәҭешьгьы
аурыс чынуаҩ дахагылан. Ус рзыруит Кавказтәи ажәларқәа
зегьы. Аурыс ҳәынҭқар иҿагылараҿы ақырҭқәа рымч шымхоз анырба, рылақәа хҩаны идәықәымлакәа, рҽааныркылан, акалам аиԥш, итарымыруа иалагеит, рыжәлар еиқәдырхарц, анаҩс еимгеимцарак аабозар ҳәа игәыӷны. Уи
хараԥшроуп.
Убри аҩыза ахҭысҵәҟьа мҩаԥысуан усҟан Аԥсынгьы.
1810 шықәсазы Аԥсны хазы Урыстәыла иалалоит. Ишааиуаз араҟагьы аҳра ахырхит, Аԥсны ахаҭа ахьӡгьы рыԥсахын
«Сухумский округ» ҳәа ахьӡыртәит. Убарҭ азакәандарақәа
ирыхҟьаны, ишдыру еиԥш, 1866 шықәсазы аԥсуа жәлар
Лыхны ашҭаҿы еизеит. Уи аизарахь днарԥхьеит Аҟәатәи аокруг иахагылаз аполковник Кониар. Дымнеиргьы ауан, аха
днеит. Аԥсуа жәлар рыхьӡала ажәа иҳәоит Ешыратәи анхаҩы, еицырдыруаз ацәажәаҩ ду Шамы Осман. Уи ф-сааҭк
дцәажәон, хҩык аҭырџьманцәа еиҭаргон иажәахә. Кониаргьы илымҳа кыдҵаны, ажәа зҳәоз дизыӡырҩуан. Анаҩс
иалшон ажәлар иқәдыргылоз азҵаарақәа ԥыҭчыҭқәак
рыӡбаргьы, аха араҟа иҟалеит апровокациа ду. Аиҭагаҩцәа
руаӡәы (дагыруан, изларҳәоз ала) аполковник аҭак ажәа
ииҳәоз ииашамкәа еиҭеигеит, ажәа бааԥс иҳәазшәа иҳәеит.
Ауаа ҟәышқәа иҭырҵаауазар акәхарын, усҟан еилкаахон уи
шпровокациаз, аха урҭ аӡара рымҭакәа, зхы аԥша ҭаз Қәачал-иԥак изымчҳазт, икьарахә ҭԥааны аҵықьҳәа дхысуеит,
дагьишьуеит аполковник Кониар. Абасала, убысҟан ихацыркын ҳажәлар ртрагедиатә лахьынҵа: усҟан Қәачал-иԥа
Кониар иакәын иибоз, уи ибаӡомызт аполковник ишьҭахь
аурыс ҳәынҭқар дышгылаз, иишьуазгьы Кониар иакәыз
џьишьон, уигьы дишьит, аха ҳажәларгьы ишьит, Аԥсынгьы
қьаԥҭажәитәит.
Ҳаӷацәа ирҭахын Аԥсны ҭадырцәырц, аха уи имариаз
усмызт. Аҵыхәтәан, алашә ииҭаху ҩ-блакы ҳәа, уи ачарҳәараҿы Қәачал-иԥа дрыцхрааит – иҟаиҵеит раԥхьатәи
ашьаҿа. Анаҩс ҳажәлар рыҩнуҵҟа изыҟамлеит уи аус

408

еиқәызгәашаз ахшыҩгьы, амчрагьы. Ажәлар зхьыԥшыз ҭауади-аамсҭеи ракәзар, рыԥсадгьыли рыжәлари рлахьынҵа
ахьчара аҵкыс, рхы аинтерес иашьҭалеит. Абасала, зхы
аԥша ҭаз Қәачал-иԥагьы, нас ҭауади-аамсҭеигьы неицхыраан, рыжәларгьы рыԥсадгьылгьы чарҳәара рзыруит. Раԥхьатәи ашьаҿа ҟаҵан иаалырҟьаны, аха нас егьырҭ
жәаба-жәаҩа шықәса рыла цқьа ихәыцны, ишәаны-изаны,
рыжәлар чарҳәара рзыруит. Ари аӡәгьы ианажьтәым.
Амҳаџьырқәа рхылҵшьҭра Сабри Беигәа Аԥсны дааны даныҟаз зны ус иҳәеит: «Абзамыҟә аҵеиџь иҭаижьуа
ахаҳә уаа шәҩык аҟәышқәа ирызҭыгом». Ари ажәаԥҟа
ҟәыш лассы-лассы иансгәаламшәо ыҟам. Сгәы иаанагоит
ҳара зегьы иаҳгәалаҳаршәалозаргьы акы иаҳԥырхагамызт
ҳәа. Ҳашьҭахьҟа ҳаԥшны ҳажәлар знысыз рҭоурыхмҩа ҳананԥшылалак, ахара амхәыцра иахҟьаны абарҭ рҩызцәа
агхақәа еиҳа еиҳаны иаабоит. Урҭ гха ссамызт, атрагедиахь
ҳкылызгоз, рҽеишьагьы змамыз гхақәан.
Аҩбатәи аҟазшьарба: аиҵашьыцра.
Ашьыцра ауаҩы иԥсыҽрақәа иреиуоуп. Иара ашьыцрагьы ҩбаны иҟоуп: ашьыцра – аиҵаҟәаҟәара, нас ашьыцра – аицлабра. «Ауаҩы ҟәыш дагьууандаз, дагьуаӷандаз»
рҳәоит. Аҟәыш ишьа иалоу ашьыцра аицлабрахь ахы ирхоит, дкылатәаны шьапҿаршә аҟаҵара ихы иаҭәеишьом.
Ахәымга иоуп ишәарҭоу. Уигьы ауаа шиуаз диит, аха нас,
икәшамыкәша иҟоу анырра иҟарҵаз ала, хәымгарак
ахьыҟаиҵара дазхәыцуеит. Уи дшәарҭоуп.
Ауаа рылоуп ажәларгьы злашьақәгылоу. Ус анакәха,
ауаа рыԥсыҽрақәа ажәларгьы ҟазшьас ирымоуп, зыӡбахә ҳамоу ашьыцра налаҵаны. Аха зегьы еиԥшны ирныԥшуам: аҳәынҭқарратә хшыҩ ахьыҟоу уи аҟазшьа
бааԥс рныԥшратә атрагедиахь рыжәлар кылыргаӡом,
аҳәынҭқарратә хшыҩ ахьыҟам ауп уи аҟазшьа бааԥс аԥыжәара ахьаго. Избанзар, аҳәынҭқарратә хшыҩ
ахьыҟоу ажәлар рымчра зегьы аҳәынҭқарра ахьчара иазыркуеит, уи акәхоит хадара змоу. Усҟан ажәлар раҵкыс
зхы еиӷьазшьауа аегоист, ачарҳәаҩ амчра иоуӡом. Ажәла-

409

ри аԥсадгьыли раҵкыс зхы еиӷьазшьаз амчра аниоу ауп
амилаҭ рзы ианҵырбгагоу. Уи ус шакәу ҳажәлар ибзиаӡаны ирдыргәышьоит.
Аиашаз, иџьоушьартә иҟоуп ҳажәлар! Иаарту, адунеи
азна иқьиоу, гызмалра злам ҳажәлар ршьа-рда иалоу уи
аҟазшьа бзиа инаваргыланы рыҩнуҵҟа аиҵашьыцрагьы
ӷәӷәаны ирымоуп. Ари џьоумшьарц залшом. Зегьы-зегь
реиҳа рыцҳараны иҟалаз, уи аҟазшьа бааԥс ҳажәлар даараӡа ааха ӷәӷәа рнаҭахьеит. Ҳазхаану аҭоурых акәым,
ажәытәӡатәи аҭоурых инаркны уи «ахәбатәи аколонна»
акәны ҳажәлар ирзыҟоуп. «Ахәбатәи аколонна» аҟара
ишәарҭоу иаарту фронтгьы ыҟам, иагьзыҟалом. Аиҵашьыцра атәы шаҳаҭра ауеит ҳепосгьы – Нарҭ Сасрыҟәа итрагедиа. Иашьцәа дахьреиӷьыз иҵашьыцны иҭархара иашьҭалеит. Уи легендоуп, ҵабыргуп, аха аӡәы ихы иҭҳәааны
иаԥиҵаз ҩымҭам, ажәлар рхаҭа роуп уи аҳәамҭа ду аԥызҵаз – рхы-ргәы иалхны, рыԥсҭазаара абзиагьы шыбзиаз,
аҟазшьа бааԥс ирылазгьы мӡакәа иаадырԥшит.
Уи, ажәытәан, хьыӡрацара ианцоз, ахаҵара анаҭахыз,
ахаҵара инаваргыланы ачарҳәара шыҟазгьы рҳәеит, аха,
иахьа? Иахьа маҵурала аиҵашьыцра, ахьибажәжәаара,
амали акариереи рзы аибаҭира, ацәгьаҳәара – ԥхьаҟа ҳазмышьҭуа ракәны иҟалеит. «Аидгылара ҳамам» ҳәа иашшуаз аӷьычҩы итәы акәым зыӡбахә сымоу, убарҭ ацәыхцәыфарақәа рҿы тәыми ҩнатәи еихҭнызҵауа роуп. Урҭ,
идырны иҟарҵа, ирзымдырны акәу, афакт фактуп – рыԥсадгьыли рыжәлари ачарҳәара рзыруеит дара рхы иазеиӷьу
амацаразы. Ус – аӡәы, ус – ҩыџьа, ус – хҩык. Нас аҵыхәтәан
ҳазкылсуеит апоет ажәа ҟазала ииҳәаз: «Аԥсуаа ҳаугозар
– ҳара ҳтәы хазуп, ҳара ҳхазы аҵкыс, аӡәы изы ҳразуп». Арҭ
ацәаҳәақәа зҩымҭоу хшыҩҵакыс ириҭаз амилаҭ ҟазшьа
агәаартроуп, ақьиароуп, аха ҳрызхәыцпи егьи аганахь ала:
«Ҳхазы аҵкыс, аӡәы изы ҳразуп!»
Ииашоуп, аамҭа бааԥсын, ХIХ ашәышықәсазы Аԥсны
аԥсуаа рыла аҭарцәра азҵаара ӡбан, аха ҳаԥсуазар ара ҳаԥсып зырымҳәазеи ажәлар рԥызацәа ҭауади-аамсҭеи? Ахацәа роуми зыԥсадгьыл зхы ақәызҵо?!

410

Усҟан ажәлар лашьцакын ҳҳәап! Ахара зду адукатгьы димами, иҳахьчап урҭгьы. Аха ааскьа, бериевшьчина қәыџьмаҵас иангәарагьежьуаз?! Усҟан аԥсуаа индырҵәоз реиҳараҩык дара-дарала чарҳәара рзеибауан – рыуаажәлар
раҵкыс абласаркьа изы иразын, рхазы аҵкыс Аԥсны зымпыҵазхалоз рзы иразын. Уи ауп иаанаго. Зегьы ус иауҟахыз,
ачарҳәара ахаҭыԥан зыԥсы згәаӷьуазгьы ыҟан. Еилкаауп:
араҟагьы ҳажәлар убри аҩыза агәаҟра иҭаргыланы ирыман, зыԥсы ҵааз ауаа ачарҳәара руртә еиԥш. Усҟан ахацәа
мчы рымаӡамызт. Ахацәаҵәҟьа рзы усҟан трагедиан иҟаз
– урҭ ҭахон, иагьҭахеит, харада ахара рыдҵаны, хәымгарыла, чарҳәарала. Уи аҩызаҵәҟьа агыгшәыгра ҳажәлар ирхырымгацызт.
Издыруада абри аҩыза зыԥсадгьыл аҿы агәаҟра зхызгаз ажәлар рхы-ргәы иҭахәыцзар, рхазы аҵкыс даҽашьоукы рзы аразра иахькылнагаз гәарҭазар? Maп, акгьы ранамҳәаӡеит уи ирхыргаз атрагедиа. Ҳәара аҭахума, зегьы
сыриқәаҵәар сҭахым, ажәлар рҵеицәа иашақәаҵәҟьа
жәытәгьы-ҿатәгьы иҟан, аха Аԥсни аԥсуа жәлари урҭ ракәмызт рлахьынҵа зыӡбоз. Ажәлари Аԥсадгьыли рлахьынҵа
зыӡбоз даҽашьоукын: еиҭах зхазы аҵкыс даҽашьоук рзы
иразыз ракәын. Урҭ иреиуоуп: Аҟәа астудентцәа ирықалақьны иҟазҵаз; ҳадгьылқәа ирыгәҭасны изҭиуаз; Аԥсны
агәашәқәа ҟьаҟьаӡа иаартны, аханқәа ргыланы, абласаркьа
дызхьымӡаз аҳәиҵәҳәа ауаа ааганы инзырхаз; ус зхала иаауазгьы ашәҟәы иҭазыҩуаз...
Ac еиқәуԥхьаӡаша рацәоуп. Урҭ иуаа қьиақәаны, рхы
аҵкыс шьоук еиӷьаршьаҵәҟьоны акәмызт, мап, урҭ
иҟарҵоз рдыруан: ихәаахәҭцәан, рыжәлари рыԥсадгьыли
ринтерес аҵкыс, рхатә мал азырҳара, аҭыԥ ԥха, аҟәардә
тата, «Волга» еиқәаҵәа, ԥсыԥла ирчу ахьӡ-аԥша – абарҭқәа
ракәын хықәкы хадас ирымаз. Урҭ рыгәҭакы анагӡараҿы
иаарԥырхагахоз, мамзаргьы рыԥшәмацәа рнацәа назқәыркуаз аӡәы иеигӡомызт.
Ажәакала, акариеристцәа, амал азгәыҳәцәа, ԥсыԥла
ирчу ахьӡ-аԥша чмазараны измоу рацәоуп ҳажәлар рҿы
жәытәгьы-ҿатәгьы. Ҵыхәаԥҵәарак змаӡам ампыҵахалаҩ-

411

цәа, Аԥсны ртәыртәырц нап анадыркуа, убарҭ рыла акәын
рыгәҭакы шынарыгӡоз. Ус иҟан, ус иҟагәышьоуп иахьанӡагьы.
Ахԥатәи аҟазшьарба: аҳәынҭқарратә, мамзаргьы амилаҭтә хшыҩ.
Хыхь иаасымҩатәшәа аӡбахә сҳәеит ашьыцра иаҿаргыланы, аха уажәы сазааҭгыларц сҭахуп. Амилаҭ хшыҩ – уи
милаҭ ҟазшьам, политикатә ҭагылазаашьоуп изхьыԥшу.
Аҳәынҭқарратә милаҭ хшыҩ ауп ажәлар еидызкыло, ажәлар амҩа иқәызҵо, уаҵәы гхак ҟарҵараны иҟазар,
аҳәынҭқарратә хшыҩ заа иабароуп, «ауардын хышәҭаанӡа» иааннакылароуп. Аҳәынҭқарратә хшыҩ, ажәлар рзы
икәалӡуп, ибаагәароуп, иԥызоуп. Уи аныҟамла – арҭ еиқәысыԥхьаӡазгьы зыҟалом.
Ишдыру еиԥш, VIII ашәышықәсазы Аԥсны ахатә
ҳәынҭқарра аԥҵан, аҭоурых аҿгьы ибзианы еицырдыруеит уи «Абхазское царство» ҳәа изышьҭаз. Уи Аԥсны
амацара акәмызт иаҵанакуаз, Гыртәыла, Шәантәыла,
Амраҭашәаратәи Қырҭтәыла зегьы аҵанакуан. Аҳҭынрагьы усҟан аҳәынҭқарра иахьазеиԥшыз Қәҭешьҟа ииаргеит. Ус еиԥш зылшаз ажәлар, ҳәарада, амчра змаз жәларын.
200 шықәса иҟаз уи аҳәынҭқарра убасҟак ахԥша ӷәӷәахеит, аҵыхәтәан аҳәынҭқарра адинастиа аԥсуаа раҳәшьаԥа
ила ақырҭқәа рахь ианиасгьы, даҽа 200 шықәсагьы «Аԥсуа ҳәынҭқарра» ҳәа акәын ишашьҭаз. Нас, иаразнак
акәымкәа, хәыҷы-хәыҷла ирыԥсахуа иалагеит: «Аԥсуа
ҳәынҭқарра», «Аԥсуа-қырҭуатә ҳәынҭқарра», аҵыхәтәан
– «Ақырҭуа ҳәынҭқарра».
Аҳәынҭқар ԥҳәыс Ҭамарагьы «Аԥсуа-қырҭуатә ҳәынҭқар
ԥҳәыс» ҳәа акәын титулс илымаз. Ус иҟан, аха иахьа
ҳхыԥхьаӡарагьы ҳамчрагьы аҵан ианлеи, уи ҳаҭәарымшьауа, иаҳцәырацәаршьауа иалагеит акәымзар. Аха аҭоурых
ҭоурыхуп, ҩымштәи аҭоурых уҵәахып, ҩышықәсагьы
уҵәахып, аха 200 шықәса ҵәахышьас иамоузеи!
Уи аҭоурыхҩҩцәа рыламыс иабап, сара исҳәарц исҭаху,
убри аҳәынҭқарра анҳацәца, аҳәынҭқарратә хшыҩгьы шаҳцәыӡыз ауп.

412

XVIII ашәышықәса анҵәамҭазы Аԥсны аҳра Қьалышьбеи
Чачба данахагылаз ажәытәӡатәи атрадициақәа шьақәыргылан, аҳәынҭкарратә хшыҩ ицәгьамкәа аус ауа иалагеит. Уи
ибзоураноуп Аԥсны Урыстәыла ишадлазгьы. Ари азҵаара
аурыс ҳәынҭқар иҿаԥхьа ианықәиргылоз, Қырҭтәыла Урыстәыла ишадлахьазгьы, Қарҭ дцаны дырмазҵааӡеит, иԥеиҳаб шасыс дызмаз аҭырқәа сулҭангьы димазҵааит. Ихала
иӡбеит ари азҵаара. Ҵабыргуп, уи игәҭакы ихгьы ақәиҵеит, аҩнуҵҟатәии адәахьтәии ареакциатә мчқәа ирыхҟьаны
анарха дукгьы амоуит, аха усҟан, аҳәынҭқарратә ҟәышра
аарԥшны, Аԥсны алахьынҵа иӡбоит.
Шәышықәса инеиҳаны иаҭаххеит уи атрадициа
аиҭашьақәыргылара. Аҵыхәтәан, Аԥсны Асовет мчра
анышьақәгыла, жәлар рҵеицәа Нестор Лакобеи Ефрем
Ешбеи ирылшеит еиҭах Аԥсны ахатәы ҳәынҭқарра хәыҷы
ашьақәыргылара, аҳәынҭқарратә ҟәышра аарԥшны, ажәлар
рлахьынҵагьы аӡбара. Ари Аԥсни аԥсуареи ахькылнагоз збаз ареакциатә мчқәа рҽеибырҭан, Аԥсны ахақәиҭра
хәыҷы иаиуз иаҿагылеит. Убарҭ ареакциатә мчрақәа дырҿагыланы, 1924 шықәсазы Серго Орџьоникиӡе Қырҭтәылатәи Акомпартиа V аизара ду аҿы иҳәон:
Усҟан уи ирыхәҭаз реиҳәеит, аха уи цәажәаран,
арахь дара рыгәҭакы нарыгӡеит. 10 шықәса заҵәык роуп
аҳәынҭқарратә хшыҩ Аԥсны аус ауртә ианрадраӡаз, нас
ҳажәлар рыбӷашшара еиҭаԥырҵәахт. Абар иахьауажәраанӡа ҳажәлар еиҭах аеҭымреи ахьыԥшреи лахьынҵас ирыманы иҟоуп. Иахьа Қырҭтәыла иформалтәым аорганизациақәа рԥызацәа Сталин ирепрессиақәа рыӡбахә зҳәалак рыц
хьыржәоит, «Шәара шәымацара шәоума, ҳара ҳауп индырҵәаз» ҳәа. Уи хырқьиагоуп – иззымдыруа аларжьарц ауп.
Урҭ иҟарҵо азиндареи ақәыгәӷәареи убраанӡа ҳнаргеит,
иахьарнахыс Аԥсны ахы иақәиҭуп, ишышәҭаху иныҟәыжәга ҳәа ҳарҳәаргьы бзиоуп, аха ишԥаныҟәааго ҳәа ҳцаны ҳразҵаауеит. Аа, абас ауп иахьа ҳшыҟоу! Зегьыҵәҟьа
ракәымзаргьы, ус ихәыцуа рацәаҩуп. Уи иаанаго, амилаҭ
еидызкыло аҳәынҭқарратә хшыҩ ҳамам ауп, убри ауп ҳры-

413

цҳарақәа зегьы зыхҟьо: амҳаџьырра зыхҟьазгьы убри ауп;
амҳаџьырра ашьҭахь Аԥсны зегь реиҳа аԥсуаа ахьынхоз Гал
иқәынхоз ассимилиациа рыхьит, иӡит рбызшәа, раԥсуара
– амилаҭ хшыҩдароуп уигьы зыхҟьаз, иахьа аԥсуа биԥара
аурысхара иаҿуп, аха ҳара убригьы ҳамбошәа ҟаҳҵоит – уигьы зыхҟьо убри амилаҭхшыҩдароуп.
Ҳҳәынҭқарра дуӡӡаҿы амилаҭ зҵаара шыӡбам иаахтны
ирҳәоит иахьа. Абыржәы еиԥш амилаҭ хшыҩ ҳҭахны ҳҟамлацт, аха ҳҽеиужьны, иҟало аабап ҳәа ҳаԥшуп иахьагьы.
Еилкаауп ҳзыԥшугьы: Аԥсны алахьынҵа Қарҭ ауп
иахьырыӡбауа, ҳаԥшуп уаантә акыр рҳәозар ҳәа. Ус акәын
ишыҟаз Сталин исистема, ус ауп иахьагьы макьаназы
ишыҟоу, аха уи анарха змам, иахьа зегьы зқәыӡбауа политикоуп. «Аԥснытәи автономтә республика» ахьӡытәны,
арахь Аԥсны раионк иамоу азин амаӡамкәоуп ишыҟоу.
Иарбан зҵааразаалак, акадр рызҵаара раԥхьа инаргыланы,
Қарҭ ауп иахьырӡбауа. Ари аҩыза «автономиа» змоу ажәлар
ироурц залшома амилаҭтә хшыҩ?! Знапаҿы ҳаҟоу ибзиаӡаны ирдыруеит автономиа иашаҵәҟьа ҳаур, Аԥсны иқәынхо аӡәгьы игәы шынҳмырхо, аха уи акәым дара зыцәшәо,
дара зыцәшәаҵәҟьо Аԥсны имҩаԥырго рколониатә политика амчра рыцәцар ҳәоуп. Абарҭқәа ирыхҟьаны ҳажәлари ҳинтеллигенциеи еиҟәыҭхоуп, аинтеллигенциа рхаҭа
зеидымгыло, акы рҳәарц рҭахызаргьы ирзымҳәо иҟаҵаны
ирымоуп. Уи шьақәзырӷәӷәауа ҿырԥшык аазгар сҭахуп.
Апартиа XX аизара ду ашьҭахь, амилаҭ зҵаараҿы аилагарақәа иҟаз рырҽеира нап анадыркы, амҳаџьырра инаркны ҳажәлар ргәаҟрақәа ирхааныз, иагьрыцеиҩызшоз
Дырмит Гәлиа Акоммунист партиа Ацентр Комитет актәи
амаӡаныҟәгаҩ Н. Хрушьчов ашәҟәы изиҩит, иҟалозар, сыԥсы ахьынӡаҭоу аԥсыуак апартиа аобласттә комитет актәи
амаӡаныҟәгаҩыс дҟаҵа ҳәа. Н. Хрушьчов ҳаҭырқәҵарала
дахаҵгылеит Дырмит ду аҳәара иҟаиҵаз. Абасала, апартиа
Аԥснытәи аобласттә комитет аԥсуа дахагылеит. Уи дшааиз
еиԥшҵәҟьа, хыцмыцқәак зҽеидызкылахьаз апартиатәи
асоветтәи напхгаҩцәа еилырхаауа даарылалеит. Усҟан даҽа
милаҭк иаиуоу Аԥсны дахагылазар уи аҩыза илшараны

414

дыҟамызт: ҳаӷа изыҟамҵоз уи «ҳара ҳтәы» инапала иҟарҵо
иалагеит. Аԥсны иахадыргылоз дырдыруан, дагьырыԥшааит Аԥсны анҭыҵ. Ари ҳажәлар даара ргәы днархьит.
Иҟалазеи ҳара ҳтәы изгьы иамуа, иҳахьзеи рҳәеит. Игәы
инархьит Дырмит Гәлиагьы. Уи еиҭах ашәҟәы иҩуеит Н.
Хрушьчов ихьӡала. Аԥснытәи апартиатә организациа аԥсуа
дахагылазар сҭахуп ҳәа аҳәара аныҟасҵа, иаԥсоу дҟалозар
ҳәа акәын, – иҩуан Дырмит Гәлиа, – аха уажә иҟоу илымшеит аԥсуа интеллигенциа реидкылара, аконсолидациа рзура.
Ас еиԥш иаартны аиаша аҳәара згәаӷьыз Аԥсны жәлар
рпоет лааԥшымҩа имҭо дкыдырцалеит. «Ҳара ҳкоммунистцәоуп, милаҭла уаҩ деилаҳхуам, арахь шьоукы амилаҭ
консолидациа иашьҭоуп» ҳәа Қырҭтәылатәи акомпартиа
Ацентр Комитет апленумк аҿы дықәгыланы Дырмит ду
иахь аҽԥныҳәа ҟаиҵон усҟантәи «Аԥсны аҳ». Изеиҳәауазгьы уи акәын ирҭахыз, уажәшьҭа дамырхуа иҟазма. Уи ала
иҽдирбон: «Ижәбома шаҟа гәыкала сшышәзыҟоу!»
Ари аус убасҟак ирӷыӷкын, ашәҟәы автор апартиа далцазааит ҳәа азҵаара ықәзыргылазгьы ҟалеит усҟантәи Аԥсны аиҳабыра рахьтә аӡәы, ҩыџьа. Ажәакала, аслан иеишуан аԥинақәа! Абарҭқәа рышьҭахь Дырмит Гәлиа аҳәамҭа
ҟаиҵеит Аԥсны далҵны Урыстәылаҟа дышцо ала. Убри иацәшәаны нас рҽааныркылеит. Ус шакәызгьы, дара рыгәҭакы
нарыгӡеит: Дырмит ду иигәаӷьыз аҩыза уаҩы изымгәаӷьуа
иҟарҵеит, актәигьы аҟәардә ааиҵаирӷәӷәеит.
Араҟа фактк ауп иаазгаз, аха уи типра зуа фактуп. 60
шықәса рыла ҳажәлар рыԥсҭазаара абас апровокациа
азуроуп изҿу. Урҭқәа зегьы ҳажәлар иабардыруаз, дара
рыхьӡала амаҵура ҟәазқәа ирхагылоу акыр рымчу џьшьа,
рыблақәа ҭырхаха ирзыԥшуан. Дара аԥсуа маҵурауаа рхаҭа
ҩ-гәыԥкны ишон: иҵоуроуи иҵоурами рыла. Акариеристцәа, абжьахәаахәҭцәа уи акәын ирҭахызгьы, аха ауаа
цқьақәа ракәзар – иҟаз рбагәышьон, аха рхаԥыц еихарӷәӷәа
ирычҳалар акәын: акы рҳәар – ӡҭахысран, акгьы алҵуамызт, арахь рҭыԥгьы рцәыӡгәышьон, ҭабуп ҳәагьы разҳәодаз.
«Рыцҳа, Аԥсуара ихы ақәиҵеитгьы» зҳәодаз? Убри аҩыза
иҭаргылан ирыман ҳажәлар рҵеицәа хыцмыцқәа.

415

Ари аҭагылазаашьа иҳаҩсхьоу акы еиԥш ҳалацәажәоит, аха мап, уи аахыс акыр аиҭакра дуқәа шыҟалахьоугьы, иахьагьы уи аполитикоуп иҟоу. Ҵабыргуп, ҳаԥхьаҟа
агәыӷрақәа ыҟоуп, аха уи ахала иҟалаӡом, уи азы иқәԥалатәуп хшыҩла, аиҭакра азакәан ала.
Ҳажәлар ртрагедиақәа зхылҿиаауаз х-ҟазшьарбак сырзааҭгылеит. Ачымазара ҿкы еиԥш урҭ иахьагьы ҳажәлар
ирылаҽны иҟоуп. Ачымазара злаҽыз даҽа чмазаракгьы
ахылҿиаауеит. Ҳарзааҭгылап урҭгьы.
Амилаҭ хдырра.
Амилаҭ хдырра ҟазҵо амилаҭ хшыҩ ауп. Хыхь зыӡбахә
сымаз амилаҭ хшыҩ анаҳцәыӡ – иаҳцәыӡит амилаҭ хдыррагьы. Иахьанӡа ибзианы еиқәханы иҟоу амилаҭ цәанырроуп. Амилаҭ хдырреи амилаҭ цәанырреи! Арҭ еиҿҳарԥшыр,
иџьоушьартә ауп ишыҟоу: амилаҭ хдырра зынӡа изцәыӡхьоу
(аԥсшәа ззымдырӡауа, зхәыҷқәагьы идызмырҵаз раԥхьа
инаргыланы) уаԥсыуаӡам ҳәа иоуҳәар, аԥырҳәа дыҵҟьоит,
уимоу, иааимоукӡаргьы, дуеисуеит. Амилаҭ хдырра шимамгьы, имилаҭ цәанырра убасҟак иӷәӷәоуп. Убри акәзар
ҟалап ҳаԥсуара еиқәырханы иаазгозгьы.
Мап, ирмариацәаны сазнеиуашәа збоит ари азҵаара.
Амилаҭ хдырреи амилаҭ цәанырреи рҳәаақәа ус иаарласны еилургартә иҟамзар ҟалап. Уи аҩыза агәаанагара уоуеит асовет аамҭазтәи еицырдыруа ҳажәлар ринтеллигенциа аӡәаӡәала уаарызхәыцыр. Урҭ, раԥхьатәиқәа, ԥааимбарцәак реиԥш ҳазхәаԥшуаз, рыхьӡ аҳәараҵәҟьа сацәыԥхашьоит – убасҟак ҳаԥсуа культура арҿиараҿы ирылшаз
шьарда ирацәоуп, аха арахь уԥшыр, рыхшара рхатәы
бызшәа дыдмырҵаӡеит. Ари шԥеилкаатәу? Иҳазҳәарыма
ҳара урҭ, ҳкультура ашьаҭаркцәа, амилаҭ хдырра рымамызт ҳәа? Мамзаргьы иҳазҳәарыма урҭ рмилаҭ хдырра
ҳаракын ҳәагьы? Арҭ аҩзҵаарак ҿыӷәӷәала аӡәгьы аҭак
изыҟаҵом.
Ари азҵаара ҳаналацәажәо аԥсихологиатә моментгьы
ҳазхәыцроуп. Уи амзыз хадақәа иреиуазаргьы ҟалап. Аҿар
еснагь амал дазгәышьуеит, рҳәоит. Иҵарадаз ҳажәлар есна-

416

гь аҵарадырра иазгәышьуан, зхатәы бызшәада ззымдыруа
ҿаҳас рхы рыԥхьаӡон...
Шықәсқәак уажәаԥхьа Аҟәа ҳаиқәшәеит анкьа Хәаԥ ашкол исыцҭаз ԥҳәыски сареи. Ҳаиқәымшәеижьҭеи крааҵуан,
аԥсшәа еибаҳҳәеит ҳаилаҵәаны, нас лҭаацәара сазҵааит.
Ҩыџьа арԥарцәа сымоуп лҳәеит. Лара Хәаԥтәиуп, лхаҵа
Лыхнытәиуп. Гәдоуҭа ақалақь аҿы инхоит. Ишыздыруазгьы,
бхәыҷқәа ашкол иабаҭоу, аԥсшәазы ишԥаҟоу ҳәа слазҵааит. Аурыс школ иҭоуп, аԥсшәа еилыркаауеит (?) лҳәеит.
Сгәы иамыхәаз лцәымҵәахкәа, лхәыҷқәа раазараҿы уаҩы
иланеимыжьуа агха ду шыҟалҵаз, иашьак иеиԥш, иаартны
ианласҳәа, ус аӡәгьы илеимҳәацзар акәхарын, зны исҳәаз
даршанхеит, нас лылаӷырӡ лҿеибаҳәа аҵәыуара далагеит. «Ашкол ҳанҭаз аурыс бызшәазы ҳмаџьанан, иудыруеит, уаҳагьы сзацымҵеит, – лҳәеит лара. – Сара исыхьыз
схәыҷқәа ирмыхьырц акәын иҟасҵоз ззыҟасҵоз, арахь
рыжәлар рбызшәа рҿысхуазаап, аха уи сазымхәыцӡеит».
Дазымхәыцӡеит, длашәхеит, ҳаи абаа, ибыхьзеи ҳәа
лазҳәозгьы ҭынхагьы дылмоуӡеит. Уажә илыхьыз анеилылкаа, лгәы кылнаҵәеит, ихьаалгеит, аха иабаҟоу, уажәшьҭа
рҽеишьа амаӡам.
Ари амзызгьы ыҟоуп. Иҵегьы ҳхы-ҳгәы ҳҭахәыцыр, иҵегьы амзызқәа ҳаԥшаар ҟалоит, аха иалшоит убасҟангьы хадара змоу аҿынӡа ҳзымнаӡар. Ус шакәугьы ари азҵаара ҭакда инымхароуп, иагьыԥшаатәуп уи аҭак жәытәнатә аахыс
ҳажәлар ахара аԥшра ахьрыгу рҟазшьаҿы. Ҳаӷацәа иҳақәырҵаз шәииԥхьыӡк еиԥш, уи чмазара ҿкны иҳалаҽын, ҳабла
аш хнаҵеит, ҳаԥшны уаҵәтәи амш ҳазгәамҭауа аҿынӡа
ҳарлашәит. Maп анакәха, ишԥеилкаатәу? Ухшара убызшәа
дурҵарц, аҩны уҭаацәеи уареи аԥсышәала шәеицәажәарц
азы иаҭахума аҳәынҭқарратә хшыҩ ду?! Maп! Еиҭах – мап!
Шәҟәы ианым иазхарымҵаз абызшәала амилаҭқәа рбызшәа дырӡуам, рхәыҷқәа иддырҵоит, убри абызшәала ассимилиациагьы ҳзыруеит – убриҵәҟьа ҳхы иԥнаҟом егьырҭгьы-егьырҭгьы ракәым!
Ус шакәугьы, ихәыҷугьы идугьы, аҵара змоугьы измамгьы – зегьы-зегьы, аурыс иеиԥш, ақырҭуа иеиԥш, аер-

417

ман иеиԥш, амилаҭ хдырра ҳамазароуп иахьа. Уи аҟара
ҳаԥсуара еиқәзырхауа, иагьызыхьчауа иахьагьы уаҵәгьы
даҽа мчык ыҟаӡам, иагьзыҟалом. Maп анакәхагьы, уи аҟара ҳаԥсуаразы ишәарҭоу даҽа мчык ыҟаӡам, иагьзыҟалом.
Амилаҭ хдырра аныҟалоуп ҳмилаҭ аӡәк иеиԥш ианеидгыло, раԥсуарагьы рыбла аҷыц еиԥш ианырыхьчогьы, амилаҭ
хдырра аныҟалалак, агәра ганы сыҟоуп «Аԥсуара нахьхьи
игылоу ирыхьчааит» зҳәауа шыҟамло. Урҭ иахьа иҟоуп, иагьмаҷӡам, ирацәоуп – урҭ Аԥсуара иныҟәнаго роуп.
Абасала, хыхь-хыхьла акәзаргьы, сырзааҭгылеит
ҳажәлар змырӷьацо, ҳ-Аԥсуара аизҳазыӷьара иаԥырхагоу
акык-ҩбак.
АԤСУА БЫЗШӘА АИҚӘЫРХАРА
Аԥсуа бызшәа ижәытәӡатәиу абызшәақәа ишреиуоугьы,
ишдыру еиԥш, анарха змам бызшәоуп, наҟ иқәгатәуп ҳәа
азырыӡбахьан, маӡала уи ҳәынҭқарратә программангьы
ишьҭырххьан. Аха уи ус иаармарианы, чарҳәарала иуӡбоз
усмызт: ҳажәлар уи аус хәымга иадымгылеит, ажәлар рбызшәала ишцәажәац ицәажәон. Хыхь ишысҳәаз еиԥш, хдырра
дук шрымамызгьы, зқьышықәсала иааргоз рмилаҭ цәанырра ӷәӷәан, дара рзы уи кәалӡын.
Уажәы аԥсуа бызшәазы даҽа ҳәынҭқарратә Программак
рыдыркылеит. Уи иаҳәоит аԥсуа бызшәа ижәытәӡатәиу, даараӡагьы ибеиоу бызшәоуп, Ареспублика Аԥсны ҳәынҭқарратә бызшәас ишьоуп, иҵатәуп, иҭҵаатәуп, ирҿиатәуп,
ахархәара ырҭбаатәуп ҳәа. Ажәакала, чынс иҟоугьы, зин
ҳәа акрыҟазаргьы – зегьы амоуп иахьа ҳбызшәа. Аха уи ала
раԥхьатәи аҳәынҭқарратә программа хәымга шырзынамыгӡаз еиԥш, аҩбатәи аҳәынҭқарратә Программа хазынагьы
ҳзынагӡом ажәлар зегьы ари аус ҩ-напыкла ианаҳамкы,
ҳанахамҵгыла, аҳауа еиԥш, аӡы еиԥш, зыда ԥсыхәа ҳамам
акы акәны аԥсуаа зегьы ҳанахәамԥш, иҳалшо аныҟаҳамҵа.
Раԥхьатәи рпрограмма хәымга рзынамыгӡеит сҳәеит, ус
ауп иагьшыҟоу, аха урҭ ахьӡеит ҳбызшәа ааха ӷәӷәа аҭара,

418

аԥсуа бызшәа аӡыхь архәашьра. Иахьа ҳбызшәа иаԥырхаганы иҟоугьы убри ауп, Аҳәынҭқарратә бызшәа аҿынӡа астатус шьҭухит ҳәа башоуп, акапеи кылҵәагьы иаԥсам, ажәлар
рбызшәа иахьырҭаху, рхаҭа, насгьы ишырҭаху рхы ирзамырхәозар, уи ала имхәыцуазар, уи дмырҿиауазар рхыргәаҿы уи акульт рзыҟамҵозар.
Асовет мчра анышьақәгылоз ҳбызшәа Аԥсны ахыаҵыхәа ажәлар ишырҭахыз рхы иадырхәон, ҵарадыррак
шрымамызгьы. Усҟан акәын аҳәынҭқарратә бызшәа афункциа аԥсуа бызшәа ианынанагӡоз, конституциала уи астатус
шамамызгьы. ЦИК аилатәараҿы аԥсуаа аԥсышәала акәын
рҿахәы шырҳәоз. Нас аҵыхәтәан аформазы апленумқәеи
асессиақәеи рҿы аӡәы дықәдыргылон аҟароуп. Ԥыхьа аԥсуаа зегьы аԥсшәа рдыруан, ашьҭахь – мап, еиҳараӡак ақалақь аҿы инхо аҿар. Усҟан аԥсуа данцәажәоз игәы иҭоу
нҭкааны, аԥсышәала дхәыцны, аԥсышәала иҳәон, тәым
бызшәак ихы иамырхәакәа, иахьа – мап. Иахьа аԥсшәа
ззымдыруа ирыздыруам, аха издыруагьы, шамахамзар,
ибжамҽамноуп ишырдыруа, еиҳараӡак аԥсышәала ҵара
змам, иара ус аҵара маҷны измоугьы. Аԥхьатәиқәа аԥсшәа
бзианы иахьырдыруаз, аҩбатәиқәа аԥсшәагьы аурысшәагьы нагӡаны иахьырзымдыруазы. Рыҩбагьы еилаӡҩаноуп
ишырҳәо. Уи рыцҳарагәышьоуп. Аԥсышәала ажәа сҳәоит
ҳәа иаԥшьызгазгьы, шамахамзар, урысшәала ихәыцноуп
аԥсышәала ишцәажәо. Аригьы рыцҳарахеит. Аԥсышәала
имхәыцыз игәы иҭоу аԥсышәала инҭкааны изҳәаӡом, ҳбызшәа абеиара ихы изархәаӡом. Уи амҩа ҳананыла, ҳбызшәа
еиԥхьышьшьаа ҳнапала анышә иаҳҭоит. Ари ҳахькылнаго
аԥсуаа зегьы иаадыруазароуп..
Урҭқәа зегьы шыҟалаз иахьоуп еиҳа еилыкка ианаҳбо. Ҳбызшәа алахьынҵа еиқәаҵәа анырыӡбоз аԥашәқәа
рҵшәаарала нап аркын: уи аӡыхь ырхәашьтәын, ибжамҽамны иҟаҵатәын, ан лакәзар агәра лыргатәын анарха
ахьамам азы лхәыҷы лбызшәа илмырҵаргьы шауаз. Абасала, ҳбызшәа усҟан арадиациа ӷәӷәа иаиуз иахьоуп еиҳа ианыԥшуа ианалагаз. Аԥсуа бызшәа арҿиара иахьатәи Апрограмма анагӡаразы раԥхьа иргыланы убри ачымазара иа-

419

лыргатәуп, агәамсамқәа иаԥыраҳаз аԥырганы, ишьхаӡыхьны ажәлар ирзырхынҳәтәуп. Ус шаҭаху ажәлар рхаҭа агәра
анырга, иагьдырҽеиуеит, ажәлар зегь рыда, гәыԥҩык рымч
ақәхоны иҟам.
Аԥсуа бызшәа аиқәырхара нап арктәуп ахәыҷбаҳчақәа
рыла. Ақалақьқәа рҿы инхо аԥсуаа даара ауадаҩра иҭагылаз ыҟан – ирызхомызт ахәыҷбаҳчақәа. Аха иҟахын
зхәыҷқәа аԥсуа хәыҷбаҳча иавганы аурыс хәыҷбаҳчахь
изгозгьы. Урҭ, шәбызшәа хәышҭаара бызшәоуп идшәмырҵаргьы ауеит ҳәа агәра здыргахьаз анацәа ракәын. Урҭгьы
егьырҭгьы неицыланы аԥсуаа рхәыҷқәа хыџьара ишаны
хәҭак аурыс школқәа рахь акәын рымҩа ахьхаз. Урҭ ҳаԥсуа
культура иацәхырҟьаны изызҳауаз, иагьа ҵара рҵаргьы,
азанааҭ бзиақәа роургьы, ԥсыуак иаҳасабала еснагь зыԥсҭазаара ҿаҟәоу, зылшарақәа хьысҳау ракәны иҟазаауеит. Угәы
иахәаша, ари ззеилымкаауаз иахьа еилыркаауа иалагеит.
Убас, аҵыхәтәантәи аамҭазы Аԥсны имҩаԥысыз ахҭысқәа
ирацәаҩны анацәеи абацәеи рыбла хыртын, агәра ргеит
рхәыҷқәа рбызшәа шдырҵатәыз, иагьеихеит аԥсуа хәыҷбаҳчақәеи ашколқәеи рахь. Уи, хымԥада, уаҩы дзеигәырӷьаша акоуп. Аха араҟа иҟалеит даҽа уадаҩрак: зхәыҷқәа
аԥсшәа дзырҵар зҭаху рахьтә ирацәаҩхеит ахәыҷқәа аҩны
аҭаацәа рҿы зхатәы бызшәа змаҳаӡауа. Урҭ рҭаацәа зықәгәыӷуа ахәыҷбаҳчақәеи ашколқәеи роуп. Ишаабо еиԥш,
арҵаҩцәеи ааӡаҩцәеи русура уи даара иаруадаҩуеит. Аригьы проблемахеит иахьа. Ацхыраара рыҭатәуп аҭаацәагьы,
ахәыҷқәагьы, урҭ зааӡогьы.
Ажәакала, иахьа иҳалшароуп еиҵагыло абиԥара ҿа
рхатәы бызшәала ицәажәо, рхатәы бызшәала аҵара рыманы, аԥсшәа ахаҭа аҭаацәа ирбызшәаны аҟаҵара. Урҭқәа
зегьы аамҭа кьаҿла, шықәсқәак рыла ҳамч зықәхо зҵаарам, аха уи ҳажәлар рыԥсҭазаараҿы ихықәкы хадазароуп,
уи ахықәкы хада анагӡаразы иаԥҵоу Аҳәынҭқарратә программа, ажәала акәымкәа, аус аҿы, арҵага шәҟәы еиԥш,
ҳақәныҟәароуп. Уи Апрограммаҿы иалкааны хаз цәаҳәаны
иарбам абызшәа ицқьаны ахархәара, аха агәра ганы сыҟоуп
аԥсышәала аҵара анҳау, алитературатә бызшәала ес еиҵа-

420

гыло аҿар анаҳааӡа, ҳбызшәа аҳаҭыр шьҭыхны ианӡыраага
– уи азҵаарагьы ӡбахап ҳәа.
Даҽакгьы. Ишьҭыхтәуп, сҳәеит, ҳбызшәа аҳаҭыр. Уи
шԥеилкаатәу? Жәытәнатә аахыс Егри Бзыԥи рыбжьара
ажәа азҟазацәа рацәаҩын. Еицырдыруа ашәҟәыҩҩцәа реиԥш, афилософцәа реиԥш, урҭ рыӡбахә иахьагьы ирҳәоит.
Хыхь зыӡбахә сҳәаз Шамы Осман уҳәарыма, Ебжьноу Сиҭ,
Бебиа Ҷыҷын, Анқәаб Џьсыԥ, Гочуа Дмитри, Ашәы Ҳабыџь,
Киут Мамсыр, иахьатәи абиԥара ибзианы ҳазхаану Џьниа
Синаҭ, Арсҭаа Ҟасҭеи... Ирацәаҩуп ас зыӡбахә уҳәаша.
Иахьа ус еицырдыруа ацәажәаҩцәа рхыԥхьаӡара маҷхеит. Уи зыхҟьо амзызқәагьы ыҟоуп. Ажәытәан зегьы бызшәак
ала ицәажәон. Иарбан усзаалак излацәажәо, ҵарадыррала
акәымкәа, ауаа ҟәышцәа ракәын иахцәажәоз, изыӡбоз, амҩа
иқәызҵоз. Ажәа ахаҭа аҳаҭыр аман: уи ҟазаран, уи закәанын, уи иахьатәи акьыԥхьи, арадиои, ателехәаԥшреи рфункциа нанагӡон. Ажәа азҟазацәа иуаа хатәрақәан, ажәлар рҿы
раҳаҭыр дуун. Урҭ иахьатәи апартиатәи асоветтәи напхгаҩцәа рфункциа нарыгӡон. Уигьы акәым, урҭ ӡбаҩцәан, ацәгьа-абзиа, дасу ишрықәнагаз еиԥш, рус иахәаԥшны ирыӡбон,
дасу иқәнагазгьы дақәдыршәон. Иахьа аиԥш усҟан апротекциагьы зыҟаломызт, аҵарҭыша захьӡызгьы рыздыруамызт.
Абас еиԥш аҭагылазаашьа аныҟалалак ауп абаҩхатәрақәагьы
анцәырҵуа, урҭ аҳаҭыргьы анроуа. Дара урҭ ауаа хатәрақәагьы аамсҭашәала акәын рыхгьы шымҩаԥыргоз. Уажәы урҭ
рфункциа маҵурала иныҟәырго ианалага, аҵара змамыз,
аха ԥсабарала иҟәышыз ауаа хатәрақәа раҳаҭыр лаҟәит, аҵара змоу ирыҵадырӡуа иалагеит. Урҭ рҟәышреи рбаҩхатәреи
рцәыргараҿы бџьарс ирымаз, ажәлар зладыршанхоз рбызшәа – ҳаԥсуа бызшәа акәын, аха иахьа уигьы аҳаҭыр лаҟәит,
аурыс бызшәа иаԥнагеит. Ишԥаҟалеи уи? Обиективла иҟалоу, мчыла усзу, мамзаргьы ҳхарала акәу ишыҟалаз? Иаахҵәаны аҭак ҟаҳҵап: еиқәысыԥхьаӡаз абарҭ ахԥагьы еицхырааноуп ҳбызшәа аҳаҭыр шылаҟәыз.
Аԥсны хаала-мчыла амилаҭ анеиларыжь, зегьы рбызшәа
хаз-хазы изҵодаз, ҳбызшәагьы раҭәаршьозма, обиективла
еиҳа амчра змаз абызшәа ала акәын ишеицәажәоз – уи ау-

421

рыс бызшәа акәхеит. Аурыс бызшәа ҳҳәынҭқарра дуӡӡаҿгьы
амилаҭқәа рыбжьара ирзеиԥшу бызшәаны иҟалеит.
Мчыла усгьы ыҟан, иҟоуп иахьагьы: ҳбызшәа ззымдыруа аӡәык-ҩыџьак ирыдамзаргьы ианыҟалалак, аԥсуа акы
иҳәарц иҿы анааихихуа иаразнак инеиҿаԥаны «зегь иаҳзеиԥшу абызшәала уцәажәа» ҳәа дыркуеит. Уи политикак
аҵаҵаны акәым, ҵабыргуп, аха обиективла урҭ ауаа ҳбызшәа иаԥырхагоуп. Аԥсуагьы, хаала-мчыла акәу, ибызшәа
нышьҭаҵаны, даҽа бызшәак ала ацәажәара дналагоит. Уи
ҳшьа-ҳда иалалан, тәымк данаабалак, ибызшәа аацәыраагоит. Ари ҟазшьа бааԥсны ҳаргьы ҳашьцылеит, даргьы
аҳаршьцылеит.
Ишаабо еиԥш, ҳаргьы ҳхаралоуп ари шыҟалаз, «Maп
шәхаҵкы! – ҳәа ирҿаҳархьыр акәын. – Иаҳзеиԥшу абызшәала ҳцәажәап, аха шәаргьы ишәхашәмыршҭын Аԥсны
шәшыҟоу. Шәара ари ҳадгьыл аҩбатәи ԥсадгьылс иалышәхзар, раԥхьа иргыланы ари зыԥсадгьылу ажәла раҳаҭыр
жәба, рбызшәа шәҵа, рҵасқәа пату шәызрықәыз. Шәара
аамҭа шәыцәцазар, шәхәыҷқәа идшәырҵа, мап анакәха,
ишәҭахы-ишәҭахым обиективла ҳбызшәа шәшаԥырхагоу
шәхаҿы иааганы шәазхәыц».
Абас ҳәатәын, аха аамҭа ҳԥырхагаха, ҳахдырра азымха
– ишакәхалак ианаамҭаз иаҳзымҳәеит ари ажәа, иаҳзымӡбеит ари азҵаара. Ус шакәугьы, ари апроблема ҳашьҭахьҟа
инҳажьыз акакәны ҳахәамԥшроуп, уи иахьа еиҳагьы актуалра аманы иҟалеит, аҳәара амацара акәым, гәнырхара
ҟамҵакәа, иагьынагӡатәуп. Ари азҵаара анцәырзгах, ҿырԥшык аазгар сҭахуп.
Аԥсуара ахьчара иазкыз амлаҽаркрақәа анымҩаԥысуаз
акәын. Аҭакԥхықәра змаз ҭыԥк аҿы Аԥсны араионқәеи ақалақьқәеи рхаҭарнакцәа алархәны аилацәажәара мҩаԥыргон. Иалахәыз зегьы аԥсыуаан аӡәы лыда. Убри лаҳаҭыразы, Аҟәантә инеиз аӡәык-ҩыџьак рыда, зегьы урыс бызшәала акәын ишцәажәоз, лара еиҭаганы илазҳәашаз дышлыдтәалазгьы. Арахь ҳаилацәажәара зызку Аԥсуара ахьчара акәхуп! Аԥсуа бызшәа нышьҭаҵаны Аԥсуара ухьчар ауа
џьушьап! Абасала, ҵас бааԥсны ишьҭаҳхит, тәҵас аурыс

422

бызшәа аҿаԥхьа ахырхәара. Иахьа еицырдыруа, аҭоурых
дугьы змоу аԥсыуа қыҭақәак рҿы ахәыҷбаҳчақәа ыҟан урыс
бызшәала ахәыҷқәа ахьырааӡо. Уаҟа жәабаҟа процент роуп
иҟоу егьырҭ амилаҭқәа иреиуоу ахәыҷқәа. Урҭ рбызшәа
алоуп ҧшьынҩажәижәаба процент иҟоу аԥсуаа рхәыҷқәагьы шырааӡоз. Ҵабыргуп, аԥсуаа рхәыҷқәа рхатәы бызшәа
ишахәҭоу ала ирдыруеит, аурысшәа ахьырҵогьы бзиоуп,
уи рхатәы бызшәа иаԥырхагаӡам, аха егьырҭ ахәыҷқәагьы
аԥсшәа ддырҵозар акәымзи! Аха мап, уи макьана аӡәгьы ихы иҭамшәацт. Ари азҵаара ахәыҷбаҳчаҿы ихыркәшахаӡом. Уаҟа абас ганкахьала мацара ирааӡаз ахәыҷқәа
ишиашоу аурыс класс ахь ицоит. Уаҟа аԥсуа бызшәа рҵоит,
ҵабыргуп, аха ишԥарҵои? Аҳәаанырцәтәи абызшәа аиԥш,
ахәбатәи акласс инаркны.
Абасала, абраҟа ииз, иааӡаз аурыс хәыҷы ҳхәыҷқәа
дрылакны дҳааӡоит, ибызшәа ҳҵоит, ҳбызшәа иҳарҵаӡом.
Даҽакала иаҳҳәозар, ҳхәыҷқәагьы уаҩҵас иҳааӡаӡом, уи
иҩыза даҽа милаҭк иаиуоу ахәыҷгьы уаҩҵас дҳааӡом. Нас
урҭ аныҩеидаслак еилацәажәарак аҿы аӡәы аԥсышәала
дцәажәар, дааныркылозар акәхап «иаҳзеиԥшу абызшәала!
Иаҳзеиԥшу абызшәала!» ҳәа иаҽԥныҳәо. Аԥсны ииз, аԥсуа
чеиџьыка иааӡаз аԥсуа бызшәа ирзеиԥшу бызшәаны иҟалар цәгьарас иаҵоузеи? Ацәгьара акәым, еиҳа иҳақӡами?
Ус анакәха, урҭ убри аҩыза акультура рылааӡатәуп. Дара
рымацарагьы ракәым – ранацәагьы рабацәагьы. Уи патуеиқәҵароуп, уи культуроуп, акультуреи апатуеиқәҵареи
ганкахьала мацара изыҟалом. Ажәакала, ари ҳзызхәыцша иагьыӡбатәу проблемоуп, еиҳараӡак уи азы аҭагылазаашьа ахьыманшәалоу. Мчыла акәымкәа, гәнырхарагьы
ҟамҵакәа, ус ишаҭаху, уи шкультуроу агәра дырганы. Ус ианыҟамлагьы, ҳхаҭа ҳшыӡуа ҳхы агәра аҳаргароуп.
ЕИҚӘЫРХАТӘУП АԤСУА ХЬЫӠҚӘА
Аԥсуа хьыӡқәа реиқәырхара иазкны ирыҩхьоу, ирҳәа­хьоу
рацәоуп, урҭ уажәы ҿыц аиҭаҳәара салагом! Исҳәарц исҭаху

423

– ҳажәлар гәаҟрас иаархыргахьоу зегьы ҳахьӡқәа ирныԥшуеит. Араҟагьы иҟан аобиективтәгьы асубиективтәгьы факторқәа. Ахьӡшьарақәа ирыхҟьаны «хьыӡ дуӡӡак ҟәазӡа асаби
ишԥаихьӡаҳтәуа!» ҳәаны, хьыӡ «ҿыцк» рхәыҷы инаихьӡыртәуан. Уи дара рзы акәын изҿыцыз, аха изтәыҵәҟьаз рзы
уи ауҿыцхыз, Кәрыжәаа ирықәлан. Ахьӡ «ду» ҳәа иҟоугьы
ианихьӡыртәуаз дсабимыз џьушьап! Абасала, аиҳабы пату
иқәҵара, уи Нцәас дшьаны («еиҳаб дызмам нцәагьы димам!») ихьӡҵәҟьа ахьырымҳәауаз амилаҭ ҟазшьа бзиақәа
ишыруакугьы, обиективла аԥсуа хьыӡқәа рырӡраҿы хадара
аманы иҟалеит. Уи амилаҭ ҟазшьа, ахдырра хьысҳарагьы анацла, аԥсуа ихьӡ ала дшаԥсыуоу узымдыруа дааҟалеит. Ижәла
мацарала аума, ихьӡ алагьы дызмилаҭу удыруазар ауми!
Иҟан мчыла усгьы. Аԥсуа школқәа анадыркыз, иахаану
ибзианы иргәалашәоит, арҵаҩцәа ашколхәыҷқәа рыхьӡқәа
аргамаду цәгьацәыԥхамшьарала ишырыԥсахуаз. Уи азы
аҭаацәа рзингьы ыҟамызт, аҳәынҭқарратә закәангьы ыҟамызт. Аҭыԥ хьыӡқәа реиԥш, шәҟәыда-быӷьшәыда, документк ҟамҵаӡакәа, акласс аҿы иахьтәоу рнацәа нарықәкны
ирыԥсахуан рыԥсуа хьыӡқәа. Асаби дииргьы, ақырҭуа хьӡы
ихьӡыртәуан, ақырҭуа хьыӡқәа апропаганда рзыруан. Усҟан
уи еиҳа имариан. Аԥсны ақырҭқәа амчра ргаанӡа аурыс
хьыӡқәа аԥыжәара рыман, апропаганда ҟарҵон. Ари аус аҿы
ақьырсианрагьы рхы иадырхәон. Урҭ раԥхьа, Аԥсны аҭырқәа
инапаҿы ианыҟаз – аԥыжәара рыман амсылман хьыӡқәа.
Абасала, хыхь ишысҳәаз еиԥш, ҳажәлар рполитикатә ҭагылазаашьа зеиԥшраз ҳахьӡқәа ирныԥшуеит.
Жәытәнатә аахыс иҟан аемиграциақәа, аибашьрақәа,
милаҭк даҽа милаҭк рҿы амчра анроуаз – урҭ ҵыхәаԥҵәарак рымамызт: ажәларқәа еилаҵәон, еилаҵәон урҭ рбызшәа, рыхьӡқәа, рыжәлақәа, еилаҵәон урҭ ршьа. Убарҭқәа
ирыхҟьаны, иахьа адунеи аҿы даара икҿахоу жәларык
ракәымзар, ацивилизациа змоу ажәларқәа уи аҭоурыхтә
процесс иацәцаз ҳәа жәлар ыҟам. Урҭ рышьақәырӷәӷәаразы аҿырԥштәқәа раагара салагом, иагьаҭахым. Аилаҵәара ыҟан, ҵабыргуп, аха избан ганкахьала? Зегьы рыхьӡқәа
шьҭаҳхуеит, аха ҳара ҳахьӡқәа шьҭызххьада? Ижәбахьоума

424

урыск, қырҭуак, бырзенк, ерманык, ҭырқәак ԥсыуа хьӡык
ихьӡны? Избан? Иҳамаӡами, иаҳҳәап: Ахра, Адгәыр, Асҭамыр, Гәында, Амра, Хьыбла уҳәа реиԥш зҳәара мариоу аԥсуа хьыӡқәа милаҭс иҟоу зегьы ирзеиԥш хьыӡқәаны иҟалартә? Аха мап, ԥсыуа хьыӡқәоуп, ишԥараҭәаршьауеи! Урҭ
уаа ԥагьақәоуп, ҳара ҳаиԥш зегьы рхы иаҭәаршьома! Ҳаргьы ҳԥагьоуп, ҵабыргуп, амцхәгьы ҳԥагьоуп, аха ҳара ҳԥагьара ус ҽырбашақә ахышьҭыхра иаҷыдахаз, аԥсҭазаараҿы
ҳажәлар иахьҳахәаз маҷуп.
Ахьӡ – уи хьарԥшга мацарам, уи амилаҭ елементқәа
ируакуп, амилаҭ бызшәа иадҳәалоуп, уи ҟазшьарбагоуп,
зегьы-зегьы реиҳа уи шьҭрамырӡгоуп, ажәлар рҭоурых,
ржәытәра, рыбзазара зегьы рыхьӡқәа ирныԥшуазароуп.
Абызшәа шҿио еиԥш, ахьыӡқәагьы ҿиозароуп, ицәырҵуазароуп ахьӡ ҿыцқәа. Иҟоу реиқәырхара, аҿыц арҿиара – урҭ
еснагь еицызароуп.
Азеижәтәи ашәышықәсазы аурыс хьыӡқәа рҿы ицәырҵит ахьӡ ҿыцқәа: Лиубов, Вера, Надежда; асовет аамҭазы
Мелор, Владлен уҳәа реиԥш иҟоу. Раԥхьатәиқәа хԥа иаабац-иҳаҳац ажәақәа, ҳәоу хәҭала – хьыӡҟақәан: абзиабара,
агәрагара, агәыӷра. Аха нас урҭ хатәы хьыӡқәахеит. Усҟан
иџьазшьаз ҟалазаргьы, нас ирласны иашьцылан, ажәлар
ирылаҵәеит. Уимоу ҳаргьы иаарымаадеит, избанзар, иҿыцын, имоданы иҟан. Избан ҳара ҳхаҭа изаҳмырҿиара аԥсуа
хьыӡқәа?! Избан ҳзашьҭоу амазеи, тәымбызшәак иарҿиаз
ахьӡ? Убас ааигәа иҳарҿиаз хьӡуп Наала. Зны иџьаҳшьашәа
ҳҟалан, аха нас ҳашьцылеит, ҳажәларгьы ирылаҵәеит.
Иҟоуп игәыгәҭажьхаз ахьӡ ссирқәагьы: Дамеи, Камыгә,
Ҭамшьыгә, Езыгә, Шьахәсна, Шьамсиа, Шьамина, Аишьа,
Аҭиа, Ҳанифа уҳәа ирацәаны. Зны ицәыргазар, нас урҭгьы
модахон, Асидеи, Мадинеи, Есмеи реиԥш.
ИҬЫНХАДАХАЗ АЖӘЛАҚӘА
Ажәлақәа рҭоурыхгьы кыр идырххахьеит, еиҳараӡак 80тәи ашықәсқәа рынҵәамҭазы. Ақырҭуа кьыԥхь аҿы зынӡа

425

аҵәы иахаҵаны инарҳәы-аарҳәуа армаӷьырма ишырҭаху
ирыхцәажәо иалагеит. Хыхь ишысҳәахьоу еиԥш, жәытәнатә
аахыс ажәлақәа еилысхьеит, еилдырххьеит, тәым шьа злам
жәлар ыҟаӡам. Аха ажәлақәа рыла иахьа ауаҩы милаҭс дызтәу ҳәа иаахтны аҳәара цәгьацәыԥхамшьароуп, зхы пату
ақәызҵо ауаҩ ҟәыш ихы иаҭәеимшьозароуп. Ари азҵаара
акны ауп аҭак шыҟаҵалатәу: ижәла акәым ихаҭа иахьа дызусҭада, милаҭс ихы шԥеишьауеи? Дыҟами аӡәы, иԥсуа жәла
узавамкьакьауа иҿаҿаӡа, арахь Аԥсуара ҳәа гәырԥынҵакгьы иларшәӡамкәа, аԥсыуасгьы зхы зымшьауа! Уи аԥсҭазаара ус ишьақәгылеит, дызлиааз ртәы илааӡахеит – ус дааӡоуп. Урҭқәа гәамҭаӡакәа ижәла уахьынҳаланы уаԥсыуоуп ҳәа
дукыр, мамзаргьы уаԥсыуаӡам ҳәа – иунаҭои?
Аха уи ачымазара ҳара ҳҿы иҟам. Ҳара ҳҿы иҟалаз
еиҭах, амилаҭ хшыҩдара иахҟьаны, аԥсуа жәлақәа зегьы
ҳзеиқәмырхеит, анкьаӡа зны иҳаланагалазгьы, ҳгәылацәа ишыҟарҵо еиԥш, афырҳәа урҭ рыжәлақәа рԥсыуатәуа
акәымкәа, ҳрыхӡыӡааны рыжәлақәа еиқәҳархон. Уигьы
иҳаноумыжьша ҳагхақәа иреиуоуп.
Ҳара ақырҭуа хьӡы Амеран ҳаиҽырбаны ианышьҭаҳхуаз, ҳара иҳаман ажәла Абрыскьыл. Урҭ ангырцәаха рыжәлагьы рыԥсахит Булискериа ҳәа. Иахьа Булескериаа жәытәла
ԥсыуа жәлан, Абырскьыл акәын ҳәа роуҳәар, даараӡа аиаша
аилкаара иашьҭоу уаазаргьы, рхахьы ирзаагом. Аманкуртцәа реиԥш, урҭ рхылҵшьҭра рхадыршҭхьеит. Обиективла
ҳазнеиуазар, уи зшәыхьзеи ҳәа ҽԥныҳәакгьы узыҟаҵом:
имилаҭ аницәыӡ – аус злаз уи акәын – ижәла дзахьынҳаларызеи, дызланагалаз амилаҭ ртәы иақәшәо иҟаиҵеит. Ҳәара аҭахума, иара иакәӡам, дызланагалаз амилаҭ хшыҩ ауп
иҟазҵаз. Ус шакәугьы, ажәлақәа рыпроблема ыҟоуп, уи ҭҵаатәуп, рҽеишьа змоу – рҽеитәуп. Иаҳҳәап, ҭауади-аамсҭеи
рхатәы гәаԥхарала рыжәлақәа ақырҭуа жәла аформеи агыруа жәла аформеи рыла ирыԥсахит. Иагыруахаз иоуҳәои, аха
аԥсуаа ари иахьанӡагьы иныҟәыргоит. Иаамҭоуп уи арҽеира
– уаҵәтәи амш иазхәыцны, рҽадыршьцылааит рыԥсуа хьӡы.
Иҟоуп ҩ-жәлак змоугьы: Кьахьыр-иԥа–Бениа, Ӡыӷәиԥа–Гагәлиа, Баснык-иԥа–Сиҷинава, Шьақар-иԥа–Џьугье-

426

лиа, Џьыџь-иԥа–Кардиа уҳәа ирацәаны. Ҭырқәтәылан инхо
аԥсуаа ҳашьцәа аԥхьатәи ауп ирдыруа. Ус анакәха, амҳаџьырра ашьҭахь ҳажәлар аҵарадырра анрымамыз аамҭазы,
ашәҟәҭаҩра аныҟаз аҩбатәи ажәла рыҭаны ашәҟәы ианырҵеит, ус иагьаанхеит. Иахьа ишьақәыргылатәуп аҭоурых
ҵабырг, ишьақәзыргылахьоугьы ыҟоуп. Асаркьа еицаҟьа
ҳанԥшылошәа, ҳажәлақәа еицакны ианбанӡаныҟәааго?!
Ииаша-ииашам, дасу ижәла дашьцылеит, аха ужәлаҵәҟьа
ԥшааны уҽауршьцылар, ҳақуп.
АҾИАРА – АПРОБЛЕМАҚӘА РПРОБЛЕМА
Ауаҩы иааӡара мариаӡам, ииашоуп, аха ҳазхәыцпи уи
иацу агәырӷьара. «Хәыҷы дызлам уаҩы дзыччом» рҳәоит.
Иҵабыргыҵәҟьаны, асаби иира, уи изҳара, раԥхьа даныччо,
ишьаҿа анеихиго, дбажәгәаламуа ашҭа данықәу, раԥхьатәи
ицәажәара уҳәа ирыцу агәырӷьара иреиҳаӡоу гәырӷьароуп аҭаацәа рзы. Уи агәырӷьара аӡәи ҩыџьеи рҿы иаанхар,
аҭаацәа ргәырӷьара рхала иааныркылоит. Аха аԥсҭазаара дуҵәҟьа – аҩнаҭеи ашҭеи уи агәырӷьара анрыгым ауп.
Абасала, агәырӷьара згым ашҭа ҳаннықәыԥшлак иаабоит
хәҩы-фҩы инеиҳангьы аишьцәа еивагыланы, раҳәшьцәагьы рывагыланы. Усҟан ухаҿы иузаагарыма урҭ рааӡараҿы
аҭаацәа рџьабаа? Maп, анаԥшҩы иакәым, зегьы зыхшаз,
иагьызааӡаз ранҵәҟьагьы урҭ лааԥсарақәа, ԥхыӡк аиԥш ауп
ишылгәалашәо. Уи ибзианы илгәалашәо икьатеиԥҵәагаз
урҭ рхәыҷроуп.
Ажәлар рҿы жәытәнатә аахыс шаҟа ҳаҭыр рымоузеи
аҭаацәа ду! «Урҭ Нарҭқәоуп!» рҳәон. Ажәлар рҳәамҭак аҿы
Нарҭаа быжьҩык аишьцәа ыҟангьы рҳәоит. Уи машәыршәа
ирымҳәаӡеит: аҭаацәа ду быжьҩы аишьцәеи урҭ раҳәшьцәеи – уи ҳаҭырын, ихьӡын-иԥшан. Иџьоушьаша, аҭаацәа
ду рҿы зегь круцәоуп, иџьабаџьафаны иааӡоуп, убри аҟнытә, урҭ аԥсҭазаараҿы имҩахҟьаӡом, еснагь рҭыԥ рыԥшаауеит. Зегьы-зегь реиҳа аишьцәа рыжәҩахыр ӷәӷәоуп, еицхыраауеит, еибахьчоит. Уигьы акәым, урҭ рыкәшамыкәша

427

иҟоу зегьы рзы шаҟа игәазырҳагоу шәазхәыци! Сара арҭ
ацәаҳәақәа анызыҩуа сыбла ихгылоуп исзааигәоу аҭаацәарақәа, урҭ сахьрызхәыцуа амацара шаҟа агәахәа соуазеи!
Агәра ганы сыҟоуп аишьцәа – Нарҭаа, раҳәшьцәа – Гәындараа аныжәбауа ма шәанрызхәыцуа, убри аҩыза ацәанырра
шәаргьы ишшәоуа ала.
Ажәлар злашьақәгылоу аҭаацәа рылоуп. Ус анакәха, аҭаацәара ду, изжьрацәароу рнаҩсгьы, ажәлар рзгьы игәадуроуп. Быжьҩы-ааҩы аишьцәа ахьеидгылоу ҭаацәарак, уаа
шәҩык аӡәаӡәала иҟоу аҭаацәара ираҩсуеит, избанзар, урҭ
рышәҩыкгьы хаз-хазы иҟоуп. Абасала, аҭаацәа ргәырӷьара
– ажәлар иргәырӷьароуп, аҭаацәа рымч – ажәларгьы ирымчуп. Ари зхыԥхьаӡара рацәоу ажәларқәа рҿы уиаҟара аҵанамкуазаргьы, ҳара, аԥсуаа ҳҿы даараӡа акрызҵазкуа зҵаароуп.
Аԥсуа ҭаацәара ианакәызаалак иӷәӷәан. Уи зырӷәӷәоз
аламыси аҳәоуеиқәшәареи ракәын. Хыхь ишысҳәахьоу
еиԥш, аҷкәын аҭаацәара даналалоз иани иаби ирдыруазар
акәын ҭацас ироураны иҟоу лҭаацәа зусҭцәоу, лыжәла, лдацԥашә. Еилибакааны еиднагалаз аҭаацәа рыхьӡи рыхьымӡӷи
акын. Ҳәоуеиқәымшәарак ҟаларгьы, анахьгьы арахьгьы
рхы ааилакны еилацәажәон, имырҳауҳаукәа реимак аҭыԥ
иқәырҵон. Ахшара змоу аҭаацәа реилыҵра ԥсра-ӡрак
аиԥш иахәаԥшуан. Аилыҵра азҵаара ықәгылозар, мзызс
иҟаз акызаҵәык акәын; ахшара дрымамзар. Иара уигьы
Абзыԥын акәын иахьыҟаз. Аҭаацәара аԥҵараҿы аилибакаара аҵас бзиа иҳамаз, ҳмилаҭ ашьақәҟьара нап анадыркы, уигьы шьақәдырҟьеит. «Арԥыс игәаԥхаз дааигароуп,
аԥҳәызба илгәаԥхаз диццароуп» ҳәа аҵас бзиа иреицакны
апропаганда ҟарҵо иалагеит, аҭаацәа ралахәра иаҿаргыланы. Мамзаргьы аԥсуаа ахаангьы ҟазшьас ирымазма арԥызба ииҭахым дизаарго, аԥҳәызба илзымдыруа дирҭауа?!
Аҭаацәа ралахәра аӡәгьы дланарҟәуамызт, ицәа ԥнаҽуамызт, уи хықәкыс иамаз, иманшәалоу, зҳәоу еиқәшәауа аҭаацәа раԥҵара акәын. Ари аус аиҵаҟьараҿы асахьаркыратә
литературагьы ԥырхагамзар хырҳага азыҟамҵагәышьеит
усҟантәи аамҭазы.

428

Аҭаацәа ралалараҿы акраҵанакуан амилаҭрагьы. Убызшәеи, уҵаси, уқьабзи ззымдыруа аҭаца дуланагалар, иҷыданы ауадаҩрақәа уҭаацәара иаланагалон: жәа мҳәаӡакәа,
ҟазшьала еибадыруаз, уажәы рыбызшәагьы еибамкуа,
рҟазшьагьы еиқәымшәауа иҟалон. Уи рҽацәырыхьчон ҳабацәа. Иуаҩу, дызмилаҭзаалак, пату иқәырҵон, аха аҭаацәара азҵаараҿы ианнеилак, рҭаацәара еиҳа изламаншәалахаша иазхәыцуан.
Урҭқәа зегьы ҳцәеиԥхьыттауа ҳалагеит уажәы. Уи ахалагьы иҟамлаӡеит: ҳбызшәа иаԥырхагахауа, уи аӡыхь дырхәашьуа ианалага, амилаҭқәа зегьы аӡә ҳауми, ҳара yaра
деилаҳхуам ҳәа ддырҳәауа, уи иҷыданы апропаганда азыруа
иалагеит. Амилаҭеилыхра – уи политикоуп, аҭаацәа раԥҵараҿы аполитика усс иамоузеи, аха ҳажәлар дырлашәуан,
еилызкаауаз уи иаҿагылар милаҭеилыхҩыс дрыԥхьаӡон.
Ус ишааиуаз, даҽа милаҭк еиуоу ҭацак данрыланагалалак,
аӡәы акы ҳзимҳәандаз, анаџьалбеит, ҳәа иԥҳәысызгьы
ихаҵазгьы, илыгажәызгьы иҭакәажәызгьы ршьапы иқәгыланы жәытәнатә аахыс ирдыруаз, ԥсҭазаарас ирымаз
рҵасқәа нкажьны, рыуацәа ҿыцқәа ргәы аҟаҵара иалагон.
«Уара, шәызҿу закәызеи, урҭ пату рықәышәҵа, аха шәхы
наганы ирыҵашәымҵан!» ҳәа разҳәозгьы ҭынха дырмоуит. Амилаҭ хшыҩ ахьыҟам уаҳа ишԥаҟало! Абарҭқәа зегьы
анеицыла, аа, ҳахькылыргаз! Акы, еицлабны «ажәларқәа
реиҩызара» зчаԥоз рыԥсуара дырӡит, агырқәа инарылазҩа
ицеит, Гал араион инхоз аԥсуаа раԥхьа инаргыланы, иара
убас ҭауади-аамсҭеи рхылҵшьҭрақәа рӷьыракгьы. Ҩбa,
аҭаацәарақәа анкьатәи рыӷәӷәара ԥсыҽхан, уажәы урҭ реилаларагьы реилыҵрагьы мариахеит. Урҭ, аҿиара иаԥырхагоу, ааӡара зырхьысҳауа ракәны иҟалеит, аҳәсақәа рыпатугьы ланарҟәуеит.
Абасала, ҳҿаԥхьа иаақәгылоит азҵаара: изеиԥшрахозеи
уаҵәтәи аԥсуа ҭаацәара? Ари убасҟак зҵакы ӷәӷәоу, акырӡа
зҵазкуа зҵаароуп, «Ирлахьынҵахозеи ҳажәлар уаҵәы?»
ҳәа азҵаара ықәургылозар иаҩызоуп.
Зегьы раԥхьаӡагьы, аԥсуа арԥыс аҭаацәара анаԥиҵауа,
аформазы акәымкәа, аԥсуа ҭаацәараҵәҟьа аԥиҵозароуп:

429

ҩызас иалихыз даҽа милаҭзаргьы, ирхылҵуа иаԥсыуааны
рааӡараҿы ихьысҳамхароуп. Уи азы лара аҭаца лхаҭа дызланагалаз рбызшәа лҵозароуп. Ари иаҵшьны изазгәасҭаз,
аԥсуа даҽа милаҭк иатәу ԥҳәысс данааига, ирхылҵуа ран
лыбызшәоуп ирҵауа. Аԥсуа ԥҳәызба даҽа милаҭк диццар,
лыхшарагьы ларгьы дызланагалаз рбызшәоуп ирҵо. Лара
лбызшәа злырҵо маҷҩуп. Анахьгьы арахьгьы ҳара ҳауп ибжьаӡуа. Ус анакәха, ари азҵаара, уажәраанӡа аиԥш, ахы иаушьҭны акәымкәа, изызхәыцтәу акоуп. Аԥсуа хацәа рахьтә
хырқьиагас ирацәаны исаҳахьеит: «Схәыҷқәа аԥсшәа рыздыргәышьом, сгәы иалоуп, аха ишԥаҟасҵари, ран лбызшәа
ауп ирҵаз». Ари аҩыза ахырқьиара ҳаԥсуара иахәаӡом, иаб
иҵәҩаншьапгьы азеиқәырхаӡом. Убри ауп изызхәыцша.
Иазхәыцтәуп ианаамҭоу: ауаҩы аҭаацәара даналало раԥхьа
иргыланы убри ауп дзызхәыцша.
Абас еиԥш иҟоу азҵаара ҳаналацәажәо ҳхаҿы иааганы
ҳазхәыцроуп ҳагхақәа раҵкыс уи ҳрыцҳарақәа ишреиуоу.
Даҽакала иаҳҳәозар, ҳажәлар убри аҩыза аҭагылазаашьа
рырҭеит, абас ҳабжамҽамхартә еиԥш. Аха уи иаанагом ус
зыхьыз зегьы иранажьтәуп, анаҩсгьы дасу рхы ишааҭашәо
ҳбызшәа азныҟәара азин рыҭатәуп ҳәа. «Схәыҷқәа ран лбызшәа ауп ирдыруа» ҳәа хырқьиара ҟазҵауа аӡәык-ҩыџьак
ирасҳәахьеит, ус анакәха, рконституциатә зин рхы иадырхәарц: ауаҩы аҭаацәара даналалалак, азин имоуп иԥшәма
ижәлахь диаигар, мамзаргьы ихаҭа лыжәла шьҭихыр. Урҭ,
ҳәара аҭахума, исызгәааит, аха баша ргәы ндырхеит: уан
лбызшәа мап ацәкны, уԥҳәыс лбызшәа анышьҭух, лыжәлагьы зышьҭумхраны иҟоузеи?! Ҩбагьы, урҭ рылашәра
знымзар-зны иахьнамырхәыр ауӡом, еиӷьми заа ираҳәазар, заа рыгха рҽеизар. Угха уазҳәо узҭаху иоуп, уи ҭабуп
ҳәа иаҳәатәуп, угәааргьы уара ухоуп узызгәаауа. Уи знымзар-зны еилукаауеит, аха усҟан «удәыӷба цахьеит», иабаҟоу!
Зангьы забгьы аԥсыуааны, зхәыҷқәа аԥсшәа ззымдыруа – рхыԥхьаӡара хараӡа еиҳауп. Урҭ ҳәатәыс ирымеи?
Рыӡбахә хыхь исҳәахьеит, аха абраҟагьы иацысҵар сҭахуп.
Аԥсуа ҳәсақәа раҟара змилаҭ хдырра лаҟәу даҽа милаҭк
ыҟамзар ҟалап. Зегьыҵәҟьа – мап, аха реиҳараҩык. Лыԥҳа

430

дҭәы-дыԥха дахьныҟәнаго лбар, Аԥсны анҭыҵ, аҳәаанырцә акәзаргьы, длышьҭуеит. Лхаҵагьы дазаалгоит. Хаҭала
издыруа ыҟоуп «аԥсуа иаҵкыс атәым милаҭ еиҳа аԥҳәыс
дныҟәигоит» ҳәа зыхшара иразҳәоз. Урҭ аныҩеидас раԥхьа
знапы зҟьаз иццеит. Излареиԥшымзеи урҭ иахьа ҳазқәыӡбо
анкьа ажәытәтәи атәцәа рыҭира? Излеиԥшым акоуп: анкьа
Аԥсны аҳ иҭины рыхә ыҵихуан, уажәы ранацәа хәыдаԥсада
ирырҭоит. Излеиԥшу – усҟангьы уажәгьы ҳажәлар ирыцәдырӡуеит, ҳгенофонд иагдырхоит.
80-тәи ашықәсқәа рынҵәамҭазы Ҵаленџьыха ԥсрак
ахь Аҟәантә шьоук цеит. «Ашьха ақәцәан қәацә хәыҷқәак
аҿаԥсоуп, – иҳәеит ирыцыз аӡәы иџьашьаны. – Амашьына
ҳанақәҵ ҩ-сааҭк шьапыла амҩа ҳақәын. Ҳахьҩеиз, ҩыџьа
аишьцәа рыҳәсақәа аԥсыуаауп...» Урҭ ранацәа «абзиахәқәа»
«аразҟы бзиақәа» зырҭаз роуп, хымԥада!
Ченгиз Абганба игәы иалан иҳәон: абри аҩыза арыцҳара уа Ҭырқәтәылангьы иҟазаап! Ус сҳәеит ҳәа, аҳәсақәа
рыхшара хазы ирааӡома – иабаҟоу ахацәа?! Нас, уԥшыр,
аҵыхәтәан аб дҿаҳәатәха дықәхоит. Ус, ауаа иахьырбо!
Ҳажәлар рхыԥхьаӡара нҭкааны ишаҳзымдыруа еиԥш,
иҳаздыруам урҭ рҭагылазаашьагьы. Убарҭ иреиуоуп шаҟа
ԥсыуа ҭаацәара ыҟоу, урҭ рахьтә арԥарцәа шаҟаҩы, аҭыԥҳацәагьы шаҟаҩы. Уигьы акәым, ҳара иаадыруазароуп шаҟа
ҭаацәара еилыҵны иҟоу. Урҭ реилкааразы асоциологиатә
ҭҵаара мҩаԥгазаргьы ауеит. Ус акәу, егьыс акәу, аҭаацәара
иаламлаци еилыҵхьоу аҭаацәареи рхыԥхьаӡара угәы удмырхьуазар, угәы иахәо ҳәа егьыҟам. Ианаамҭоу аҭаацәара
аԥҵара ҳажәлар рҿы ианакәызаалак ипроблеман, аха иахьа
аиԥшҵәҟьа уи ҳныруа ҳҟамлацт. Избан? Мзызс иамоузеи
уи иахьа?!
Раԥхьа иргыланы ажәытәтәи атрадициа ҳашьаҳауеит
иахьагьы, икажьтәуп арԥыс аррамаҵзура данахыслак, днеиҩеиуа агаҿа даваҵаны акәымкәа, аҭаацәара далагалатәуп.
Ари традициангьы иҟаҵатәуп. Усҟан имаҷхоит амҩахҟьарақәагьы ацәгьоурақәагьы. Аҿиарагьы убасҟан ауп ианыҟало.
Ари азҵаара еснагь иаҿадыргылоит нхарҭала иахьеиқәшәам, еиҳараӡак ақалақь аҿы инхо. Урҭгьы ракәым, заб

431

игәараҭаҿы инхогьы мзызк иԥшаауеит: иаб иргылаз ахан
иаҭәамшьакәа, ҿыцк аваиргылар иҭахуп, арабцәа рыҩнымаҭәа уҳәа иҭахрақәа рацәоуп.
Аханқәеи аҩнымаҭәеи рыӡбахә анысҳәах... Анхара-анҵыра жәынгьы-ҿангьы ҳаҭыр анрымамыз ыҟамызт, аха урҭ иаразнак раҳаҭыр лаҟәуан аҽырбара амацара
ианазкхалак. Анхара ду ауаҩы ила ианӷарха, уи музеиуп,
ажәлар рҿы ҳаҭыр дук амаӡам. Ус акәымкәа, зынхара аҩцам
рзы: «Нхарала иӷаруп, аха уаала ибеиоуп! – рҳәон ирызгәдуны, иагьнацырҵон: – Урҭ раԥхьаҟа рынхара-рынҵыра
зеиԥшрахо жәбап!» Аха иахьа зегь анхара бзиақәа ҟарҵеит, уи аганахьала иӷару маҷуп, даҽа зҵаароуп ахан дуқәа
уаҩԥсыла иахьынӡабеиоу. Иахьа уаҩԥсыла аӷарра еиҳа иаҳныԥшуеит хыбрала аӷарра аасҭа. Насгьы аԥсуа ицәаҩамыз
амешьчанреи адәахьтәи аҽырбареи ӷәӷәаны иҳалалеит. Урҭ
иаабахьоу, ҳгәахгьы ԥызҵәахьоу ачымазара ҿкқәа ирыцкноуп ишыҟалаз. Уи ачымазара ҳныԥшуеит ҳаԥсҭазаара зегьы аҿы: абзиараҿы, ацәгьараҿы – шьаҿацыԥхьаӡа.
Аԥҳәызба аҩнра дцеит. Ҳәара аҭахума, «лыҽӡаны». Нас
хынҭаҩынҭарахеит: ачара иахьыгӡаны деихрарҵароуп.
Рыԥҳа дызланагалаз, ирымбац рыуацәа ҿыцқәа зыршанхаша аҩнымаҭәа, адәнымаҭәа, ахьымаҭәа рыԥшаароуп,
иахҭнырҵозаалакгьы. Мап анакәха, ахьымӡӷ ргеит. Иеиԥшу
деиԥшуп, аха иеиԥшым? Уи аҵас ахьынтәааз иахьатәи аҿар
иабардыруеи! Ҳҵас хазына «аихраҵара» хырбгаланы аҵакгьы аформагьы ыреицакноуп ҳҵасқәа ишрылалаз. Ажәакала, ҳчарақәа ҳархьанҭоит, иҳаруадаҩуеит, зымч ақәымхауа
ацәҳаршәауа аҿынӡа инаагоит.
Аџьабаа аҿгьы ихацәтәыму рацәахеит: ҳқьабз бзиақәа
нышьҭаҵаноуп урҭ шышьҭаҳхыз. Урҭ зегьы адәахьтәи аҽырбарахь ииасуа иалагеит.
Уигьы акәым, аҭаҳмадацәаҵәҟьагьы адәахьтәи аҽырбарахь ииасыз рацәаҩуп: зегьы шәышықәса «рхыҵуеит».
Аҿаргьы ус иҳааӡо ҳалагеит. Шықәсык зны аҳәаанырцәтәи
журналистцәақәак срыцны қыҭак аҿы ҳнеит. Адырра зырҭахьаз быргк апҟараҳәа ҽыла ашҭа дааҭалан, ахьышәҭҳәа
дылҽыжәҵит. Уахьынаихәаԥшуа иубартә иҟоуп 70-ҟа

432

шықәса шихыҵуа. Асасцәа руаӡәк дҳазҵааит абри иааиз шаҟа шықәса ихыҵуазеи ҳәа. «Шәышықәса!» – иҳәеит
аԥшәмацәа иреиуаз арԥыск. Асасцәа ааԥышәырччеит.
Аиаша сҳәар ауми, иааԥхасшьеит. Араҟа амцҳәара заҭахузеи! Насгьы ашықәс рацәа анҵра хаҵарас иалоузеи?! Уи
ԥсабаратә закәануп. Дҟәышын азы, мамзаргьы дфырхаҵан
азы иниҵит узҳәома? Ус сҳәеит ҳәа, уалаҽхәаргьы иабаргузеи. Аибашьреи аколнхаратә картоӷеи зыхганы 90–100
зхыҵыз дзумырҽхәари, аха убасҟангьы уи ҵабыргызароуп.
Амц зҳәауа ауаҩы «абарбарҩы» ҳәа ишьҭоуп, пату имаӡам.
Ус – аӡәы, ус – ҩыџьа, ус – жәаҩык. Аха ус ирацәаҩны ианыҟала, нас ажәлар зегь рахь ииасуеит. Ҳаӷоу ижәлар ирзырҳәааит «урҭ уаа барбарқәоуп» ҳәа. Уи иаанагоит: «урҭ уаа
ҽхәацәоуп, ирҳәо агәрагара уадаҩуп». Ус аԥсуа ицәаҩам.
Иҟам-иным рҳәарала ҳажәлар кыр имҩахырҟьазаргьы,
анаҩс ҳхы ҳазхәыцроуп. Аԥсуа иаартра, ииашара шьақәҳаргылароуп. Аԥсуа ҟазшьала дуаҩы ԥагьан. Ахьӡи ахьымӡӷи
еилыхны дрыхәаԥшуан. Шәынтә изеиӷьу акакәзаргьы,
хьымӡӷуп ҳәа иԥхьаӡозар, дадгыломызт. Убри аԥсуа ҟазшьа
азин инаҭомызт ихы амацара азхәыцра, уи дашьаҳауан.
Иаҳҳәап, арԥыс иҭаацәа дырҿыҵуазар, мамзаргьы игәаԥхаз
аԥҳәызба лани лаби лыда дрымамкәа, урҭ рышьҭахь аҩнаҭа
қьаԥҭахозаргьы, хатәара ацара изыгәаӷьуамызт, аҽԥныҳәа
дацәшәон. Иҳәатәуп: ари ҳара иаҳмыхәо ԥагьароуп, еиҳараӡак иахьа. Нас уԥшыр, аԥҳәызба бзиеи уи лынхара бзиеи
тәымк инаганы инаирҭоит. Амала, усҟангьы урҭ ирхылҵуа
иаԥсыуааны ирааӡар ҳәа умшәан, ҟалашьас иамоузеи!
Дкитаизаргьы, драԥзаргьы, ижәлагьы, имилаҭгьы, ибызшәагьы, иҵасгьы, иқьабзгьы ҳахӡыӡаауа иҳахьчароуп. Ҳхазы аҵкыс ауаа рзы ҳразуп! Аха арахь уԥшыхыр, иахьатәи
ҳарԥарцәақәак Аԥсны анҭыҵ хатәара ицозар ихьымӡӷуп
ҳәа ирыԥхьаӡаӡахуам! Ус анакәха, ҳахьӡи ҳахьымӡӷи рыхьчараан ҳнаԥшы-ааԥшуеит: араҟа, Аԥсны аларҭаҿы, аԥсуа
иҟазшьа ҳақәныҟәоит, аҽԥныҳәа ҳацәшәаны, аха Аԥсны
анҭыҵ уи еилаагар ҟалоит, уаҟа аӡәгьы ҳизгәаҭаӡом, аӡәгьы
ҽԥныҳәа ҟаиҵаӡом азы. Ари шԥеилкаатәу: ахьӡи ахьымӡӷи
дәахьтәи ҽырбагоу, ҳшьа-ҳда иалоу акакәу?!

433

Абасала, ахьӡгьы ахьымӡӷгьы аҵыхәанӡа иаҳзымыхьчауа, ианаҳахьчогьы ианҳзымыхьчогьы ҳхы ҳаԥырхаганы
ҳанаанхо рацәоуп. Уажәшьҭа иаамҭоуп урҭ еилырганы рызхәыцра, рҭыԥ ақәҵара. Ахьӡи ахьымӡӷи зшьа иалоу дԥагьамхарц залшом. Уи имилаҭ ҟазшьаны иҳамоуп. Аԥагьара
ҽхарззаларам, хышьҭыхроуп, ус анакәха, аҟәышрагьы ацзароуп, ҳажәлар ринтерес аҿынӡа иҳаракызароуп. Ауаҩ ԥагьа
ихы пату зақәиҵо ижәлар рхыԥша ашьҭыхра, иԥсадгьыл
дапатриотны ихы ааирԥшырцазы ауп. Даҳгәалаҳаршәап
Аџьынџьтәылатә еибашьра дуӡӡа апартизан Мхонџьиа
Хынтрыгә. «Иван Абхазец» ҳәа хьыӡшьарас изышьҭихыз
ижәлар ргәымшәара шигәымшәароу, ижәлар рԥагьара
шиԥагьароу, иамукәа дҭахозаргьы, ижәлар рыхьӡала дыш­
ҭахауа нахьхьи ҳажәлар ззымдыруаз идирдырырцазы
акәын. Аԥсуа иԥагьара аҵакы абас иҟазароуп, ус ианыҟамла, уи иԥагьара баша ҽхарззалароуп, ҵакык амаӡам, ҳаҭыргьы ақәны ҳәа иҟаӡам.
Сажәа хыркәшауа сазааҭгылар сҭахуп аҭаацәа реилыҵра
азҵаара. Угәы узырхьша – уи иахьа даара имариахеит: ҳҳәоу
еиқәымшәеит, ҳаилыҵуеит рҳәар, аусӡбарҭаҿы ишышәҭаху,
бзиоуп ҳәа иааилдыргоит. Уи закәануп, аха иаԥызҵада уи
азакәан, иарбан милаҭ ҵасу изықәныҟәаз уи анаԥырҵоз?
Азакәан ажәҩан иалбганы иааӡом, уи аԥызҵауа традициак иқәныҟәоит, ажәлар рзеиԥш интерес ахьчара иазкхоит.
Аҭаацәаратә ҳәоуеиқәымшәара зыхҟьаз амзыз еилырганы,
иӡбаны амҩа иқәызҵауа иахьатәи азакәан обиективла ҳазнеиуазар, уи ажәлар ринтересқәа ирҿагыло закәануп. Сгәы
иаанагоит, анаҩс убри азҵаара, Иреиҳаӡоу Асовет азин
ала, ҳажәлар рҵас иқәныҟәаны, ринтерес ахьчо иҟаҵатәуп
ҳәа. Уи ҟаларц азы хаҵеи ԥҳәыси реилыҵра азҵаара, ауаа
ҟәышқәа адгаланы, аԥсуаҵас ирыӡбо иҟаҵатәуп. Усҟан
еиқәдырхоз аҭаацәа рацәаҩхон. Еилымҵыр ада ԥсыхәак
ахьыҟамлаз – аӡбарҭахь ирышьҭрын. Ажәакала, уажәазы
азакәанԥшра аҭаны, ари азҵаара ахы иоушьҭны, аҭаацәа
реилыхра иазкны иҟоуп, иаанкыланы аҭаацәа реиқәырхарахь ахы рхатәуп.

434

АԤСУА ҴАСҚӘЕИ АҚЬАБЗҚӘЕИ РҬАГЫЛАЗААШЬА
Адин – иарбан динзаалак, амилаҭқәа еиднакылоит. Уаҩ
имам зхатә дин змоу милаҭ ыҟаӡам. Адин еиднакылоз
ажәларқәа рыҩнуҵҟа, рдин анаҩс, рмилаҭ ҷыдара зныԥшуа
рҵасқәеи рқьабзқәеи еидыркылон.
Аԥсуа жәлар ҳҭоурыхтә трагедиа ҳдунеихәаԥшралагьы
иудыруеит. Ҭоурыхла ҳара ҳқьырсианцәоуп, Аахыҵ Кавказ ақьырсианра ҳара ҳалоуп ашьаҭа шакыз. Ажәафтәи
ашәышықәса инаркны хышә шықәса Аԥсны аҭырқәа
сулҭан инапаҵаҟа иҟан. Уи аамҭазы, ауахәамақәа рышәқәа
наркны, амсылманра ҳажәлар ирыладырҵәон. Ус анакәха, ҳара ҳагьымсылманцәоуп, Аԥсны, ауахәамақәа реиԥш,
иӷьазӷьазуа џьаамак хышә шықәса рыла ишрызмыргылазгьы. Аԥсуаа урҭ адинхаҵарақәа инарываргыланы, ақьырсиантә динтә дунеихәаԥшра, амырҭаҭратә динхаҵара ирымазгьы ныҟәыргон. Аҵыхәтәан, Асовет мчра анышьақәгыла, адинхаҵарақәа инарыгәҭасны атеисттә дунеихәаԥшра
апропаганда ҟарҵо ианалага, ақьырсианрагьы хәыҷыхәыҷла ирцәыхьшәашәахауа иалагеит ҳажәлар. Ус шакәугьы, еиуеиԥшым аформақәа рыла иахьа ҳажәлар иныҟәыргоит ақьырсиантә мшаԥи нанҳәеи, амсылмантәи ақьырсиантәи динқәа ирыдҳәалоу еиуеиԥшым аишәаргыларақәа,
иара убас уаанӡатәи амырҭаҭратә динхаҵара иаҵанакуа
ажьырныҳәеи, ацуныҳәареи, жәлала аныхахәқәа рымҵаныҳәареи, Афы аҳ ду ихьӡала ашьтәашьреи, хәажәкыреи,
ацқьашәқәа рыԥҟара амши уҳәа ҳажәлар идырҿиаз еиуеиԥшым аныҳәақәа. Ҩ-еишьцәа рышьтәашьышьа еиԥшым
ҳәа, араҟа еиқәысыԥхьаӡаз (зыхьӡ сымҳәазгьы ыҟоуп)
шәҟәы ианым азы дасу ииаҭаху ишиҭаху иныҟәигоит, зегьы
ныҟәызгогьы ыҟоуп, акы-ҩба рыда ныҟәзымгогьы ыҟоуп,
акгьы ныҟәзымгогьы ыҟоуп – урҭ атеистцәазар акәхап.
Бызшәак ала еицәажәо, дгьылк еицықәынхо динк еиднакылозароуп, аха ҳара уи лахьынҵас иаҳмоуит, ҳҭоурых
лахьынҵа шыҟаз еиԥш, динлагьы «ҳаилыӷрааӡоуп» ҳшыҟоу.
Уигьы ҳрыцҳарақәа ируакны иҟалеит. Иахьа ақьырсианрагьы амсылманрагьы ҳзеиԥшуп. Ақьырсианра ҳажәлар

435

рдинхаҵараҿы еиҳа аҭоурых амоуп, аныҳәарҭақәагьы еихаххаа ичаԥаны иҳазгылоуп, аха амшыннырцә иҟоу налаҵаны, ҳажәлар реиҳараӡак мсылманцәоуп. Ус анакәха,
ҳарҭ урҭ аҩдинк ҳаҭыр ҳазрықәзароуп, ҳажәлар идырҿиаз
аԥхьа инаргыланы.
Абасала урҭ рыҩбагьы еиԥшны амҩа рыҭатәуп. Ус
иахьыҟоу аҳәынҭқаррақәа рацәоуп. Ҳәара аҭахума, ус еиҳагьы еиӷьуп!
Иахьа ҳҵасқәеи ҳқьабзқәеи уанрызхәыцуа абас еиԥш
агәаанагара умоурц залшом. Адин зцәыӡыз, аҵаси ақьабзи анырцәыӡ, нас урҭ рбызшәа аӡрагьы мариахоит. Урҭ
зегьы аимхәыц еиԥш еихаԥсоуп, еидҳәалоуп. Ари здыруа рацәаҩуп, аха ас иаахтны ирызҳәомызт иахьауажәраанӡа. Ажәлар рыгхаԥха бла ҵарыла избарц-изаҳарц зылшо
ашәҟәыҩҩцәа, аҵарауаа, аинтеллигенциа ианырымҳәа,
усҟан ажәлар рҿаԥхьа урҭ руалԥшьа рзынамыгӡеит ауп иаанаго. Убри зҭахыз ракәын урҭ азин рызымҭозгьы.
Аира, аҿиара ахьыҟоу ачарагьы ыҟоуп, аԥсрагьы. Аԥсреи
абзареи рымҩаԥгара аҵаси ақьабзи ирыдҳәалоуп, аха урҭ
иахьа уаарылаԥшыр, ҳажәлар ржәытәӡара акәым, ҭоурых
змам милаҭ вҵиаашәоуп ҳҵас ҳәа егьшнымхаз. Зџьынџь
иаҟәыганы Аԥсны инхо аурысқәеи, аерманқәеи, абырзенқәеи уҳәа рмилаҭ ҵас еиқәырханы иныҟәыргоит, ҳара
ҳҭацаҵәҟьа даҳзеилаҳәом, уахьыналыхәаԥшуа дшаԥсыуа
ҭацоу удырратәы. Уи амацарагьы аума! Аԥсуа чареи агыруа
чареи узеиҩдырааӡом, еиҳараӡак ақалақьқәа рҿы. Аԥсыжрақәагьы узеиҩдырааӡом. Амала, ҳхы злаҳарқьио «аԥсуаҵас» рыхьӡуп урҭ зегьы. Ааигәанӡа абзыԥқәеи абжьыуааи
рҵасқәа злеиԥшымыз рацәан, рхаҭа еиҟәыҭханы иахьыҟаз
иахҟьаны, аха урҭ уажәы акыр еизааигәахахьеит, уи бзиоуп,
иацҵатәуп убри атрадициа.
Аҵас знык ианышьақәҟьалак нас аҽынкылара уадаҩзар
акәхап: иахьа даара ҳлибералцәахеит аҵас «ҿыцқәа» рыдкылараҿы: дасу ихы иааҭашәо алеигалоит. Уи «аҿыц» аԥшьгаразы ҳгәылацәа даара ифраҭқәоуп: аманкуртцәа реиԥш,
ҳазхылҵыз ҳхадыршҭырц акәхап, есымша ҽыцк хәыцны
ҳԥышә иаақәыркуеит, ҳаргьы ҳамхәыцӡакәа илбааҳдоит,

436

нас уԥшыр «быжь-хаҳәык ианырхыслак», ари ҳара иаҳтәыми ҳәа ҳҽаҿаҳшьаауа ахьчара ҳалагоит. Аҵаси ақьабзи, шамахамзар, шьаҭас ирымоу динхаҵароуп, аха иахьатәи аҵас
«рҿиаҩцәа» адингьы иара аҵас ахаҭагьы змам роуп.
Хԥаҟа шықәса уажәаԥхьа Аҟәа ҳгәылара аԥсыуа хаҵа
бзиак иаалырҟьаны иԥсҭазаара далҵит. Ишаԥу еиԥш, 40
мшы анышьҭырхуаз ҵәыцақәак дыркы ҳәа аӡәы инапы
ианырҵеит. (Уҵас амҩаԥгара тәымк инапы изануҵарызеи, аха...) «Атолбашь» даалаган, армаӷьырма аныҳәаҿақәа
шьҭихуа иҿааихеит, аха уи акәым аус злоу, аҩы ижәуеит – акрифаӡом. Избан ҳәа ҳаниазҵаа, 40 мшы анышьҭырхуа акәац уфар иԥсыз ижьы уфеит ауп иаанаго ҳәа сан
исалҳәеит, иҳәеит. Уи ашьҭахь ҳгәалаҟара зеиԥшрахаз
аҳәара атәы мыцхәуп, уи акәым исҳәарц исҭаху – ҭакәажә
хшыҩцак илҳәаз абзамыҟә ажәа, Анцәа ду иаԥиҵаз ԥҟарак еиԥш еиҭазҳәаз ахаҵа баба иоуп. Убас акәхап иахьеи
уахеи аҵасқәа «шдырҿиауагьы»: аҭакәажә хшыҩца илҳәаз
– ахаҵа хҭыԥшша еиҭеиҳәеит – уиакәхоит, урҭ рҩызцәа
ҳара ҳҿы иаашьҭырԥаауеит.
Агәырӷьареи алахьеиқәҵареи ирыдҳәалоу ҳҵасқәа ирызкны иуҳәаша рацәоуп, еиҳараӡак анегативтә ҟазшьа змоу,
аха урҭ сыҽрыламгалакәа, исҭахуп иалыскаарц ҩ-ҟазшьарбак: акы – ҳҵасқәа амилаҭ ҟазшьа рцәыӡуа ишалагаз, инхаз
аҵкыс иӡыз хараӡа ишеиҳау; ҩба – иҟоугьы ҳажәлар зегьы
еидыркылартә, ирзеиԥшу ҵасқәаны ишыҟам.
Адиалектика азакәан ала зегьы ҿиоит, зегьы рҽырыԥсахуеит. Урҭ рхыԥхьаӡараҿы иҟоуп аҵасқәагьы ақьабзқәагьы:
аамҭа иаражәыз наскьоит, уи ахаҭыԥан аҿыц цәырҵуеит.
Ажәытә иадҳәалаӡамкәа ақьабз ҿыцқәа аҵарауаа-аетнографцәа ихәыцны, иӡбаны ажәлар ианрыдыргалогьы ҟалоит. Обиективлагьы субиективлагьы ари аиԥш апроцесс
анымҩаԥысуа, ҳара аганахь ҳамгылакәа, иахьынӡазалшауа
активла ҳаҽрылаҳархәлароуп. Даҽакала иаҳҳәозар, иахьа
иаамҭоуп аҵасгьы ақьабзгьы, адин инаваргыланы, ҳажәлар
зегьы еидызкыло, ирзеиԥшу доуҳатә культуратә мчны
аҟаҵара. Уи азы раԥхьа иргыланы акомиссиа аԥҵатәуп, аҵарауааи ашәҟәыҩҩцәеи назлоу. Уи акомиссиа иалаҵатәуп

437

ажәытәра иахаану абыргцәа; ҳәсеи хацәеи. (Асовет мчра
анышьақәгыла убри аҩыза акомиссиа аԥҵан аԥсуа бызшәа
атерминқәа рышьақәыргыларазы). Ажәытәи аҿатәи неицырхырааны ишьақәыргылатәуп иуникалтәу аԥсуа иҟазшьеи,
иламыси, ицәаҩеи зныԥшуа аҵасқәеи ақьабзқәеи. Урҭ убас
иҟалароуп, ачара ишаԥсыуа чароу, аԥсыжрагьы, аԥсхәрагьы,
асабшахәгьы ишаԥсыуа ҵасқәоу удырратәы. Ҳәара аҭахума,
урҭ усԥҟала, қәҵарала иауҟалахуа, рекомендациак аҳасабала ауаа ирыларҵәазар, зҿыхара иаҿу амилаҭ хдырра иаразнак иаашьҭнаԥаауан. Амилаҭ ҟазшьа зегьы ҳшьа иалоуп,
ҳцәеижь ианыруеит. Уи рҿыхатәуп.
Иаагап абри аҩыза азҵаара. Иахьа ҳчарақәа ирзымхо
зеиԥш гханы иҟоуп ашәаҳәареи акәашареи. Арахь уԥшыр,
олимпиадақәа раан, қыҭацыԥхьаӡа аиндаҭларақәа рыҽрыладырхәуеит, асценақәа рҿынтә рҟазара ҳдырбоит, нас урҭ
рҟазара рқыҭаҿы изаҳдмырбозеи?
Абасала, ҳажәлар рҵасгьы рқьабзгьы акны ианыҟала, убриаҟара аконсолидациа рзызуа даҽа мчык зыҟалом.
Убасҟан ауп ҳажәлар аиҭарҿиара амҩа иананылаҵәҟьо.
Убарҭ инарываргыланы, иахьа иҳаноумыжьратә игәыгәҭажьны иҟоу ашколқәа рҿы ахәыҷқәа ашәаҳәареи акәашареи хымԥада дырҵара азҵаара анықәгыла, иагьанҳалша, нас ҳазлацәажәо аус хьаҳәаԥаҳәада иӡбоу проблеманы
иҟалон.
АУАҨЫ ИГӘАБЗИАРА – АЖӘЛАР ИРГӘАМЧУП
Сара сҳақьымӡам, ари азҵаара профессионалк иаҳасабала акәымкәа, ус интеллектла сшахәаԥшуа сҳәар сҭахуп. Ҩыџьа аԥсшәа ааибырҳәар, угәабзиара шԥаҟоу ҳәа
еизҵаауеит. Аҵәца анышьҭырхуа ирныҳәо зегь раԥхьаӡа
изеиӷьаршьауа агәабзиароуп. Ауаҩы игәы анбзиаха, илымшара егьыҟам рҳәоит. «Агәабзиара – амалқәа ирмалуп»,
– рҳәоит аԥсуаа. Ажәлар ражәа ҟәышқәа агәабзиара амацара акәӡам ирҳәауа – агәамч ауп. Ауаҩы уахьынаихәаԥшуа
игәы бзианы, арахь игәамч ӷәӷәамзаргьы ҟалоит. Згәамч

438

ӷәӷәоу иоуп абаҩҷыдагьы злоу. Уи идоуҳагьы ӷәӷәоуп. Аԥсуаа жәытәнатә аахыс абаҩҷыдагьы рылан, рдоуҳагьы ӷәӷәан.
Уи шьақәзырӷәӷәо
рацәоуп, аха иҳаҩсхьоу аҭоурых акәым, ҳашԥаҟоу иахьа?
Зегьы еицҿакны ирҳәоит: ҳабацәа рхаан еиԥш агәабзиарагьы агәамчгьы ыҟам иахьа. Избан? Ари медициналагьы, социаллагьы, екологиатә ҭагылазаашьалагьы иҭҵаам проблемоуп. Ус акәу, егьыс акәу, иҳәатәуп акы: обиективтәи асубиективтәи факторқәа неицыланы, ҳгәабзиара иаԥырхагоу
ала ҳхы мҩаԥаагоит, акыр жәашықәсақәа инеиԥынкыланы.
Уи иахьа ӷәӷәала иааҳныԥшыртә ҳаҟоуп. Ашықәс рацәа нызҵуаз рхылҵшьҭра ҳакәӡамызшәа, иахьа руаҩыбжара иҭысаанӡа, аӷлам иаҩызоу ахацәа, аџь аныҵырҩуа еиԥш, ршьапы ишықәгылоу ихышәҭны икаҳауа иалагеит. Астатистика
ҳаздыргәышьом акәымзар, зықәра наӡаны иԥсуа раҵкыс,
зықәра наӡамкәа иԥсуа рхыԥхьаӡара хараӡа еиҳауп. Урҭ
рхыԥхьаӡара иацлоит машәырла иҭахогьы.
Иҟазма абас еиԥш аԥсрақәа аибашьра ҟалаанӡа, мамзаргьы аибашьраангьы, аибашьра ашьҭахь аԥсҭазаара
аныхьамҭазгьы налаҵаны? Мап. Ус анакәха, аԥсҭазаара
eиӷьхацыԥхьаӡа аԥсрагьы рацәахеит. Ари џьоумшьарц залшом, избанзар, аԥсра рацәахазар, нас, аԥсҭазаара злеиӷьхазеи?! Иарбан мзызу араҟа иҟалаз? Амзызқәа рацәоуп, аха
зегьы ирыцкны иԥхьаӡатәуп ауаҩы ибзазаратә хымҩаԥгашьа, уи ифатә-ижәтә зеиԥшроу. Аԥсуа инҵыра ҭызҵаауа еицҿакны иазгәарҭоит уи иқәра рацәа зыбзоуроу афакторқәа ирыцку ифатәи ижәтәи шракәу – урҭ иԥсабаратәу
рыцқьара раԥхьа инаргыланы.
Иаагап арыжәтә: изеиԥшроузеи ҳажәлар иржәуаз аҩи
ауаткеи, насгьы ишԥаржәуаз? Ажь иалҵыз ишалҵыз иҟан.
Ачымазаҩ изы ахәшәеиҵаҵа аныҟарҵоз ажьаӷь уатка
ала акәын ишеиҵадырԥхьоз. Ажьаӷь уатка ахаҭа хәшәын.
Ианыржәуазгьы ахәшә еиԥш акәын ишыржәуаз. Ахәшә
хәшәуп: иара, иазшоу азагала иужәыр ауп учымазара ианахәшәу, амыцхә ужәыр – уагоит...
Аԥсуаа арыжәтә рхала иржәӡомызт, асас иакәын издыржәылоз. Арыжәтә рҽадыршьӡомызт, уи хьымӡӷын, асас

439

иқьаф алаҟарҵон, игәалаҟара шьҭырхуан, еинарцәажәон.
Убри акәӡан хықәкыс иамаӡазгьы. Урҭ зегьы ақьафи апатуеиқәҵареи рҳәаа иҭыҵӡомызт. Убри азы асас ихәгьы
ҵәахын. Уи патуун, уи чеиџьыкан, уи ламысын, уи уаҩран.
Уажәы? Уажә аиԥш аԥсуа чеиџьыка апату млаҟәыцт.
Асас хәы зуҵәахыхуеи, калаҭк ажь 20–25 ԥҳал аҩы алҵуазар, уаханы ижәла, асас дахьгьы, агәыла «сасгьы», аԥшәмагьы ирызхоит, нҵәара ақәӡам. Амала, ус «ибарақьаҭхаз»
арыжәтә ауаҩы иабанӡаихаҳауа, мамзаргьы иабанӡаиԥырхагоу? Убри ауп иҳәатәу.
Аҳақьымцәа изларҳәауала, аҩыҟаҵа (ауаткагьы) изжәуа
ишьа иаднакылаӡом, игәаҵәа ишҳамны иазыҟалоит, ирҳәарах бжьнахуеит. Есымша изжәуа, ихаҭа изгәамҭаӡо, амҿыхәац еиԥш, иҩнуҵҟа дҭыфаауа, гәырԥынҵа-гәырԥынҵа
игәабзиара имнахуа аҿынанахоит. Нас уԥшыр, мышмыждак азы «...аӷлам иаҩызаз, иааигәыҵашәазеи!» ҳҳәахуеит. Ихәшәырку арыжәтә ажәра иашьцылаз ауаҩы, аморф
еиԥш, илаҽны арыжәтә чымазара ирҳауеит, далкоголикхоит. Уи ачымазара зыхьыз есымша иааимжәыр амуа дҟалоит. Арахь уԥшыр, иџьоушьаша, уи ауаҩы арыжәтә чымазара
илаҽны дшыҟоу ихахьгьы иааигаӡом. Уигьы акәым, «аԥсуа
лкоголик дубахьоу» ҳәагьы уаҽԥниҳәоит, «уирԥхашьоит»,
алкоголикра милаҭла иҟоу џьушьап. Иҭҵаазар, ҳара, аԥсуаа, «хар змам» аҭыԥ аанаҳкылоит абри азҵаараҿы.
Арыжәтә иахылҿиаауеит даҽа рыцҳаракгьы – ауаҩы
инервтә система аԥхасҭатәра. Ажәлар рҳәамҭа ала иаадыруеит урҭ реизарақәа рҿы шаҟа аизыӡырҩра рылаз, алабашьа аԥса машәырла зшьапы иалҟьаз аҷкәынҵәҟьа ичҳаны дӡырҩуан абырг иажәа далгаанӡа. Уажәы? Еизарақәак
рҿы, унрылаԥшыр, уажәы-уашьҭан рҟәардәқәа шьҭԥаа
еилалап уҳәап. Ачарақәа рҿы аҭамада ишԥеизыӡырҩуаз,
уажә ишԥаҟоу? Арҭ зегьы зыхҟьауа рнервқәа ахькәадахаз
ауп. Ауаа рхы аконтроль рцәыӡма уҳәартә ауп ишыҟоу:
зегьы еиццәажәоит – аӡәгьы дӡырҩӡом. Ҵабыргуп, урҭ зегьыҵәҟьа арыжәтә акәым изыхҟьо, атәылаҿы амораль-ԥсихологиатә ҭагылазаашьа иахҟьогьы рацәоуп, аха арыжәтә
уи азҵаараҿы аҭыԥ ӷәӷәa ааннакылоит.

440

Знерв шьақәҟьаз уи аҿы иауаангылахуа, урҭ рҭаацәа
рҿы, ргәылацәа рҿы рхымҩаԥгашьа ачҳара аауадаҩны иҟоуп. Згәы бзиоу ичҳап, аха иҩыза диқәшәар? Имаҷума, еимаркыз ыҟаӡамкәа, ҩыџьа ауаа анеибашьуа! Зхы аҭыԥ иқәу,
знерв еиқәшәоу ауаҩы, агәала имазаргьы, уизыӡырҩыртә
ацәажәашьа дақәшәоит, иоуҳәауагьы иаҳауеит, дузыӡырҩуеит
уаҩҵас. Аха ус аиԥш ахынкылара злам ихы дазхәыцыр ауми:
зегьы раԥхьа иргыланы арыжәтә иҽацәихьчароуп, еиҳараӡак
шьақарла иҟаҵоу аҩгьы ауаткагьы. Урҭ реиԥш ауаҩы инерв
зырхәашауа акыҟам. Изакәызеи анерв? Ауаҩы иԥсҭазаара
нервлоуп ишеибарку. Китаитәи амедицина излаҳәауала, чмазарас иҟоу зегьы зыхҟьо анерв ауп: анерв анбжьыслак ачымазара ахы унардыруеит. Ажәытәан ҵарада ауаа ҟәышцәа
рацәан. Урҭ ацәгьа-абзиаҿы иӡбаҩцәан; урҭ уаа цәажәаҩцәан.
Уажәаҟара аҟәышра аамҭа анбаҟалахьоу, аха ацәажәаҩцәагьы
ауаа ҟәышцәагьы маҷхеит. Избан? Иаҳҭахы-иаҳҭахым еиҭа
арыжәтә аҿы ҳнанагоит: арыжәтә аҟара ауаҩы ихшыҩ зырцагәуа, игәынкылара ицәзырӡуа акыҟам, иаргаӡогьы дубап.
Уи ус шакәу, аҳақьымцәа урзымҵааргьы, иубартә, еилукаартә
иҟоуп. Арыжәтә еснагь изжәуа, аԥсҭҳәа далоушәа, ихшыҩ еилахәашь ауп ишыҟоу. Уи дхәыцны ҭынч-ҭынч дызцәажәаӡом:
иажәа ихашҭыр ҳәа дшәаны, ирласны иҳәаны салгандаз ҳәоуп ицәажәашьа шыҟоу.
«Агәылеи агәи» рҳәон ҳабацәа. Уажәы, игәашәымҭахьеи
агәылеи агәылеи имеицәажәо шыҟоу. Урҭ, шамахамзар,
арыжәтә зыхшыҩ арцагәыз роуп.
Еснагь арыжәтә зжәуа уи ихы даӷоуп, ихала иҽирчмазаҩуеит, axa рыцҳара дуны иҟалаз, урҭ рыхшара рахь анырра иҟало ауп. Аа, Аҟәатәи аҳақьым, амедицинатә наукақәа
рдоктор Ф. Аџьигитов агазеҭ «Аԥсны ҟаԥшь» аҿы ииҩуа:
«Арыжәтә ыжәны иҟоу ахаҵа иҟнытә аԥҳәыс лцәа иалашәо
ахшара инервтә системеи иԥсихикеи ӷәӷәала ирныруеит:
хҟьаԥҟьада лассы-лассы иҵәыуеит, рыцәа ҭынчым, акрыфара ргәаԥхом, рыкапан имаҷны иацлоит, рныҟәареи
рцәажәареи хьысҳахоит. Ихьысҳахоит рҵараҿгьы».
Арҭ аҳақым иажәақәа шьақәзырӷәӷәо иахьа ҳқыҭақәа
рҿы иҟагәышьоуп: ахәыҷқәа аҵараҿы иԥсыҽу, зыхшыҩ

441

кәадоу. Иҟами ашкол ҷыдақәагьы ус иҟоу ахәыҷқәа ахьырааӡо. Урҭ унрылаԥшыр угәы удырхьып. Рыԥсы аҵкыс иахьзымиааиз иахҟьаны, рыхшара рыԥсы ахьынӡаҭоу инасыԥданы иҟалеит, урҭ рани раби рзгьы, рыжәла азгьы, Аԥсуара
азгьы ихьӡырҳәагаха иҟалашаз шьоук ракәхозаргьы здыруадаз. Анцәа дызмоу изы ари иреиҳау гәнаҳарами!
Арыжәтә анаҩс – изеиԥшроузеи ҳафатә? Анхаҩы идгьыл
амч маҷхеит, ауац аҭареи ма адгьыл аԥсы аршьареи рцынхәрас, аҽаҩра бзианы иаанашьҭуеит ҳәа, аселитра, асуперфосфат, амачевина уҳәа аминералтә рҵәыгақәа адгьыл
иҩақәыԥсаны аџьықәреи ларҵоит. Аиашазы уааилаҳартә
аџьықәреи ԥжәаны иҟалоит, аха уи еижьагоуп. Ахимиа
аџьықәреи арыц ахь ииасуеит. Абысҭа уҿы иузҭамҵо
еиқәаҵәаӡа, аӡы алҵәҵәо иҟанаҵоит, ауаҩы игәабзиара
иаԥырхагоуп, еиҳараӡак иқәыԥшу. Уигьы акәындаз, адгьылгьы бжьнахуеит: знык аселитра ахьоуҭаз, нас изуршьцылаз ахәшә ааумҭакәа адгьыл акы иаԥсаӡам. Аминералтә рҵәыгагьы морфуп адгьыл азы. Аџьықәреи анаҩс,
ауҭраҭых, ашәыр-ақәыр – ауаҩы иҿы иҭеиҵауа зегьы ирырҭоит. Арахь уԥшыр, адгьыл азы Анцәа иишаз ауац ма еилаҵәы икажьуп, ма еиԥхьытта ицҟьаны ажәгәар иҭажьуп.
Абасала, адгьыл иқәааҳрыхуа афатәи ажәтәи ҳаргьы иаҳфоит, иаажәуеит, арахәгьы ирҿаҳҵоит, нас урҭ ахш рымхны
иаажәуеит, ахәыҷқәагьы (аӡҟқәагьы) идҳаржәуеит. Даҽакала иаҳҳәозар, аморф иаҩызоу ахимиа злоу роуп цыфасгьы,
гәыхәсгьы, рыжәтәысгьы, хышхарҵәысгьы ҳажәлар ирымоу. Нас, изеиԥшрахараны иҟоузеи урҭ ргәабзиара? Агәабзиареи, агәамчи, анҵыреи еимадоуп.
Даҽакгьы. Аԥсуа ифара еиҿкаан. Уи ихы дацклаԥшны
гьамала икрыфара анаҩс, иԥсгьы бжьан. Днаханы, иааицәыхьанҭахартә еиԥш, дҳаипеиуа акрифаӡомызт. Убри
азакәын уи еснагь дкалаӡа дзыҟазгьы. Икалаӡа иҟан арԥызбеи аԥҳәызбеи, икалаӡа иҟан ахацәеи аҳәсеи, ус ишыҟаз
наҟ ражәрагьы иҭаргалон. Ашықәс рацәа «амаӡақәа» ируакын убри ахацклаԥшра ирымазгьы. Иабаҟоу урҭ иахьа?!
Ииашоуп, иахьа ҳабзазара аформагьы аҽеиҭанакит; анхаҩы иԥа дқалақьуаҩхеит, махәҿала аусуреи агеи ашьхеи

442

шьапыла рҿысреи рцынхәрас, иԥсҭазаара аӷьырак тәарала ихигоит: машьынала дныҟәоит; аусураҿы дтәоуп, аҩны
дааир, ателевизор дадтәалоуп, нас дышьҭалоит... Иԥсҭазаара абас ала аҽеиҭанакит. Уигьы акәым, мызкы ԥсшьара
данцогьы, ақалақь аҿынтә ақалақь ахь дцоит. Есымшатәи
абаҩрҵәыра ԥхаҳшьоит, амшын аҭалара ҳацәаашьоит, атурист ныҟәара мшгарас иҳаԥхьаӡоит. Ҳаԥсшьара
ҳахьиз-ҳахьааӡаз ҳқыҭаҿы иаҳхаагар, ҳапату «ланарҟәуеит». Ҳанхара аҭыԥ ҳаԥсахит, арахь ҳаԥсихологиа ҳзымԥсахкәа ҳаанхеит. Ақыҭантә ақалақь аҿы ҳанааи, аратәи аԥсҭазаара ҳҽақәҳаршәар акәын, аха уи макьана иҳалымшацт. Уи
культуроуп, уи гәабзиароуп, уи ԥсҭазаароуп, ус анакәха, уи
ҳара мап ацәаҳамкроуп.
Абасала, ҳаԥсҭазаара шьақәҟьаноуп ишыҟоу. Уи анализ
ҟаҵаны, азхәыцра ацынхәрас, ҳҽыргаӡаны «иҟалеи, уара,
аԥсрақәа рацәахеит» ҳҳәахуеит аушәақә! Иаҳҳәеит – ицеит,
нас ҳазҿыц ҳналагахуеит: аԥсраҿы – мчыбжьык аҩыжәра!
Ачараҿы – аҩыжәра, ҩыџьа ахьааидтәалаз – аҩыжәра.
Уажәык урҭ рхы иоужьӡахеит. Ауаҩы ирласны зегьы дрышьцылоит – ацәгьагьы, абзиагьы. Ари аҟазшьа бааԥс убасҟак
ҳарлашәит, ҳауаажәлар зҭагылоуи арахь ҳара ҳазҿуи ааидухәыцлар, ухы угәахшәап. Иҟалазеи? Аинтеллигенциа роума, ҳқыҭақәа рҿы аиҳабацәа ҟәышқәа роума, ари азҵаара
рхы ааилакны изаламцәажәаци иахьауажәраанӡа?! Апартиатәи асоветтәи напхгара аиныхрақәа ианырҟәырхлоз
ыҟан, аха убасҟангьы ажәлар рыҩнуҵҟа изыҟамлеит абас
зҳәашаз: «Шәааи, уара, ҳабацәа рҵас ҳнықәныҟәаны, ари
азҵаара ҳхала аҭыԥ иқәаҳҵап, ҳхы шымҩаԥаагаша шьоукы
иҳарҳәараны изыҟоузеи! Ҳара ҳаҟара издырраны иҟада!»
Maп, усҟангьы уажәгьы абас зҳәаша амчрагьы аҟәышрагьы
зыҟамлеит ҳажәлар рҿы. Ҵабыргуп, 1866 шықәсазы Аԥсны
аҳра анықәырга ашьҭахь иҳацәдырӡит амилаҭ ҳәынҭқарратә хшыҩ, аха хшыҩда аҩыжәра ахьынзаҳԥырхагоуи
аҩыжәрахь ииаагаз ҳаԥсыжрақәа рҭыԥ ақәҵареи ҳажәлар
рыхшыҩ азымхауа иҟоума?! Иахьа ҳҵасқәа амҩа иқәызҵауа аҩыжәцәа роуп. Урҭ хьӡыс иарҭоит: «Ҳаԥсуа ҵас каҳажьуама!», «Аԥшәма игәы иалсуеит», «Афара-ажәра бзиа ибон»,

443

«Уааԥсара уазыразызар...» Сара исҳәарц сҭахым зегь мап
рыцәктәуп ҳәа. Maп, ҳабацәа рхаан афарагьы ыҟан, ажәрагьы, аха урҭ Аԥсуара аҳәаақәа ирҭыҵӡомызт.
Ацивилизациа змоу ажәларқәа азакәан ҳаҭыр ақәырҵоит. Уи ҟәышроуп, уи культуроуп. Ҳажәлар аҵарадырра
анрымамыз азакәан еиҳа иахаҵгылон. Азакәан амацара
акәым – рҵасқәагьы, рқьабзқәагьы. «Иҵасым» анырҳәа, уи
закәанын, аӡәгьы еилеигомызт. Нас, уажәы иҟалазеи? Мамзаргьы хаҵарас иҳаԥхьаӡома азакәан аилагара?
Ажәакала, аԥсуа иԥсҭазаара иузаҟәымҭхауа иадҳәалоуп арыжәтә. Уи аӡәгьы мап изацәкуам. Абарҭқәа зегьы
ари азҵаара дыруадаҩуеит. Ус шакәугьы, арыжәтә ахы иоужьтәым. Ауаа ҟәышқәа рыхшыҩ еилаҵаны ирыӡбароуп
арыжәтә аԥсуа ичеиџьыка арԥшӡара амацара иазкхарц азы
иҟаҵатәу. Убри инамцхәны иҟоу зегьы мап рыцәктәуп. Ҵабыргуп, еиҭасҳәахуеит, ари имариоу зҵаарам, аха ажәлар
аҟәышра анаадырԥш, аргама рыԥсҭазаара иаԥырхагоу
аҭыԥ ақәҵара рымч ақәхоит. Аброуп аҟәышра ахьаҭахугьы!
АԤСҬАЗААРА ЗХЫЛҾИААУА – АДГЬЫЛ
Уиаҟара зҵазымкуа акы акәушәа адгьыл азҵаара аҵы­
хәахь ииазгеит.
Иапониатәи аҳәынҭқарра дгьылбжьахак аҳасабала аокеан ихыршәлоуп. Убри авараҿоуп иахьыҟоу Курилтәи архипелаг. Урыстәыла иатәуп аокеан ихԥсалоу урҭ адгьылбжьахақәа рӷьырак. Урыстәыла абаҟоу, Курил абаҟоу?! Убри еимакны Адунеитәи аҩбатәи аибашьра еилгеижьҭеи СССР-и
Иапониеи рыбжьара Аиқәшаҳаҭра рыбжьамҵаӡакәа иҟоуп.
Уи иаанагоит: урҭ аҩҳәынҭқаррак аибашьра шрыбжьац
ирыбжьоуп. Арҭ реимак џьашьаны урыс поетк сиазҵааит: – Ирылашәхи убарҭ адгьыл ҽыҭқәа, идгьылдоу, ҳара
иаҳтәуп ҳәа ишәыцрыхауа наҟ ирышәымҭо!
– Ҟалашьа амам! – иҳәан, иаб иџьынџь аиԥш дахӡыӡаауа дыҵҟьеит, уи азҵаара иареи сареи ӡбатәыс иҳамазшәа.
– Урҭ адгьылқәа ҳара иаҳтәуп, ҳара имцхәу дгьыл ҳамаӡам.

444

Имцхәу дгьыл ҳамаӡам зҳәо адунеи фыџьара ишаны
хәҭак знапаҿы иҟоу роуп. Ҳара, аԥсуаа, ҳадгьыл ҳшазыҟоу
убар, адунеи фыџьара ишаны хәҭак акәымкәа, иара адунеи
ахаҭа шеибгоу ҳнапаҿы иҟоушәоуп. Даҽакала иаҳҳәозар,
ҳара иаҳџьынџьым дгьылк ҳақәынхошәоуп ҳаԥсадгьыл
ҳшазыҟоу. Уи иахьа акәым, уи иацы акәым, жәытәнатә
аахыс ус ауп ҳшазыҟоу. Иҳаҩсыз ашәышықәсазы, ажәлар
рыԥсҭазаара аныуадаҩха, реиҳараҩык рыԥсадгьыл лкажьны иқәҵны ицеит. Сара урҭ срықәыӡбом, уи аҩыза ҳақла
азингьы сымам, аха иара афакт ахаҭа шԥаҟалеи? Аԥсадгьыл шәарҭахар – ирыхьчоит, рхы ақәырҵоит. Урҭ афырхацәа рыхьӡуп. Аха ҳчынқәа ықәырхит ҳәа зыжәлар зхьырԥшны зыԥсадгьыл кажьны ицаз ҭауади-аамсҭеи ишԥарзаҳҳәауеи?
Араҟа иаанхаз «аамҭала ари адгьыл иқәынхауа» ҳәа
рзиҳәеит аурыс ҳәынҭқар. Абар уи аахыс 130 шықәса
ирҭысхьеит, аха убасҟан аҳәынҭқар ирзиҳәаз иахьагьы амчра амоушәоуп ҳадгьыл ҳшазыҟоу.
Аԥсны анҭацәы инаркны иалагеит ҳаԥсадгьыл агара.
Иқьаԥҭажәхаз адгьыл иақәшәаз имгои! Усҟан араҟа иаанхаз ҳабацәа, 1000 хы аԥсаса ааӡаны 100 абна илаҵо, қьафла
аԥсҭақәа ианырҭаз ауп. Хы зхагылам ажәлар шԥаҟаларыз!
Еимырҵәон ҳадгьылқәа маӡа-аргама: аҭауад арендаторцәа ааргон, рхалагьы иааны иқәынхон, шьоук рымаҵ руашәа, ҟәрышьқәак рырҭауашәа ҟаҵаны. Аурыс ҳәынҭқаргьы иенралцәа Аԥсны адгьыл шаны ириҭан, аҳаблақәа,
аиланхарҭақәа peиҿкаара иаҿын. Аерманқәеи абырзенқәеи Ҭырқәтәылантә амшын иӡхеибаҳәа идәықәлеит.
Аҵыхәтәан урҭ зегьы аанкыланы, Аԥсны Бериа иколонианы ианыҟала. Уи инаркны иара итәқәа ракәын иааганы
инирхауаз. Усҟан «Переселенстрои» ҳәа аҩныргыларатә
усбарҭақәа аартны, аргама, цәгьацәыԥхамшьарыла иааганы индырхон. Уи ихы анлаха, аамҭала иаанкылан аколониалтә политика Аԥсны имҩаԥыргоз. Аха нас, 1970-тәи
ашықәсқәа рзы, даҽа формак азырԥшаахт. Уи иахьӡын
«Гагра акурорт арҿиара». Егьырҭ араионқәеи ақалақьқәеи
рҿы стихиала ишаац иаауан.

445

Ажәакала, Аԥсны аколониалтә политика амҩаԥгара
ишаҿыц иаҿуп, ажәа «аколониа» мҳәаӡакәа. Амала, аполитикатә ҭагылазаашьа аҽаԥсахцыԥхьаӡа аколониалтә политикагьы наҳәы-ааҳәуеит... атактика аԥсахырц. Астратегиа
ԥсахрак амаӡамкәа иаауеит. Ус иҟоуп Аԥсны ақырҭ меншевикцәа рнапаҿы ианыҟаз аахыс.
Абасҟак ахнагахьеит Аԥсны. Уи иаахнагоз зегьы рцәа
иҭарыгӡон изџьынџьу аԥсуа жәлар, аха иџьоушьаша,
убарҭқәа зегьы ирызмырҟәышит. Аԥсны адгьыл еимызҵәоз рыӡлагара аӡы ацызҭәалоз иреиуан ҳажәлар рхаҭарнакцәа. Уи азҵаара иахьа ицәырҵны иҟоуп. Ианҭҵаахалак, еилкаахоит ҳадгьылқәа рӷьырак ирыгәҭасны изҭиз
зусҭцәоу. Инықәырԥшны уажәнатә иаамдыркәа, аха урҭ
зусҭцәоу ажәларгьы ирдырааит. Ус аҭахуп иахьа. Аԥсны
дгьыл ҿаҵак миллионк иаԥсоуп – закәанла иухәҳауазар,
аха иаваргьежьны, закәандарала акапеи кылҵәазы ирҭиуеит. Уи чарҳәароуп. Уԥсадгьыл ҿаҵак уҭигьы, уԥсадгьыл
ахаҭа шеибгоу иуҭигьы – акоуп. Адгьыл азҵаараҿы убасҟак
ҳахдырра лаҟәуп – заб игәараҭаҵәҟьа зҭихьоу шаҟаҩы
ыҟада! Иҭиуеит, аха изирхәҳауада? Мааҭк ацҵаны ииҭозар, мҩасҩык, ҟьалаԥалак иакәзаргьы ииҭоит. Ус шаҟаҩы
иҟарҵахьада! Ашәҟәҭаҩра! Аԥсны анҭыҵынтә инапқәа ыркало, аха иџьыба ҟәрышьқәак ҭаҵаны данааилак, ашәҟәы
дҭарыҩуеит... «илахь иаԥшны!..» Даҽакала иуҳәозар, иԥсадгьыли ижәлари ачарҳәара рзуны.
Абраҟа хыхь зыӡбахә сҳәаз аҩыза ачарҳәара ҟазҵаз, ауаа
ирбауа-ираҳауа, акьыԥхь ала рырдамыӷара азҵаара ықәгылар ауеит, иахьа акьыԥхь ахақәиҭра иамоу ҳхы иархәаны.
Аԥси абзеи реилыргараҿы уи метод бзиахон.
Аԥсны адгьыл иалахәаахәҭуа ракәым, иқәаарыхуа шԥазыҟоу? Урҭгьы иалахәаахәҭуа раҵкыс излеиӷьу маҷуп. Сара
сышграномымгьы урҭ санрызхәыцуа, изықәтәоу амахә
хызҵәо иреиԥшноуп сышрыхәаԥшуа: рыдгьыл чашәқәа
ықәӡәӡәаа аҩар иагозар, рыԥсадгьыл шакәу азхәыцра
акәым, рҿаҵахәы шакәугьы иазхәыцӡом. Ахаҳәырҷҷара
ианаалахалак, рхагәҭа быӷуа анаԥшы-ааԥшра иалагоит,
даҽа дгьылк ахьхыртша иазхәыцуа. Ирымпыҵышша ицаз

446

рыдгьыл чашәра иарҟәышны уажәтәи иахӡыӡаауа ахьчара
иалагозар акәхап. Уаҳа умԥсит!..
Ари апроблема уаналацәажәо ахырқьиаразы шә-ҿырԥшык ааугарц улшоит, аха урҭ удгьылгьы, унхарагьы,
уԥсҭазаарагьы ирыхәом. Ада ԥсыхәа умоур, удгьыл уазныҟәымгар, уахыҵны уцап (ус ицогьы ыҟами!), аха зыԥсы
зхыхны инужьыз удгьыл? Уи, аҵла иалҩааз амахә аиԥш,
уԥсадгьыл иалԥсааны иаанхоит.
Инеизакны адгьыл ақәаарыхра акультуразы иахьауажәраанӡа ӷәӷәала ҳхьысҳауп. Уи ҳхы ианаҳмыжьша акоуп.
Абри инадҳәаланы исҭахуп исгәаласыршәар хҭыск.
1921 шықәсазы, Аԥсны Асовет мчра анышьақәгыла, акомиссиа аԥҵан анхацәа адгьыл шаны рыҭаразы. Уи еиҳабыс
даман адгьылқәаарыхразы жәлар ркомиссар Зосим Бениа.
ССР Аԥсны Асоветқәа аҩбатәи реизара ду аҿы иахәаԥшуан ари азҵаара. Нестор Лакоба акритика ӷәӷәа азиуит Зосим Бениа икомиссиа ари азҵаара ишазнеиз. Аԥсуа нхаҩы,
– иҳәон Нестор, – адгьыл ақәаарыхраҿы алемсааи аестонцәеи реиԥш акультура илам, урҭ раҵкыс еиҳа имаҷны
иқәааирыхуеит. Убри аҟнытә, аԥсуа адгьыл десҭынк аҿынӡа
имазароуп, ихы аланыҟәигарц.
Ишаабо еиԥш, 70 шықәса уажәаԥхьа, Нестор иқәра
шмаҷызгьы, игәеиҭахьан аԥсуа адгьыл дшазыҟаз. Иџьоушьаша, убри аахыс абасҟак агәаҟра зхызгахьоу ҳажәлар
адгьыл ақәаарыхра акультураҿы иацырҵаз маҷуп. Ари
хьааумгарц залшом. Аграрникцәа-аҵарауаагьы ари азҵаараҿы ҳажәлар изларыхәахьоу маҷгәышьоуп.
Анхаҩы иҭыӡҭыԥ дахӡыӡаауа хьаас имамзар, иҭиуазаргьы, мааҭк еиҳаны изҭауа ҟьалаԥалак иирхәҳауазар,
маҵура хәыҷык иалакьакьоу ачиновник иԥҳәыс хамык
лзихәҳарц ҭыӡҭыԥк иԥсадгьыл лҭаԥҟаны иҭиуазар, урҭқәа
зегьы збо-изаҳауа ҳҿы аӡы ҭаҭәаны ҿаҳамҭуазар, уажәшьҭа
ҳазҵаап…
1. Иҳашьҭанеиуа абиԥарақәа «рабхәҭа адгьыл» шԥаӡбу
иахьа?
2. Зџьынџь ахь зыблақәа ҭырхаха иԥшуа амҳаџьырқәа
рхылҵшьҭрақәа рзы анхарҭа дгьылқәа рзалхума?

447

3. Иҟоума иахьа арҭ азҵаарақәа милаҭ проблеманы
ирыхәаԥшуа?
4. Аҵыхәтәан: знапы ианыда иахьа Аԥсны адгьыл
алахьынҵа?
Сызҵаарақәа раԥхьатәи хԥа рҭак саҳап ҳәа сазыԥшӡам,
урҭ милаҭ зҵаарак аҳасабала аӡәгьы иқәимыргылац макьаназы, аха аԥшьбатәи азҵаара аҭак саҳауазар акәхап абас:
«Агроааглыхроуп Аԥснытәи адгьылқәа (еиӷьуп иаҳҳәар
«Ҳаԥсадгьыл») знапы иану». Знапы ианыда уи аусҳәарҭа,
насгьы хыхь азҵаарақәа иқәсыргылаз ргәы иҵхома уи
аусбарҭа анапхгара? Ари ҳзызхәыцша, иагьыӡбатәу алкаақәа ирыцкуп. Зегьы раԥхьаӡагьы иаҭахуп адгьыл азҵаара
иазкны иахьа аус зуа азакәанқәагьы азакәанԥарақәагьы раанкылара. Абылра ахьыҟалаз иаарласны ишырцәатәу еиԥш,
уи иаарласӡаны иӡбатәу зҵаароуп. Аха уи аӡбара аргәагәара
иалагозар акәхап, идыргәагәааит, амала иӡбахаанӡа адгьыл
аимҵәара аанкылазааит. Уажәы, «ауҭраҭыхааӡара» рҳәалап, «абаҳча абзиабаҩцәа» рҳәалап, «акооператив» рҳәалап, хьӡыс иарҭозаалак, ҳадгьылқәа реимҵәароуп изызку.
Адгьыл азҵаара нахьхьи СССР Иреиҳазоу Асовет аҿы ирыӡбеит конституциала. Уаҟа ҳара иаҳԥырхагоу егьрымӡбеит. Ҳара ҳзы уигьы акәым аус злоу, азакәан закәануп, аха
араҟа аус злоу уи ҳхы ишаҳархәауоуп. Ҳаԥсадгьылгьы ҳадгьылгьы рлахьынҵа ҳнапаҿы иҟазароуп. Ари ҳақуп, ус ауп
иагьшахәҭоу ҳәа иааганы ҳнапы иадыркӡом, уигьы аадыруазароуп. Азҵаара ҳацәымшәакәа, ҳагьацәыԥхамшьакәа
иаахтны иқәҳаргылароуп абас: адгьыл азҵаара рнапы ианызароуп уи изџьынџьу! Араҟа лакҩакра ҟамлароуп, избан
ҳәагьы азҵаара ықәымгылароуп.
АҴЫХӘТӘАН АЛКААҚӘАК
Абраҟа сызлацәажәаз азҵаарақәа рыла ихыркәшахом иахьа ҳажәлар рҿаԥхьа иқәгылоу апроблемақәа. Сара
хықәкыс исымаз хаҭала сгәы иҵхоз зҵаарақәак рцәыргареи, насгьы урҭ сышрыхәаԥшуеи аԥхьаҩ иҿынӡа рнагара

448

акәын. Арҭ иаци иахьеи исызцәырҵыз зҵаарам, 30 шықәса инареиҳаны еснагь сгәы змырҭынчуаз, хьаас исымаз
иреиуоуп. Аха иахьанӡа публицистикатә бызшәала иаахтны аҩрагьы акьыԥхьрагьы залшомызт. Уи идыру усуп.
Ус шакәызгьы, шәҟәыҩҩык иаҳасабала, иахьынӡасылшоз
аҩымҭақәа рҿы урҭ апроблемақәа ықәсыргылон, асахьаркыратә метод схы иархәаны, аԥхьаҩ ихшыҩ рзысшьҭуан.
Уи ашәҟәыҩҩы иԥхықәуп, иагьиуалуп. Иахьа, аполитикаҿы
иҟалаз аиҭакрақәа ирыбзоураны, алшара ҳамоуп ҳаԥхьаҩцәеи ҳареи ҳхы-ҳгәы аартны ҳаицәажәаразы. Аҵарауааи,
ашәҟәыҩҩцәеи, ажурналистцәеи уҳәа иаҳуалԥшьоуп иҳауз
алшара ҳхы иаҳархәарц.
Сзыхцәажәо апроблема, хәҭа-хәҭала еихшаны, хаз-хазы
сырзааҭгылеит. Иахьа акьыԥхь ианыло рацәоуп, ҳаргьы ус
ҳалаԥш нархыжьны наҟ ианнықәаҳҵало ыҟоуп. Акьыԥхь
аҿы иқәдыргыло ҳапроблемақәа ус ҳрызнеиуа ҳалагар,
нас изыӡбода урҭ? Сара ари астатиа анызыҩуаз хықәкыс
исымамызт уалбагак аҳасабала аҩра. Иахьаҟара ҳахшыҩи
ҳуси реимадара аҭахны ианбаҟалахьоу. Уи иахьа ӷәӷәалаӡа
иаҭахуп. Иаҭахуп, избанзар, аԥсҭазаара убас ирласны аҽеиҭанакуеит, аамҭагьы убасҟак иццакуеит, иахьа иҟаҵатәу
уаҵәашҟа ианиауга, ихьшәахоит. Ажәа еиҭарсны иаҳҳәозар, иахьатәи «аамҭа адәыӷба» уаҵәынӡа иԥшӡом, ицоит.
Ҳаргьы ҳнаԥшы-ааԥшуа «аперрон» ҳаақәхоит. Ус ҳмыхьырц иахьа аус аауроуп зегьы. Иаҵшьны еиҭасҳәар сҭахуп: зегьы! Цқьа еилырганы иаҳҳәозар, аԥсуа дахьыҟазаалак Аԥсни Аԥсуареи рымаҵ иуазароуп, дасу изанааҭ ала, имч-илшареи инап иануи зеиԥшроу еиԥш. Даҽакала иаҳҳәозар,
анхаҩы нхаҩҵас дынхароуп, ахшара рацәа иааӡароуп,
урҭ иҵас-иқьабз, иԥсуара ирыцырҵартә дрыхӡыӡаауа
илаԥш рхызароуп; ихеимыршҭуазароуп ихшара имацара
ишитәым, урҭ ҳажәлар ишырҵеицәоу. Абарҭқәа анилша,
уи ауаҩ иаԥсуара амаҵ иуит, иԥсадгьыл Аԥсны аҿаԥхьа иуалԥшьа неигӡеит.
Аусуҩы, ақалақьуаҩ иаҟара Аԥсуара зыхьчараны иҟада!
Изанааҭ ала, ашьхыц еиԥш, аус иулароуп, ақалақь аҿы ауадаҩрақәа иҟоу дыриааины, ихшара иаԥсыуаа цқьақәаны,

449

аԥсуа ҵасқәа рыла иааӡозароуп. Уи ҭакԥхықәроуп. Убри
азы иҷыданы ихшара илаԥш рхызароуп, избанзар, ақалақь
аҿы, ииз, иааӡаз аҿар рымҩахҟьара еиҳа имариоуп, ақыҭа
хәыҷқәа раасҭа. Анхаҩы иеиԥш, уигьы идыруазароуп ихшара ҳажәлар ишырҵеицәоу. Абарҭқәа анилша, уи ауаҩгьы ижәлари иԥсадгьыл Аԥсни рҿаԥхьа иуалԥшьа неигӡеит.
Аиеи, уи уалԥшьаны дахәаԥшуазароуп ақалақьуаҩ. Даҽакала иаҳҳәозар, аԥсуа дахьынхозаалакгьы иаԥсуара ибла аҷыц
еиԥш ихьчозароуп, ихәыҷқәагьы ирылаиааӡозароуп, ақьырсиан ма амсылман идин ихәыҷқәа ишрылаиааӡо еиԥш.
Анхацәеи аусуцәеи ирхылҵыз роуп аинтеллигенциа.
Рнапы ианузеи урҭ Аԥсни Аԥсуареи рыхьчаразы? Ари азҵаара аҭак аҵынхәрас иаҿасыргылоит даҽа зҵаарак: иарбан
урҭ рнапы иану Аԥсни Аԥсуареи рыхьчара ада?! «Маҵура
ду ыҟам, маҵура хәыҷы ыҟам», рҳәоит ажәлар. Имаҷӡоу
амаҵура инаркны, иреиҳаӡоу аҿынӡа иахьынӡаилшо Аԥсни
Аԥсуареи ринтерес ихьчозароуп, аԥсуа интеллигенциа данырхыԥхьаӡалаха. Урҭ рыхьчара азин имоуп, уигьы акәым
– иагьиуалԥшьоуп. Уи иаанагом егьырҭ амилаҭ ринтерес гәаҭатәым ҳәа. Maп, урҭгьы ирыхәҭоу рымазааит. Аха
зны-зынла, хыхь ишысҳәахьоу еиԥш, ҳхазы аҵкыс шьоук
рзы ҳаныразцәоу ыҟоуп. Уи уажәы ҳахькылнагазгьы аабоит. Убри «аразцәара» иахҟьаны зны-зынла абас анаҳҳәогьы ыҟоуп: ианаџьалбеит, ҳ-Аԥсни ҳ-Аԥсуареи ирыхәаша
изыҟамҵозар егьаурым, амала, имҭиааит шьапықәҟьала, ӷаҵас ачарҳәара азимуааит ҳәа. Уи зхаҳҳәаауа ыҟоуп,
иҟамзар иаҳҳәаӡомызт. Ҳара иаҳҭахуп ус еиԥш ацәажәара
ҳаԥхьаҟа зынӡа иҟамлар.
Хазы иалыскаар сҭахуп еиҵагыло аҿар. Урҭ роуп уаҵәы
ҳаԥсуара ныҟәызгараны иҟоу. Ус анакәха, урҭ иахьа инаркны, аҽыҩ еиԥш, рҽазыҟарҵозароуп аԥсадгьыл Аԥсни
Аԥсуареи рныҟәгара. Иаҭахузеи уи азы? Мрик, чмазаҩык
иакәымзар, баҩхатәрак злам уаҩ дыҟаӡам, аус злоу, убри
абаҩхатәра ацәыргароуп, ижәлар идирхәартә анарха аҭароуп.
Абаҩхатәра анысҳәа, апоезиеи, амузыкеи, асахьаҭыхреи
уҳәа ракәӡам. Урҭгьы ыҟоуп, аха урҭ рымацарагьы ракәӡам.

450

Иаҳҳәап, аӡәы дшыхәыҷу нахыс атехника ихшыҩ азцоит, ма
ауасҭара. Урҭ баҩхатәраӡами? Ҳәара аҭахума, баҩхатәроуп.
Ус анакәха, убри игәы ззыҳәаз азанааҭ алихыртә, убри аҿы
ибаҩхатәра ааирԥшыртә аҭагылазаашьа иҭатәуп. Аӡәы аспорт бзиа ибоит – уи мшгаҩыс дыԥхьаӡатәым. Еицырдыруа аспортсмен ажәлар рзы дыхьӡырҳәагоуп. Аҽаӡәы аҵиаа
бзиа ибоит, анхамҩа ихшыҩ азцоит. Иалшоит уи иаԥхьаҟа
дбиолог духар, мамзаргьы дынхаҩ бзиахар. Сара урҭ еиҟараны исыԥхьаӡоит. Ари џьазшьо дҟалар ауеит, избанзар,
шьоукы-шьоукы рхы ҟәыншьо ирҳәалоит, «сара сынхаҩуп,
аҵара сзымҵеит» ҳәа. Сара исзеилкаауам, анхаҩы бзиа аҵара сзымҵеит ҳәа ихы зыҟәнишьара! Анхаҩрагьы злымҵыз,
аҵарагьы ззымҵаз итәы хазуп. Уи аҵара иҵар дуаҩ духоз
џьишьауеит. Ус згәы иаанаго игәы дажьагәышьоит. Анхамҩа бзиа аҟаҵара еиԥш, аҵара ду аҵарагьы аџьабаа ӷәӷәа
аҭахуп. Ус џьабаада адиплом аиура акәзар – уи ҽырбагоуп.
Аха, ҳаҭырс иамоузеи уи аҩыза аҽырбара? Акгьы. Уи, аҵара
змоу дрыдкыланы уихәаԥшуазар, анхацәа ирхыԥхьаӡалоу,
аха анхаҩра злымҵыз иоуп дзеиԥшу. Ус иҟоугьы ыҟоуп,
иагьмаҷым. Еиҳа имаҷуп аҵара бзиаӡаны измоу. Ҳаԥсуара иаҭахугьы убарҭ аҵара бзиа змаҵәҟьоу роуп. Иҟан убри
ихьысҳау адиплом анаҭахызгьы, ахыԥхьаӡаразы, аха иахьа
уи ҳԥырхагамзар акгьы иҳахәом.
Хадара злоу – ауаҩи уи иус алҵшәеи роуп.
Сара аҿар ирабжьазгоит, дипломла, адәахьтәи аҽырбара
рҽацәыхьчаны, аӡәы ҳәа рхаҭара шьақәдырӷәӷәарц. Уи зегьы ирылшоит иарбан занааҭс ирымазаалак.
Унхаҩызар, убас еиԥш унхаҩхароуп, унхамҩала упрофессорхартә еиԥш.
Уусуҩзар, упрофессорзароуп узанааҭ иалухыз ала.
Иара убас, урҵаҩызар, уҳақьымзар, унџьнырзар... Ажәакала, ҵарадыррала адиплом уҭахызар, хәышықәса, анхаҩ
бзиа иеиԥш, умч-улшара уҵара иадҵа. Убасҟан ауп ужәлар
рҵеира уанаԥсахо, урҭ рҿаԥхьа ууалԥшьа анынаугӡо.
Ҳара ҳаиԥш зыԥсадгьыл аҟны зхыԥхьаӡара маҷу ажәлар
рҿы аӡәгьы азин имам абжьагьалдызра, ишакәхалак аҟазаара, зхы амацара иашьҭоу аӡәызаҵәыкгьы дҟамлароуп.

451

Ҳабацәа ирҳәон, жәаҩаҩык аца шьҭырхуеит, аха
жәаҩаҩык рахьтә аӡәы дамыцхраар, ирзышьҭыхуам ҳәа.
Убас ауп Аԥсуарагьы шыҟоу: аԥсуаа зегьы, аца шьҭызхуаз
реиԥш, рыԥсуара шьҭырхуазароуп. Ус акәымкәа, иахьауажәраанӡа ишыҟоу еиԥш, шьоукы Аԥсуара ныҟәыргауа,
аҽашьоукых Аԥсуара иныҟәнаго аринахысгьы ианыҟала, аца ззышьҭымхыз ҳреиԥшхоит. Уи иахьа аӡәгьы азин
имаӡам. Абри ада ԥсыхәа шыҟам зегьы ианеилаҳкаа, нас
Аԥсуара нахьхьи игылоу ихьчааит ҳәа аӡәгьы иҳәаӡом. Зегьы иаадыруазароуп аӡәаӡәала зегьы ҳада ҳ-Аԥсуара ахьчара шаҳцәыуадаҩхо.
1988 ш.
Ҩ-ЖӘЛАРЫК, Ҩ-КУЛЬТУРАК
Аԥсны Урыстәыла ианадла, мамзаргьы ианадырҵа, аԥсуаа зышьцыламыз аурыс ҳәынҭқарратә напхгара араҟа
амчра аманы иҟалеит, арахь хазы аԥсуаагьы, аҳәынҭқарра
аныҟәгараҿгьы, ажәлар рыцәгьеи рыбзиеи рырҽеираҿгьы,
рхатәы традициа рыман – урҭ азқьышықәсқәа иргәылсны
иаауаз, иҭышәынтәалаз традициан. Ажәакала, арҭ аҩжәларык излеиԥшыз аиҳа излеиԥшымыз еиҳан, избанзар, урҭ
хаз-хазы иҿиауан, ҵаслагьы, қьабзлагьы, традициалагьы,
милаҭ ҟазшьалагьы еицәыхараз жәларқәан. Абасала, иааиҿагылеит бызшәалагьы, ҭоурыхлагьы, ԥсихологиалагьы
хәыки шьхаки зыбжьаз ҩ-жәларык, ҩ-культурак.
Ганкахьала, аԥсуаа ажәытәӡатәи абырзенқәа иаадыркны, абжьаратәи ашәышықәсқәа раантәи аҭырқәа сулҭанцәа рҿынӡа, аимпериақәа рқәыџьма ҟырҟы иҭысны рыԥсадгьылгьы еиқәырханы, шәҟәыда- быӷьшәыда зхатәы
культура – Аԥсуара аԥызҵаз жәларын. Ҳәара аҭахума,
аҳәынҭқарратә система арҿиараҿгьы, акультураҿгьы иҟан
урҭ аимпериақәа рнырра, аха урҭқәа зегьы аԥсуа иҟазшьеи
иԥсихологиеи ирықәшәо, ирԥсыуаны иҟаҵан. Уи азы
ашәышықәсқәа аҭахын, аамҭақәа реиҭасрагьы аҭахын – урҭ
зегьы ыҟан. Абасала, аԥсуаа рбызшәа, рҵас, рқьабз, урҭ

452

ирхылҿиаауаз рҟазшьеи рԥсихологиеи рыла, милаҭк ирыламҩашьо, зхаҿра змаз жәларын. Урҭ рхықәкы хада Аԥсни
Аԥсуареи реиқәырхара акәын изызкыз.
Егьи аганахьала, аурысқәа рҭоурых акыр ишааскьагазгьы, адунеи фыџьара ишаны хәҭак зымҽхазкхьаз, аимпериатә ԥсихологиа змаз жәлар дуун, ирыман аҳәынҭқарратә
традициа дуқәагьы. Иааркьаҿӡаны акәзаргьы иаҳгәалаҳаршәап урҭ рҳәынҭқарра аҿиара аҭоурых.
Ажәбатәи ашәышықәсазы, аславианцәа ирҟәыҵәаны
ишьақәгылеит аҳәынҭқарра ҿыц – Киевтәи Рус.
Киевтәи Рус ажәахатәи ашәышықәсазы х-ҳәынҭқарракны рҽыршоит: Урыстәыла, Украина, Белорус. Ус шакәызгьы, иара Урыстәыла ахаҭа усҟан ҳәынҭқарракны иҟаӡамызт: Москватәи аҳра (книажество), Риазантәи аҳра, Суздальтәи аҳра уҳәа, Урыстәыла еиҩша-еихша рхатәы аҳрақәа
рыманы иҟан. Убри ихы иархәаны, амонгол-ҭаҭарцәа
рҳәынҭқар хан Батыи Урыстәыла дақәлан, инапаҿы иааигеит. Хан Батыи, аҳәынҭқаррақәа жәпакы еилаԥызыххаахьаз,
ажәларқәа ықәызххьаз Чигисхан имоҭа иакәын. Уигьы, иабду иеиԥш, аибашьреи ажәларқәа рнырҵәареи ракәын занааҭс имаз, рхаҭа культурала даара еиҵахаз жәларын, ирымпыҵархалоз ажәларқәагьы бӷеиҵыхра рырҭомызт, культурак рызнагара акәым, ирхәаҽуан ирымаз ркультурагьы.
Убри иалҵшәаны, Урыстәыла 250 шықәса рыла мраҭашәаратәи Европа атәылақәа раҵкыс ӷәӷәалаӡа аиҵахара аиуит. Аҵыхәтәан, амонгол-ҭаҭартә мпыҵахалаҩцәа ириааины, Урыстәыла ҳәынҭқарракны еидыркылеит. Убасҟан ауп
Урыстәыла аҿиара амҩа иананылаз.
Урыстәылатәи аҳәынҭқарра аҿиареи аӷәӷәахареи Пиотр I (1672–1725 шш.) ила иалагоит. Уи раԥхьатәи императорын. Аҳәынҭқарраҿы ареформақәа ӷәӷәаны иҟаиҵеит:
аҳәынҭқарра губерниала ишеит, хыԥхьаӡара рацәала аҵараиурҭақәа ааиртит; иргылеит ақалақь ҿыц Петербург, уаантә Европаҟа амҩа ааиртит, аурыс жәлар европатәи акультура иамеидеит. Убри иабзоураны аурыс жәлар рҵеицәа
европатәи аҵара роуит. Иџьашьахәуп уи ицәырнагаз абаҩхатәра дуӡӡақәа, еиҳараӡак XIX ашәышықәсазы арҿиаратә

453

интеллигенциа реиҵагылараҿы. Жәларык рҿы иҟамлацыз
аҿиара ду ҟалеит Урыстәылан: А. С. Пушкин, Н. В. Гоголь, В.
Г. Белински, М. Иу. Лермонтов, Л. Н. Толстои, А. П. Чехов, М.
И. Глинка, П. И. Чаиковски убас ирацәаҩӡаны, ирацәаҩӡаны. Урҭ зегьы рбаҩхатәрала аурыс жәлар ркультурагьы адунеитәи акультурагьы дырбеиеит. Араҟа зыӡбахә сҳәаз зегьы
аҳәаанырцә акәӡам аҵара ахьырҵаз, аха европатәи акультура ахԥшала аҵара зауз роуп, еиҳараӡак афранцыз культура. Ҿырԥшыгас даагап А. С. Пушкин: Франциа акәӡам аҵара ахьиоуз, аха раԥхьатәи иажәеинраала францыз бызшәалоуп ишиҩыз. Шамахамзар, урҭ зегьы афранцыз бызшәа
аҩбатәи рхатәы бызшәа акәны ирдыруан. Абызшәа иацны
иаауан акультурагьы. Абасала, ҩ-культурак (амраҭашәара-европатәии урыстәылатәии) реилаҵәара иабзоураны иҿиеит аурыс культура дуӡӡа. Уажәшьҭа уи акультура
Урыстәыла акәшамыкәша иҟаз ажәларқәа ркультура ахьгьы анырра ӷәӷәа ҟанаҵо иалагеит, еиҳараӡак хаала-мчыла Урыстәылатәи аимпериа иампыҵанахалаз ажәларқәа
рахь... Араҟа иҟалеит апарадокс: рхала иргәаԥханы ирыдыркылаз европатәи акультура мчыла егьырҭ ажәларқәа
ирыдгыло иалагеит. Уи методс иамаз: зны бџьармцала
идырҭаслымуан, нас, ашәҟәҩыра рыҭаны ркультура рыладырҵәон. Даҽакала иаҳҳәозар, гәыҳалалрыла европаа ирымардаз акультура, амонгол-ҭаҭартә мпыҵахалаҩцәа рметод ала, ргәылацәа ирыладырҵәо иалагеит. Урҭ ирдыруан
ақьырсианра ажәларқәа ишрыладырҵәаз, иара Урыстәылагьы налаҵаны: хаала аиҳа мчылоуп ари адин аурыс жәлар
ишрыладырҵәаз, нас уи рдоуҳа иарҿиаз динк еиԥш рҽаҿыршьаауа иалагеит. Ус иҟан амсылман дингьы, ус иҟоуп иарбан динзаалак, иарбан культуразаалак. Ус иҟоуп аидеологиагьы. Уигьы иазхәыцзар акәхап аҳәынҭқар ичынуаа Кавказ
рнапаҿы ианааргоз. Аха Кавказ апроблема аӡбараҿы ари
аметод ахархәара маншәалан изымҟалеит, еиҳараӡак Даӷьсҭани Чечентәылеи назлоу амсылман жәларқәа рҿы. Уи
аметод Абжьаратәи Азиаҿгьы рхы иадырхәеит, аха уи мчыла усын азы, иахьа урҭ наунагӡа Урыстәыла иалҵны ицеит,
уаҳа уахь рҿы дырҳәырцгьы ргәы иҭаӡам; Кавказ акәзар,

454

политикатә вулканхеит Урыстәыла азы, уи «авулкан» анеиқәтәогьы ишеиқәтәогьы Анцәа иоуп издыруа.
Сара сгәаанагарала, кавказтәи апроблема аӡбаразы иҟоуп ҩ-методк: америкатәи агыгшәыгтә методи ицивилизациатәу англызцәа рметоди. Америкаа ишьагәыҭыз ажәлар
нырҵәаны рымчра дырӷәӷәеит; англызцәа, урҭ рыгха гәаҭаны, рколониақәа ахақәиҭра рырҭеит хаала, уи ала реимабзиара еиқәдырхеит. Иахьа аурысқәа рхы иадырхәо америкаа
рметод ауп. Уи абжьаратәи ашәышықәсазы рхы иадырхәоз
методын, уи ала иахьа кавказтәи апроблема ӡбашьа амаӡам.
Уи аамҭа иаҳнарбап – ҳара иҳазҵаауада, ҳгәаанагара ҳҳәоит аҟароуп. Аха усгьы иԥшаатәуп Кавказ апроблема аӡбара зыруадаҩыз амзыз хада. Сызлацәажәарц исҭаху азҵаара, иахьауажәраанӡа аҵарауаа иҭырымҵаац, аха сгәанала,
хымԥада иҭҵаатәу ҭоурыхуп. Убри аҭоурых хырҩа ахьазуу
иахҟьеит ҳәа исыԥхьаӡоит Нхыҵ Кавказ амилаҭ зҵаара
ҩышә шықәса ӡбашьа амамкәа иахьыҟоугьы.
Аԥсны назлоу Кавказтәи арегион ижәытәӡатәиу Абжьаратә-мрагыларатәи ацивилизациа иахылҿиааз, аха
иоригиналтәу, иҭышәынтәаланы зхатә культура змоу
жәларқәан. Ишдыру еиԥш, ижәытәӡатәиу адунеитәи ацивилизациа уаантә ауп иахьынтәиаауа. Уи акультура ажәҩан
агәаҿы ианыҟаз инаркны Кавказаа уи ацивилизациа иамадан. Аԥсуааи адыгацәеи зхылҵыз рдацгьы убри ацивилизациа ахьҿиаз ауп иахьыҟоу. Абасала, хәба-фба нызқь
шықәса инеиҳангьы, убри арегион акәын ҳазмадаз. Акультура иахылҿиаауеит зегьы: аҵас, ақьабз, амилаҭ ԥсихологиа, ажәларқәа реизыҟазаашьа атрадициа. Урҭ атрадициақәа зегь ыҟан Урыстәыла ҳалалаанӡа.
Аурыс культура акәзар, хыхь ишаҳҳәахьоу еиԥш, европатәи акультура иузаҟәымҭхо иадҳәалоуп, иагьахәҭакуп.
Европатәи акультура ҳера аан иҿиаз, ааскьатәи культуроуп;
аурыс культурахь анырра ӷәӷәа ҟазҵаз афранцыз культура
акәзар, XV ашәышықәсазоуп инарҭбааны аҿиарамҩа иананылаз. Аха иахьа европатәи акультура, америкатәи аконтинентгьы надкыланы, адунеи аҿы иаарылыҳәҳәо ацивилизациа ду зырҿиаз, иҭышәынтәалоу культураны иҟоуп.

455

Абасала, ҳажәлар, кавказтәи ажәларқәа зегь реиԥш,
ирҭахы-ирҭахым, дара иртәышьҭраз Амрагыларатәи
акультура рҽааҟәыҭханы, ирзымдыруаз, иагьырцәыхараз
даҽа культурак рҽадыркылар акәхеит. Имариоуп аҳәара
«культурак рҽаҟәыҭханы даҽа культурак рҽадыркылеит»,
аха зқьышықәсала аҭоурых змоу ажәлар ирцәыхароу даҽа
культурак рҽамардарц азы ашәышықәсқәа аҭахуп. Имариоуп абызшәа аҵара, аха ажәлар рҟазшьеи, рԥсихологиеи,
рменталитети раарҳәра имариоу усым.
Ақәыџьма аԥсы зхоу аимпериақәа урҭ хьаас ирымоума,
дара зышьҭоу малуп, дгьылуп, уа иқәынхо ажәлар ракәым,
рыгәҭакы анагӡараҿы рыжәларгьы иреигӡом. Уи ус шакәу
шаҳаҭра руеит шьаӡагәаӡала иҭәу аимпериақәа рҭоурых.
Кавказтәи ажәларқәеи аурыс жәлари рзы итрагедиахараны иҟаз Кавказ ампыҵахалара нап аркын Екатерина II
лхаан. Урыстәылатәи аимпериа иахагылаз уи аҳәынҭқарԥҳәыс, милаҭла илемсаз, лхаан Урыстәыла ампыҵахаларатә политика амҽхак арҭбааит. Убасҟан ауп Ҟрымгьы Кавказгьы шьакаҭәарала рнапаҿы ианааргазгьы. Екатерина II
лоуп Владикавказ ахьӡызтәызгьы – «Кавказ унапаҿы иааг»
ауп иаҳәо.
Асовет ҭоурыхҩҩцәа Кавказ ампыҵахалара, Урыстәыла
«адҵара» ҳәа акәын ишырыҩуаз. Уи ипрогрессивтәу хҭысны ирыԥхьаӡон. Уи мап узацәкуам, аха зегь рыла ипрогрессивтәын узҳәом, избанзар, раԥхьа ампыҵахаларатә
аибашьра ыҟан: иршьуаз ршьит, иаанхаз реиҳараӡаҩык
хырҵәаны амҳаџьырра ирышьҭит, нас, аҵыхәтәан, иаанхаз
ашәҟәҩыра рыҭаны, аҵарадырра рыладырҵәо иалагеит.
Асовет аамҭа аан иҟаз шыҟаз аҵабырг ҳәашьа амамызт – уи
ажәларқәа «реиҩызара» иаԥырхагоуп ҳәа ирыԥхьаӡон. Аха
аҭоурых ҵабырг ҳҳәозар, амонгол-ҭаҭартә мпыҵахалаҩцәа аурыс жәлар ирзыруз азиндареи агәаҟреи уажәы дара
рхаҭа кавказтәи ажәларқәа ирзыруа иалагеит. Избан урҭ
ргәаӷ ҳара изаҳхыргарыз?! Ари џьоумшьарц залшом. Убри
иахҟьаны кавказтәи ажәларқәа зыԥсадгьыл ианыӡӡааз ҟалеит, иаанхазгьы, хыхь ишысҳәахьоу еиԥш, рхыԥхьаӡара
даараӡа имаҷхеит.

456

Хыхь ҳазлацәажәаз аимпериатә политикоуп. Аха иҟахын
аполитика иадҳәаламыз аурыс нхацәеи ҿыц аҿиара иалагаз аусуцәа ркласси. Урҭ даара икҿахаз, зкультура лаҟәыз
ракәны иҟан, еиҳараӡак анхацәа. Аԥхьагылара змаз аурыс
интеллигенциа ирыдкыланы иугозар, шәкы-ҩышә шықәса
аԥсҭазаара иаҵаханы иҟан. Аԥсны аагозар, асоциалтә классқәа ус еиԥш еицәыхараны иҟаӡамызт: Аԥсны аҳ иӷәӷәаз
уск аниӡбауаз, ҭауади-аамсҭеи инарываргыланы, анхацәа
рахьтә ауаа хатәрақәагьы алаирхәуан. Уи аганахьала аԥсуа
нхаҩи аурыс нхаҩи даара акыр рыбжьан.
Даҽакала иаҳҳәозар, XIX ашәышықәсазы Урыстәылан
аурыс жәлар ушар ауеит хԥаны: а) аурыс интеллигенциа,
«светское общество» ҳәа изышьҭаз раԥхьа инаргыланы;
б) анхаҩы жәлари ҿыц аҿиара иалагаз аусуцәа ркласси; в)
аимпериатә ԥсихологиа змаз аҳәынҭқар ичынуааи. Арҭ ахшарак еидкыланы ҳрыхәаԥшуазар, аурыс жәлар рыҩнуҵҟа
асоциалтә классқәа культурала даара еицәыхаран, иӷәӷәан
урҭ ирыбжьаз аконтраст. Анхацәеи аинтеллигенциеи еиҟараны, мамзаргьы еиԥшны изыҟалом, аха Урыстәылан иҟаз
аконтраст, иҟалап џьаргьы иҟамзар. Урыстәыла знапаҿы
иҟаз аҳәынҭқар ичынуаа ракәын. Аимпериатә ԥсихологиа
змаз аурыс чынуаа рбиурократизм убасҟак иӷәӷәан, аурыс
культура дуӡӡагьы, аурыс гуманизмгьы рыҵадырӡыртә
еиԥш. Уи ус шакәу зырҵабыргуа фактк аазгар сҭахуп.
Аурыс литература агени А. С. Пушкин данҭаха, иҩыза Владимир Одоевски икьыԥхьит анекролог:
– абас иалагоит еицырдыруа уи атекст. Агазеҭ колонкаҿы жәабаҟа цәаҳәа ракәын
иҟаз, убасҟак иркьаҿӡаны иҩуп. Урыстәыла жәлар рҵара
аминистр Уваров ари анекролог данаԥхьа, деилагеит. Уи
зкьыԥхьыз аредактор А. Краевски диқәымчны лахь ӷәӷәа
ииҭеит.
– иақәырӷәӷәаны «иҿаԥиххаауан», А. С. Пушкин иҭахара аурыс культуразы иштрагедиа дууз дырны

457

изҩыз автор. Абри афакт ахаҭа иаҳнарбоит аурыс ҳәынҭқар
ичынуаа рхатәы культурагьы ишазыҟаз. Уи ҳара иахьа
иџьаҳшьоит, аха аурысқәа рхаҭа иџьаршьаӡом, избанзар,
жәытәгьы ҿатәгьы еснагь еизааигәаны ирбоит аҟәышра
дугьы абзамыҟәра цәаԥҽыгагьы. Убриазоуп урҭ рхы изазырҳәоз:
Абасала, Аԥсны Урыстәыла ианадла иааиҿагылеит бызшәалагьы, культуралагьы, ҭоурыхлагьы, милаҭ ҟазшьалагьы еицәыхараз ҩ-жәларык: ашәҟәҩыра культура ду
зырҿиахьаз, европаа ирываҟәалоз аинтеллигенциа змаз
аурыс жәлар дуӡӡеи, ашәҟәҩыреи аҵарадырреи змамыз,
аха ампыҵахалаҩцәа рҽыԥсахрақәеи реиҿыхарақәеи
ирӡрыжәхьаз аԥсуа жәлари. Урҭ злеиԥшымыз ирыцкын:
ганкахьала, зыбзазаратә культура даара еиҵахаз аурыс
нхаҩыжәлари, егьи аганахьала зыбзазаратә культура даара иҳаракыз аԥсуа нхаҩыжәлари. Урҭ инархагылеит «хьи!»
захьӡу ззымдыруаз аҳәынҭқар ичынуааи имчыдаха урҭ
рышәшьыра иныҵагылаз ҭауади-аамсҭеи.
Аурыс ҳәынҭқар иполитика раԥхьатәи алҵшәа аабоит
1864 шықәсазы: Аԥсны аҳра ықәыргеит, аҳгьы дахыргеит.
Нас уи иахылҿиааит 1866 шықәсазы Лыхнашҭа ажәлар реизара. Урҭ аилаҩеиласрақәа рхы иархәаны ҳажәлар рӷьырак
рыԥсадгьыл иқәцаны амҳаџьырра ирышьҭит, Аԥсны ахани
аҵыхәани ԥыҭҩык ааныжьны, иаанхаз «ахара рыдҵаны»,
идырҭаслымит; быжь-километрак амшын ааигәара анхара азин рымхны. Урҭ арезервациаҿы иныжьыз ракәын. Уи
аҩыза рзырухьан Нхыҵ Кавказтәи ажәларқәагьы.
Абасала, аурыс ҳәынҭқар кавказтәи ажәларқәа анир­
ҭаслым ашьҭахь, хәыҷы-хәыҷла иполитикагьы иԥсахуа далагеит: иабџьар ишьҭахь инавакны, априаник аацәыригеит.
Убасҟан ауп аурыс интеллигенциа Кавказҟа рымҩа анаатыз.
Уи аҩбатәи аешелон акәын. Урҭ ашәҟәҩырагьы ҳарҭеит, ашколқәагьы аадыртит, егьырҭ ампыҵахалаҩцәа ирзыҟамҵаз
аусқәа ҟарҵеит. Кавказ аҭынчра аҟаҵареи ажәларқәа реиқәкреи аус аҿы даҽа мҩакгьы ыҟаӡамызт – уажәы уи амҩоуп изнылазгьы. Ҳәара аҭахума, уи аполитика амилаҭ зҵаара
аӡбара акәмызт иаанагоз, ирлашәны, ассимилиациа рзуны,

458

рнапаҿы раагара акәын хықәкыс ирымаз. Ауыра шаха баала ишыркуа еиԥш! Аҵыхәтәан урҭқәа зегьы ԥжәеит: 1917
шықәса, февраль мзазы аҳәынҭқар дахырҳәеит, нас октиабр азы абольшевикцәа амчра рнапаҿы иааргеит. Абарҭ зегьы рҿы ареволиуциатә қәԥара зырцыхцыхуаз ирыцкын
амилаҭ зҵаара. Октиабртәи ареволиуциа имҩаԥнагоз амилаҭ политика, еиҳараӡак уи аԥыза В. И. Ленин ибзоурала,
ишьақәыргылан уаанӡа иаԥырхыз аҳәынҭқаррақәа. Абасала, 1864 шықәсазы иаԥырхыз Аԥсны аҳәынҭқаррагьы,
1921 шықәса, март 4 рзы ишьақәыргылан. Аха нас, Сталин,
цәгьаршрала, амилаҭ маҷқәа рызҵаара аӡбара нап аиркит.
Сталин ишьҭахь маҷсаҷқәак дырҽеишәа руын, аха инагӡаны иӡбамкәа ишыҟаз, М. Горбачиов ихаан нап аркын амилаҭқәа зегьы зинла реиҟаратәра. Аха уигьы башахеит – ихыбгалеит иара Асовет Еидгыла ахаҭа. Аидгыла республикақәа
хаз-хазы ицеит, аҳәынҭқарра хзырбгалазгьы дара роуп.
Еиҭах зинда иаанхеит амилаҭ маҷқәа. Нас, абџьар кны рхы
рыхьчар акәхеит. Абасала, ҳажәлар аҵыхәтәан ахақәиҭра
рнапаҿы иааргеит. Уажәы ҳажәлар рҿаԥхьа иқәгылоуп Аԥсуа ҳәынҭқарра аиҿкаара, ркультура арҿиара, аԥсуа бызшәа
ҳәынҭқарра бызшәаны аҟаҵара. Ажәакала, ихәыҷы-иду
аҳәынҭқарра ҳәынҭқарроуп, Аԥсны милаҭ ҳәынҭқарраны
аҟаҵара зегьы ҳҿаԥхьа иқәгылоу проблемоуп.
Иҳалшома уи азҵаара аӡбара? Ҳазыҟаҵоума, мамзаргьы изеиԥшроузеи ҳалшарақәа? Даҽакала иаҳҳәозар,
ҩышә шықәса знапаҿы ҳаҟаз аимпериа хыбгалеит, иҳауит
ахақәиҭра – уажәы еихаҳшьалап иҳаузи иаҳцәыӡзи, нас ауп
ҳаԥхьаҟа иҟаҵатәу анаадыруа.
Аброуп аус ахьыҟоу! Сыстатиаҿы иҭысҵаарц хықәкыс
исымоугьы убри ауп.
Ҳарзааҭгылап убарҭ азҵаарақәа.
***
Ҩ-жәларык – Ҩ-культурак... Ус акәу, егьыс акәу, аурыс
жәлари кавказтәи ажәларқәеи еизааигәахо иалагеит. Еизааигәахаз ажәларқәа хәыҷы-хәыҷла еилаҵәоит, еибар-

459

беиоит. Уи азы иаҭахуп ҳаҭырла, зинла аиҟарара: ҩ-милаҭк реизыҟазаашьаҿы анахьгьы-арахьгьы еиԥшны пату
рықәзароуп рбызшәақәа, рдинқәа, рҵасқәеи рқьабзқәеи.
Ажәлар жәларуп, ус иагьыҟалоит аполитика рԥырхагамхар.
Аха араҟа аурыс ҳәынҭқар имҩаԥигоз аполитика ҩ-культурак реиларҵәара акәмызт изызкыз – кавказтәи ажәларқәа
аурыс культура ралаӡҩара акәын. Аурысқәа ирҳәоит:
Аха дара рхаҭа
р-Устав рыманы иааҳадгылеит: уажәшьҭа Аԥсны иаԥшәымаз дара ракәын. Усгьы акәзааит, аха нас еиҭах ҳазҵаап:
иаҳнаҭазеи ҳара, аԥсуа жәлар, убри аурыс культура азааигәахара? Насгьы араҟа иҟан алаӡӡҩаратә политикагьы – уи
иахҟьаны иаҳцәыӡи, ма иҳамнахи?
Арҭ азҵаарақәа иааркьаҿны рҭак аҟаҵара уадаҩуп, избанзар, ус акәу, егьыс акәу, абар ҩышә шықәса ирзынаԥшуа
иҵуеит аурыс бызшәа, аурыс культура Аԥсны амчра рыманы иҟоуижьҭеи. Ҩышә шықәса реихшьала аҭоурыхҩҩцәа
роуп изусу, сара хатә гәаанагарак аҳасаб алоуп ишысҳәо.
Еиҭасҳәоит, актәи азҵаара: иаҳнаҭазеи ҳара Урыстәыла
ҳахьамадахаз?
Актәи. Зегьы ирыцкны иҟалеит аҵарадырра. Ҳажәлар
иахьа аҵара змоу, ҵарадыррала адунеитәи акультура иалахәу милаҭуп. Ари адунеитәи аполитикцәа ирбо-ираҳауа
иҟоу акоуп. Аԥсуа культура иахьа Аԥсны анҭыҵгьы еицырдыруа иҟоуп. Уи зыбзоуроу аурыс культуреи ажәлар рыԥсабаратә баҩхатәреи реиларҵәароуп. Аурыс бызшәеи акультуреи рхаҭыԥан даҽа бызшәаки культураки ыҟазаргьы – ус
акәын ишыҟалоз. Аха иахьа урҭқәа зыбзоуроу аурыс бызшәеи аурыс культуреи роуп.
Аҩбатәи. Аԥсны аҭоурых иазку ҳҵарауаа русумҭақәа
Нхыҵи Аахыҵи ибзианы ирдыруеит. Ицәгьамкәа ирдыруеит Урыстәылагьы, уи анҭыҵгьы – уи зыбзоуроу аурыс бызшәоуп, аурыс архив ауп, аурыс ҵарадырроуп. Иара убас,
аԥсуа шәҟәыҩҩцәа рҩымҭақәагьы Аԥсны анҭыҵгьы ибзианы ирдыруеит – уигьы аурыс бызшәоуп изыбзоуроу, ирыбзоуроуп аурыс бызшәахь еиҭазгаз аиҭагаҩцәагьы.
Ахԥатәи. Аурысқәа ирыбзоуроуп аԥсышәала ашәҟәҩыра ахьҳамоугьы. Убри ала салагаргьы ауан, избанзар, уи

460

зегьы ирыцкуп. Ҳашԥаҟалоз уи ҳамамзар? Зқьи ҩышә
шықәса ахыҵуеит Аԥсны аҳәынҭқарра аҭоурых ҳәа ҳалаҽхәаны иаҳҳәоит. Иалаагазеи, нас, уи аҳәынҭқарра? Византиаҟа рыхшара шьҭны аҵара ддырҵон, рҳәынҭқарратә
усқәа рымҩаԥгараҿы абырзен шәҟәҩыра рхы иадырхәон
– рхатәы шәҟәҩыра шаԥҵатәыз рхахьгьы имааиӡеит. Гедлач шәҟәыда-быӷьшәыда иацәажәон – уи аздырхеит. Уигьы акәым. Аԥсны аҳ Леон, Қырҭтәыла инапаҿы иааганы,
ақырҭқәа рҳәынҭқарра ирӷәӷәеит, нас 200 шықәса Леонаа
рдинастиа уи аҳәынҭқарра иахагылан, аха рыжәлар рзы
ашәҟәҩыра рзырҿымҵааит, зегьы рнапаҿы ишыҟазгьы.
Византиатәи аҳәынҭқар X ашәышықәсазы Аԥсны аҳ
ҭабуп ҳәа ашәҟәы изиҩуеит, ажәҩан аҟынӡа дышьҭыхны дирҽхәоит аланцәа ақьырсианра ахьрылаирҵәаз
азы. Ақьырсианра еснагь иацын ашәҟәҩырагьы – уигьы
егьранамҳәаӡеит Леонаа. «Иабаҳҭаху?» рҳәазар акәхап,
рхы акәымзи изышьҭаз! Аҵыхәтәан, аурысқәа ашәҟәҩыра анҳарҭагьы, Аԥсны иахагылаз иагьамеигәырӷьеит. Уи
иаҵанакуаз еилызкаашаз аҵара змаз ыҟан, даарак ирацәамзаргьы, урҭ ыҟан еснагь, аха аӡәгьы дахамҵгылеит.
Ҳааҭгыланы ҳазхәыцып: урҭ зусҭцәадаз, насгьы ари еиԥш
аус ду изахамҵгылазеи?
Иахьа акоммунисттә идеологиа аҟнытә ҳхы ҳақәиҭуп,
ажәлар социалтә классла еиҿаргыланы ианрыхцәажәозтәи
аамҭа цеит. Ус анакәха, аиашоуп иаҳҳәо. Ҭауади-аамсҭеи
ракәын Аԥсны знапаҿы иҟаз, аҵара змазгьы дара ракәын,
ажәларгьы дара ирхьыԥшын, аха жәытәгьы-ҿатәгьы урҭ
Аԥсны зырҭахыз рқьафураз акәын. Баграт Шьынқәба
шьахәлаҵәҟьа иааирԥшит уи ус шакәыз аҭауад Наҳарбеи
Чачба ихаҿсахьала.
Леонраа ҳарҟәаҵып, ҳарҟәаҵып зҵыхәтәа дырҩашьаз
урҭ рдинастиа. Ҳазааҭгылап Қьалышьбеи Аԥсны Урыстәыла ианадиҵоз, уи аҭоурых иахьа еимактәхеит аха. Аиқәшаҳаҭра аабатәи апункт аҿы иарбоуп, Урыстәыла иҟам,
аха Аԥсны иҟоу атәцәа рыҭира азин ирҭарц. Аби ԥеи реизыҟазаашьа иахьа инагӡаны еилкаамкәа иҟоуп, аха атәцәа
рыҭира афакт ыҟамзар, Аиқәшаҳаҭраҿы иадырбаӡомызт.

461

Уи ахьымӡӷ аԥсуа ҭауадцәа ирыламысны Аиқәшаҳаҭраҿы
иҿаҿаӡа иануп, аҵәымӷ жьакца еиԥш иалыҳәҳәо. Уи дамыӷоуп ҳҭоурых аҿы. Иҵаулоуп атәцәа рыла ахәаахәҭра
аҭоурых.
Аԥсны аҳцәа даарылыҳәҳәо дыҟан Қьалышьбеи Шервашиӡе (уигьы ус акәын ишиҩуаз, ижәлаҵәҟьа Чачба иаҭәеимшьозар акәхарын). Атәцәа рыҭира атрадициа аауан
2400 шықәса уажәаԥхьа ажәытәӡатәи абырзенқәа Колхида
ианӡхыҵыз инаркны. Ишааиуаз абырзенқәа рхаҭа римтәи
аимпериа иапровинциахеит, IV ашәышықәса инаркны уи
апровинциа «Византиа» ҳәа хьӡыс иаиуеит – уажәтәи Ҭырқәтәылан акәын иахьыҟазгьы. Нас XV ашәышықәсазы
аҭырқәцәа еибашьрыла иргоит Византиа. Абасала, ҩ-нызқь шықәса инеиҳаны аимпериақәа ықәеибаргыломызт,
урҭ ирхьыԥшызгьы аӡыблара иалан. Урҭ аимпериақәеи
Аԥсни реимадараҿы хадара аман атәцәа рыла ахәаахәҭра:
ирҭиуан иреиӷьыз арԥарцәеи аҭыԥҳацәеи. Ԥшреи сахьалеи аԥсуаа ирыцызгоз дмаҷын, убриазын урҭ рыхәгьы ҳаракын. Аҭыԥҳацәа рыла ҳаԥшӡара ҳалхны иргон, арԥарцәа
дауаԥшьхон, алым иаҩызаз еибашьцәан. Аа, урҭ зыԥсы ҭоу
атауар зырҭахыз, ахьгьы захҭнырҵоз!
Қьалышьбеи ихаан, аофициалтә шәҟәқәа изларҳәо ала,
жәаҩа нызқьҩык есышықәса атәцәа рҭиуан, иҟоуп ҩажәи
хәба рҿынӡа инаӡон зҳәозгьы. Иара ивганы ирҭиуазар акәхарын. 2200 шықәса рыла ҩынҩажәа миллион рҟынӡа аԥсуаа рҵеицәа аҳәаанырцә иҭиин рҳәоит. Иҟалап еиҵазар, ма
еиҳазар – аӡәы-ҩыџьа ҳәа изыԥхьаӡодаз! Аха миллионла
ишырҭиз фактуп!
Аԥсны Урыстәыла ианадла, уи ахәаахәҭра аанкылан, аха
нас, ажәлар рӷьырак рыԥсадгьыл иқәцан – уигьы ҭиран,
чарҳәаран. Кәыдри Гәымсҭеи рыбжьара инхоз мчыла иқәырцеит, нас – Гагра алахыс инхозгьы, Абзыԥқәеи Абжьыуааи
ныжьын, аха уаҟа маҵурада инхаз ҭауади-аамсҭеи рыжәлар
жьаны иргеит мҳаџьырра. Еиҭах ачарҳәара!
Даҽа фактк. Аԥсны аҳра анахырх иахылҿиааз ҭоурыхуп
1866 шықәсазы Лыхнашҭа анхаҩыжәлар реизара. Еиҿызкаада уи? Насгьы избан, анхаҩыжәлар аҳәынҭқарратә ус

462

рнапы изаныз? Уажәраанӡа Аԥсны анапхгара азызуаз ҭауади-аамсҭеи ракәын, уажәы Ешыратәи анхаҩы Шамы Осман инапы ианырҵеит ажәлар рҿахәы иҳәарц. Уи идырҵаз
шьахәлагьы инаигӡеит, аха апровокациагьы изацәымцеит. Исҳәарц исҭаху: еиҿызкаада уи? Аҭоурыхҩҩцәа уи аӡбахә рҳәаӡом, аха гәрамгарҭас иукыртә иҟаӡами ҭауади-аамсҭеи?! Аԥсны аҳ Аҳмыҭбеи дахыргеит, аха инымхеи
уи ихылҵшьҭра – урҭ абаҟаз? Ус еиԥш агәрамгара ҳазҭо
акакәны иҟоуп, Аԥсны амчра анрымази уи анрымырхи
рхымҩаԥгашьа зеиԥшраз еиҿҳарԥшыр. Амчра анрымаз
Аԥсны «амаа» зкыз дара ракәын, ҵабыргуп, анхацәа, Гыртәылан еиԥш, рмагәшьхәа иҭацаланы ирымамызт, аха
усгьы Аԥсни аԥсуа жәлари рҿахәы ддырҳәо, раԥхьа иргылангьы ирымамызт. Урҭ анхаҩыжәлар ирыцәшәон,
рхәыҷқәа ааӡара ирыҭаны, ахәԥҳара-ӡӡеира рыбжьарҵон,
уацәас иҟарҵон, сасра ианцо ҽышькылкцәас ишьҭырхуан.
Ажәакала, рышьҭахь иргыланы ирыман, рымаҵ ддыруан
рҽырҟәымшәышәны. Уажәы, русқәа анцәгьаха, инаганы
раԥхьа идыргылеит: ажәлар рҿахәгьы ддырҳәеит, алабагьы
ддырҟьеит, иагьраадырхеит. Ҵабыргуп, уи ашьҭахь ҭауади-аамсҭеи анхацәа раԥхьа игылеит, аԥызарагьы ӷәӷәаны
ируит, аха уигьы чарҳәаран: аурыс еинралцәа ирцәынханы
еиқәхаз ҳажәлар рӷьырак рыманы мҳаџьырра ицеит, уаҟагьы рымаҵ ддыруларц, убри ала Аԥсны аԥсуаа рыла еиҳагьы идырӷарит. Аброуп урҭ «ахаҵара» ахьаадырԥшыз! Убри
ала раҳрагьы хдыркәшеит.
Ҳазыхынҳәып ашәҟәҩыра. Аурысқәа, «Анбан» шҳарҭаз
еиԥш, ашколқәагьы аадыртит. Раԥхьаӡакәны уаҟа азин роуит анхацәа рхәыҷқәагьы аҵара дырҵара. Абасала, П. К.
Услар «Анбан» анҳзыҟаиҵа ашьҭахь, ҩажәижәаба шықәса
ҵхьан еиԥш, анхаҩы (!) иԥа арҵаҩ қәыԥш Дырмит Гәлиа,
аҵара змаз Маҷавариани дицырхрааны, аурыс ҩыра шьаҭас
иаҭаны, алфавит ҿыц ҟаиҵеит. Убри алфавит ала ихаҭа
дыҩуан. 1912 шықәсазы иажәеинраалақәа реизга ашәҟәгьы
ҭижьит. Ари аԥсышәала иҭыжьыз раԥхьаӡатәи сахьаркыратә ҩымҭан. Усҟан аҵыхәтәантәи Аԥсны аҳ Аҳмыҭбеи иԥа
Гьаргь Шервашиӡе иԥсы ҭан, ашәҟәҩыра иаҵанакуаз зды-

463

руаз уаҩын, ихаҭа қырҭшәалеи урысшәалеи асахьаркыратә
ҩымҭақәа иҩуан, аԥсшәагьы цқьаӡаны идыруан, иԥсадгьыли ижәлари рзы дгәыблҩы дуун рҳәоит. Ус шакәызгьы, Дырмит Гәлиа иҟаиҵаз «Анбании» уи иҭижьыз ашәҟәи ирхиҳәааз ҳәа егьҳаздыруам. Уи иагьџьашьатәӡам: қырҭуа традициала дааӡан. Гәлиа ишәҟәҩыра анарха аиуп ҳәа дыҟамызт.
Еснагь адура иашьҭаз ҭауади-аамсҭеи рыԥсадгьыл Аԥсны ҟәыншьаны, уи анҭыҵҟа иԥшуан: Византиаҟа, Арабтәылаҟа, Қырҭтәылаҟа. Уи атенденциа шәышықәсала иаауан.
Рыԥсадгьыл анҟәныршьа рбызшәагьы ҟәныршьон, иатәарбомызт. Назҳара иеиԥш, тәыми ҩнатәи еихҭнырҵон. Ачачбақәа уи аҿгьы иаанымгылакәа, Аԥсны зегь реиҳа ҳаҭыр
змаз рыжәла ҟәыншьаны инкарыжьын, еиӷьыз џьышьа
ақырҭуа жәла аашьҭырхит. Ари аҩыза атрадициа «хазынахә» иалааӡаз аҳ иԥа Гьаргь, Европатәи абызшәақәа налаҵаны хԥа-ԥшьба бызшәа здыруаз, аԥсуа нхаҩы Гьедлач
ибызшәа иаҭәеишьо дыҟазма, уи ихатәы бызшәа ицқьаӡаны ишидыруазгьы. Усҟан уи иабеидыруаз збызшәала дыҩуаз аӡәгьы уи иҩымҭақәа шиҭахымыз? Уигьы акәым, усҟан
уи иԥхыӡгьы иалашәомызт аҵыхәтәан қырҭшәала ииҳәаз
иԥсуа уаз ашәа «Уарада» излеиҩыз абызшәа аҵкыс еиӷьны
Гьедлач ибызшәала ишырцәажәаз, ижәлар рхы-ргәаҿы ишнагаз, уи алоуп уи дшырдыруа иахьагьы...
Иџьоушьаша, ақырҭуа интеллигенциа рбызшәала
дшыҩуазгьы, дахьаԥсыуаз азы дырҭахӡамызт. Аҵыхәтәан,
аԥсуа школқәа аркны қырҭшәала аҵарахьы ианиарга, дыргәалашәеит. Усҟан, 1946 шықәсазы, Гьаргь Шервашиӡе диижьҭеи 100 шықәса ҵуан, ииубилеи инарҭбааны иазгәарҭеит, архив иарҭахьаз иҩымҭақәа цәыҵрыԥшаан, еизганы
раԥхьаӡакәны иҭрыжьит. Аха уи политикан, шәаргьы убри
имҩа шәаныл акәын иаанагоз.
Ари азҵаара сзазааҭгылаз: иахьагьы убас еиԥш ахәыцра ҳзацәымцацкәа ҳаҟоуп, иӷәӷәахеит атенденциа атәым
бызшәақәа рахь аихара, ахатәы бызшәа атәамбара. Урҭ ирдыруазар бзиоуп аҳ иԥа Гьаргь итрагедиатә лахьынҵа. Зны
ҳара ҳгәы нҭырҷҷа иаҳҵап, ҳаԥсадгьыл аҿы иҿаҿаӡа ҳашьҭа
анаҳҵап, нас уи «ҳацәҭшәахар», адунеи ҳнапаҿы иааҳгап,

464

Шекспири, Гиоттеи, Гиугои, Пушкини зхылҵыз ажәларқәа
ҳаршанхалап!..
Абасала, апоет ишиҳәаз еиԥш, ҳхазы аҵкыс ауаа рзы ҳразын. Даҽакала иаҳҳәозар, «зхазы иаԥсам, ауаа рзы дхырхәагоуп». Убасҟан аурысқәа ашәҟәҩыра ҳарымҭар, агәра ганы
сыҟоуп, Гьаргь Шервашиӡе ҳаихьырԥшны ақырҭуа культура хәыҷы-хәыҷла ҳшадырԥхьалоз. Аҵыхәтәан, Асовет мчра
Аԥсны ианышьақәгыла, адунеи ааҳарҳәыргьы инаҳарҳәыргьы, ақырҭқәа иалдыршараны иҟаӡамызт ашәҟәҩыра
ҳаҭара. Ус анакәха, иахьа агырқәеи ашәанцәеи реиԥш, «Қырҭтәыла акзаара» ҳҽаҿаҳшьаауа ҳаҟазаауан. Ҳәара аҭахума,
иаҳҿынҵәаауа акәӡам аурысқәа ашәҟәҩыра зҳарҭаз – уи
политикан, аха обиективла ҳазнеиуазар, уи ҳаиқәнархеит
иахьауажәраанӡа – еиқәнархеит ҳкультурагьы, ҳҭоурыхгьы.
Ари ҳхаҳмыршҭыроуп ҳара. Иаҳхашҭыргьы ауеит, избанзар, иахьагьы иҳамоуп ашәҟәҩыра иаҵанакуа ззымдыруа
аинтеллигенциа. Иаҳҳәап иҵегьы иаартны: ашәҟәҩыра
иахылҿиааит аԥсуа литература. XX ашәышықәсазы зхатәы
шәҟәҩыра змамыз, зхатәы литература ззаԥымҵаз ажәлар,
жәларысгьы, милаҭсгьы ирыԥхьаӡом. Уи аганахьала, миллионла иҟоу милаҭқәак ҳрыҵамхартә, асахьаркыратә литература ҳамоуп. Ус иҟоуп аҟазара хкқәа рҿгьы.
Урҭ зегьы ажәлар рбаҩхатәра ишарҿиазгьы, апрофессионалтә зыҟаҵареи аҟазара аԥышәеи рганахьала, ҳара
рҵаҩцәас иҳаман аурыс рҿиаратә интеллитенциа. Асовет
Еидгыла аныҟаз, ҵабыргуп, еснагь ҳара ҳахь аамҭа аус ауамызт, ус шакәызгьы, афеодализм аҟнытә шәышықәсала
амилаҭқәа зхысуаз аетапқәа аамҭа кьаҿла ҳахысын, акультура ду зырҿиахьаз ажәларқәа ҳнарывагылеит. Амала,
араҟа иҟалеит аметаморфоза: ауаажәларратә формациақәа
реишьҭагылашьаҿы афеодализм ашьҭахь акапитализм
акәын ицоз, аха ҳара уи «ҳахыԥаны» асоциализм ахь ҳцеит.
Аха уажәы уи «ҳазхыԥаз» ахь ҳхынҳәит: усҟан ииашамкәа
«ҳахыԥеит», «ҳахысыр» акәзаарын! Абасала, ажьа еиԥш,
ҳахьыҵҟьаз ҳазыхынҳәит...
Сара сыззааҭгылаз аҵарадырреи акультуреи рҿиара,
нас урҭ рышьақәгылареи апроцесс шымҩаԥысыз ауп. Ус

465

еиԥш аҿиара ыҟан ҳажәлар рыԥсҭазаара ахкқәа зегьы рҿы,
уи ауп ауаажәларратә формациақәа ирласны ҳархысратәы
иҟазҵазгьы.
Абасала, иахьа Европатәи астандартқәа рыла аҳәынҭқарра аҟаҵареи аныҟәгареи ҳрызхианы, ҳагьазыҟаҵаны Аԥсны аҳәынҭқарра аҟаҵара нап аҳаркызар, уи аҳәынҭқарра
иаҭаху акультура рҿианы иҳамазар, урҭқәа зыбзоуроу аурыс ҳәынҭқарра аԥышәоуп, аурыс ҵарадырроуп.
Аҩбатәи азҵаара: иаҳцәыӡи, ма иҳамнахи ҳара Урыстәыла ҳахьамадахаз?
Хыхь ишаабаз еиԥш, зегьы татаԥшьны изыҟамлеит
арҭ аҩкультурак реилаҵәараҿы, ус ҟалашьагьы амамызт:
иҳарҳаз шырацәоу еиԥш, иаҳцәыӡызгьы рацәахеит. Даҽакала иаҳҳәозар, апрогресс шыҟаз еиԥш, иҟан арегрессгьы.
Ҳарзааҭгылап хадара змоу ҳәа иаҳаԥхьаӡо.
Жәытәнатә аахыс Аԥсны ихьыԥшыз тәылан, аха ампыҵахалаҩцәеи ҳажәлари еилаҳаны иҟаӡамызт: аиқәшаҳаҭра рыбжьан, иҟан ар ргарнизонқәа, урҭ араҟа аконтроль ҟарҵон. Ус акәын ишыҟаз ажәытәӡатәи абырзен
мпыҵахалаҩцәа инадыркны, ус иҟан Урыстәыла ҳанадлагьы. Ишааиуаз, амҳаџьырра ашьҭахь, аԥсуаа рыла Аԥсны
анҭадырцәы, иалагеит атәымуаа ааганы рнырхара. Урыстәылантә аурысқәа, аестонцәа, аболгарцәа уҳәа ааганы
рнырхара нап адыркит, ана-ара аурыс қыҭақәеи аҳаблақәеи
цәырҵуа иалагеит. Агырқәа ракәзар еиханы идәықәлеит.
Ҭырқәтәылантә аерманқәеи абырзенқәеи ӡхыҵит. Урҭ зегьы еимдырххон иҭынхадахаз аԥсуа идгьыл, аԥсуа иҷан.
Усҟан аԥсуаа Аԥсны имаҷын, урҭ уаҩгьы дразҵаауамызт,
мчгьы рымаӡамызт: иҟамызт рхыԥхьаӡара, иҟамызт рҵарадырра, политикала «ахара зду» ҳәа иԥхьаӡан. Аурысқәа
ааганы индырхеит Бомбора, Амзырхәа (Лыхны иаҳаблоуп),
Бақланка, Приморск. Урҭ хәыҷы-хәыҷла аԥсуаа ирзааигәахо
иалагеит. Ажәлар жәларуп, ауаа уаауп – урҭ еимак рымамызт, еиҿак рымамызт, ԥынгылас иҟаз абызшәеи аҵас-қьабзи
ракәын... Ишааиуаз Асовет мчра иахьабалак ианышьақәгыла, апролетарцәа рымчра аиааира анага, амилаҭқәа зегьы рзы закәанк амчра аманы иҟарҵарц иаԥшьыргеит. Уи

466

иахьӡын аусуцәеи анхацәеи рымчра – апролетарцәа рдиктатура! Убри азакәан ала, Аԥсны, атәыла зыхьӡ аху аԥсуаа
рымацара ракәымкәа, амилаҭ рацәа иртәыланы иҟалеит.
Аурысқәеи аԥсуааи араҟа еимак рымамызт (аурыс инапаҿакәын зегьы ҳахьыҟаз), аимак змаз аԥсуааи ақырҭқәеи
ҳакәын. Аха уи жәытәгьы ҿатәгьы изыӡбауаз аурысқәа
ракәын: Кавказ рнапаҿы иааганы губерниала ианыршоз,
Аԥсны «Аҟәатәи аокруг» ахьӡытәны, Қәҭешьтәи агуберниа
ҳнаганы ҳаларҵеит. Аԥсны аҳцәа уахь амҩа ылрымххьази, уи ианыланы акәхап, Асовет аамҭазгьы убас ауп Аԥсны алахьынҵа шырыӡбауаз: усҟан аиҳабыра жәашықәса
иқәԥеит, аҵыхәтәан, дара ирзымҵааӡакәа инаганы Қырҭтәыла иаларҵеит. Аха аурысқәа араҟа ишынхац инхон,
рбызшәа акәын ҳәынҭқарра бызшәас амчра змазгьы. Ус,
аколнхарақәа реиҿкаараҿы аиҿымкаарақәа иҟаз ирыхҟьаны, Ҟәбина ихдырҵәаз анхацәа Аԥсныҟа иааз рацәаҩхеит, уи инашьҭарххны иалагеит Аџьынџьтәылатә еибашьра
дуӡӡа. Ахҵәацәа еихеит Кавказҟа. Абасала, Аԥсны аурысқәа
рхыԥхьаӡара аԥсуаа ҳаҵкыс еиҳахеит. Аибашьра ашьҭахь
шьҭахьҟа ицаз маҷхеит. Асовет мчра аполитикагьы иацхраауан урҭ араҟа раанхара. Аха ишԥаҟаз урҭи ҳареи ҳаизыҟазаашьа?
Аԥсуа нхаҩы, ҳара макьана инҭкааны иҳазҭымҵаац Аԥсуара далааӡан. Убри аҟнытә уи иаамсҭашәареи иааины
иҳалаҳаз аурыс нхацәа рхымҩаԥгашьеи кырӡа еицәыхаран.
Хыхь исҳәахьеит аурыс жәлар рхаҭа рыҩнуҵҟа анхацәеи аинтеллигенциеи ахьынӡеицәыхараз. Ареволиуциа
ашьҭахь урҭ ринтеллигенциа индырҵәоз ндырҵәеит, иаанхаз ықәҵны аҳәаанырцәҟа ицеит. Урҭ рҭыԥ ааныркылеит
аҵара здырҵаз анхацәеи аусуцәеи рыхшара. Аҵара ддырҵеит, аха акультура апроблема абиԥарак ала ӡбашьа амамызт. Насгьы аҵароуп иддырҵо, акультура рыларааӡоит
– уи жәлары зегьы ирзеиԥшуп, аҵара змоугьы измамгьы,
Аԥсуара еиԥш. Ажәларқәа реизааигәахараҿы зегьы ирыцкуп урҭ рҵас, рқьабз зҳәаз иеиԥш итрадициатәу ркультура, урҭ ахьынӡеизааигәоу. Уи шәышықәсала ажәлар идырҿиаз культуроуп, рдунеихәаԥшра злашьақәгыло уи алоуп.

467

Ҳажәлар реибаркыра – Аԥсуара иабзоураны убри абзазаратә культура убасҟак иҳаракын, ҵарадыррала акультура
зырҿиаз рыҵадырӡыртә еиԥш. Насгьы иҳәатәуп, ҭауади-аамсҭеи анхацәа нагақәеи культурала ишеизааигәаз, избанзар, Аԥсуара урҭ зегьы еиднакылон, зегьы ирзеиԥшыз культуран. Аурыс жәлар зегьы еидызкылоз уи аҩыза атрадициа
рымаӡамызт, убриазоуп урҭ рыҩнуҵҟа социалла усҟак изеицәыхаразгьы.
Аурысқәа, еиҳараӡакгьы ауаа хархьқәа, ҟазшьала уаа
ҟәымшәышәқәоуп – ԥагьарагьы рылам, мҽыӷрагьы рылам.
Убри иабзоураны ирласны урыдырԥхьалоит, имариангьы
унарылаҵәоит: имариоуп рҵаси рқьабзи, имариоуп рбызшәа аҵарагьы. Ҳара усҟан политикала ҳхәаҽын, хыԥхьаӡарала ҳмаҷын, насгьы аурыс бызшәа ҳәынҭқарра бызшәан
– зегьы уахь ҳхьанарԥшит. Ицәгьан аԥсуа бызшәа аҵара,
иуадаҩын аԥсуа ҵаси ақьабзи рныҟәгара – урҭ рҵареи
рныҟәгареи рылымшеит аурысқәагьы, егьырҭ амилаҭқәагьы, насгьы ирыдаагалогьы ҳаҟамызт – ус иҟан аидеологиа,
ус иҟан ҳаҩнуҵҟатәи ҳамчқәагьы.
Убарҭқәа ирыхҟьаны иҟалеит арегресс: зқьышықәсала Аԥсуара иарҿиаз аҵас, ақьабз, аԥсуаа ҳаизыҟазаашьеи
ҳхымҩаԥгашьеи хәыҷы-хәыҷла икаҳажьуа, урҭ рхаҭыԥан
аурыс ҟазшьа шьҭаҳхуа ҳалагеит. Уи аҩыза апроцесс
мҩаԥысуан агырқәа рганахьалагьы, аха уажәы зыӡбахә
сымоу аурысқәа рнырроуп. Еиҳараӡак урҭқәа аабоит ақалақьқәеи аурысқәа ахьындырхаз ақыҭақәеи рҿы. Жана
Ачба ихаангьы уи апроцесс иалагахьан, уи рныԥшуеит
ихьӡыртәрақәа рҿгьы: «Русски шлапка – Аҟәаа дуқәа...».
Иҵегьы иааиршҳамит Бомбораа ирызкыз ацәаҳәаҿы: «Русски-муски Бомбораа ҳ-уаадақәа...»
Зегьы ирыцкны иҟалеит арыжәтә. Убри аҟнытә ҳазааҭгылап уи апроблема.
Урыстәыла ареволиуциа аныҟала, нас уи инашьҭарххны, аграждантә еибашьра иҟалази ирыхҟьаны, хыхь
ишысҳәахьаз еиԥш, аурыс интеллигенциа ндырҵәеит. Ирацәаҩуп ибналаны аҳәаанырцәҟа ицазгьы. Аибашьра ашьҭахь
еилаҟәыбаса икажьыз атәыла ашьапы иқәыргылатәын,

468

аҳәынҭқарра «адақәа» «ашьа» рҭаныҟәо аԥсы рхаҵатәын,
зегьы-зегьы реиҳа урҭ рыхшыҩ-мырхәагала ирлашатәын.
Абри аҵыхәтәантәи зегьы ирыцкын, избанзар, уи зылшоны иҟаз аинтеллигенциа ракәын, урҭ абаҟаз – ирылгахьан.
Егьаурым, – рҳәеит гәкаҳара ззымдырӡоз абольшевикцәа,
– ҳара аамҭа кьаҿла апролетарцәа ринтеллигенциа ҳааӡоит! Иагьырааӡеит! Урҭ аҵара ду ддырҵеит, ҳәынҭқарратә
усзуҩцәахеит, ар ирԥызахеит, иҵарауаахеит, ишәҟәыҩҩцәахеит, аҟазара хкқәа ирызҟазахеит, ажәакала, аамҭа
кьаҿла аҳәынҭқарра дуӡӡа ныҟәызгаша акадр ааиҵагылеит.
Иҵабыргны, аурыс жәлар абаҩхатәра ду змоу жәларуп – ус
шакәыз асовет аамҭа аан иаадырԥшит. Аха араҟа иҟалеит аџьашьахәы: аҵара рҵеит, иҟазацәа духеит, аха иабаҟаз
аинтеллигенциа?! Ианыдаз, иабыдаз, аеҭымцәа рыҩны иаадәылганы инарган, аҵара ддырҵеит; амалуаа маҵуцәас
ирымаз ахәыҷқәа ашкол инҭарҵан, урҭгьы аҵара ддырҵеит,
убас аҳәахьча ихшара, аидарашьҭыхҩы ихшара... Ажәакала,
цәҳәы-ҟьантазаа рыхшара зегьы аҵара дырҵаны, индырҵәаз аинтеллигенциа рҭыԥ аҿы инадыргылеит. Аха уи ала,
урҭ, уажәраанӡатәи атрадициа ду змаз аурыс интеллигенциа
реиԥш, интеллигентцәаны изыҟамлеит, ҟалашьагьы рымамызт, избанзар, Дырмит Гәлиа ишиҳәаз еиԥш, аҵара сасуп,
ахшыҩ аԥшәымоуп. Араҟа «аԥшәма» акультура иацәыхараз
уаҩын, далааӡан атәра, уи акәын ԥсихологиас имаз, азхарамфара далиааит – ихаҭа дшыгәҳәыз даанхеит; иаб дҩыжәҩын,
арыжәтә акәын ԥсҭазаарас имаз – аҵара иҵазаргьы, ҟазшьала иаб итәы шьҭихит. Уи аурыс жәлар рҭоурых ауп. В. И. Ленин ишьҭахь аҳәынҭқарра иахагылаз, шамахамзар, ус акәын
рхылҵшьҭра шыҟаз, дара ирышьашәалаз аинтеллигенциа
рааӡеит – ҽԥныҳәак рмоурц акәхап.
А. М. Горки излаиҩуала, ҳаҭыр змоу журналк ҭзыжьуаз
ауаҩы, еснагь ақьиареи агәыҳалалреи ирылацәажәоз, акы
иалаҳәаӡамкәа игәы нирхазаап аихамҩа аусзуҩы, уиадагьы
инапаҵаҟа иҟоу еснагь дрықәымчуазаарын, еснагь раҳаҭыр
лаирҟәуазаарын. Ари џьашьаны А. П. Чехов иарҳәазаап.
Абас иҟоуп акультуреи атрадициеи. Ҵарала иҟоу акультура иацзароуп атрадициа. Анхара-анҵыра, ахьчара-абназара, ашәарыцара-абчараҳра, ашәаҳәара-акәашара – зегьы
традициалоуп ишыҟоу. Традициалоуп ишыҟоу аӷьычрагьы,
аҵмыҳәҳәаррагьы, ацәыхацәыфарагьы.
Романоваа хышә шықәса Урыстәыла иахагылан.
– Шаҟаҩы аҳәынҭқарцәа рҽырыԥсахда! Аха аҭоурых
аҿы аӡәгьы иӡбахә ҳәам дҩыжәҩын ҳәа. Зегьы гхак-гхак
рыман, аха ицәаԥҽыгаз уи ахьымӡӷ аӡәгьы ихымлеит. Рхы шԥамҩаԥыргоз урҭ рышьҭахь Урыстәыла (Асовет Еидгыла) иахагылаз? Иаҳгәалаҳаршәапи аӡәаӡәала
урҭ рхылҵшьҭрақәа! Хыхь зыӡбахә ҳамаз апролетарцәа
ирхылҵыз роуп. Урҭ ҳәынҭқарцәахазаргьы, аҩны идәылыргаз акәын культурас, «аамсҭашәарас» ирымаз. Ауаҩы иԥсабара ус ауп ишыҟоу.
Убарҭ апролетарцәа ринтеллигенциа рхаан ауп еиҳа
ҳаилаҵәо ҳаналагаз.
АРЫЖӘТӘИ УИ АЗЫҞАЗААШЬЕИ
Аԥсуа иеишәачара ҳара ҳзы иуниверситетын: араҟа иҟан
ажәаҳәара, араҟа иҟан аныҳәаҿа, араҟа иҟан аихаҵгылара.
Еиҳараӡак урҭ рыкрыфашьеи рыкрыжәшьеи рҿы иубон раамсҭашәара. Зегьы ирыцкын аԥшәмацәеи асасцәеи реибаҳаҭырра, рыпатуеиқәҵара. Урҭ мҩаԥысуан ҩ-ҳәынҭқаррак рхаҭарнакцәа реиҭанеиааира еиԥш, иҳаракны, иԥшӡаны. Жәытәнатә аахыс ҳажәлар арыжәтә ржәуан, аха
арыжәтә иачычамызт, уи иахылҿиаауаз ахьӡи ахьымӡӷи
зынӡа даҽакала акәын ишазыҟаз. Ахьӡи ахьымӡӷи ракәым,
аҩыжәра акультура даара иҳаракын. Иԥхашьара дуун аӡәы
аҩы дашьыр, арыжәтә имцхәыз ажәак инарҳәар. Асасцәа
дахьқәа анырҭаз акәым, кәтык ззыршьуа сасык дырҭазаргьы реизыҟазаашьа ус акәын ишыҟаз. Ари макьана ҳхаҭа
иҭаҳамҵаац культура дууп.

470

Аурыс пролетарцәа Аԥсныҟа сасра имааӡеит, урҭ амлакреи агәаҟреи роуп иаазцаз. Урҭ ахаангьы ԥсҭазаара бзиа
рымбаӡацызт, даараӡа иуаакҿахақәан, еиҳараӡак Урыстәыла агәахьынтә иааз. Ac еиԥш еиҵахаз ауаа иабардыруаз
ҳҵасқәеи ҳқьабзқәеи! Насгьы еицырдыруа акоуп арыжәтә
азы урҭ ауаа хархьқәа рыԥсыҽра. Аԥсныҟа иқәнагалаз рыԥсыҽра иацлеит даҽакгьы: урҭ рыҩны-ргәара иахганы иҟан
– ауаҩы иқыҭаҿы ихы иаҭәеимшьо, тәымџьара агәхьаа
икӡом. Избанзар, уахьазымдыруа ахьӡи ахьымӡӷи даҽакала уахәаԥшуеит. Ус иҟоуп ауаҩы иԥсихологиа. Уажәы аԥсуеи аурыси анааидтәала, тәамбарак ҟамҵакәа, ирыцҳауп ҳәа иранарыжьуа, тәымуаауп, ҳҵасқәа рыздыруам ҳәа
раҳаҭыр рбауа иалагеит. Уи аҿар ирбон. Урҭгьы ус ирааӡон.
Ажәакала, иатәамбаӡакәа рышьҭахь реиадмырхаӡеит. Урҭ
ирышьҭанеиуаз иҵегьы рҽыладырҟәын, еиҳагьы ҳаизааигәахеит. Ҳәара аҭахума, ҳҵас бзиахәқәа наҟ инышьҭаҵаны.
Абасала, аурыс ҟазшьа хәыҷы-хәыҷла ҳашьцылеит – имариан, џьабаакгьы аҭахымызт азы, дара ракәзар – ҳҟазшьа
изамышьцылеит, ирзымҵеит ҳҵасқәеи ҳқьабзқәеи, ҳара
ҳҟынӡа ахалара еиҳа иуадаҩын.
Абасала, иааиҿагылеит даараӡа еицәыхараз ҩ-ҟазшьак,
ҩ-культурак. Еиӷьуп иаҳҳәар: ҩ-милаҭ ҟазшьак, ҩ-милаҭ
культурак. Уи аиҿагылара иацмыз антигонизмра, ацәымӷра.
Аамҭа цон, ажәытәқәа наскьон, урҭ ирышьҭаланы инаскьон Аԥсуара иарҿиаз ахышьҭыхреи уи иацәеижьу аԥагьареи: аҿар ирызҳауан, аха урҭ уажәшьҭа даҽа ҟазшьан ирымаз...
Аа, уи ҳахькылнагаз! Жәытәнатә аахыс аамсҭашәала рхы ахьымҩаԥыргоз Аԥсуара Хан хьыҵәцараҿы аҩы
ыжәны ур-урҳәа иааилалеит: аҩы иашьыз иԥхеимшьеит,
аҩы ыжәны икаҳаз ихьымӡӷимшьеит, аҩы ыжәны иҵҟьаиԥаз дызтәыз дыԥхарымшьеит. Зегь иреицәоу ацәаԥҽыга:
арыжәтә чмазара – алкоголикцәа ирԥхашьагаха ҳқыҭақәа
зымҽхазкыз, алаф рылаҳхуеит иаҷыдахаз, милаҭ хьымӡӷны иҳамԥхьаӡаӡеит. Аҳәынҭқарцәагьы алкоголикцәоуп,
митә ҟалама ҳҳәеит, аҳәынҭқарцәа зегьы арыжәтә иачычоу џьушьап. Изыхҟьазеи арыжәтә чмазара? Ҳабацәагьы

471

арыжәтә ржәуан, аха уи ачымазара иацәыхьчан. Уажәтәи
«ҳфырхацәа» аҩы цқьа анырзымха, аҩы хәашь ажәра иалагаз роуп. Ажь азлара маҷушәа ҿыҵгас иҟаҵаны (ҳабацәа
рхаан амра еиҳа иԥхоз џьушьап!), ашьақар ахәларыжьуеит.
Нас итәаны ажәра иалагоит, иржәуеит инҵәаанӡа. Уи «ачеиџьыка» ахьӡуп. Шаҟа аҳаҭыр ладырҟәуазеи иԥшьоу аԥсуа
ичеиџьыка!
Даҽакала иаҳҳәозар, аҽы џьбара аҟамчы ишацәшәоз
еиԥш, аԥсуа ахьӡи ахьымӡӷи дрыцәшәон, убри акәын уи еснагь агәҽанызаара изҭоз, еснагь ихы дацклаԥшуа дҟазҵоз.
Уажәы игәылацәа дырҿыԥшны уи имилаҭ ҟазшьа хәыҷыхәыҷла икаижьуа далагеит. Аҽыџьбара акәым, аҽынадигьы
акәым, иҵегьы илаҟәу дақәтәаргьы ихьымӡӷимшьо дҟалеит, избанзар, уи хьымӡӷуп ҳәа аӡәгьы иаҽԥниҳәаӡом, ҳабацәа рхаан ишыҟаз еиԥш.
Аурыс уаа хьархьқәа арыжәтә азы иԥсыҽуп ҳҳәеит – иабантәиаауа уи?
АШЬАЦҚЬЕИ УИ АИҚӘЫРХАРЕИ
Аԥсуаа згәамч ӷәӷәоу, зшьа (зген) бзиоу милаҭын. Ажәлар
рԥеиԥш абраҟоуп иахьыҟоу. Уи закәыз ҳажәлар ибзиаӡаны
ирдыруан: иԥа ԥҳәыс дизааигома, ма иԥҳа аҩнра дишьҭуама, иҭацахараны иҟоу, ма имаҳәхараны иҟоу зхылҵыз
ранацәа, рабацәа, рхылҵшьҭра еилыркаауан. Ҭауади-аамсҭеи ракәзар, урҭ еиҳагьы ари аус иацклаԥшуан: «ашьацқьа иалҵыз» рыла акәын рыхшара рразҟы шырыӡбоз.
Ирхылҵуазгьы убас акәын ишыҟаз – рыԥшра, рсахьа, анхацәа ирылукаартә иҟан. Ари азҵаараҿы ҭауади-аамсҭеи зхы
иақәиҭыз анхацәеи еиԥшны иазхәыцуан ари апроблема.
Ихьԥшыз анхацәеи атәцәа рхылҵшьҭреи уанӡа ихәыцуа
иҟамызт, убри аҟнытә, Аԥсны иқәнагалаз аҟьалаԥалақәа
еиҳараӡак аҭырқәцәеи агырқәеи рыԥҳацәа рырҭон, еилых
рымаӡамызт. Ауаалаҟәқәа ашьацқьа азхәыцрахь иабаҟаз!
Уи иахьа ҳажәлар рҭеиҭԥшгьы ианыԥшуеит – еилыӷрааӡоуп
ишыҟоу!

472

Абарҭ зегьы ыҟан аԥсуа жәлар рыҩнуҵҟа. Рыцҳарас
иҟалаз, «ашьацқьа» закәыз еилызкаауазгьы рхазы акәын
изҟәышыз, рхылҵшьҭра бзиахарц акәын уи зырҭахыз. Убри
аҭаацәаратә егоизмра инахыҳәҳәаны, ари азҵаара амилаҭ
зегь рахь ииаганы аӡәгьы дазхәыцӡомызт. Иазхәыцӡомызт
ажәлар зхьыԥшыз ҭауади-аамсҭеигьы, раҳцәа раԥхьа инаргыланы. Уи зыршаҳаҭуа фактуп атәцәа рылахәаахәҭра. Аԥсуааи ачерқьезцәеи рыхшара ҭеиҭԥшла зегьы ираԥыргон.
Ус анакәха, иреиӷьыз ракәын ирҭиуаз: «товар лицом!» Абасала, ҳаԥшӡара акәын, ашьацқьа злаз ракәын ирылҟәшәаны ирҭиуаз.
Аҭоурых ҳҽаҳамҭацәап, ус сҳәеит ҳәа, аҭоурых узымдыркәа, ууаажәлар знысыз рҭоурыхмҩа уанымԥшылакәа, урҭ
иахьатәи рҭагылазаашьагьы уздыруам, раԥхьаҟатәи рԥеиԥш зеиԥшрахогьы аилкаара уадаҩуп.
Хыхь ҳазлацәажәаз апроблема еихшьало, аԥхьаҩ ихшыҩ
азысышьҭыр сҭахуп ҳажәлар рыԥсҭазаараҿы ҳзызхәыцша,
насгьы ирҽеитәу зҵаарақәак.
Ажәлар ршьацқьа ԥхасҭазтәуа арыжәтә хәшәыркы хыхь
сазааҭгылахьеит. Уи ҳажәлар иахьакәым икылнагаанӡа,
иаанкылатәуп – иаԥҵатәуп азакәан ҷыда. Анаркотикатә
маҭәашьар ауаҩытәыҩса иаӷоу дунеитә проблемоуп. Уигьы
шәарҭахеит аибашьра иацәынхаз ҳҿар рзы. Аԥсны уи аҿкы
аҵыхәа аԥҵәара ҳәынҭқарратә усны иҟаҵатәуп.
Асовет ҵарадырра иадыруан «ашьацқьа» закәыз, уи
шыхьчатәыз, аха акоммунист идеологиа зегьы еиҟаранатәуан. Убри иахҟьаны аԥсуаа ртрадициа мап ацәкын.
Уи ҳмилаҭ рҿиара иаԥырхагаз политикан. Убри иахҟьаны
аҿар дырлашәит: зхылҵшьҭра еилкаамыз аҟьалаԥалақәа
Аԥсны иқәнагалоз ҳаӡӷабцәа рыццон, лҭаацәа ақәыршаҳаҭны, еиҳараӡак амилаҭ хдырра змам анацәа рыбзоурала. Аҟьалаԥалақәа рыӡӷабцәагьы ҳаҷкәынцәа иааргон.
Урҭ реилаӡҩара, ҳалақәа хаҳамҩар, иахьа иаабартә иҟоуп.
Уажәшьҭа ҳҟәышхап, иҳарҽеип уи ҳагхагьы. Ус сҳәеит ҳәа,
анхаҩы илаҵатә ажәла шалихуа еиԥш, араҟа иузыҟаҵом.
Даҽакгьы. Иахьа Аԥсуа ҳәынҭқарра анышьақәҳаргыло аамҭазгьы аԥсуа ҭаацәара аурыс изакәан алоуп из-

473

лашьақәҳаргыло, еимакык, ҳәоуеиқәымшәарак роургьы,
рлахьынҵа злааӡбауа.
Ишаабо еиԥш, хәыҷы-хәыҷла, иҳазгәамҭаӡакәа аԥсуа
милаҭ ҟазшьеи аԥсуа милаҭ ԥсихологиеи ҳцәыӡуа иаауеит.
Ес-абиԥара еиҵагыло рҿы араҟагьы иҟалеит арегресс.
Џьара апрогресс, џьара арегресс! Ус акәу, егьыс акәу,
ишаабо еиԥш, Урыстәыла ахԥшоуп ҳара ԥсҭазаарас иҳамоу:
уи акультураҿы, уи аполитикаҿы, уи аекономикаҿы, уи
азакәанцҵараҿгьы. Арҭ азҵаарақәа рҿы апрогресс шыҟоу
еиԥш, иҟоуп арегрессгьы – урҭ ыҟоуп Урыстәылангьы.
Аха ҳара иҳалҳаршароуп Аԥсуара иарҿиаз, аԥсуа иҟазшьа
иақәшәо аиқәырхара, арҿиара. Уи аус аҿы иахьа аӡәгьы
даҳԥырхагаӡам, ҳхаҭа ҳахшыҩи ахара ҳаԥшреи иҳазрылыршар.
АԤСУА БЫЗШӘА АҬАГЫЛАЗААШЬЕИ
УИ АПРОБЛЕМАҚӘЕИ
Аимпериа нагӡа ҟамлаӡацт, избанзар, урҭ зегьы еидыргәагәалан, еидыргәагәалоу знымзар-зны еиламҳар ауӡом
– еилаҳаит асовет империагьы. Уи ицәгьоу, ибзиоу? Еиӷьын
ареформақәа ҟаҵаны, еиҳараӡак амилаҭ зҵаара ӡбаны,
еиқәырхазар, избанзар, ирацәан уи асистема злабзиаз, аха
уи рзалмыршеит, ирацәан уи агәнаҳарақәа иаӷрагәаз, урҭ
ргәырԥса ақәшәазар акәхап, дара аурысқәа рнапала ихдырбгалеит. Уажәы иахьхәит, аха иааг, иацтәи амш хынсырҳәуеит ҳәа уашьҭалар иаҩызоуп – уи ҟазшьа змам усуп. Уи аус
аҿы егьҳамчым, иаҳзырӡбауа зегьы бзиоуп. Уажәы асовет
империа иаҳнаҭаз еихаҳшьалоит аҟароуп. Хыхь иаҳҳәахьоу
инарыцҵаны, еиҳа инарҭбааны ҳазааҭгылап ажәлар жәларны иҟазҵо, уаҵәтәи ҳԥеиԥш зыдҳәалоу ҳбызшәа аҭагылазаашьа. Уи зегьы ирыцкуп, избанзар, бызшәада милаҭ
зыҟалом.
Аԥсуа бызшәа, VIII ашәышықәсазы ишьақәгылаз Аԥсны аҳра хәышә-фышә шықәса амаҵ аухьан еиԥш ауп Урыстәыла хаз ҳәынҭқарраны аҿиара ианалагаз. Ус шакәугьы

474

аԥсуа бызшәа усҟан акәӡам аҿиара ианалагаз. Аҭоурыхҩҩцәа изларҳәо ала, 2500–3000 шықәса ҳера ҟалаанӡа иахьа
инаркны иаҳҳәозар 4500–5000 шықәса уажәаԥхьа иахьатәи
аԥсуааи адыгцәеи зхылҵыз жәларыкны иҟан, бызшәак
ала еицәажәон. Усҟан уи ахылҵшьҭра иахьӡыз здырхуада,
аха уи акәым ара аус злоу. Урҭ ирзеиԥшуп ижәытәӡатәиу,
легендак еиԥш зыӡбахә рҳәо, колхидатәи акультура. Аҭоурыхҭҵаараҿы аиаша аҳәара аныҟамлоз иаахҵәаны уи
ашьақәырӷәӷәара уадаҩын. Ус шакәызгьы, иара усҟангьы
иаӡәымкәа- иҩыџьамкәа изҳәахьаз ыҟан, аха хатә гәаанагарак еиԥш иԥхьаӡаны, хырҩа азыруашәа ҟарҵон, иаартны
аӡәгьы дзаҿагыломызт, избанзар, иара фактын, афакт уаҿагыларц азы, иаҿаургылаша аргументгьы нҭкааны иумазароуп. Аҵыхәтәан 70-тәи ашықәсқәа рзы иҭыҵуеит апрофессор Ш. Д. Инал-Иԥа ишәҟәы аԥсуаа рхылҵшьҭра иазкны. Уи
газеҭ статиамызт, хатә гәаанагарамызт, уи усумҭа дуун, ҭоурыхын. Ари збаз ақырҭуа ҵарауаа, амаҭ аԥшь рыцҳазшәа
иҵнарббит! Ақырҭуа интеллигенциа ршьапы иқәдыргылеит. Зегьы реиҳа ирзымчҳаз колхидатәи акультура «ахьырцәаагаз» ауп. Уи аӡәгьы ицәаҳамгаӡеит – ҳара иаҳтәын, аха
убри аиаша ахьҳәаз ауп маҭаԥшьны ирыцҳазгьы. Аха иагьа
иҳәҳәазаргьы, иагьа рхы кыдырҟьазаргьы, уи ашәҟәы ақәгара рылымшеит, избанзар, автор диашан, аҭоурых ҵабырг акәын ииҩуаз. Уи аҭоурых ҵабырг иаҳәон колхидатәи
акультура шдырҿиаз аԥсуааи адыгацәеи рхылҵшьҭра.
Уи ус шакәу шаҳаҭра ауеит Нарҭаа репос дуӡӡагьы: уи
ҳажәларқәа еицдырҿиаз епосуп, иҟалап усҟан ихацдыркызар, нас ҳашьхақәа ианеиҩыршагьы уи арҿиара иацырҵазар – усҟангьы ҳаиҭанеиааира еиԥҟьара амаӡамкәа иҟан.
Уи аиԥҟьара ааигәоуп ианыҟала; ҩышә шықәса уажәаԥхьа
Кавказтәи аибашьра ианалага. Нас ақырҭқәа рнапаҿы ҳаныҟала, ԥсабарала Нхыҵи Аахыҵи еиҩызшоз ашьхақәа
политикатә гәашәны иҟарҵеит. Уажәшьҭа шәазхәыц ҳбызшәа иамоу ақәреи уи аҭоурыхи шаҟа иҵаулоу. Аԥсуааи
адыгақәеи рхылҵшьҭра Баҭым инаркны Ҟрымнӡа амшын
агаҿа рнапаҿы иҟан, уигьы акәым, Амраҭашәаратәи Кавказ
Нхыҵи Аахыҵи рымҽхакын.

475

Адунеитәи аҭоурых ҳагәылаԥшыр – еснагь еибашьран
иҟаз. Ажәа «аибашьра» аҵакы ахаҭа иаҳәоит – ақәеибахра,
иқәеибахуан ажәларқәа. Убри ақәеибахреи аилаӡҩареи (ассимилиациеи) ирыхҟьаны ҳажәлар рхыԥхьаӡара анмаҷха
ашьҭахь, адыгақәеи ҳареи ԥсабаралагьы ҳаҩшахеит: Нхыҵ
инхаз «адыгацәа» ҳәа хьӡыс ишьҭырхит, Аахыҵ инхаз «аԥсуаа» ҳәа хьӡыс ишьҭаҳхит. Урҭ иахьеи уахеи еиҭанеиааиуамызт азы, рбызшәа аҽеиҩнашан, хаз- хазы иҿиауа иалагеит.
Абасала, дареи ҳареи бызшәала ҳаицәыхарахеит, аха ҳдац
акоуп, ҳшьа акоуп, ҳмилаҭ ҟазшьа акоуп. Урҭқәа зегьы, ишдыру еиԥш, зқьышықәсалоуп ишҿиаз. Аибашьрақәеи ақәеибахрақәеи шаарыцрыхауазгьы, аԥсуааи адыгақәеи Нхыҵи
Аахыҵи рнапаҿы иҟан, шәарҭак иҭагыларгьы, абџьар кны
еицхыраауан, аӡәы дызрыламкьакьо Нхыҵгьы Аахыҵгьы
инҭырҭәааны инхон Кавказ аурыс ҳәынҭқар инапаҿы иҟалаанӡа. Нас амҳаџьыррагьы ҟалеит, адемографиатә катастрофагьы ҟалеит. Аха инхеит Аԥсуара (иӷарԥшарны акәзаргьы), еиқәхеит аԥсуа бызшәагьы.
Абас иҟоуп аԥсуа дызлацәажәо ибызшәа аҭоурых,
ишышьақәгылазгьы абасоуп. Ижәытәӡатәиу абызшәақәа
реиԥш, аԥсуа бызшәа даараӡа ибеиоу, даараӡа иџьашьахәу,
зжәар фонд ҭбаау бызшәоуп. Аԥсуа бызшәа исахьаркны
ацәажәараҿы даара алшара дуқәа амоуп. Аԥсуа бызшәа иаман ирмаӡаны ацәажәашьа формагьы: урҭ ирыхьӡын абнабызшәеи аҵыс бызшәеи. Урҭ иахьанӡа изымааӡагәышьеит.
Абызшәақәа зегь реиԥш, атәым бызшәақәа рахьтә иаднакылазгьы рацәоуп, аха хадара змоу ажәартә фонд зырҿиаз ажәлар роуп. Уи ус ауп ишыҟоу, абызшәа зырҿиауа
ажәлар роуп, идырҿиауеит уи коллективла: жәытәнатә
аахыс ҳажәлар ҟазшьас ирыман аҽеидкылара, аҽеимадара. Рыԥсадгьыл хьчатәхар, аӡәаӡәала ирзыхьчомызт, рҽеидыркылон, адгьыл аӡәаӡәала иқәаарыхуан, аха абраҟагьы
ҟазшьа бзианы ирыман аилахәра, уааҳә уны еицхыраауан,
арашәароума, аҭагалароума, ажьҭаароума – иахьабалак,
аицхыраара традицианы ирыман ажәлар; иара убас рҽааидкыланы ахымхәа аԥҳәысеиба, ма аҿыцнхаҩы ицхраауан; ахьшьцәа ракәзар, хԥа-ԥшьба гәараҭа рҽеидкыла-

476

ны ибназон. Ас еиԥш аҽеидкылара ыҟан ацәгьеи абзиеи
рырҽеираҿы, агәылара чмазаҩык дыҟазар, еизон уаҟа
ҷаԥшьара. Ирацәоуп урҭ реиԥш иҟоу аҿырԥштәқәа. Урҭ
зегьы рҿы, иззеиқәшәаз аус хада анаҩсгьы, ажәытә-аҿатә
ирылацәажәон. Иҟалахьоу ажәытә жәабжьқәеи еиуеиԥшым
алакәқәеи аҳәамҭақәеи еиҭарҳәон. Араҟа акәын иахьҿиоз ажәлар рҿаԥыц ҳәамҭақәа. Уи азы аҭагылазаашьа маншәалагьы ыҟан – уи ажәлар рҟазшьа акәын, уи рдоуҳатә
ҭахрақәа ракәын. Абраҟоуп иахьҿиаз Нарҭаа ражәабжьқәа.
Абрскьыл ихҳәаау аҳәахьа, афырхаҵаратә жәабжьқәа,
алакә џьашьахәқәа зҳәоз, абаҩхатәра змаз жәабжьҳәаҩцәан, ирҳәацыԥхьаӡа идырҿыцуан, игәылдырҭәаауан ахаҿсахьақәа, идырбеион сахьаркырала. Урҭ зегьы жьирҭан,
ҟазарҭан аԥсуа бызшәа арҿиаразы. Ажәабжьҳәаҩ иажәабжь аинтерес аиурц азы, изыӡырҩуаз рхы-ргәаҿы инеигарц
азы, даара ҟазарыла иҳәар акәын. Ҟазарас иҟаз Ажәа акәын.
Уи шаҟа исахьаркны иҳәоз аҟара – ажәа ирҿиауан, ирбеион,
изыӡырҩуазгьы игәныркылон.
Абызшәа арҿиараҿы даараӡа иацхраауан Аԥсуара иарҿиаз ажәлар реибаркыра – ацәгьеи абзиеи рырҽеира: ачареи
уи иадҳәалоу акәамаҵамеи: аԥсреи уи иацу аԥсы иқә-иҵас
арҽеиреи: аиӷара зыбжьалаз руси ҩ-жәлакы ахҟа зыбжьалаз
руси уҳәа зегьы рҿы ауаа хатәрақәа адгаланы, аимак еилдыргон, аҭыԥ иқәырҵон. Абарҭқәа рнаҩсгьы ирацәан ажәлар
рполитикатә проблемақәа ианрылацәажәозгьы. Уигьы
традициан ажәлар рыԥсҭазаараҿы: ақыҭа инаркны Аԥсны
аҳ иҟынӡа ицәырҵуаз апроблемақәа, ауаа хатәрақәа адгаланы, иаартны аргама иӡбаны аҭыԥ иқәырҵон. Убарҭқәа,
убарҭқәа раан, ацәажәаҩцәа дуқәа, шәҟәыда-быӷьшәыда,
хшыҩла, ҿаԥыцла абызшәа дырҿиауан, абырҵкал икылхны
идраӡон. Уи аиндаҭлараан, дасу иара итәы иаиргар иҭаххон
– ҿаԥыцла, хшыҩҵаррыла. Ҟазшьала ажәлар раартреи риашареи зхылҿиаазгьы убри атрадициоуп. Зегьы ирыцкын
усҟан аԥсуа бызшәа амацара аус ахьауаз.
Абасала, ҳажәлар рҿы ӷәӷәала иҿианы иҟан ажәаҳәаҩцәа
рҟазара (ораторское искусство). Ажәытәтәи абырзенқәа
рҟынгьы еицырдыруа иҟан уи аҟазара, сгәы иаанагоит уи

477

ҳажәлар ирҿырҵаазар ҟалоит ҳәа: дара ашәҟәҩыра рыман,
уи ала аҭоурых аҿы инрыжьит, ҳара уи ҳалшо ҳаҟамызт, аха
аԥсҭазаараҿы еиқәхеит. Аԥсуа бызшәа аҿиараҿы урҭ аҟазацәа ирылшаз шьарда ирацәоуп. Уи аныԥшуеит ҳбызшәа
астиль: аԥсуа бызшәа қьачақь бызшәаӡам, аԥсуа бызшәа
ҿацоуп, аԥсуа бызшәа хаҵа бызшәоуп, фырхаҵаратә бызшәоуп! Уи инаваргыланы аԥсуа бызшәа иацәтәымӡам ажәа
ԥшқагьы, ажәа ҟәымшәышәгьы, ажәа гәыбзыӷгьы. Абарҭ зегьы ҿиеит шәҟәыда-быӷьшәыда, коллективла, ажәлар рыччареи ргәырӷьареи рҿы, абызшәа ҿиауан ажәлар ргәаҟреи
ргәаҟажәеи рҟынгьы. Абасала, ажәлар рҭаацәара-бзазаратә
ԥсҭазаара инаркны аҳәынҭқарратә усқәа рҿынӡа, агарашәа
инаркны, нас аҵыхәтәан рмыткәма аҿынӡеи ҳбызшәа
инарҭбааны иҿиауан. Абиԥарақәа рҽырыԥсахуан, рҽырыԥсахцыԥхьаӡа уажәраанӡа иҟаз еихарҳауан, идырҿиауан.
Абас ҳбызшәа аҿиара ӷәӷәаны ишамаз ауп ашәҟәҩыра
шҳаузгьы, Дырмит Гәлиа даара изымариан асахьаркыратә
литература ашьаҭа акра. Хадара зманы уи ayaҩ иҿаԥхьа
иқәгылаз аҩрагьы аԥхьарагьы традицианы аҟаҵара акәын.
Ажәакала, аԥсуа бызшәа убраанӡа иҿианы иҟан, идырҿиеит шәҟәыда-быӷьшәыда, ажәлар реибаркыра – Аԥсуара иабзоураны.
Иахьа аурыс бызшәа, аҳәынҭқарра ду излабызшәоу ала,
акультуреи аҵарадырра-техникатә прогресси ирыбзоураны, адунеитәи абызшәақәа рахьтә иаднакылаз рацәоуп.
Урҭ хаз-хазы иҟоу ажәақәеи, амаҭәар хьыӡқәеи, ажәеицааирақәеи иаднакылаз зегьы аурыс бызшәа азакәан ала «иарысеит», иатәнатәит, ажәартә фонд иаднакылеит. Абасала,
иахьа аурыс бызшәа абызшәа дуӡӡақәа ируакны, Урыстәыла акәым, Урыстәыла анҭыҵгьы, ԥыхьа Асовет Еидгыла
иахьаҵанакуаз, иахьагьы аус ауа иҟоуп – жәларбжьаратәи
бызшәоуп. Зхы иақәиҭу Ареспублика Аԥсны акәзар, араҟа
аԥсуа бызшәа ҳәынҭқарратә бызшәоуп ҳәа ишыԥхьаӡоугьы, макьана аурыс бызшәа ашәшьыра иҵаханы иҟоуп. Аха
уи аамҭала акәзароуп – аԥсуа бызшәа иааннакылароуп уи
иазалху аҭыԥ. Еилкаауп, имариоу усӡам, иахьа уи азҵаара
аӡбара ҳнапаҿы ишыҟоугьы, избанзар, ҳбызшәа апроблема

478

ҳхаҭа хыхь-хыхьлоуп ҳшазыҟоу – жәлары зегьы ирпроблеманы иаҳзыҟамҵеит – убри ауп ԥынгылас иҳаузгьы. Избан ус зҳахьыз? Ауаҩы иԥсихологиа ус ауп ишыҟоу: излоу
ауаа рҿы иан ма иаб раҳаҭыр ыҟамзар, ихаҭагьы игәыблра
хьшәашәахо, дызхылҵыз ауаа рҿы урҭ ԥхеишьо далагоит.
Ус акәымкәа, урҭ раҳаҭыр ӷәӷәазар, дрыхӡыӡаауа, рхаҵкы
каимыршәуа, ԥааимбарцәаны иԥхьаӡо далагоит. Ҳамч
зқәымхоз аполитика ҳбызшәа хәышҭаара бызшәаны иҟанаҵахьан, уажәгьы уаҟа ишьақәханы иаанхеит, ҳажәлар
рҿы уи аҳаҭыр ӷәӷәаны изыҟамлеит. Уи зыхҟьо ҩнык аҿы
ҩыџьа аԥшәмацәа ахьыҟоу ауп: иахьа Аԥсуа ҳәынҭқарраҿы
аԥсуа бызшәа аԥшәымоуп ҳҳәеит, аха уи аԥшәма аҩны
ахәышҭаара дыҽҳәахеит: днаганы аԥшәма иахьиҭыԥу аханы дахамыртәакәа, уи аԥшәмара изаанкылаӡом. Аха иҭыԥ
аҿы дуртәарц азы, аԥшәмара икыртә дазыҟаҵазароуп. Ари
имариоу усӡам, аԥсуа жәлар ари аус рхы-ргәаҿы инаганы
ианахамҵгыла, ҳҵараиурҭақәа зегьы ҳбызшәа иаӡрыжәырҭаны ианыҟамла, иаҳҳәо зегьы баша цәажәарахоит, ҳбызшәа акәзар ахәышҭаара иҽҳәахоит, ҳаргьы Аԥсуа Ҳәынҭқарра иаԥсыуа ҳәынҭқарраны, аԥсуа цәа аханы иаҳзыҟаҵаӡом.
Ҳаԥсуара иаӷоу ԥсыуа дыҟаӡам, аха иахьа аԥсуа бызшәа
акәу, аурыс бызшәа акәу ҳәынҭқарра бызшәас иҟаҳҵарц
ишәҭаху ҳәа ареферендум мҩаԥаагар, агәрагара уадаҩуп
реиҳараҩык аԥсуа бызшәа ишадгыло ала. Ари ҳахькылнаго ҳажәлар рхы-ргәаҿы инамгакәа, еилызкаарц зҭахымгьы
рхы иҭамгалакәа, ҳара уи ҳзырҽеираны ҳаҟаӡам. Иахьатәи
ҳҭагылазаашьа аӡәгьы ихараӡам, уи ҟазҵаз Аамҭоуп. XX
ашәышықәсазы ашәҟәҩыра шҳаузгьы, аполитика аганахьала ҳбызшәахьы Аамҭа аус ауӡомызт. Уи иара атәы ҟанаҵон. Ҳинтеллигенциа, шамахамзар, урысшәалоуп аҵара
шрымоу, русураҿы аурысшәоуп рхы иадырхәо. Урҭ рыԥсадгьылгьы рҭахуп, рбызшәагьы ыӡыр рҭахым, аха иазыҟаҵам
абызшәа ала рмаҵуратә усқәа рынагӡара. Араҟа ацәажәара
амацара азхаӡом, уи абызшәала аҵара умазароуп. Убри аҟнытә, ирҭахы-ирҭахым ҳшыҟоу ҳаанхар еиӷьаршьоит.
Уи иагьџьашьатәӡам: аурыс бызшәа ачымазара ҳалаҽны иҟоуп иахьа. Ишдыру еиԥш, иарбан чмазаразаалак иа-

479

наамҭоу имариоуп ахәышәтәра, аха ианулаҽлак, алыргара
уадаҩуп. Иахьа убри аҩыза аҭагылазаашьа амоуп ҳбызшәа.
Ус сҳәеит ҳәа, аԥсуа бызшәа ахәышҭаара иҽҳәахаҵәҟьаны
иҟаӡамызт, иҟам иахьагьы: ашкол, ауниверситет, акьыԥхь,
арадио, ателехәаԥшра, аҵарадырреи арҿиареи уҳәа ҳбызшәа аус ауеит инарҭбааны, аҳәынҭқарратә усбарҭақәа
рыда зегьы ирылахәуп. Абарҭқәа ртәы зҳәо астатистика
уахәаԥшыр, ҳаи, шьыри, Анцәа иџьшьоуп, ҳкьаҭаны ҳаҟазаап зумҳәарызеи! Иаҳауеи, шьыри, урҭ зегьы рҿы набыцрак амамкәа, ҳбызшәа аус ауандаз, нас аҳәынҭқарра усқәа
рҿгьы хьысҳара аиуӡомызт. Аха аусқәа даҽакала акәын
ишыҟаз: абызшәа аҳәынҭқарраҿы амчра анԥсыҽха, нас
егьырҭ зегьы рҿгьы ихьысҳахеит.
Агазеҭ ҭыҵуеит, изеиԥшроузеи уи ҳгазеҭ заҵәы?
Арадио ҳазыӡырҩуеит, ателехәаԥшра ҳамоуп – изеиԥшроузеи урҭ злацәажәо аԥсуа бызшәа?
Ҩ-ажәак рыла аҭак ҟаҳҵозар, ҳәынҭқарратә бызшәак
еиԥш, ахӡыӡаара ыҟам. Избан? Избанзар, ҳара ҳада уи агхаԥхақәа тәымк изеилкааӡом, атәым изеилымкаауа ҳагха
ҳара иԥхаҳшьаӡом, ус анакәха, хьаасгьы иҳамаӡам. Арахь
уԥшыр, ԥсыуак урысшәала дахьцәажәо гхак ихьыр, ада
ҳәатәы рымам, убасҟак иахӡыӡаауеит аурыс бызшәа. Еиҭах
избан?
Ҳарзааҭгылап убарҭ «избанқәа» рҭак.
50-тәи ашықәсқәа рҽанеиҩырша инаркны амилаҭ зҵаараҿы иҟаз агхақәа рырҽеира иазкны аиҭакра дуқәа ҟало
иалагеит: ашәҟәҭыжьырҭа иҟьаҟьаӡа ашәқәа аадыртит,
ҩ-журналк ҳарҭеит, арадио аусура иаладыргеит, иҭыҵуан
агазеҭқәа. 1978 шықәсазы урҭ ирыцлеит даҽа ҩ-журналки ателехәаԥшреи. Ажурнал «Алашара» аҿыгҳара иацлеит.
Ҳаргьы ҳгәыҳәны ҳаҟамзи, иҳазхоит ҳамҳәаӡеит. Ажәакала, ашәҟәқәагьы, ажурналқәагьы, агазеҭқәагьы аҳәиҵәҳәа
иҭыҵуан, ицәажәон арадиогьы ателехәаԥшрагьы. Урҭ зегьы аԥара рзоужьын, ус анакәха, зегь зымчыз Аплан нагӡатәын. Ари имариаз усмызт, зегь раԥхьа иргыланы акадр
аҭахын, арахь азанааҭҵара змаз ажурналистцәа ҳамамызт; ашәҟәыҩҩцәа ракәзаргьы рымч ақәхомызт асҟатәи

480

рыҩра, нас аиҭагақәа рыла ихадырҭәаауа иалагеит. Ажурналқәагьы ҭыжьтәын. Ажәакала, ахыԥхьаӡара нагӡатәын,
абасҟак тонна ачаи ааҳрыхит, асҟак аҭаҭын шырҳәоз еиԥш,
абасҟак шәҟәы ҭҳажьит, абасҟак журнали газеҭи ҭыҵуеит
рҳәон. Апартиа аобласт комитет анапхгара иҟарҵоз адҵала, агазеҭқәеи ажурналқәеи анапрыҵаҩра еиҿыркаауан. Урҭ ртиражқәа зқьыла акәын ишыҟаз. Нас ҳаизарақәа
рҿы ҳәаҽхәон: «Аа, шәрыхәаԥш, ҳтиражқәа заҟароу!» Урҭ
ирыԥхьоу, ирмыԥхьоу, мамзаргьы изеиԥшроузеи ирныло
ҳәа аӡәгьы дразҵааӡомызт, рыплан нарыгӡеит, аидеологиа иаԥырхагаз егьҟамлеит, ажәларқәа реиҩызара аӡәгьы
даԥырхагамхеит... Ажәакала, араҟагьы хадара змаз Аҳасабрба акәын: урҭгьы аажьон, ҳахгьы аажьон.
Ac еиԥш аҭагылазаашьа аныҟала ижурналистымзгьы
джурналистхеит, ишәҟәыҩҩымзгьы дышәҟәыҩҩхеит, аиҭагашьа ззымдыруазгьы деиҭагаҩхеит. Ажәакала, иԥшьоу
арҿиара ус крырҳагахеит, асахьаркыратә литературеи
ажурналистикеи рхықәкы хада аганахь инхеит, аԥхьаҩ
изхәыцуадаз... Урыстәылаҟа иганы еиҭаган иҭҳажьуан, ҳаԥсуа ԥхьаҩцәагьы убри аиҭага акәын еиҳа изыԥхьоз аоригинал аасҭа. Аԥхьаҩцәа рҿаԥхьа ашәҟәыԥхьара апропаганда
аныҟаҳҵогьы, ари ашәҟәыҩҩы шаҟа шәҟәы иҩхьоу, шаҟа
аурыс бызшәахьы еиҭаргахьоу ҳәа акәын иаҳҳәоз. Ажәакала, аԥсышәала аԥхьара убасҟак игәыгәҭажьын, ҳара зегьы
ҳзааӡахьаз алитературатә кружокқәа хәыҷы-хәыҷла русура еиԥхьбо иалагеит: иахьа ҩыџьа аԥхьаҩцәа ааидтәаланы
изыԥхьаз аҩымҭа иахцәажәартә литературатә хеидкылак
ыҟам Аԥсны. Абраанӡа ҳааины ҳаҟоуп иахьа.
Аҳәиҵәҳәа иҭыҵуаз агазеҭқәа ирнылоз реиҳарак еиҭаганы акәын ишанырҵоз. Аиҭагара азҵаараҿы «Аԥсны ҟаԥшь»
иалшаз рацәоуп, аха нас ишааиуаз иаҭахызгьы иаҭахымызгьы еиҭаганы, агазеҭ адаҟьақәа ҭырҭәааны ианырҵо ианалага (уи анырымҵаргьы ҟалаӡомызт), ишахәҭаз аиҭагара
уадаҩын аҟнытә, инықәыҩрны еиҭарго иалагеит, ус еиҭагаз иаԥхьозгьы маҷын. Ac еиԥш аҭагылазаашьа аныҟала,
аиҭагара усгьы аҳаҭыр лаҟәит: уи аҭакԥхықәра змоу усны
ирыԥхьаӡаӡомызт, аредакциа аҟәша аиҳабы имаҵура дана-

481

мырхлак аиҭагарахь диаргон. Уаҟа арҿиаратә ус аиҳа агонорар аҟаҵара акәын аԥыжәара змаз, ԥҟарада дасу ишиҭахыз
еиҭеигон: рҿиарала, ԥсышәацқьала аиҭагара ахаҭыԥан,
нбанҵакыла еиҭаргон. Ус еиҭагоу урысшәала умхәыцкәа
иаҳәоз узеилкааӡомызт. Аха уи аӡәгьы акы ахиҳәааӡомызт,
избанзар, иуҳәаргьы аӡәгьы иаҳаӡомызт, баша ухы ацәгьара аургон.
Уи системахеит, уи астиль аиааира агеит. Абасала, агазеҭгьы, арадиогьы, ателехәаԥшрагьы злацәажәо абызшәа, арҿиара аҵкыс аԥсуа бызшәа аҵшәаарахьы еиҳа аус
ауан. Убри иахҟьаны иахьауажәраанӡа иҭышәынтәаланы
изыҟамлеит апублицистика бызшәа, уи астиль. Ари апроблема аӡбара ҳуалуп акьыԥхь знапы алаку зегьы. Аха ҳгазеҭ
хада «Аԥсны» иалшароуп иԥшьоу ари аус аӡбаразы аԥхьагылара. Уи иалнаршароуп иҭышәынтәалахьоу ахатәы стиль
ашьақәыргылара, аиҭага акәзар, иҭышәынтәалоу публицистикатә бызшәала аиҭагара. Урҭқәа зыҟамлацт макьана,
ацензурагьы акылԥшцәагьы шыҟамгьы. Ҳаԥхьаҩгьы агазеҭ
ихәҳарц даннеилак, «Аԥсны» днаханы, аурыс газеҭ аацәыригахуеит. Уи ауаҩ аҽԥныҳәа иҭара ҳаҟәыҵны, ихатәы бызшәала иҩу деилаҳаны даԥхьартә иҟаҳҵап, аха уи имариоу
усым. Раԥхьа иргыланы аԥсышәала аҵара змоу акадр ааӡалатәуп. Урыстәыла ишьҭны иҳааӡо иаԥсыуа журналистцәаны изыҟалом. Рҟазара аздырҳарц иҳашьҭуазар – уи даҽакуп. Насгьы, арҿиаратә ус аҿы х-абиԥарак еиҵагылазароуп, аԥшьбатәиқәа амҩа иқәзароуп – уи традициазароуп.
Аха ҳара еснагь иаҳцәыуадаҩгәышьоуп уаҵәтәи амш ахь
аԥшра – уи ачымазара уажәгьы иҳалаҽны иҟоуп. Абарҭқәа
ирхылҿиааит ахатәы бызшәа агәхьаамкра. Иаагап апублицистика аиҭагара ҳшазыҟоу. Хыхь иаҳҳәахьеит «Аԥсныпресс» аҿы урысшәала ишырыҩуа, аԥсшәахь еиҭазгауа
уаҩы дрымаӡам, убри аҟнытә аредакциақәа рҿы еиҭаргоит ишеиҭаргац. Уаҟа дасу рхатәы ԥҟарақәа рымоуп: еилукаар – бзиоуп, иузеилымкаар – урысшәала уаԥхьа, ма уазыӡырҩы. Иахьа Аԥсны Аҳәынҭқарра Ахада аҳәаанырцәҟа
дныҳәаларак, ма дышшыларак ҟаиҵозар, уи атекст урысшәалоул ишиҩуа. Аԥсуа бызшәа ҳәынҭқарратә бызшәазар,

482

Аҳәынҭқарра Ахада инапы зҵаиҩуа аԥсышәала иҩтәуп,
нас ауп егьырҭ абызшәақәа рахь ианеиҭагатәу. Ус акәымкәа, урысшәала иҩны аԥсшәахь еиҭаргозаргьы, армаӷьырма аредакциақәа рҿы еиҭаганы иркьыԥхьуа акәымкәа,
Аҳәынҭқарра Ахада иусҳәарҭаҿы еиҭаганы, Аҳәынҭқарра
Ахада убри аиҭага инапы анҵаны, акьыԥхь абозароуп. Уи
закәануп, уи азакәан традицианы иҟаҵатәуп, аԥсуа бызшәа ҳәынҭқарратә бызшәак аҳасабала аҳаҭыр шьҭыхтәуп.
Ус еиԥш раҳаҭыр ыҟоуп аҳәынҭқарра бызшәақәа зегьы.
Ишьҭыхтәуп абызшәа аҳаҭыр! Арҭқәа зегьы иааҩхьоу,
иаҳҳәахьоу роуп, аха лҵшәас ироухьеи?! Иаҳҳәеит – ицеит! Иааҩит – архив иагеит! Абылра иацәшәаны аӡыршы
иҭаԥалаз ҳаиҩызахан, ақырҭуа бызшәа ҳацәшәаны ҳаихан,
аурыс бызшәа ҳҽаҿаҳажьит! Избан ақырҭуа бызшәа ҳзацәшәаз: ҳхатәы бызшәа ҳахьчарц акәу, аурыс бызшәа ҳахьчарц акәу? Абри иахьа еилкааны иҳамазар, аурыс бызшәа
аҿаԥхьа аԥсуа бызшәа ԥсаҭатәыс иҟаҳҵаӡомызт.
Ҳазыхынҳәып аԥсуа бызшәа ахәанчара апроблема.
Жәытәнатә аахыс ажәларқәа реиҭанеиааира ыҟан, уи
абызшәақәагьы ирныԥшуеит. Убас ҳбызшәа иалалеит
атәымуаа иааргоз маҭәарк ахьӡ, ма хшыҩҵакык, еилкаарак
ҳзырдыруа акы. Урҭ ахьӡқәа раԥхьа «а» наргыланы акәымкәа, аԥсуа бызшәа азакәан инықәныҟәаны, шьҭыбжьқәак
ԥсахны, иара иацәеижьны акәын ишаднакылоз. Урҭ иреиуоуп: азауад, аҳаирплан, адәқьан, ауатка, адәыӷба уҳәа
ирацәаны; хшыҩҵакык, ма еилкаарак ҳазҳәауа: азакәан,
ахылаԥшҩы, аинрал, акаԥдан, ахантәаҩы, алаҳәара; ахатәы
хьыӡқәа: Шәлиман, Алықьса, Аҳмеҭ, Никәала, Амҭуан, Иауана, Никәа, Алсабед, Катушьа; амилаҭ рыхьӡ: аурыс, ашәамахь, ақырҭуа, агыруа, ашәаныуа, абарзен, ауриа, аурым
уҳәа ирацәаны.
Арҭ зегьы жәашықәсала, шәышықәсала ираӡаны ҳбызшәа иаднакылаз роуп. Иԥсабаратәу абызшәатә закәан
ала ианаднакыла, иара иацәеижьны, аԥсы алагаҩагара
иахылҵызшәа иҟалеит. Урҭ зегьы кабинетк аҿы ҩыџьа рхы
ааидкыланы акәымкәы, ажәлар «рыбз иҵхны» идырҿиаз
ажәақәоуп.

483

Ауаҩы ихаҳауоуп иифо, амцхә ифар – изырсаӡом.
Зыԥсы ҭоу ауаҩы иакәым, аӡлагарагьы ус ауп ишыҟоу:
аџьықәреи изаны илаушьҭроуп, игәӡаны ианалаго. Ус
иҟоуп абызшәа «аорганизмгьы». Хыхь ишысҳәахьаз
еиԥш, иаалырҟьаны иҳамҵарыжьит ашәҟәҭыжьырҭагьы,
ажурналқәагьы, агазеҭқәагьы, арадиогьы, ателехәаԥшрагьы. Агазеҭқәа ирынҵатәхеит адунеитәи ахҭысқәа зегьы:
аполитикагьы, аекономикагьы, атехникагьы, акультурагьы, ажәакала, аԥсҭазаара иадҳәалоу зегьы. Урҭ «араӡареи» «арысреи» аамҭа рызҭодаз – иахьа арадиои ателехәаԥшреи рыла ажәлар ирылаҳәатәын, уаҵәы акьыԥхь
ала ирызнагатәын. Имариоуп уи ажәала аҳәара, аха
ҟаҵашьас иамоузеи? Иузымдыруа амаҭәар, ахаан иумаҳац ахшыҩҵак – уи аполитикаҿы, уи атехникаҿы, уи
аҵарадырраҿы – нас урҭқәа зегьы аамҭа кьаҿла, иааинырсланы еиҭагашьас ирымоузеи?!
Аха еиҭагатәын, еиҭоумгар ҟалаӡомызт, иагьеиҭаргон,
аха ишԥеиҭаргоз, насгьы иаԥхьодаз? Ус иҟан аполитика. Уи
акәын аус злаз, уара убызшәа алахьынҵеи уи иаԥхьози рыгәхьаа зкыдаз! Аполитика Нцәан, Аполитика хадара аман,
егьырҭ зегьы механизмын, егьырҭ зегьы башан! Урҭ зегьы
амҩа иқәызҵоз Сталин иажәақәа ракәын: «Цель оправдывает средства!»
Ас еиԥш аҭагылазаашьа аан, ажәа раӡаны, ҳбызшәа
азакәан иқәныҟәаны еиҭагашьа амамызт, аӡлагара еиԥш,
иахәлажьтәын, «ирдыдны» ишаанашьҭуа шырдыруазгьы.
Ари еилкааны иҟаҵазу, еилымкаакәа акәзу, ишыҟалаз
аӡәгьы издыруам – амеханизм аужьын, аус ауан, уи ибзиазу, ицәгьазу аӡәгьы азин имамызт алацәажәара. Ус иҟан
асистема.
Иҳәатәуп аԥсуа литературатә бызшәа ацқьара еиҳа
ишацклаԥшуаз: акьыԥхь амаҵ азызуаз зегьы ақыҭа иалҵыз
ракәын, аԥсшәа цқьаны ирдыруан, аҭакԥхықәрагьы рыдын
– урҭқәа зегьы обиективла аҿиара иахәон, иагьахәеит. Усҟан
иаҳԥырхагаз аидеологиа аҟнытә ҳхы ҳақәиҭымызт. Асовет
аамҭазы иаԥҵаз зегьы – журналистикоума, шәҟәҩыроума
– аҭоурых лыхәҭа иануп. Уи шаҳаҭра аздырӡом, ацәгьеи аб-

484

зиеи еилнаргоит. Иҳақуп убри аус ҳхаҭагьы ҳацхраар. Абасала, иҳаҩсыз аҭоурых ду аихшьаалара аамҭа ҳҭагылоуп.
Сыстатиаҿы хықәкыс исымазгьы убри акәын. Уажәы,
аҵыхәтәан, хыхь исҳәаз еихшьаланы, иқәҳаргылап азҵаара: ажәлар рыԥсы ахьҭоу рбызшәаҿоуп, нас ҩ-жәларык
ркультура аилаҵәара ҳбызшәа абакылнагеи?
Сара ари азҵаара сазкылсырц зысҭаххаз аилкаара уадаҩӡам: ажәлар рыԥсы ахьҭоу абракәзар, нас ари уавсны
акультура узалацәажәом, аҳәынҭқарра ҟоуҵаргьы, уи милаҭ ҳәынҭқарраны изыҟалаӡом – зегьы абызшәала иалагоит, зегьы зырҿиауа абызшәоуп.
Ус анакәха, ҳарзааҭгылап ҳбызшәа иахьатәи аҭагылазаашьеи уи проблемас иамоуи.
Актәи. Хынҩажәижәаба шықәса рыла зегьы злаӡо ақьаад
тоннала иҩны инеиқәҳажьит, имариамыз уи аџьабааԥсазы
миллиардла аҳәынҭқарра ахарџь ҟарҵеит – ус иҟан амилаҭ
политика, ус иҟан асистема. Урҭқәа зегьы иахьа еихаҳшьалар, аа, ирлыҵшәахаз:
а) иҿиеит, ашьапы иқәгылеит аԥсуа сахьаркыратә литература. Уи зырҿиаз, ашьапы иқәзыргылаз ақыҭа иалҵыз,
ақалақь аҿы иреиҳау аҵара зауз ашәҟәыҩҩцәа роуп. Аԥсны
анҭыҵгьы еицырдыруа иҟоуп урҭ идырҿиаз ҳлитература.
Уи иахьа иамоуп ахатәы классика, ахатәы капитал. Аԥеиԥш? Ҳбызшәа аԥеиԥш ауп иаргьы иаԥеиԥшхо, рыҩбагьы
рхы ианоуҳажь: ашьха илбааҟьаны амшын ахь иццакуа
ҳӡиас кеикеиқәа иреиԥшхар ауеит, ҳәынҭқарратә хшыҩла
урҭ «рхыҵхырҭа» ԥсахымзар.
б) агазеҭқәа ирныло рыԥсынҵры еиҳа излакьаҿу ала,
ажурналистика алахьынҵа еиҳа илахьеиқәҵагоуп: урҭ
рырҿиамҭа тоннала икьыԥхьны еиқәрыжьыз архив аҿоуп
уаҩы иахьиԥыхьашәо, адәахьы иаанхо аԥышәоуп, атрадициоуп, нас, изеиԥшрахазеи урҭ? Ҳара иҳамамызт Аԥсны
ажурналистцәа еидызкылоз Аԥсныпресс, уи уажәы иҳамоуп – иҟаҳҵеит шьаҿак ԥхьаҟа! Аха Аԥсныпресс аҿы аинформациа аԥсышәала изыҩуа журналист дҳамаӡам. Уигьы
акәым, уаҟа урысшәала ирыҩуа аԥсышәа цқьала еиҭазгогьы журналист дҳамаӡам – иҟаҳҵеит ҩ-шьаҿак шьҭахьҟа! Ус

485

анакәха, ақьаад иаҳҷышәызгьы башахоит, иҭышәынтәалоу
аԥсуа журналистика анаҳзеиқәмырха. Аԥеиԥш? Ахы иоужьҭны уажә ишцо ианца, ҭӡыгазеҭк аҿы ҳхы иаҳмырхәозар, аӡәгьы иҭахымкәа иҟалоит ҳаԥхьаҟа. Ари азҵаарагьы,
иахьа ҳәынҭқарратә хшыҩла иӡбаны, аҭыԥ иқәҵатәуп.
Акадр ауп зегь зыӡбауа. Аха акадр рааӡара иахьауажәраанӡа милаҭ политиканы изыҟамлеит: иҳамоу ауниверситет
аԥсуа кадр разыҟаҵараҿы Аинар жьи ижьирҭа иаҩызаны
иҟалароуп. Уи иаанаго уи ауп: Нарҭаа ртехнологиала Нарҭаа
раҳәа ӡдрыжәуан – уи жьакцомызт, уи аибашьраҿы иԥышәан.
Атәымуаа рԥышәа ҳхы иаҳархәап, аха иабаҳҭаху урҭ ртехнологиа, урҭ рмыруга – ржьаҳәеи рыԥсангьерии?! Аԥсуа бызшәеи аурыс бызшәеи реизыҟазаашьа, еиҳараӡак аурыс бызшәахьтә аԥсшәахь аиҭагара, ҵарадыррала иҭҵааны аҭыԥ
иқәҵатәуп, иахьа ишеиҭарго еиԥш, ахы иоужьны акәымкәа.
Ари ачымазара изацәымцеит ашәҟәыҩҩцәагьы.
Аԥсуа шәҟәҩыра аҿиарагьы иԥсабаратәыз процессла иалагеит, аха нас, асилитра зҵарыԥсаз аҵиаа еиԥш, уи азҳарагьы револиуциатә методла ирццакын. Ашәҟәҩыра аҿиара апроцесс иамоуп иԥсабаратәу ахатәы ҷыдара: раԥхьа
игылоуп абаҩхатәра, нас апрофессионалтә зыҟаҵара.
Аҵыхәтәантәи ахатәы милаҭ дгьыл иқәгылазароуп, ахатәы
традициа иалааӡазароуп. Адунеитәи алитературатә ԥышәа
акәзар, уи цхыраагӡазароуп. Дырмит Гәлиа аурыс литературагьы ақырҭуа литературагьы бзианы ишидыруазгьы,
урҭ иҽрымҭакәа, аԥсуа жәлар рҿаԥыц ҳәамҭа атрадициоуп
дзықәныҟәаз, уи аԥышәоуп ихы иаирхәаз. Уигьы акәым,
егьырҭ алитературақәа рԥышәа ихы ианаирхәозгьы, ма
ианеиҭеигозгьы, тәҵас дрыхӡыӡаауа рымаҵ уны акәымкәа, иаԥхьаҩцәа ргәаҿы инеиратәы, аԥсуа цәагьы аԥсуа
быжьгьы рхеиҵон. Уи ус шакәу шьақәзырӷәӷәо иреиуоуп
апоема «Абаӡӡеи», ажәеинраала шьахә «Аҵыси аҳәыҳәи»
уҳәа реиԥш иҟоу аиҭагақәа. Аха нас, ашәҟәыҩҩцәа ҿарацәа
рааӡарагьы, алитературатә процесс арҿиарагьы ҳәынҭқарратә усны ианыҟала, уи атрадициагьы хәыҷы-хәыҷла
аҽаԥсахуа иалагеит. Асовет Еидгыла иаҵанакуаз амилаҭ
литературақәа зегьы еиднакылон атәыла дуӡӡаҿы иаԥҵаз

486

Ашәҟәыҩҩцәа реидгыла. Уи иаман ахатәы литературатә
институт. Ирацәаҩуп ҳашәҟәыҩҩцәа уи иалгаз, уаҟа апрофессионалтә зыҟаҵара зауз. Урҭ аурыс литература атрадициалоуп ишырааӡоз. Уи асистемеи, нас уи иашьашәалаз
ашколтә системеи ирыбзоураны, ҳашәҟәыҩҩцәа аԥсуа литература аиҳа аурыс литература иаԥхьахьеит, ус анакәха, уи
атрадициа еиҳа анырра рнаҭон рырҿиаратә ус аҿы. Ҳәара
аҭахума, уи ашкол иааӡази амилаҭ литература атрадициа
иааӡази еиԥшны изыҟаломызт. Абасала, иҳазгәамҭаӡакәа
хәыҷы-хәыҷла ҳлитератураҿы аԥыжәара агауа иалагеит
аурыс литература атрадициа: уи рныԥшуеит апоезиа аформақәа зегьы, апрозаҿы уи аныԥшуеит, еиҳараӡак абызшәа,
аҳәоуртәашьа, уи рныԥшуеит ахаҿсахьақәа, аҟазшьақәа.
Абаҩхатәра иашаҵәҟьа змоу ақыҭа иааӡаз, аԥсышәала
дхәыцны ибызшәа иамоу алшарақәа ихы иаирхәоит, аха
иҟоуп аурыс бызшәа аныррагьы, уи аҽацәыхьчара уадаҩуп,
иузгәаҭаӡом уи анырра. Арахь уԥшыр уи гәазҭаша акритик
ҿиҭуам, аԥхьаҩгьы егьиҳәом. Абасала, ари ачымазара хылаԥшрак амаӡамкәа ҳлитература алаҽра иаҿуп. Имӡакәа
иаҳҳәап ҳагха: ҳбызшәа аинтерес ахьчара аҵкыс ҳгәы зызҭам аҩымҭазы дәыԥсшәак аҳәара еиҳа ианеиӷьаҳшьо
ыҟоуп. Ҳрыԥхьап бла ҵарыла «Атәым жәҩан аҵаҟа», «Камаҷыҷ», «Ҭемыр», Иуа Коӷониа ипоемақәа, Баграт Шьынқәба ипоезиа – иаԥсышәам аҳәоуқәеи ахаҿсахьақәеи узыԥшаауам.
Абасала ҳазнеины ҳлитература ҳалаԥш нахаагар, ҳбызшәа аҭагылазаашьеи уи аԥеиԥши удыргәырӷьо иҟам.
Нас, иҟаҵатәузеи ҳбызшәа уи ашәарҭа ацәыхьчаразы?
Раԥхьа иргыланы ҳбызшәа ашәарҭа ишҭагылоу иаартны ажәлар ираҳәатәуп, ираҳәатәуп уи аиқәырхаразы
иҟаҵатәугьы. Урҭ иреиуоуп:
1. Алиаа дзауз аҭаацәа ираҳәатәуп рхәыҷы аԥсышәамзар
даҽа бызшәак ала ишиацәажәатәым:
– ахәыҷбаҳчаҿгьы аԥсышәамзар даҽа бызшәак имаҳауазароуп;
– анацәеи абацәеи маҵурак анроуа аԥыжәара рыҭатәуп
зыхшара аԥсуааны изааӡо;

487

– ажәлар ирылаҳәатәуп зхатәы бызшәа ззымдыруа даԥсыуаӡам ҳәа. Уи иаҵанакуазароуп иахьатәи абиԥара инадыркны.
2. Иаԥсыуаам идеилыркаатәуп аҳәынҭқаррақәа зегьы
рҿы иҟоу азакәан араҟагьы ишыҟоу. Ареспублика Аԥсны аҳәынҭқарратә бызшәа зегьы ирдырырц шрыхәҭоу, уи
ззымдыруа Аԥсны ауаҩытәыҩсара азин шимоуа. Уигьы
иахьатәи абиԥара инадыркны иалагозароуп. Урҭ иреилыркаатәуп, атәым милаҭ аԥсшәа ахьырзымдыруа иахҟьаны ҳбызшәа Аконституциатә зин иамоу шазынамыгӡо,
ирҭахы-ирҭахым ҳбызшәа ишаԥырхагоу.
3. Аԥсуа бызшәа арҵаҩцәа аттестациа рзутәуп, рквалификациа аиӷьтәра иазкны асеминарқәеи иркьаҿу акурсқәеи мҩаԥгалатәуп. Аԥсуа бызшәеи алитературеи ирзоужьу асааҭқәа маҷзар, еиҭарыхәаԥштәуп.
4. Аԥсуа бызшәа ахархәара жәлары зегьы ирзеиԥшу дҵаны ирылаҳәатәуп: аҭаацәа рҿы, аҵараиурҭақәа рҿы, аизарақәа рҿы, абжьааԥны иахьааиқәшәо уҳәа зехьынџьара
аԥсышәала ацәажәара традицианы иҟаҵатәуп. Ус иҟаларц
азы дасу дызламароу ала дацхраауазароуп, апропаганда
ҟаиҵозароуп иааиԥмырҟьаӡакәа.
Зегьы ирыцкуп ашкол аҿы аԥсышәала ацәажәара. Уи рхы
иҭагаланы, хымԥада, иӡбатәу проблемоуп, итрадициангьы
иҟаҵатәуп. Даҽакала иаҳҳәозар, абызшәа апроблема жәлары зегьы иаҳхьааны иҟалароуп. Абызшәа ацқьара иазкны
иҷыданы аҭакԥхықәра рыдҵатәуп акьыԥхьи, арадиои, ателехәаԥшреи рредакторцәа. Иҟазароуп урҭ ирхылаԥшуагьы.
Аԥснытәи Аҳәынҭқарратә университет аԥсуа бызшәа
иажьирҭаны иҟалароуп. Уи имариоу зҵаараӡам, аха хырԥашьа змам усуп, мап анакәха, ахықәкы азынамыгӡеит
ҳәа иԥхьаӡатәуп.
Иҷыданы ахылаԥшра рҭахуп Аԥсны анҭыҵҟа лимитла
аҵарахьы ирышьҭуа аҿар: урҭ рԥышәарақәа ирылазароуп
аԥсуа бызшәеи алитературеи. Абасала, иахьабалак аԥсуа
бызшәа аҳаҭыр шьҭыхтәуп, аҭакԥхықәрагьы рӷәӷәатәуп.
Абызшәа цқьаны адырразы зегьы ирыцкуп асахьаркыратә
литература аԥхьара. Ашколи аҭаацәеи еицхырааны ари

488

азҵаара ӡбатәуп: агәыблра дырктәуп ахәыҷқәа. Нас ауниверситет ианҭало аԥышәара убри ала иалагозароуп.
***
Сыгәҭахәыцрақәа еихысшьалап:
Азқьышықәсақәа иргәылсны ҳбызшәа бырлаш ҟәышрыла ажәлар рымаҵ уа иаауан. Еилаҵәаны иҟан ҳажәларгьы
ҳбызшәагьы. Уи зыбзоураз ҳажәлар еснагь рыԥсадгьыл
аҿы иаԥшәыман, политикала ианхьыԥшызгьы, рбызшәа
хьыԥшымызт – уи аԥшәыман ҩнаҭацыԥхьаӡа, иаԥшәыман
Аԥсны ахы инаркны аҵыхәанӡа. Ҳбызшәа аԥшәыман Аԥсны аҳ иаҳҭынраҿы. Урҭгьы ракәым, аԥсышәала Анцәадугьы
Аԥааимбарцәагьы ирацәажәон – уи абызшәа зегьы еилыркаауан, зегьы ирныруан – уи доуҳатә бызшәан.
Абас иҟан адунеи аҿы ижәытәӡатәиу абызшәақәа ируаку
аԥсуа бызшәа.
Ус ҳааҭагылеит адунеи зырхыџхыџыз, зегьы еилазырҩынтыз XX ашәышықәса. Ҳбызшәа ашәҟәҩыра аиуит,
шәҟәыла-быӷьшәыла, интеллектла арҿиарамҩа ианылеит.
Аха уи амҩа изнылаз акаҭран ықәшьны икаххаа иҟамызт,
иӷәӷәаны аҭагәҭасрақәа ирықәшәеит: зны аурыс бызшәа
иахьдырԥшит, нас мчыла ақырҭшәа иацрарҳәеит. Аха нас,
урҭ зегьы ианрылҵ, еиҭа аизҳазыӷьара амҩа ианылахт, аурыс бызшәа ишахьԥшызгьы. Аҵыхәтәан, аҟәџьал шбылгьо
ахҩа ахашәоит ҳәа, уи арҿиаразы Аҳәынҭқарратә программагьы азыҟаҵоуп, иара акзаҵәык ҳәынҭқарратә бызшәаны аконституциа ианҵоуп! Абасала, иахьа аԥсуа бызшәа
зинс иҟоугьы, чынс иҟоугьы зегьы аҭаны еибыҭоуп. «Оҳ,
гәышьа!» зумҳәарызеи адәахьала уахьнахәаԥшуа! Аха, абри
аамҭазы, аҵаа зысыз ашәҭыш еиԥш, ихьышьшьуа иалагеит
ҳбызшәа. Афрангь иаҩызаз ацагәрахь ахы археит.
Хыхь исҳәахьеит уи аҭак: асовет аамҭазгьы абызшәа
зинс иҟаз зегьы арҭахьан, аха урҭқәа зегьы аформазы
акәын изыҟарҵоз – политикан. Аԥсҭазаараҿы аԥсуа бызшәа аҵыхәтәан ахәышҭаара иааҽҳәыганы аҳәынҭқарратә
чын анарҭагьы, аурыс бызшәа ашәшьыра иҵаханы ишыҟаз

489

иаанхеит. Ҳақла иаҳҳәозар, уаҳа лшарагьы амамызт: 82
процент Аԥсны инхоз аԥсшәа рыздырӡомызт, ҳахәаҽра
иашьҭаз ус иҟарҵахьан. Ac еиԥш аҭагылазаашьа зауз
ҳәынҭқарратә бызшәаны изыҟаломызт. Уигьы акәым, ҳбызшәа ҳгәахдыршәарц аԥсуа бызшәа Аҟәа унахысны џьаргьы узалацом ҳәа ҳԥышә иаақәыркуан. Уи изџьашьатәузеи: иарбан бызшәазаалак иара аԥсадгьыл аҿоуп аус ахьауа, ҳбызшәа Аԥсны амаҵ аур, анҭыҵ иазаауазеи, аха урҭ
хықәкыс ирымаз – ирацәаршьон ҳажәлар ҳбызшәала иахьцәажәоз, убри ҳаҟәырхырц акәын изышьҭаз. Иџьоушьаша,
аԥсуа иԥсихологиа ус ауп ишыҟоу: уи еснагь иԥсадгьыл
Аԥсны ҟәыншьаны анҭыҵҟа акәын дахьԥшуаз – уи рдыруазар акәхарын даргьы. Тәым дгьылк инапаҿы иааигарц акәмызт – уахь дцарц. «Аԥсны ҟьаҟьа дуӡӡа» ицәыҭшәан, «наҟ»
акәын дахьыԥшуаз. Избан? Ҳажәлар еснагь империак акалҭ
иҵакны иааргон, аметрополь ахь ихьадырԥшуан, агәыблра
ддыркуан, шьоукгьы аҵара дырҵаны уахь ихагалан ачын
рырҭон, уи ала ажәлар ргәы ркуан, дара рахь рылаԥш дырхон. Убарҭ адурақәа рахь анеиразы аԥсуа бызшәа кьаҿын.
Аҟәанӡа акәын уахьнанагоз, уи анаҩсан «зышхәа уҭоу»
иашәагьы уҳәар акәын, иажәагьы уҵар акәын. Аха уажәы
урҭ зегьы хыбгаланы Аԥсни аԥсуааи анааизынхагьы, ачымазара ҿкы еиԥш, уи аԥсихологиа рылаҽны иаанхеит. Уигьы акәым, Урыстәыла инахыҳәҳәаны англыз бызшәа аинтерес шьҭырхит – уи наҟ хара уагоит ҳәа иԥхьаӡаны акәхап!
Абра ҳааины ҳаҟоуп иахьа!
Зегьы ахьалаго ауаҩы иааӡаралоуп, уи драаӡоит ашкол
аҿы. Амилаҭ хдырреи амилаҭ культуреи ахьхацнаркуагьы
абраҟоуп. Иахьа ҳашколқәа рҿы аԥсуа бызшәеи алитературеи иԥсыҽӡаны иддырҵоит – убри ауп зегьы зыхҟьо.
Асахьаркыратә литература инеиԥынкыланы аҿар аԥхьо иаламгакәа ари апроблема ӡбашьа амаӡам, избанзар, абраҟоуп
аԥсуарагьы, аԥсуа культурагьы, амилаҭ хдыррагьы ахьыҟоу.
Иаҳгәалаҳаршәап Урыстәылатәи аҿырԥшы: ареволиуциа
ашьҭахь аамҭа кьаҿла иҵарадаз ажәлар ркультурагьы рмилаҭ хдыррагьы злашьҭырхыз аԥхьаралоуп, аԥхьара акульт
ҟарҵеит ажәлар рҿы, ашәҟәы акульт иабзоураны аурыс

490

культура дуӡӡа ажәлар ирзеиԥшны иҟалеит. Ҳара убри аметод ҳаҿыԥшроуп. Иахьатәи ҳкультураҿы, ҳашьхақәа реиԥш,
асахьаркыратә литература аарылҳәҳәо иҟоуп. Ус анакәха,
ари апроблема аӡбаразы ҳлитература азыҟаҵоуп. Ахәыҷтәы
литератураҿы кыр аиҵахара ҳамоуп, аха абраҟагьы иҳамоу
ааидкыла-ааидкыланы иҳазҭыжьыр, ирмарианы ахәыҷы
инапаҿы инеиртә иҟалон, усҟан иахьатәи аамҭазы уи апроблемагьы ӡбахон. «Человек образованный» рҳәоит, уи иаанаго ашәҟәы даԥхьоит ауп. Уи азанааҭқәа зегьы ирзеиԥшуп. Ззанааҭ бзиаӡаны издыруа апрофессор, асахьаркыратә
ҩымҭақәа дырмыԥхьозар, «образованный» ҳәа узизҳәаӡом.
Асахьаркыратә литература ауаҩы ихшыҩ арҵыруеит, ибызшәа арбеиоит, идырра азнарҳауеит, мшәан, убри ауми ауаҩы аҵара имоуп, дҟәышуп зизырҳәогьы!
Иахьа убри амҩа ҳанылартә зегь ҳамоуп, иҳагу амилаҭ
хдырроуп, уи аныҟам аҭакԥхықәрагьы ҟалаӡом, еиҵагыло ахьыбҿаргьы амҩа иаша иаҳзықәҵаӡом, ус анакәха,
иҟалаӡом аҭакԥхықәрагьы. Нас ҳпроблемақәа «аԥсуаҵас»
рыӡбара ҳалагоит: аԥсуаҵас ҳаибаҳаҭырны ахәыҷқәа
ашкол иалҳаргоит, иақәнаго адырра рымҭаӡакәа; аԥсуаҵас ҳаибаҳаҭырны ауниверситет иҭаҳҵоит «алыхәҭа»
икылымхӡакәа, нас ианырымҵалак, рыҭцара азҵаара
анықәгылалак, «ҳажә ҳлаба дадҳәаланы» аԥсуаҵас ихьчара
ҳалагоит, абасала, аԥсуаҵас ҳаибаҳаҭырны, ауниверситет
иаалырган, хымаԥсыма ашкол ахь идәықәаҳҵоит, ауниверситет «чын» рыҭаны. Нас еиҭах ҳакәшаны ҳҭалоит. Ари
ҳрыцҳарақәа ируакуп. Абиԥара ҿа рааӡара ҳәынҭқарра усзар, ҳаҟәыҵроуп мцла аибаҳаҭырра! Ҳара ҳаибаҳаҭырны
ҳаԥсуара «аԥсуаҵасла» ачарҳәара азаауеит. Ҳахьашьцылаз
акәхап, ари апроблема ҳахшыҩ назышьҭны ҳазымхәыцӡацт, аха уажәшьҭа ҳазхәыцроуп, мапгьы ацәаҳкроуп. Имаҷны иалҳаргозаргьы, иалҳарго ибзианы иалҳаргап! Аԥсуа
ҳәынҭқарра аҟаҵара ҳәынҭқарратә усзар, ари азҵаарагьы ҳәынҭқарратә усны иҟалароуп. Ашколтә системагьы
аиҭахәаԥшра аҭахуп: ахәыҷы апрограмма изымҵазар, избан дзахааго, даанҳажьып уаҟа, изымҵаз иҳарҵап. Имаҳки,
иԥсҭазаара заҳҿаҟәои, дрыцҳаны дзаҳааӡои?! Изҵазгьы из-

491

зымҵазгьы еиваргыланы ашкол ралыргара – статистикала
аплан анагӡароуп – уи бжьыхгоуп, мап ацәктәуп!
Ажәакала, иаамҭоуп уажәшьҭа амилаҭ хдыррагьы
аҳәын­ҭқарратә ҟәышрагьы раарԥшра. Убри ауп иахьа ҳбызшәагьы ҳкультурагьы еиқәзырхоны иҟоу. Убасҟан ауп Аԥсуа ҳәынҭқаррагьы аԥсуа хаҿра анаиуа. Иахьа иҳамоуп аҭоурыхтә шанс, уи ҳхы ианҳзамырхәа – уаҵәы ихьшәахоит,
иара Аҭоурых ахаҭагьы ҭабуп ҳәа ҳанаҳәаӡом...
Маи, 2000 ш.
АԤСУАРЕИ АЦИВИЛИЗАЦИЕИ
Адунеи аҿы ацивилизациақәа рацәан, урҭ рҭоурых,
хыхь-хыхьла акәзаргьы, аиҭаҳәара ҳалагар хара ҳагоит.
Ҩ-ажәак рыла иаҳҳәозар: жәларык ацивилизациа дырҿиауан, даҽа жәларык уи дырхәашон, бџьарк ҭмырҟьаӡакәа
цивилизациак даҽа цивилизациак анахәлабгозгьы ыҟан.
Ажәларқәа ркультурақәа еигәныҩуан, иҟарҵон анырра,
аки-аки хеибарҭәаауан – уигьы ыҟан.
Ижәытәӡатәиу ажәларқәа, имаҷиду, дасу рылшара зеиԥшраз еиԥш, иаԥырҵеит рхатәы культурақәа. Ашәҟәҩыреи аҳәынҭқарратә мчи змаз рцивилизациа, хаала-мчыла, егьырҭ ажәларқәа ирылазырҵәоз рацәан, ақьырсиан
динхаҵара еиԥш. Ус еиԥш алшара змамыз идырҿиаз рцивилизациа иагьа иссирзаргьы, дара рымаҵ ауан аҟароуп
– анҭыҵ лшара амамызт.
Ус еиқәшаҟьон ашәышықәсақәа, ажәларқәа аӡыблара
иалан: еиҳа зымчыз диааиуан – уи иакәын ииашаз, егьзымчымз даҵахон – ахара здызгьы уи иакәхон. Агыгшәыгқәа
рҭыҩраҿы ишыҟоу еиԥш. Ирацәоуп урҭ ашәышықәсақәеи
азқьышықәсақәеи рӡыблара иалаӡыз ацивилизациақәа.
Асовет аамҭазы аҭоурых ҵабырг еилкаашьа амаӡамызт – зегьы аполитикеи аидеологиеи ирыдҳәалан. Убри
иахҟьаны Колхидатәи акультура аԥсуа-адыгтә цивилизациа ишарҿиаз аҭоурых аҿы инцәыҵахәыҭхәыҭны ирҳәози
статиақәак рҿы «хатә гәаанагарақәак» раҳасабала ирыҩу-

492

ази ирҷыдахаз, инҭкааны, насгьы хьаҳәаԥаҳәада аҳәара
залшомызт. Уи аҭоурых ӡыблара иаҳцәагаз, аха нас ҳгәылацәа рахь иҿықәнажьлаз, мамзаргьы иӡхыргаз ҭоурыхтә культуроуп. Ҳҭоурых азы уи цәыӡ дуун. Апрофессор
Инал-Иԥа Ш. Д. уи азҵаараҿы иҟаз шыҟаз аиаша аартны
ианиҳәа, дахыршьаауан, ашәҟәы ахаҭа ықәыргон, аарла
еиқәдырхеит.
Ҳҭоурых аҿы убри аҩыза ҟалеит абжьаратәи ашәышықәсақәа рзгьы. Аԥсны аҳцәа хымҳаџьымшьа аҳәынҭқарра еиҿкааны ақырҭқәа инарырҭан, зыӷба ӡааҟәрыланы
иӡхыҵыз акаԥдан иеиԥш, игәгәаӡа иаахынҳәын, уажәраанӡа провинциас ирымаз рџьынџьтәыла Аԥсны рҽаларыгӡеит. Уахь шаҟаҩы алаӡҩахьаз Анцәа иоуп издыруа. Аха
уи аамҭалан. «Аԥсны ҟьаҟьа дуӡӡа» урҭ рыҽҭарыгӡо иҟазма, идәықәлахт еиҭах амшын ихыланы «хьыӡрацара». Ҭырқәтәыла аҳәынҭқарра арҭбаареи арӷәӷәареи рҿы ашьагьы
аԥхӡгьы карҭәеит. Тунисаа иҟарҵаз аҳәарала, рҳәынҭқарра
иахагыланы иныҟәыргеит. XVIII ашәышықәсазы, Мысра
ахақәиҭра азааганы, аҳәынҭқарра дырӷәӷәеит. Уи дахагылан аԥсуа Али-беи.
Акыр иҳахәама урҭқәа ҳара? Maп, ҭоурыхуп, ҳалаҽхәоит
– уиаҟароуп, хымҳаџьымшьа мгьалрхаара ицаз ахыз ҳаҩызахеит. Уигьы акәым, аиха иаҿухуа аихашәа иубоит ҳәа,
ҳгәылацәа аҳәынҭқарра ҟаҵаны изаҳҭаз, шәара шәызусҭада, хышә шықәса уажәаԥхьа ашьха илбааны ҳаԥсадгьыл
зҽахазырԥаз шәоуми ҳәа иааҳҿагылеит иахьа...
Ҳаҟәыҵып инаскьагоу уи ажәытәӡатәи аҭоурых. Иахьа,
ХХ ашәышықәса анҵәамҭазы, ҳара, аԥсуаа, изеиԥшроузеи
ҳҭагылазаашьа? Зқьышықәсала ҳажәлар иаԥырҵоз акультуреи ацивилизациеи ирцәынханы акыр ҳзеиқәырхоу,
мамзар хышә шықәса уажәаԥхьа «абна ҳаалҵны» атәымдгьыл зҽахазырԥаз исахьа ҳамоу?
Ac еиԥш хәыки шьхаки зыбжьоу ҩ-зҵаарак зеиҿасыргыло, иахьа аҿар рхымҩаԥгашьа анаҳгәамԥхалак, иҟоуп ус
зҳәо: «Иҟоуҵари, ацивилизациа анырра ҟанамҵар ауам!»
Изахьӡузеи «ацивилизациа»? Ҳажәлар уи иаҟәыҭханы
иҟазма?

493

ХХ ашәышықәса анҵәамҭазы анаука-техникатә прогресси акультура ашәҭкакаҷреи убла хыркыртә иҿиеит.
Аконтинентқәа зегьы рҿы иҟалеит апрогресс ду, еизааигәахеит, еилаҵәеит ажәларқәа ркультура. Абасала, акультура ду дырҿиеит европатәи ажәларқәа. Европатәи акультура
адунеитәи ажәларқәа ирзеиԥшу цивилизациа дуны иҟалеит. Ацивилизациа ду аҿы, абзиа шыҟоу еиԥш, ацәгьагьы
ыҟоуп. Насгьы убри ацивилизациа ду зырҿиаз ажәларқәа
хазы-хазы рыҩнуҵҟа ирымоуп рхатәы милаҭ культура. Урҭ
еиламырцҳаӡакәа иаабозароуп, избанзар, доус икультура
иара изы ибзиоуп, аха уи даҽа милаҭк рҟазшьа иақәымшәар
ауеит, иаҳҳәап, ахаҵеи аԥҳәыси реизыҟазаашьа еиԥш иҟоу
аҵасқәеи аҟазшьақәеи рҿы. Ари азҵаараҿы дара европатәи
ажәларқәагьы зегьы рҟазшьа еиԥшӡам. Ҳара кавказаа ҳакәзар ҳҟазшьа зынӡаск даҽакӡоуп, еиԥшышьас иҳаураны иҟоузеи! Даҽакала иаҳҳәозар, ацивилизациа цивилизациоуп,
аха Европа иарҿиаз ацивилизациа ҳажәлар ишиашоу ирызрыдкылом, избанзар, ирымоуп рхатәы культура, рхатәы
цивилизациа, избанзар, уи Аԥсуара иарҿиаз культуроуп. Убри ахырхарҭоуп аҿар мҩас идырбатәу, убри ала урҭ
ааӡатәуп. Шәҟәыда-быӷьшәыда ҳажәлар идырҿиеит ацивилизациа дуӡӡа, иахьа уи закәыҵәҟьоу еилкааны иҳамам
акәымзар. Уи аԥсуа идоуҳа иарҿиаз мораль-етикатә культуроуп, ашәышықәсақәа иргәылганы, ицәны, игәылырҭәааны иламыс хьырҵәаҵәаны идырҿиеит ҳажәлар. Еиҭасҳәахуеит, ҳажәлар идырҿиеит «Аԥсуара» ҳәа ҳзышьҭоу жәларык еидызкыло убри аҩыза акультура дуӡӡа, «ҳауп» зҳәо
милаҭк ирызмырҿиаша аетикатә культура. Аха уи аԥсуа
икультура, апоет иажәақәа рыла иаҳҳәозар, иаартым Америка еиԥшуп иахьагьы. Зегьы иаадыруеит «Аԥсуара» закәу,
аха ишԥаадыруеи – хыхь-хыхьла, инарҵауланы «Аԥсуара» афеномен аӡәгьы иҳаздырӡом. Ари џьазшьогьы дҟалашт, аха, аҽԥныҳәа аҟаҵара дахымыццакыкәа, «Аԥсуара»
закәыҵәҟьоу инҭкааны цқьа иҭиҵааит, ма дазхәыцааит,
ирҿирԥшааит икәшамыкәша иҟоу ажәларқәа ркультуреи
рмилаҭ ҟазшьеи, нас ауп ианеиликаауа «Аԥсуара» закәу,
ҳаҭыргьы анақәиҵо. Хыхь иаҳҳәеит аԥсуаа Аԥсны ишам-

494

куаз, аҳәынҭқарра дуқәа реиҿкаара ишашьҭаз. Иабантәиаауаз урҭ рԥсихологиа? Хымԥада, урҭ ршьа иалан адура,
аҳәынҭқарра ду аԥсихологиа.
Иарбан культуразаалак ажәлар роуп иаԥызҵаз, рдоуҳауп изырҿиаз, рыламыс ауп изԥшьаз, рҟазшьоуп ианыԥшуа.
Ус анакәха, Аԥсуара ҳажәлар рҭоурых ауп. Аҭоурых ҭоурыхуп, уи иагьҭҵаатәуп, иагьҵатәуп, еиҵагыло абиԥара,
еихарҳартә еиԥш, рхы-ргәаҿы инагалатәуп, агәыблра дырктәуп, зегьы-зегьы реиҳагьы урҭ ааӡалатәуп убри атрадициала. Аҳәынҭқарра ашьаҭа аҭаацәа ракәны ишыҟоу
еиԥш, Аԥсуарагьы аԥсуа ҭаацәа рҿоуп иахьыҟоу. Иарбан
культуразаалак иахӡыӡаатәуп, еиқәырхатәуп – ус еиԥш
акультура азыҟазаашьа ахаҭа культуроуп. Аԥсуарагьы ус
ауп ҳшазнеиша. Аха уи аҩыза ҳара макьана иҳалымшацт.
Убри иахҟьаны ҳара иахьауажәраанӡа ҵарадыррала еилкааны иҳамаӡам Аԥсуара ҳәаақәас иамоу, ахаҭа закәыҵәҟьоу,
уи еиқәырхашьас иамоу. Ҵабыргуп, аҭоурых аҟәшақәа
ируаку аетнографиаҿы иҭырҵаауеит ажәлар рматериалтәи рдоуҳатәи культура, аха Аԥсуара аетнографиа аҳәаақәа
ирҭыҵуеит – уи комплексла иҭҵаатәу культуроуп, ҳажәлар
рменталитет ауп.
Сара агәра ганы сыҟоуп, еиҭасҳәозаргьы, ҳажәлар идырҿиаз Аԥсуара ишҭоурыхтә культуроу, ишцивилизациа дуу.
Рыцҳарас иҟалаз, уи ацивилизациа ду зырҿиаз ажәлар ианаамҭаз ирзацымҵеит рхатәы шәҟәҩыра. Еснагь иҳагымзи
ахара аԥшра! Уигьы ҳшьа иалазар акәхап! Убри иахҟьаноуп
Аԥсуара афеномен иахьанӡа еилкаамкәа иаанханы изыҟоугьы, аха уи адоуҳа аԥсуа ишьа-ида иалаҽны иҟоуп, Аԥсны
инхогьы, амшыннырцә иҟоугьы, иԥсаҟьаны адунеи иалаԥсоугьы, зегьы, адин ажәлар шеиднакыло еиԥш, ҳажәлар
еиднакылартә адоуҳа ӷәӷәоуп. Убри афакт ахаҭа агәра ҳнаргоит Аԥсуара зырҿиаз ацивилизациа шдууз, ишыӷәӷәаз.
Акультуреи ацивилизациеи дасу иара итәала акәын ишеиликаауаз. Аҵарауаа аласҵом – урҭ ишԥарзымдыруаз урҭ
закәыз! Ашкол аҿы иаҳдырҵон: ҳажәлар аҵара рымамызт,
илашьцакын, ус анакәха, иуаа кҿахақәан, акультура рымамызт, Асовет мчра ауп аҵарадырра ҳзаазгаз, акультуреи

495

ацивилизациеи рахь ҳкылызгаз. Абасала, аҵара ҳарҵаны,
ҳабла хыртуашәа ҟаҵаны, ҳахдырра мҩахырҟьон, идыреицакуан аҭоурых аҵабырг: убри ауп акультурадара!
Ҵабыргуп, ҳажәлар ашәҟәҩыра рымамызт, аха аҵарадырра рыцәтәымны иҟаӡамызт, изыхәҭаз ауаа аҳәаанырцә ишьҭны аҵара ддырҵон. Усҟан ашәҟәҩыра змазгьы, уажәы еиԥш
инеиԥынкыланы аҵара ддырҵо иҟамызт, ажәлар зхьыԥшыз
ракәын аҵара змаз. Аха зегьы-зегьы реиҳа ҳажәлар рыҩнуҵҟа
шәҟәыда-быӷьшәыда рыбзазаратә усқәа рхала еиҿыркаауан,
ркультурагьы дырҿиауан. Иара убас акәын аҳәынҭқарратә
усқәагьы шырыӡбоз. Абжьааԥны акыр злаз ауаа ашьха ихыҵны, ма мшынгәыла хьыӡрацара ицалон: ауаҩра ахьаҭахыз
ауаҩра ныҟәыргон, ацәгьара ахьаҭахызгьы ихьаҵуамызт.
Убарҭқәа зегьы ирныԥшуан аԥсуа иҟазшьа, иуаҩра, ичеиџьыка... Ажәакала, ҳажәлар ашәҟәҩыра шрымамызгьы, ажәлар
дуқәа ирыҵамхартә идырҿиеит рхатәы культура, иаԥырҵеит
рхатәы цивилизациа. Ус ажәала акәымкәа, уи зырҵабыргуа
афактқәа ҳгәалаҳаршәап.
Акы. Аԥсуа жәлар идырҿиеит иоригиналтәу, даараӡа-даара ибеиоу рхатәы бызшәа. Акультурагьы, ацивилизациагьы зырҿиауа, зегьы зхылҿиаауа иароуп.
Ҩба. Уи абызшәала идырҿиеит иџьашьахәу рҿаԥыцтә ҳәамҭақәа. Урҭ иаарылыҳәҳәо иҟоуп Нарҭаа ирызку
аҳәамҭақәеи, Абрыскьыл ихҳәаау аҳәамҭеи, аҭоурых-фырхаҵаратә аԥҵамҭақәеи. Ирацәоуп адунеи аҿы миллионла
зхыԥхьаӡара ыҟоу ажәларқәа ҳажәлар рырҿиамҭақәа иаарываҟәало аҳәамҭақәа ззаԥымҵаз.
Хԥа. Нарҭаа рҳәамҭақәа иаарываҟәало иџьашьахәу
ашәақәеи иссирӡоу акәашарақәеи ҳажәлар иаԥырҵеит.
Ҳара ҳахьашьцылоу уиаҟара иџьаҳшьом, аха аҟазацәа дуқәа
иџьаршьоит ҳажәлар иаԥырҵаз афольклортә ҟазара ду.
Иаԥырҵеит иоригиналтәу амузыкатә инструментқәагьы:
аԥхьарца, аҿарпын, аҩымаа, ахымаа. Урҭ зегьы ашәышықәсақәа иргәылсны иаауа доуҳатә культуроуп. Уи ус шакәу
шьақәзырӷәӷәо ҿырԥштәқәак аагап.
1974 шықәсазы Венгриа аҳҭнықалақь аҿы имҩаԥыс­
уан афольклортә ансамбльқәа рконкурс. Уи иалахәын: Ав-

496

стриа, Болгариа, ФРГ, Румыниа, Иугославиа, ГДР, Франциа,
Испаниа, Чехословакиа, Бразилиа. Асовет Еидгыла аҟнытә
Аԥсны акәын иалахәыз. Аԥсуа быргцәа рансамбль «Нарҭаа»
актәи аҭыԥ ргеит, иагьранашьан аҳамҭа хада «Ахьтәы павлин». Аконкурс иалахәыз зхаҭарнакыз ажәларқәа Европатәи акультура дуӡӡа зырҿиаз роуп, рмузыкатә культура
акәзар, адунеи иахыҵәахьеит. Ҵабыргуп, Будапешттәи
аиндаҭлара иалахәыз афольклортә коллективқәа ракәын,
аха афольклор ауп зегь зхылҿиаауа, убриалоуп ишалаго.
Ажиури иалахәыз ирбеит «Нарҭаа» рҟазара шҳаракыз, уи
зхылҿиааз акультура шдууз. Убриазоуп ахәшьара ҳаракы
зарҭаз.
Даҽакгьы. 1980 шықәсазы Тунис, Карфаген ақалақь аҿы,
имҩаԥысуан жәлар рыкәашарақәа адунеижәларбжьаратәи
рфестиваль. 1998 шықәсазы убри афестиваль ала аиндаҭлара мҩаԥысуан Ҭырқәтәыла ақалақь Самсунгьы. Урҭгьы
ирылахәын иара убас ажәларқәа жәпакы рхаҭарнакцәа,
Европеи, Азиеи, Америкеи ртәылақәа рҟнытә. Урҭ афестивальқәа рыҩбагьы рҿы иалкаахеит Аҳәынҭқарратә акәашаратә ансамбль «Шьараҭын». Ҳәара аҭахума, уи зыџьшьоу
ансамбль «Шьараҭын» артистцәа роуп. Егьырҭ атәылақәагьы иаарышьҭит ирымаз рахьтә иреиӷьыз аколлективқәа,
аха ҳара ҳтәқәа зегьы ираԥыргеит. Иабантәиаауеи урҭқәа
зегьы? Ҳрызхәыцып уи афестиваль иалахәыз ажәларқәа
ркультура. Усҟан еиҭах агәра аагоит «Шьараҭынаа» иаадырԥшыз аҟазара зхылҿиаауа ишжәытәӡатәи культуроу. Издыруада иахьа уи акультура закәыз, ҭоурыхс иамоу?
Аибашьра ашьҭахь акәашаратә коллективқәа «Шьараҭынгьы» «Кавказгьы» Жәларбжьаратәи аконкурсқәа рҿы
иара убас актәи аҭыԥқәа ааныркылахьеит иакымкәа, иҩбамкәа.
Аҵыхәтәан даҽа факткгьы.
Москва «Утренняя звезда» захьӡу ателедырраҭарала ахәыҷқәа рҟазара ддырбон. Аԥсуа хәыҷқәа рансамбль
«Абаза» ҩынтә иаладырхәхьеит, миллионла ателехәаԥшцәа дыршанхеит. Ԥышәа дук змам, «зҷапан хымшәац»
ахәыҷқәа иаадырԥшыз аҟазарагьы, хымԥада, генла иаауе-

497

ит ашәышықәсақәа иргәылсны. Ишаабо еиԥш, уи ус шакәу
шьақәдырӷәӷәеит х-абиԥарак.
Ԥшьба. Традициала ажәлар рыбзазаратә еизыҟазаашьаҿы ацәгьеи абзиеи рырҽеиреи аҳәынҭқарратә уси
акны иахәаԥшуан. Иаҳҳәап, нхаҩык ачара имоуп, ма аԥсра дақәшәеит. Арҭ рыҩбагьы рырҽеира ақыҭа ма аҳабла
ирзеиԥшу усын, ахьӡгьы ахьымӡӷгьы аԥшәма иеиҳа дара
ракәын издыз. Мамзаргьы аԥсадгьыл аӷа дақәлан, ихьчатәхеит, усҟан ажәлар аиҳабыра ирҳәозеи ҳәа имԥшыкәа,
абџьар шьҭырхуан, қыҭа-қыҭала рҽеидыркылон, абасала
ирыхьчон урҭ рыԥсадгьыл.
Абзазара-культуратә традициа еиԥҟьара амаӡамкәа иаауеит, аха Аҳәынҭқарра ахьчара лассы-лассы ирықәшәомызт аҟнытә, уи атрадициа ыӡны иҟан. Ус шакәызгьы уи ршьа
ишалаз аабоит ақырҭ меншевикцәа Аԥсны ианақәла, уи
аабоит 70 шықәса рышьҭахь еиҭах ақырҭқәа анҳақәлазгьы:
қыҭа-қыҭала абаталионқәа еиҿкааны рыԥсадгьыл рыхьчоит. Ус анакәха, уи азқьышықәсақәа иргәылганы, жәытәнатә
аахыс иаауа традициоуп, еиқәырханы иаазгогьы ажәлар
ртрадициоуп, ажәлар ршьоуп, ажәлар ргеноуп.
Аԥсны ахы-аҵыхәа ажәлар ныҟәызгоз, аҳәынҭқарра усқәа зыӡбоз, убарҭ атрадициақәа ныҟәызгоз ауаа
хатә­рақәа рылагылан, иагьмаҷӡамызт. Ҭауади-аамсҭеи
рганахьалагьы, анхацәа рганахьалагьы еиԥшны акәын
ишыҟаз. Ҳажәлар рҿы традицианы иҟан, ихатәроу уск ианалацәажәо, ажәлар еизганы, иаартны алацәажәара. Уи демократиан, уи ҭакԥхықәра дуун, уи Аԥсыуаран. Усҟан аимак-аиҿакгьы ҟалон, аиашагьы убраҟа акәын иахьааԥшуаз.
Абасала, анхаҩы инаиркны аҳәынҭқарратә усқәа рҿынӡа
ирылацәажәоз, иагьызыӡбоз, ражәа аҟәышра анаҩсгьы, урҭ
ртәашьа-ргылашьа, раамсҭашәара аҵараду змоу рҿыԥшыртә иҟаз уаа ҟәышқәан.
ЗО-тәи ашықәсқәа рҿынӡа ҳажәлар рҿы иҟан уи атрадициа, нас атоталитартә режим аан ирхәаҽит акәымзар.
Ажәаҳәара уи ҟәышроуп, аҳәашьоуп иҟазароу – рыҩбагьы рылан ҳажәлар. Аԥсуа нхаҩы аҳәынҭқар дахьтәоу
аишәачараҿы ҭамадас далухыр, аԥсуаҵасла имҩаԥигоит.

498

Усҟан уи аҳәынҭқаргьы иқәнаго ажәа иҳәоит, уи ицу ауаа
ҟәышқәа ирнаалогьы иҳәоит, ажәлар гәыҵхас ирымоу акы
иҳәозаргьы, аҳәашьа иҽақәыршәаны, ирԥшӡаны иҳәоит.
Ажәакала, аԥсуа нхаҩы аҳәынҭқар иҿы ҳәынҭқарҵас ихы
мҩаԥигоит, аҟәышраҿгьы аамсҭашәарагьы ааирԥшуеит.
Иабантәиаауеи арҭқәа зегьы? Ҳакәшамыкәша иҟоу егьырҭ
анхацәа рахь ҳахшыҩ ниаганы еиҿҳарԥшыр, усҟан агәра
аагоит урҭқәа зегьы иаалырҟьаны иҟалаз акы шакәым.
Ахәбатәи. Аҽырбареи ахышьҭыхреи аԥсуа дшырзыҟоу.
Ауаҩы иуаҩра злоудыруа ихаҭа иаҳаҭыр дшазыҟоу алоуп. Аԥсуа ҟазшьала дуаҩыҽырбаҩуп. Уи идыруеит дзыԥсоу,
капанс имоу. Раԥхьа иргыланы идыруеит иара дшаԥсыуоу.
Убарҭ дрықәныҟәаноуп ихы шымҩаԥиго. Цәгьарак аҟаҵара данаахҭыгәлалак, «Ҳаи, абааԥс, уаԥсыуами, иухьзеи?!»
рҳәар, дџыџӡа дааннакылон. Убри дықәныҟәаноуп аԥсуа
ихы шымҩаԥигоз. Аҭакԥхықәра змоу зҵаарак иаԥхьа иаацәырҵыр, иара излаихәаша акәымкәа, ауаа исзырҳәарызеишь ҳәа дхәыцноуп ихы шымҩаԥигоз, ус дыҟан иҭаацәара ус аҿы, игәылараҿы, иҩызцәа рҿгьы. Ус ихәыцуа ауаҩы
дымҩахҟьаӡомызт, иԥсуара амҩа иаша дықәнаҵон, ажәлар
рҿы иаҳаҭыргьы ыҟан. Ҩыжәрак иахҟьаны, знык ԥхашьарак дақәшәар (ахаҵа дызқәымшәара иҟоузеи!), уи иара изы
игәҽанҵаган, ажәларгьы ианарыжьуан. Уи инаркны иҷыданы ихы дацклаԥшуа далагон. Ус акәымкәа, еиҭах-еиҭах ус
ихьуа далагар, нас иаҳаҭыр каҳауан. Уи хьымӡӷын! Ижәла
азгьы дхьымӡӷын, иԥсы аҵкыс дзымиааит рҳәон. Иреицәаз
хьымӡӷын амаҷсаҷ аҿы инапхы цәгьазар. Усҟан акгьы ианарыжьуамызт, уи дамыӷаны инхалон. Убри аҟнытә, аԥсуа еснагь агәҽанызаара иман, ауаа исзырҳәарызеи ҳәа дхәыцуан,
дацәшәон ахьымӡӷ. Ахьымӡӷ игар, ихшара рахьгьы ииасуан,
уи бӷаԥҵәагахон дара рзы. Абасала, ахьӡи-ахьымӡӷи аԥсуа игәиҽанырҵон ихымҩаԥгашьаҿы, иланааӡон аҟазшьа
бзиа, ахацклаԥшра, ахышьҭыхра, дацәнахьчон ацәыхцәыфара. Амыцхә аҽырбара, дызлаҟам далаҟоушәа аҽырдура
– патударан, ҽхарззаларан. Икапан гәаҭаны, иҭыԥ дырны
ахымҩаԥгара – убри акәын аԥсуа ҟазшьас имаз. Уи аамсҭашәаран, нхаҩык иааиаҭәоумшьартә иҟәышыз хымҩаԥ-

499

гашьан. Ахышьҭыхреи аҽырбареи ахатә ҷыдара рыман
аԥҳәызба, ма аԥҳәыс лхымҩаԥгашьаҿы, избанзар, ахьӡи
ахьымӡӷи рҿы ахаҵа ианарыжьуаз аԥҳәыс иланарыжьуамызт, ахаҵа аԥҳәыс лҿы иԥсыҽразы алаф анихырҳәаауаз
ыҟан, аха уи аҩыза аԥсыҽра аԥҳәыс лзы ихьымӡӷын, иагьланарыжьуамызт. Ари аҟазшьа – аԥсуа иҟазшьа – иахьа
аӡра иаҿуп. Уи анаҳцәыӡ, Нарҭаа рҟазшьа ҳцәыӡит ауп иаанаго. Аха ҳазхәыцпи уи ахьынтәиаауа: цивилизациа дук
ишахылҿиааз хымԥада иубартә иҟоуп.
Афбатәи. Асасдкылара, ачеиџьыка, урҭ рымҩаԥгара.
Асовет мчра ашықәсқәа рзы ажәларқәа рыԥсҭазаара
аиӷьхареи, урҭ реиҭанеиааиреи ирыбзоураны, ачеиџьыкеи
асасдкылареи зегьы ирзеиԥшны иҟалеит. Даҽакала иаҳҳәозар, анкьа измамызгьы ргәылацәа ирҿырҵааит. 1920 ш.
амҳаџьырқәа рхылҵшьҭра апрофессор Быҭәба Мысҭафа
Кавказ дахыкәшаны Аԥсныҟа дшаауаз, Егры нырцә данааи,
иқәхәлеит. Ари дҵарауаҩын, ныҟәаҩын, официал уаҩын, ус
шакәызгьы, ауха дыздызкылоз уаҩ димоукәа, апаранхьча
иқьалаҿы арымӡ дықәианы иршар акәхеит. Усҟан агырқәа
ирымаӡамызт асадкылара аҵас. Аҵыхәтәан асасдкылареи ачеиџьыкеи аԥсуаа ианырҿырҵаа, жәытәнатә ирымаз
ҵаск еиԥш, ҳаргьы иҳаԥырго иалагеит. Аха сара зыӡбахә
сымоу аҭоурыхи атрадициеи роуп. Ирацәоуп урҭ ҳгәылацәа иаҳҿырҵааз, аха урҭ адәахьтәи аформа акәын, аҵакы
ахьынтәиаауаз, уи зырҿиаз ажәлар реиԥш, рхы-ргәаҿынӡа
инеины изазхәыцӡомызт, избанзар, уи аҵас дара рҟазшьа
акәӡам изырҿиаз. Ишыбзиаз анырба иргеит иалаҽырбарц.
Аԥсуараҿы асас икульт ыҟан, шьаҭас иамазгьы ламысын. Иагьа иӷарзаргьы, ҩнаҭацыԥхьаӡа асас иԥылара иазхиан: иҟан асасааирҭа (ари атермингьы машәыршәа иҟамлаӡеит), ирзымдыруаз асас ихьӡала афатә-ажәтә ҵәахын.
Уигьы акәым, ахеиқәырхаразы дисасыргьы ауан. Абраҟа
акәын аԥсуа иҟазшьа ахьааԥшуаз: иаӷа иакәзаргьы, данисас, уажәшьҭа уи дыхьчан, избанзар, дсасын! Аԥсуа исасдкылара аазырԥшуа акакәны иҟоуп ажәлар рҳәамҭахьтә
иааганы Миха Лакрба ииҩыз ажәабжь «Асас». Аҭоурых
факт аагозар, ажәаатәи ашәышықәса анҵәамҭазы Аԥсны

500

аҳ дисасуеит Ҭырқәтәыла ачарҳәара ҟаҵаны иааз ԥашьак.
Ари аус убасҟак аҽаруадаҩит, асулҭан ир адҵа риҭан, Аԥсны аҳ иабашьырц Ԥуҭнӡа иааскьеит, Қьелышьбеигьы 25
нызқьҩык ар аҳәааҿы иргылеит. Аҵыхәтәан аибашьра ду
шахылҿиаауаз збаз асулҭан ир шьҭахьла игеит, аха иалшон аибашьра ӷәӷәа ахылҿиааргьы. Араҟа Аԥсны аҳ аҭырқәа ԥашьа иакәӡам иихьчоз, аԥсуа сасдкылароуп. Аимак
анроугьы уи ауп ииҳәаз: сара сыжәлар рҵас сзеилагом,
иҳәеит. Уи арыцҳара иақәшәаз ихьчара иазкын. Абжьааԥны
«Асас быжь-насыԥк ицуп» рҳәон, уи ала асас икульт ҟарҵон
ажәлар рҿы.
Асасдкылара арҭ аҩформакгьы инарҵауланы хрызхәыцыр, ицоит наҟ ижәытәӡатәиу аҭоурых ахь, изхылҿиаазгьы
культура дууп.
Абыжьбатәи. Ахаҵгылареи аихаҵгылареи.
Ауаҩы ауаҩы дихаҵгылоит, мамзаргьы ауаҩи ауаҩи еихаҵгылоит. Ари акультура ашкол аҿы иддырҵоит, ар рҿы
ар рлеишәа иаҵанакуеит, уи ҟазымҵазгьы лахь ирҭауеит. Ус иҟоуп адунеи аҿы иахьабалак. Даҽакала иаҳҳәозар,
ахаҵгылара ажәларқәа зегьы ирзеиԥшу етикатә культуроуп, аха иҟоуп аихаҵгыларагьы – уи зынӡа даҽа ҵакуп
иамоу. Абасала, еихшаны ҳахәаԥшуазар, хыхь зыӡбахә сымаз ахаҵгылароуп иаанаго: аҵаҩы арҵаҩы дихаҵгылоит,
асолдаҭ афицар дихаҵгылоит, амаҵуҩы ачынуаҩ дихаҵгылоит. Даҽакала иаҳҳәозар, ганкахьалоуп араҟа ахаҵгылара шыҟоу, насгьы иҳәатәуп уи шәҟәыла-быӷьшәыла
ишыддырҵо. Уи ахьыддырҵо иавнагазгьы ахаҵгылара
закәу изымдыруа даанхоит. Аԥсуаа ҳҟны ари акультура
зынӡа даҽакалоуп ишыҟоу. Араҟа аихаҵгылароуп иҟоу.
Уи иаанаго: аиҵбы аиҳабы дшихаҵгыло еиԥш, аиҳабгьы
аиҵбы дихаҵгылоит. Уи жәлары зегьы ирҵасуп, уи ршьа
иалоуп, ус ҟаҵатәуп ҳәа аӡәгьы идырҵаӡом. Анкьа, анхаҩы Аԥсны аҳ, дшихаҵгылоз еиԥш, Аԥсны аҳгьы анхаҩы
дихаҵгылон. Аԥсуа иҟазшьа иузаҟәымҭхо иадҳәалоу ари
акультура аҵарауаа дуқәа иџьаршьауеижьҭеи крааҵуеит.
Аиеи, иџьаршьауеит аҟароуп – ус ажәала, аха ҵарадыррала
инарҵауланы, уи зхылҿиааз ацивилизациа атәы макьана

501

аӡәгьы имҳәацт. Атәымуаа ирзаауазеи, ҳара ҳҵарадырра ыҟоуп, ҳкультура ыҟоуп, аҵарауаа ҳамоуп, аха урҭгьы
макьана иҭырымҵаацт. Ҳаԥсыуаами, аԥсуа хӡырымгара
ҳԥырхагахазар акәхап!..
Аабатәи. Ахьӡи ахьымӡӷи.
Ахьӡ, ахьымӡӷ – ари Аԥсуара иагәҭылсоу, Аԥсуара еибаркны измоу милаҭ ҟазшьоуп. «Аԥсуа иажәа ажәоуп, ииҳәаз
ҳәоуп» рҳәон аиҩызараҿы. Уи ажәаԥҟа зхылҿиаазгьы убри
ахьӡи ахьымӡӷи роуп.
Абри апринцип еилазгаз иаҳаҭыр лаҟәуан. «Уи ииҳәаз
ашәхымс иузахыгом», – рҳәон. Уи иаанагоз зыгәра гам
уаҩуп акәын. Аԥсуа изы уи дамыӷан: суаҩуп ҳәа дыҟоуп,
арахь игәра гам!
Ахьӡи ахьымӡӷи ӷәӷәан аԥҳәыси ахаҵеи реизыҟазаашьаҿы. Аԥсуаа рҿы аԥҳәыс лкульт ыҟан. Ахаҵа, иагьа
иаҳаҭыр ыҟазаргьы, аԥҳәыс лҿы ԥсыҽрак ихьыр, ианарыжьуамызт, «длыхнаҳәааит!» рҳәон, ихьымӡӷны иххалон
ицәаԥҽыгоу ажәа. Уи аҩыза ижьрацәараҿы ихьыр – маҳагьаран, усҟан дрымшьыкәа дынхаргьы, ԥсык диҩызан иԥсы
ахьынӡаҭоу. Аӡәы дааизгәааргьы, «уара амаҳагьа!» ҳәа
иаҽԥниҳәон. Ари азҵаараҿы Аԥсуа ицивилизациа иааџьоушьартә моральла ицқьан.
Ацәгьеи абзиеи рырҽеираҿы иӷәӷәан ахьӡи ахьымӡӷи
аҳабла зегьы рзы. Ԥсразаргьы чаразаргьы ус акәын ишыҟаз.
Аԥшәмацәа ирыгхаз акакәзар, ихьымӡӷын аижәлантәқәа
зегь рзгьы. «Ахьымӡӷ ргеит!» рҳәон. Аригьы Аԥсуара иарҿиаз ижәытәӡатәиу милаҭ ҟазшьоуп.
Аԥсуара афеномен аилкааразы иуҳәаша рацәоуп, аха
араҟа аа-пунктк сзыхцәажәазгьы агәра ҳдыргоит аԥсуа
игәаӷь, аԥсуа ишьа, Аԥсуара ахаҭа зхылҿиааз даараӡа-даара ишцивилизациа дууз. Уи ацивилизациа анҿиауаз аԥсуааи адыгацәеи зхылҵыз жәларыкны ианыҟаз ауп. Урҭи ҳареи иаҳзеиԥшуп Нарҭаа репосгьы, адольмен культурагьы.
Ҵабыргуп, Нарҭаа репос анаҩстәи аҿиараҿы оригиналра
аҿынӡа хаз-хазы иҿиеит, иагьҭышәынтәалеит хазы-хазы иҟоу епосқәаны. Аха урҭ зхылҿиааз акоуп, изгәылиааз
культурак ауп, излеиԥшугьы рацәоуп.

502

Абасала, ԥшьба-хәба нызқь шықәса уажәаԥхьа аԥсуааи адыгақәеи зхылҵыз ахылҵшьҭра ихацдыркит, иагьдырҿиеит ацивилизациа ду. Уи ус шакәу шьақәдырӷәӷәоит ҳҵарауаа аӡәырҩы. Азқьышықәсақәа рҭоурых мҩаҿы
акы рцәыӡит, акы ацырҵеит, иҟан аибашьрақәеи ақәеибахрақәеи – урҭ зегьы дырхәашон, аха еиқәхон ажәлар,
иҟан урҭ ргәаӷь, аус ауан урҭ ршьа, абасала рдоуҳатә культура урҭ аиҭарҿиара амҩа иқәнаҵон. Абырзен культура дуӡӡа
ԥыххаа иқәызҵаз культурала еиҵахаз аҭырқәа сельџьукцәеи акачевникцәеи роуп. Аԥсуааи адыгацәеи зхылҵызгьы убри аҭоурых ӡыблара ишалаз ҳашьхақәа еиҩыршеит,
аҵыхәтәан ихырҵәагаз амҳаџьыррагьы рзыҟалеит, аха
ргәаӷь шыргәаӷьыз, ршьа шыршьаз иаанхеит рыԥсадгьыл аҿгьы, уи анҭыҵгьы. Даҽакала иаҳҳәозар, Аԥсуарагьы Адыгарагьы еиқәдырхеит – урҭ зхылҵыз акультура
убасҟак иӷәӷәан. Амилаҭ рҭеиҭыԥш шьала ишыҟоу еиԥш,
урҭ рбаҩхатәрагьы ршьа иалоуп, шьҭрала иҟоуп. Аԥсуара
акәзар, инарҭбаау аҵакала ҳазнеиуазар, ажәлар реибаркыроуп, рҟазшьоуп, реизыҟазаашьоуп шьаҭас иамоу. Аԥсуа
икультурагьы ицивилизациагьы зхылҿиааз, мчысгьы иамоу агара ицгарҵуа убри иҟазшьоуп.
Хыхь инеиқәыԥхьаӡаны иҳәоу ҳанрызхәыцлак, агәра
аагоит Аԥсуара зхылҿиааз даараӡа-даара идууз шцивилизациаз. Уи аԥсуааи адыгақәеи зхылҵыз, ишьагәыҭыз
хылҵшьҭран, жәларын. Уи ус шакәу аҵарауаа ирдыруеижьҭеи крааҵуеит, аха хыхь ишысҳәахьоу еиԥш, аидеологиа рԥырхаган аиаша иаартны аҳәара. Ҵыхәаԥҵәара
змамыз аибашьрақәеи амҳаџьыррақәеи урҭ ирхылҿиаауа
агәаҟҵәаҟрақәеи абылра-ццышәреи ирылганы, аибашьцәа
рбираҟ еиԥш, Аԥсуара еиқәырханы ҳабацәеи урҭ рабацәеи
иаҳзааргеит иахьанӡа. Аибашьра амца иалыргаз абираҟ
хҭыԥкгьы анылоит, ихыбла-ҿыблаангьы иҟалоит, аха аус
злоу ахаҭа еиқәырхоуп. Аибашьраҿы архәҭа рбираҟ анеиқәха, еиқәхоит архәҭагьы, мап анакәха, еиқәхашьа амаӡам,
аиааира ргаӡаргьы: зыԥсы еиқәхаз аибашьцәа ԥсаҟьаны
егьырҭ архәҭақәа ирыларҵоит, урҭ уаҟа иагьрылаӡҩоит. Ус
иҟоуп ар рзакәан. Аԥсуарагьы убри аҩыза аԥышәара иҭагы-

503

лан, ажәлар ргәаҟрақәа зегьы заахоз иара акәын, уи ӷәӷәалагьы ианыԥшит, аха ахаҭа еиқәхеит, еиқәхеит уи зыхьӡ
аху, избираҟу ажәларгьы. Уи зыбзоуроу урҭ рыӷәӷәароуп,
ракзаароуп.
Иахьа ҳажәлар рышәҟәҩырагьы ыҟоуп, рҵарадыррагьы
ыҟоуп. Зегьы ирыцку – ҳажәлар ирымоуп рхатәы ҳәынҭқарра – Аԥсуа ҳәынҭқарра. Аԥсны аԥсуа бызшәа ҳәынҭқарра
бызшәоуп. Ҳажәлар Аԥсуара зладырҿиаз аԥсуа бызшәалоуп. Аха иахьа ҳажәлар идырҿиаз Аԥсуара, еиҭасҳәахуеит, ҵарадыррала иҭҵаамкәа иҟоуп. Иҭҵаам аиқәырхара
шәарҭоуп. Ҳара иахьа XXI ашәышықәса ҳанҭало зҵаара хаданы ҳҿаԥхьа иқәгылозароуп ҳбызшәагьы уи иарҿиаз Аԥсуарагьы реиқәырхара.
Еиҭах уи еиқәзырхараны иҟоу ажәлар роуп. Уи азы
иқәԥалатәуп. Ажәлар ахьынзақәԥауоуп ианжәлару. Русқәа
зегьы ӡбоушәа, проблема рымамшәа ргәы иабаны рҽанеиурыжьлак – ишәарҭоуп. Иахьа убри аҩыза аҭагылазаашьа
ыҟаны избоит. Жәытәнатә аахыс Аԥсуара зыхьчоз, иагьныҟәызгоз, уи ахьӡгьы ахьымӡӷгьы здыз ахацәа ракәын.
Иаԥшәымацәаны рҭыԥ аҿы игылан, хаҵаҵас Аԥсуарагьы
рыхьчон. Аҳәса ракәзар, урҭ ҩныҳәсақәан, рхацәа ирҳәоз
акәын иҟарҵоз. Усҟан «ахаҵеи абнеи, аҧҳәыси аҩни» анырҳәоз акәын. Аҭаацәа рхада ахаҵа иакәын. Асовет аамҭазы «мап, ахацәеи аҳәсеи зинла еиҟароуп» рҳәеит. Уигьы
акәым, ахаҵа иқәырҵаз аплан аԥҳәысгьы илықәырҵеит.
Абасала, аԥҳәыс, лыҩнусқәа ааныжьны, лхаҵа дивагыланы лҿыналхар акәхеит. Нас аҵарагьы лҵеит, амаҵурагьы
дахагылеит. «Ус акәым, ухаҵкы!» ҳәа лхаҵа, днаиқәымчуа
аҿынӡа «дхалеит». Уи аурыс ҳәсақәа ирҿырҵааз ҟазшьоуп, аха уи уажәшьҭа, Урыстәылан еиԥш, ҳара ҳҟынгьы
аҽарӷәӷәеит. Уажәы ацәгьеи абзиеи рырҽеираҿы ҳҵасқәа
раҭәарымшьо, урҭ инарыханы, ҳгәылацәа рҵасқәа иаарыхауа иалагеит.
Уи атенденциа ишалагаз абас ауп.
Асовет аамҭазы, аныхаԥааҩ иеиԥш, гәыкала Аԥсуара амаҵ зуаз ахацәа наҟ инарыхан, уи аныҟәгараҿы
рымч-рылшара дырԥсыҽит. Урҭ ирышьҭанеиуаз анахь-

504

гьы-арахьгьы иҟамыз «аамҭа ҿыц» ауп изааӡаз. Урҭ шьоук
ҿҟьаса амаҵурақәа ирышьҭалт, «тәыми ҩнатәи еихҭынҵо»,
даҽаџьоукых ибжьахәаахәҭцәан. Аҵыхәтәантәиқәа иахьа
ибизнесменцәоуп, амал ауп рхы иҭагьежьуа. Амал иарлашәыз иԥсадгьылгьы еимиҵәоит! Абасала, иахьа Аԥсуара
ныҟәызгараны иҟаз ахацәа акариереи, амали, ақьафуреи
рахь ианиас, иԥшьоу ари аус аҳәсақәа рнапаҿы иҟалеит,
уи иацу аҭакԥхықәра еилкааны ишрымамгьы. Издыруада
рымч ақәхар! Аха зны ҳхы ҳазҵаап: иацтәи аҩнԥҳәыс иахьа
ҳәынҭқарс дҟоуҵар, иалахьынҵахозеи уи аҳәынҭқарра?
Аԥҳәыс лҭагылазаашьа зеиԥшраз ала, ахаҵа иҭыԥ аанкыланы Аԥсуара ныҟәылгартә лыхдырра ҳаракымызт, уи дазыҟаҵам иахьагьы, ус еиԥш атрадициа ыҟамызт ҳажәлар
рҿы. Ҵабыргуп, жәытәгьы-ҿатәгьы иналак-аалакны зыхьӡ
рҳәоз аҳәса ыҟан, урҭ ыҟоуп иахьагьы, аха атрадициа традициоуп, аҟазшьа ҟазшьоуп. Аԥсуа ԥҳәыс дыҩнԥҳәысын,
уи лыхдырра ажәлари Аԥсадгьыли рлахьынҵа аӡбара иазыҟаҵам. Зыхшара зхатәы бызшәа рызмырҵо ҳажәлар
рлахьынҵа хьаас илымоума! Уи аҭаацәара рҿы аԥшәмара
анылк, Аԥсуара ҳәа акгьы зыҟалаӡом уи аҩнаҭаҿы. Убас
иҟоу роуп амал рымоуп ҳәа иҳаланагалаз аҟьалаԥалақәа
зыԥҳацәа рызҭоз. Урҭ иахьа рыԥҳацәа рлахьынҵа рыздырӡом, ҳаӷацәа ргенофонд аздырҳауеит. Араҟа хырқьиара
аҭахӡам: ан дақәшаҳаҭымкәа аԥҳа аҩнра дцаӡом. Ус иҟан, ус
иҟоуп иахьагьы. Уи аӡәгьы мап ацәимкааит! Иахьа иазхәыцуа маҷхеит Аԥсуара аныҟам ҳаргьы ҳшыҟамло. Аамҭа знапаҿы иҟаз аидеологиа ааха ӷәӷәа анаҭеит аԥсуа ҭаацәара.
Аха ус сҳәеит ҳәа, амшын дугьы ахала аҽарыцқьоит:
ҳажәлар рҭашыҩкра иалҵны, рҭагылазаашьа аҵабырг еилыркаароуп, нас ауп ианрылшо ахаҵеи аԥҳәыси «рмаҵуратә» ҭыԥқәа реилыргара. Уи ада ԥсыхәа ыҟаӡам, ҳшьара ҳақәланы ҳҭышәынтәаларц азы. Убасҟан ауп ҳажәлар
рҿаԥхьа ҳуалԥшьа анынагӡо.
Ацивилизациа акәзар, ицәаԥҽыгоу аҵакала акәымкәа,
Аԥсуара иарҿиаз акультура аҵакалоуп ишеилкаатәу, аҿаргьы шааӡалатәу.
2000 ш.

505

ЕИУЕИԤШЫМ АСТАТИАҚӘА
АԤСУАРЕИ АЧЕИЏЬЫКЕИ
Асасдкылареи ачеиџьыкеи еидҳәалоуп, аха Аԥсуара ачеиџьыка(ачаӷьа) ишазыҟоу иалкаан уахәаԥшуазар, уи ахатә
ҷыдара амоуп. Ачаӷьа, ан лкыкахш еиԥш, иԥшьоу акакәны
иазыҟан аԥсуаа, избанзар, уигьы егьигьы рыла акәын ишалагоз аԥсҭазаара. Мамзаргьы ачаӷьа ԥсҭазааран! Убри аҟнытә, ачаӷьа акрыфара ма зхарафара мацарамызт изызкыз,
иҵегьы инарҭбааны, инарҵауланы акәын ишахәаԥшуаз. Уи
ахь ииасыз, мгәала ихәыцуа аӡә иакәны дрыԥхьаӡон: «Уи
зхарафак иоуп!» рҳәон. Имгәада хәыцырҭа имаӡам!» рҳәон.
Ажәлар рҿы еснагь ҳаҭырқәҵарыла иахцәажәон ачаӷъа:
«Ачаӷьа уаӷрагылар ҵасым» рҳәон; «Ачаӷьа уаӷрагылар
иҳәҳәоит» рҳәон.
«Дадуи Аԥсуареи» аҟәша аҿы исҳәахьеит, уажәы
еиҭасҳәоит ачаӷьа иахҳәаау ажәлар рҳәамҭак.
Аԥааимбарцәа аргама ианныҟәоз акәын, иҳәеит. Ҽнак
аԥааимбар дҽыжәланы дышнеиуаз ҩнаҭак аҿы аҳәҳәабжь
иаҳаит. Иҽы аӷәра даахан, ашырҳәа агәара дынҭаххит. Бзиала уаабеит ҳәа иааиԥылаз аԥшәмацәа дразҵааит иҟалазеи, шәзықәшәазеи ҳәа.
– Асаби амца дақәшәан, аха дшәарҭам, – рҳәеит аԥшәмацәа.
– Асаби уҳәама, уи акәзар егьаурым, ачаӷьа амца
иақәшәаз џьысшьан! – иҳәан, днахынҳәны ашҭа дынҭыҵны дцеит. Аԥшәмацәа ираҳаз џьаршьеит, аха урҭ иабардыруаз уи дызусҭаз!
Еиҳа игәыҿкаагоу асабии ачаӷьеи еидкыланы баша
ирымҳәаӡеит ажәлар.
Ныхак еиԥш аԥсуаа ачеџьыка ианықәуан.
«Абри ачеиџьыка аныс уаҳа шызымжәуа!» ҳәаны асас
аишәа данахыҵлак, аԥшәма уи иаанкылараҿы дымчыдан.
«Ҳаи, абааԥс, иухьзеи, ачеиџьыкаҵәҟьа уанымқәыр
акәын!» – игәы иалырсны иаҽԥниҳәон. Аха аԥшәма, аче-

506

иџьыка иаҵанакуаз ззеилымкаауаз аӡәы иакәны, димышьҭыр, асас иқәра еилеимгарц, ҿыц инапы ӡәӡәаны
акәын аишәа дшахатәоз.
Ажәлар рҿы аныҳәаԥхьӡы шыҟаз еиԥш, ашәиԥхьӡгьы ыҟан. «Ачеиџьыка алахь уоуааит!» – рҳәон уи аҳаҭыр
лаирҟәызар, пату изақәымҵазар. «Аныха алахь уоуааит!»
рҳәозар еиԥш.
Ачаӷьа, ачеиџьыка, асасдкылара еимадан Аԥсуараҿы.
Уаӷа учеиџьыка анифа нахыс дуаӷаӡам зырҳәозгьы убриазоуп. «Уаӷа чысла дырча!» рҳәон. Ачеиџьыка зегьы ирзеиԥшуп, уаӷагьы ивумган ауп иаанаго.
Ишдыру еиԥш, Аԥсны ахада, хашҭра зқәым ажәлар рҵеи
лаша Нестор Лакоба, 1936 шықәса, декабр анҵәамҭазы
Қарҭ еизарак аҿы дахьнеиз, Қырҭтәыла ахада Бериа иҩныҟа сасра днеиԥхьеит. Ачеиџьыка издырхиаз хәшәыркны
рысас имҵарҵеит. Убри анапхара иахҟьаны асас сааҭқәак
рышьҭахь асасааирҭаҿы иԥсҭазаара далҵуеит. Ачеиџьыкеи
асадкылареи рҿаԥхьа уи маҳагьаран. Нестор иҭахара жәлары зегьы иргәырҩаны иҟалеит, ҩыџьа-хҩы ахьааидтәалоз
уи акәын излацәажәоз. Исгәалашәоит, ҽнак ҩыџьа абыргцәа ҳҭан, саб иқәлацәаз ракәын, иаацәырыргеит уи ахҭыс.
Аха уажәы Нестор иҭархара агәырҩа ирнаҭаз акәмызт излацәажәоз – уи иҭархашьа акәын. «Рчеиџьыка хәшәыркны
рысас ишԥаимҵарҵоз?! – еизҵаауан, ҟалашьа змамыз
шԥаҟалеи аанарго. – Нас, уажәшьҭа урҭ рчеиџьыка ҳфо ҳаргьы?!»
Убасҟан ауп сара иансаҳаз асаби амца иақәшәаз изку
аҳәамҭагьы.
Сара усҟан схәыҷын, ахәыҷы игәынкылара бзиоуп, саргьы игәныскылон аҟароуп, иаҵанакуаз усҟан иабаздыруаз!
Иахьа урҭқәа санрызхәыцуа, зыбжьы ныҵакны игәжәажәо
еицәажәоз абыргцәа сыбла иаахгылоит. Аԥсуара иалааӡаз
даҽакалагьы хәыцшьа рымамызт. Урҭ рхаҭа ԥааимбарцәан,
иԥшьаз уаан. Урҭ абыргцәа иџьаршьоз аполитика акәмызт,
аиӷара зыбжьалаз ҩыџьа ауаагьы ракәмызт, урҭ иџьаршьон
рчеиџьыка хәшәыркны рысас иҭан, иԥшьоу аҵас ахьеиларгаз. Насгьы уи ҩ-гәнаҳаракны иахәаԥшуан Анцәа ду

507

иҿаԥхьа: ачаӷьа ахәшәркреи асас инаԥхареи! Ари агәнаҳара ҭаацәак рҿы иҟалеит ҳәа акәымкәа, ажәлар зегьы рахь
ииаганы акәын ишырҳәоз, ауаатәыҩса рҿаԥхьа ачеиџьыка
рхәымгеит, ачарҳәара руит ҳәа иԥхьаӡаны. «Нас, уажәшьҭа
урҭ рчеиџьыка ҳфо ҳара?!» – ҳәа ихьааганы изырҳәозгьы
убриазоуп. Рыгәра аагом ҳәа акәмызт, ачеиџьыка рхәымгеит, ачеиџьыка рнаԥхеит ҳәа акәын. Амаҳагьа ичеиџьыка
шырымфо еиԥш!
Урҭ аԥсыуа ҵасла ихәыцуан, ус иҟаз џьыршьон ажәларқәа
зегьы рҿы, избанзар, ан лкыкахши ачаӷьеи ирмааӡаз дызусҭада, убри алогикала акәын ауаатәыҩса ирзеиԥшу аҵас
еиларгеит ҳәа изырыԥхьаӡоз. Убриазоуп жәларык ахара зрыдырҵозгьы. Уи ашьҭахь, аамҭа анааҳәгьы, ақырҭуа
жәлар рыхьӡала уи ахәымгара аӡәгьы акгьы ахимҳәааӡеит.
Аԥсуаа уи милаҭ хьымӡӷны иахәаԥшуеит, дара ақырҭуа интеллигенциа шахәаԥшуа сыздыруам аха.
Уажәы урҭқәа санрызхәыцуа, уигьы Аԥсуара иарҿиаз
акакәны исыԥхьаӡоит. Уи убасҟак иԥсабаратәу, убасҟак иуаҩытәыҩсатәу ҟазшьоуп, адунеи ажәларқәа ирзеиԥшу ҵаск
еиԥш абыргцәа ахьахәаԥшуаз аӡәы иџьеишьап ҳәа сыҟам:
урҭ еиламырцҳаӡакәа ибзиаҵәҟьаны ирдыруан амилаҭ
ҵасгьы, ауаатәыҩса ирзеиԥшу, иԥшьоу аусгьы...
Аҟьалаԥалақәа иҳалаҳаз ирыхҟьаны, иахьа ҳчеиџьыка
аҳаҭыр кыр илаҟәызаргьы, уи акульт иахьагьы ажәлар рҿы
ишыҟац иҟоуп. Уи ус шакәу шьақәзырӷәӷәо ҩ-ҿырԥшык аазгарц сҭахуп. Заа исҳәоит: исҭахы-исҭахым уигьы Аԥсуара
инҭыҵны, ҳгәылацәа рҟазшьагьы ҳзырбо акакәны иҟоуп.
Аџьынџьтәылатә еибашьра иалагаанӡа Аҟәатәи аҳаиртә
баӷәазаҿы аус еицыруан аԥсуааи ақырҭқәеи, егьырҭ амилаҭгьы. Урҭ рахьтә дыҟан Маисураӡе зыжәлаз аӡәы. Аԥсуаа
рахьтә иҟан Аҭаратәи арԥарцәагьы. Урҭ сабшалеи мҽышалеи
ақыҭахь ианаауаз, Маисураӡе дназлаз рҩызцәагьы нарԥхьалон. Асасцәа ишрықәнагоз еиԥш аԥшәмацәа аишәачара рыздырхиауан, рхаҵкы камыршәуа рымаҵ руан, аԥсуаҵасла
ҳаҭыр рықәырҵон. Иагьараан ақырҭқәеи аԥсуааи «реиҩызареи рыиашьареи» ирызкны аҵәцақәа шьҭырххьан. Игәырԥшаагаз урҭ аныҳәаҿақәа алаӷырӡ ахь ианиаслозгьы ыҟан.

508

Ҳәара аҭахума, рқьафқәа аныҟарҵалак акәын ус рыгәқәа
аныԥшаауаз. Ус иалагеит аибашьра: еиҩнашеит уажәраанӡа
«eиҿыгәҳәааны» иҟаз аиҩызцәагьы. Аҭараа лассы-лассы
ирҭаалоз рысас Маисураӡе дабаҟахыз, иашьцәа ампыҵахалаҩцәа рахь диасын, изанааҭ ихы иархәаны, аибашьыга
вертолиот дақәтәеит. Дақәтәеит дҳабашьырц. Ҳаирла иеибашьуа рзы акраҵанакуеит дахьеибашьуа аҭыԥ адырра. Маисураӡе иакәзар, Аҭара дааӡазшәа, ибзианы идыруан: уи ари
ақыҭа дналс-аалсны ибахьан-иаҳахьан. Убри ихы иархәаны
уажәы, ԥаса еиԥш акәымкәа, џьаԥҳаныла деиқәԥах лассы-лассы Аҭараа «дырҭаауа» далагеит. Еиҳараӡак цәҟьарас
иман ибзианы иидыруаз агәараҭақәа. Урҭ хыхьынтә ибзианы ибарҭан, агәарԥныҳәа ԥаҭхьла иахьижәлоз анхацәа
рынхарҭа ԥшӡақәа ракәын дара. Изанааҭ ҿыцгьы ирласны
иҵеит: иахьнақәикыз иццышәитәуан. Уи иара амҵәыжәҩа
инаҭон, ихылԥа аҵыс ҭаҳәуа дхынҳәны дцалон. Аха, апоет
ишиҳәаз еиԥш, аԥсуа ичеиџьыка длаӷрагыланы акькьаҳәа
дшәаҳәо дымцацт аӡәгьы!..
Ҽнак Маисураӡе Аҭараа еиҭах «сасра» данырҭаа, ацыԥхь
хыддыло «ԥаҭхьк» аҳауаҿы инеиԥыргалан, даманы хланҵы
илеит... Аҳақ уҳәеит ҳәа!
Даҽа хҭыск. Ҽнак Кәтолтәи аибашьцәа еилыркааит аӷа
иштаб ахьыҟаз, иагьырыӡбеит уи аухаҵәҟьа аҭыԥ иқәырҵарц. Агранат аршәга иазҟазаз Вова Ҵнариа дназлаз
гәыԥҩык аибашьцәа ирыдырҵеит уи аус анагӡара. Вова
хьыӡшьаран «Дед» ҳәа иарҳәон, уи иԥацәа аҩыџьагьы еибашьуан, руаӡәы Махно ҳәа хьыӡшьарас иман. Ажәакала,
иԥышәаз еибашьцәан. Уи аоперациа амҩаԥгараҿы усгьы
Вова иакәын изықәгәыӷуаз, аҵх агәы ааиҩнашон еиԥш, аибашьцәа надгылеит аӷа иштаб зыҩназ аҩны.
– Аброуп иахьыҟоу аштаб, иқәыблаа рыҩнгьы, даргьы!
– адҵа ҟаиҵеит реиҳабы. Вова дшанханы днаԥшы-ааԥшын:
– Ҟоҳ! – иҳәазаап иара. Ари аҩны сзеихсуам, араҟа ачеиџьыка сфахьеит! – иҳәазаап иара.
Аибашьцәа шьханԥсыланы иаанхеит, ирҳәо рҿамшәо.
Аӡәгьы игәаӷьны изымҳәеит: «Иабатәи чеиџьыкоу, аӷа
даӷоуп, дықәхтәуп!»

509

Абасала, аԥсуа изы еснагь иԥшьан ачеиџьыка: қьаф уа
аишәачара данахатәазгьы, иабџьар харшалан aӷa даниҿагылазгьы. Убарҭқәа зегьы иахьанӡа еиқәханы иҟоуп, избанзар, уи Аԥсуа ишьа иалаз акәын, и-Аԥсуара акәын, уи иара
изы иԥшьоу усын. Ҳажәлар рменталитет узырбо ируакны
иҟоуп уи аҟазшьа.
Маи 25, 2001 ш.
ЗААМҬА ИАԤЫЗГОЗ АУАҨЫ
Мирод Гәажәба 1977 шықәса, ианвар 13
Аԥсныҟа иааишьҭыз ашәҟәы
Иахьа Аԥсны еицырдыруеит Мирод Гәажәба ихьӡ: шьоукы изааигәаны дырдыруан, шьоукы хараны, аҽашьоукых
ателеекран ала акәын дшырдыруаз. Сара раԥхьатәиқәа
сызлареиуоу ала, шәҟәыкгьы изыскхьеит, ажәабжьқәагьы.
Урҭ рҿы хықәкыс исымаз Мирод ихаҭара аҭҵаара акәын,
иҿыцны дысгәаласыршәарц, еиҭах-еиҭах сизхәыцырц,
насгьы наԥшыхықә дыздыруаз иҵегьы иааигәаны дыдсырдырырц. Уи сара исуалԥшьаны исыԥхьаӡоит, избанзар,
ауаҩы иҭынхоит иуси-иҳәыси, иҽырбагамыз иажәа ҟәыши, иҳақуп уи «гәарԥбжьарак ибжьамырхакәа», ауаа рҿы
анагара. Иныҳәара ҳкушәа, Мирод дҟәышын, дхаҵа бзиан, дпатриотын, иԥсадгьыл ихы ақәиҵеит ҳәа ихцәажәара
иазҳархар, иагьа ажәа ҟәыш изаҳҳәаргьы, иаҳҳәаз зегьы
аԥша иагоит, нас ҳара ҳашьҭахь избахә рҳәаргьы, ихаҭара
здырраны иҟада?! Мирод ус дәыԥсшәак зыхҳәааны уназвысуа уаҩымызт: уи ибиографиагьы ихаҭарагьы иреиӷьу
ҿырԥшыгоуп еиҵагыло аҿар рзы, еиҳараӡак зхәыҷратә
ԥсҭазаара маншәалам, аныда, ма абыда изызҳауа рзы.
Сара уи ауаҩ санизхәыцуа, Шамы Осман иеиԥш,
ҳәынҭқарратә хшыҩла ихәыцуаз анхацәа хатәрақәа аасгәалашәоит. Ҳара иҳаздыруам Шамы Осман дҭоурыхуаҩны
дҟазҵаз иажәахә, иаадыруа аҭоурых хҭыс ауп; 1866 шықәсазы Лыхнашҭа аԥсуа жәлар реизараҿы аурыс ҳәынҭқар

510

ихаҭарнак аполковник Кониар иҿаԥхьа дгыланы ф-сааҭк
аԥсуа жәлар рҿахәы шиҳәоз, хҩык аҭырџьманцәа ишеиҭаргоз. Иахьа уи иажәахә ақьаад ианҵаны иҳамазар, апрофессор Гьаргь Ӡизариа уи аҭоурых иазкны ииҩыз ашәҟәы
аҵкыс аинтерес аманы иҟалон.
Убас хатәрала ихәыцуаз дреиуан Миродгьы. Уи ус
шакәыз шаҳаҭра руеит имшынҵақәеи исалам шәҟәқәеи
аашьҭыхны ҳрыԥхьар. Аибашьраан ииҩуаз имшынҵақәа
ыӡгәышьеит – иара данҭаха урҭ ирышьҭадаз! Аха инханы
иҟоуп данҭакыз ииҩуаз имшынҵақәа, насгьы ирацәаны
еиқәхеит исалам шәҟәқәа. Убарҭ рҿоуп Мирод игәҭыхеи
ихәыцшьеи ахьудыруа. Аха урҭ макьана ицәыргам.
Жәытәгьы ҿатәгьы ҳажәлар рҿы иҟан, иҟоуп, Мирод иеиԥш анхацәа ҟәышқәа, аха Мирод дналкаан иӡбахә рҳәартә
дызлаҟаз, уи ашкол аҿы изымҵаз аҵара шәҟәыԥхьарыла
ихаирҭәаахьан, дагьынахысхьан. Убри иабзоураны иҩызцәа анхацәа дырхыҳәҳәаны хараӡа анаԥшра зылшоз уаҩын.
Уигьы акәым, игәыҵха ақьаад ианиҵартә акалам акра зылшоз, злогика ӷәӷәаз иакәын.
Мирод иҩызцәа ахатәрақәа дызларылукаауаз даҽакгьы
далаҟан: дуаҩы ҽырбаҩымызт, аха дзыԥсаз ихаҭа идыруан, убри аҟнытә ихы дацклаԥшуан, еиҳараӡак арыжәтә
ихы ацәихьчон – уи ихшыҩ еснагь ицқьан, иахьаҭахыз
шьахәлаҵәҟьа аҭамадарагьы мҩаԥигон, аха уигьы дыхнамхит.
Ирмариашәа исҳәеит арыжәтә ихы ацәихьчон ҳәа, аха
ҳазхәыцпи арыжәтә шаҟа ҳаԥсҭазаара иаԥырхагоу! Унеишь-уааишь ҳәа зарҳәо ауаа ҟәышқәа анкьа еиԥш иҟам
ҳәа ҳашшуеит, ҳазхәыцпи арыжәтә шаҟаҩы раҳаҭыр ланарҟәхьоу! Убарҭгьы дырхыҳәҳәон Мирод. Еиқәханы иҟоу
имшынҵа кьыԥхьзар, убасҟан ауп Мирод Аԥсни Аԥсуареи рзы имаз игәыҵхақәеи урҭ рылаԥшҳәаа шаҟа иҭбаази анаадыруа. Уи ихәыцра зегьы ҳажәлар рҭагылазаашьеи
уаҵәтәи рԥеиԥши ракәын изызкыз. Уи ус шакәу шаҳаҭра
ауеит аԥхьаҩ идаагало иҩымҭа. Уи 1977 шықәсазы ииҩыз
салам шәҟәуп. Аԥхьаҩ иџьеимшьарц залшом автор аепистолиартә жанр иалагӡаны ишьҭихуа апроблемақәа. Асалам

511

шәҟәаҿы акьыԥхь азы имцхәыз ҭыԥқәак ркьаҿуп. Убарҭ
ирҷыдахаз, аграмматикатә рҽеира алаҳамҵозар, шамахамзар, астилистикагьы еиқәырхоуп.
Никәала ҲАШЫГ
УА МШЫБЗИА!..
Даара иҭалассируп ари ауаҩытәыҩса иԥсҭазаара! Избанзар, акаҩҳәа ашәа ҳәо зырахә зманы ашьха иқәу ихаҟны
изаагом, ахәшәтәырҭаҟны ҵҩа змам ачымазцәа рыӷзбжьы
шыҩныҩуа. Аиашазы иҭалассируп, ус ауми?!
Ҳәара аҭахума, сара сыԥсҭазаарагьы аинтерес умоуп.
Сара хар сымам, сгәы бзиоуп. Абыржәы саԥхьон Аннет Видаль лҩымҭа Анри Барбиус изку ашәҟәы «Солдат мира»,
сааԥсан, инықәсҵеит. «Алашара» ианыз Амҷԥҳа лыстатиа
даара исгәаԥхеит... Ҳажәлақәа срызхәыцуеит: иаҳҳәап,
абыржәы апаспорт ҿыцқәа анроуа ҳажәлақәа риашаны
ашәҟәы рҭаҩра. Амҷба, Делба... ажәакала, «ба» ҳәа инҵәо ус
иааныжьны, Ҳашыг, Бебиа, Ебжьноу, Ҳалуашь – Ҳашыг-иԥа,
Бебиа-иԥа, Ебыжьноу-иԥа, Ҳалуашь-иԥа ҳәа иҟаҵазар...
Уажәы иџьаҳшьоит, аха нас ҳашьцылон. Мшәан, ус ауми
ажәларқәа рыжәлақәа шыҟарҵаз.
Ажәакала, исыӡбеит салам шәҟәык узызҩырц. Мшәан,
сыԥсҭазаара аинтерес умами! Саргьы убри ауп изыҩуа.
Асы шьҭоуп, иҵаауеит. Уадак аҿы 150-ҩык ҳиоуп, 150-ҩык
20 бызшәа рыла ицәажәоит. Уаарзыӡырҩыр, ухы еилагап.
Ишырҳәо еиԥш, ауаҩы абзиоуп дзызмышьцыло, ацәгьа иаразнак дашьцылоит.
– Уара иудыроу разҟыс иаҳзыҟалаз? – дсазҵааит ҽнак
аӡәы. – Ҳара разҟыс иаҳзыҟалаз, абраҟа иҳаҳауеи ҳаблақәа
ирбои ҳахшыҩ иҭагӡаны ҳазхәыцратә аҟара адырра Анцәа
иҳаимҭеит акәымзар, уажәшьҭа ҳазегьы ҳагәқәа ԥыжәжәаны ҳаԥсхьазаарын, – иҳәеит. Ҳәара аҭахума – диашоуп.
Ҵҩа змам «Советскаиа Абхазиа» роуеит, аха ҳара иаҳзылымҩааит «Аԥсны ҟаԥшь»-и «Алашара»-еи – зны изаацәахеит, нас ҽнак ҳагхеит. Аха ҵыԥх иҳауз «Аԥсны ҟаԥшь»-и
«Алашара»-и инеимда-ааимдо ҳрыԥхьоит. Убарҭ исырҭаз

512

гәаанагарақәак сҳәар сҭахуп. Исҳәарц исҭаху амилаҭ культура иаҵагыло абиԥара ҿа иахьа рҭагылазаашьа зыхҟьо амзыз аилкаара ауп, исызҳәозар сыгәҭыхагьы убри ауп.
Абар хышықәса ҵуеит исыцҭаку аԥсуаа срыцклаԥшуа
«иҭысҵаауеижьҭеи».
Сара зны машәыршәа сзыԥхьаз, аха усҟан исзеилымкааз Германиатәи аканцлер Бисмарк иажәақәа сгәалашәеит. Афранцызцәеи дареи еибашьуазаарын, анемеццәа
анаиааи, раԥхьатәи аныҳәаҿа ақыҭа рҵаҩцәа ирзикзаап!
Иџьасшьеит, избан? 60-ҩык аԥсуаа ҳаҟоуп, урҭ рахьтә 50ҩык ҩынҩажәа шықәса рҿынӡа зхыҵуа роуп. 1500-ҩык
ахьыҟоу ҳлагер аҿы, «ҳаи-чеи!» инаркны иарбан ганзаалакгьы зегь рыла ҳаҭыр дуӡӡала зхы мҩаԥызго роуп. Аха
ҵарала аабеи жәеизеи ишрылгахьоугьы, изаҟаразаалакгьы,
аԥсабара ирнаҭаз адырра иаҷыданы, арҵаҩцәа рааӡара
знубаало акгьы иалаҟам. Нас, иахьа иҳазкрыма раԥхьатәи
аныҳәаҿа ҳаԥсуа рҵаҩцәа рыхьӡала?! Сара уамашәа избоит
11 класс ирылгахьоу «Абаҭаа» иахьамыԥхьац. Иахьа уанырзаԥхьо хшыҩзышьҭра дула рыӡырҩышьа уаацәыԥхашьап.
Кыр срызхәыцхьеит: уиаҟара ирзымдыруа бызшәала еицәажәоит, аԥсышәала акгьы иаԥхьом! Арахь уԥшыр, Аԥсуара азын икьаҳәу ажәак аазҿыҵшәаз иаразнак ҭаҷкәымла аҭак ирҭоит. Ршьа-рда иалоуп рмилаҭ цәанырра, арахь
ибнаку дара рпатриотра, иахьа амилаҭ рзын ицәаԥҽыгоу,
амилаҭ культура ԥхьаҟа ацара иаԥырхагоу акакәны иҟоуп.
Ҳәара аҭахума, зегьы зыхҟьо ииашамкәа ааӡароуп.
Шықәсык аҟара ҵхьан сҭаркижьҭеи, Дранда ахԥатәи аихагыла, 45-тәи акамера аҿы сыҟоуп. Ҳаҵаҟаҵәҟьа имацара
дҭакызаарын аԥсыуак. Ҽнак ҳҭаҭын анынҵәа, издыруада
ҳаҵаҟа иҟоу ирымазар ҳгәахәын рықәҿаҳҭит. Иаразнак
ахышә даадгылан, ҳшаԥсыуаз анидыр, дӷьаҵәыӷьаҵәуа даацәажәеит. Игәы аартны дызхаҭаркыз атәы аҳәара далагеит.
Сара иасҳәеит аӡәгьы игәра шимгаша, иус аганахьала акыр
иҳәарц иҭахызар, иҩны исзааишьҭларц. Ԥыҭрак ашьҭахь
арахәыц ласышьҭын, тетрадк шеибгаз урыс бызшәала
иҩны исзааишьҭит. Сара сзамыԥхьеит, зыгәра ганы иасырԥхьозгьы уаҩы дыҟамызт. Сара слатәан, аԥсышәала изы-

513

зҩит, араҟа иааиуа ашәҟәқәа акамера иахылаԥшу даԥхьароуп, убри аҟнытә аԥсышәала иҩны исзаашьҭ ҳәа иасҳәеит.
Дангәаҟ акәхап анкьа зны инықәырҩшәа ииҵахьаз иԥсуа
бызшәала иҩны исзааишьҭит. Саргьы уи иус аҟны кыр сицхрааит, аха уи акәым аус злоу. Сара уамашәа избо, ҳара
ҳада зегьы рхатәы бызшәала иҩуеит.
Сара уажәы сахьыҟоу «адгьылбжьаха» аҟны санааи ԥсыуа ҷкәына бзиаки сареи ҳаиқәшәеит, агазеҭ «Известиа»
иоуан, аха знымзар-зны иааиҵыхны днахәамԥшыцызт,
акранаҳфо аишәа иахьықәиршәуаз иаҷыдахаз. Ҽнак сиазҵааит, «Аԥсны ҟаԥшь» изаҵаумҩи, ари изаҵауҩи ҳәа.
Даасҿаԥшын, даахәыц-хәыцит:
– Акрыздыруоу, ари газеҭ бзиоуп ҳәа сарҳәан, иаҵазҩит,
– иҳәеит. Ҳәара аҭахума, дышиашамыз агәра исыргеит.
Амала, иага каамеҭ ҟасҵазаргьы, аҩныҟа асалам шәҟәы аԥсышәала исзимырҩит. Аԥсшәа аҵкыс аурысшәа идыруаны
акәӡамызт, ус еиҳа сашьцылоуп иҳәеит. Уажәы доурыжьын,
иара бзиа иибоз Урыстәылаҟа дцеит.
Уажәшьҭа уара уазхәыц абри аҩыза аҭагылазаашьа иарбан мзызу изыхҟьо? Хаҭала сара имҩаԥызгаз агәаҭарала,
абри аҩыза алкаа ҟасҵоит: аурыс ҷкәын имилаҭ рзын абзиа-ацәгьа иаарзуҳәалак зегьы адәахьала хьаада дузыӡырҩуеит. Ҳара ҳтәқәа рмилаҭ иакәым рзызҳәаз, ашьхыц еиԥш,
рыҽидыршьылоит, арахь уԥшыр изаҟаразаалак рхахьы ирзаагом ҳмилаҭ литература амилаҭ рзын ҵакыс иамоу, бызшәада, литературада амилаҭ милаҭны иахьа еиқәхашьа
шрымам.
Хыхь зыӡбахә ҳамаз рҩыза ақырҭуа даагозар, ашәҟәы­
ԥхьараҿы ҳара ҳтәқәа дызлареиӷьу уамак ыҟам, аха инеибеиԥшны зегьы ргәаанагара акоуп: ҳара адунеи аҟны зегьы реиҳа ижәытәӡатәиу милаҭуп, ҳара аҩра, аԥхьара, анаԥаҳҵоз,
шамахаӡак акәымзар, адунеи аҿы аԥхьареи аҩреи аӡәгьы
издыруамызт, ҳара ҳџьынџь дгьылнаӡон Ҟрымнӡа, X–XI
ашәышықәсақәа раан 14–15 миллион ақырҭқәа ҳаҟан. Агәра
ганы изҳәогьы дубап аԥсуаагьы ақырҭқәа ирхыԥхьаӡалоушәа. Шамахаӡак акәымзар, даҽа бызшәак ала ицәажәом.
Рбызшәала иануацәажәо, рбызшәала аҭак ҟаумҵар, рԥышә

514

унҭасызшәа, инаудууааит ауп. Иара убриалагьы ирыланхо
егьырҭ амилаҭ қырҭшәала имцәажәар ада ԥсыхәа рымамкәан иааҭагылоит. Ус, урыхәаԥшуазар рдырра аҵкыс рмилаҭ
цәанырра еиҳауп. Иарбан бызшәазаалак зегьы тәамбашақә
ирыхәаԥшуеит. Зынӡа иамыԥхьогьы 14–15 хкы агазеҭқәеи
ажурналқәеи ирыҵарыҩуеит. Сара ааигәа ари џьашьаны,
избан ҳәа аӡәы саниазҵаа, дааччан, ус иҳәеит:
– Ҳара ҳбызшәала иҭыҵуа иарбанзаалакгьы ракака сқырҭуоуп ҳәа зхы зыԥхьаӡо иҩны иауазар ауп.
Ҳәара аҭахума, ахәыҷы иааӡараҿы ани аби рхаҭақәа зеиԥшроу акраҵанакуеит. Аха, зегьакоуп, есымша 5–6 сааҭ
ахәыҷы арҵаҩы иҿаԥхьа дтәаны ихиго аамҭа даара крызҵазкуа акакәны иҟоуп. Ашәарыцаратә чмазара еиԥш,
ахәыҷы иларҽтәуп ашәҟәы абзиабара. Арҵаҩы илшозароуп ахәыҷы илааӡара Аԥсадгьыл закәу, ԥсадгьылда ауаҩы
аӡы зҵабаз аԥсыӡ дшаҩызахо, Аԥсадгьыл ашәарҭа ианҭагылоз зықьҩыла рхы шақәырҵоз, иахьа уи бзиа башьас иамоу. Арҵаҩы иаҟара изылшараны иҟада амилаҭ милаҭны
инхарц азы иаҭаху аҵаҩы еилыркаара, узхылҵыз имилаҭ
наӡаны иҟаларц азы иаҭаху, ус иҟаларц азы дарбанзаалак
ихәҭа алеигаларц шилшо. Иаҳҳәап, арҵаҩы лыбзоурала
рыҩнқәа рҟны рхатәы библиотекақәа реиҿкаара. Ари ус
хәыҷушәа убоит, аха ахәыҷы иааӡара аус аҿы аҵакы дуӡӡоуп. Ҩбагьы, амилаҭ культура аизҳараҿы асахьаркыратә
литература аҵак дуӡӡа шамоу реилыркаатәуп, убасҟан ауп
ахәыҷы ашәҟәы зыԥсоу анидыруа.
Иахьатәи анхаҩы аҩны бзиа аргылареи амашьына
ахәҳареи иԥсҭазаараҟны еиҳа ихадоу ҳәа даназхәыцуа,
изылшарыда ус шакәым иеилыркаара? Ҳәара аҭахума
– ақыҭа рҵаҩы! Иаҳҳәап, аҩны архиара зыԥсы аҿҳәароу
аҩныԥҳәыс дганы илырбазар, шәҟәыла ирҭәны азал аҿы
акәакь зырԥшӡо, усҟан агәра лгоит уаҟа уи зыԥсахуа иарбанзаалакгьы ҩнымаҭәа шзыҟамло! Аха иабаҟоу, рыцҳарас иҟалаз, дара арҵаҩцәа рхаҭақәа ирымаӡамеи зыӡбахә
ҳамоу ахатәы библиотекақәа! Абри ҳагха уажәнатә ҳаԥсуа
студентцәа хықәкыла идеилҳмыркаар, нас еиҳагьы иуадаҩхоит ари азҵаара аҭыԥ ақәҵара.

515

Даара иус бзиоуп ажурнал «Алашара» лассы-лассы
аса­хьаҭыхыҩцәа русумҭақәа ахьаныло. Амала, иҳәатәу
– асахьаҭыхратә ҟазара еилызкаауа шмаҷу, убри аҟнытә
асахьаҭыхҩы ирҿиамҭа иаанарԥшуа, мамзаргьы уи ала
иҳәарц ииҭаху иазкны астатиа ацҵаны икьыԥхьзар, усҟан
аԥхьаҩ идырра иацхраауан, аҟазарагьы агьама икуа далагон.
Ҳара даҽа журналк злаҳамам ала, лассы-лассы
икьыԥхьлатәуп ҳҵарауаа русумҭақәа, еиҳараӡак Аԥсны
анҭыҵ иаҳзырыҩхьоу, избанзар, абжьаратәи ашкол иалго
ирыздыруам Аԥсны аҭорых. Арахь уԥшыр Георги Саакаӡе
инаиркны Наполеони, Рузвельти, Пиотри, Грозныии рзааргӡа зегьы рдыруеит, ус ирааӡоит. Аха, ҳаргьы иҟаҳҵаша ыҟоуп, иаҳҳәап, уаҩы иимбац Анцәеи аԥааимбарцәеи
рсахьақәа ҭырхуеит, ҳара ҳаҳцәа рхәынганкгьы аӡәы илаԥш
иҵамшәацт. Сгәы иаанагоит, Аԥснытәи асахьаҭыхыҩцәа
рыҩнуҵҟа аконкурс рылаҳәазар аԥсуа ҳәынҭқарцәа рсахьа
иазкны, насгьы иреиӷьу ажурналқәа ирнырҵар, сгәанала даара акырзҵазкуа усхон. Иара убас иахьатәи абиԥара ҿа рааӡараҿы даараӡа акраҵанакуеит Шалуа Инал-Иԥа
иџьашьахә дуу иусумҭа еиҭаганы аԥсышәала аҭыжьра.
Ҳәарас иаҭахузеи, арҭ зегьы имариоу усым, аха зда
ԥсыхәа амам аус аҿы ауаҩытәыҩса илымшаша анилиршауа
аамҭа ҳанҭагылоу, ус еиԥш иҟоу ҳалҳаршауазароуп!
«Ари ауаҩԥсы ишәҟәы ҭзыжьда?» рҳәар аҵкыс, «ари
ауаҩԥсы ишәҟәы зҭыжьымзеи?» рҳәар хараӡа еиӷъуп!
Абарҭқәа раҟароуп уажәтәи ала, асалам ацҵаны.
Мирод ГӘАЖӘБА. Рустави. 13. 01.1977 ш.
АНЫҲӘАҚӘА
Аныҳәақәа! Иџьашьахәу ҵасуп аныҳәақәа. Зегь реиҳа
икҿахоу ҳәа иԥхьаӡоу апопуасцәеи ажәытәӡатәи ацивилизациақәеи инадыркны иахьатәи ацивилизациа зырҿиаз ажәларқәа рҿынӡа зегьы ирымоуп рмилаҭ ныҳәақәа.
Аҩажәатәи ашәышықәса адунеитә еибашьрақәа ҩба
шарҿиазгьы ажәларқәа реизааигәахареи ркультурақәа

516

реилаҵәареи иршәышықәсоуп. Убри иабзоураны иҟалеит ажәларқәа ирзеиԥшу аинтернационалтә ныҳәақәагьы.
Урҭ уаанӡагьы иҟан: Ашықәс ҿыц, адин ныҳәақәа: Мшаԥы,
Нанҳәа, Курбан-Баирам, аполитикатә ныҳәақәа: Маи акы,
Март ааба, Маи жәба, Ноиабр быжьба, Ар рымшныҳәа уҳәа
егьырҭгьы.
Ирацәоуп еиуеиԥшым аҳәынҭқаррақәа рҿы имҩаԥырго
рхатәы милаҭ ныҳәақәа. Урҭ аныҳәақәа ирымоуп рхатәы
ҭоурых, ажәларгьы ҳаҭырқәҵарала уи мҩаԥыргоит.
Урҭ рҩызцәа аныҳәақәа, хымԥада, иҳаман ҳаргьы. Ишԥа
нас, зхатәы ныҳәа змам урҭ жәларума?! Аха аҭоурых ӡыблара иалганы иаҳзеиқәмырхеит. Зыӡбахә сымоу, ажәлар зегьы
ирзеиԥшу, аполитикатә ныҳәақәа роуп. Иахьынӡаздыруа
урҭ иагьыҭҵаам макьана. Макьаназы џьара-џьара еиқәханы иҟоуп ахныҳәарақәеи аҭаацәаратә ныҳәа маҷқәеи.
Ахныҳәарақәа иреиуоуп ацуныҳәара – уи иахьа Аԥсны
қыҭацыԥхьаӡа, ҳабла-ҳаблала рҽеидкыланы имҩаԥыргоит.
Афареи ажәреи ракәхап уи еиқәзырхаз. Иҟоуп ажәлантәқәа
рныҳәақәагьы: Леиаа, Амԥараа, Анқәабаа, Габниаа убас
егьырҭгьы. Аха ус еиԥш ахныҳәара мҩаԥызго ажәлақәа
хыԥхьаӡарала имаҷуп.
Макьана еиқәханы иҟоуп аҳабла адгаланы имҩаԥырго
аҭаацәаратә хныҳәарақәа: Афы аҳ ихьӡала ашьтәа шьны
(«хыхь иҟоу» ҳәа) ахныҳәара, аныхахә ахьӡала ажә ӡатә
аҟаҵара иазку ахныҳәара. Ныҳәа дууп шьашәы аҳ ду ихьӡала имҩаԥырго Ажьырныҳәа.
Иҟоуп иара убас ҭаацәарала имҩаԥырго аныҳәа маҷқәа;
ахәажәкыра, ацқьашә аԥҟара, Амашәыр нцәахәы ихьӡала
арбаӷь ӡатә аҟаҵара, аџьықәреи еимҿаԥа акныхра иазку ахныҳәара. Аамҭахә иазкны (ҳазҭоу ашықәс знапы иану аԥааимбар ихьӡала) ахныҳәара, шьхацареи шьхалбаареи ирызку ахныҳәарақәа, аҿамаҿа агьама абара уҳәа егьырҭгьы.
Ҳрызхәыцпи урҭ акакала иахьынтәиаауа, ирымоу аҭоурых!
Ус шакәугьы, аԥсуа ҭаацәаратә традициақәа рыԥсыҽхареи
аполитика аԥырхагахареи ирыхҟьаны аӡра иаҿуп, иӡхьоугьы рацәоуп ижәытәӡатәиу, шәышықәсала, зқьышықәсала
ажәлар иаԥырҵаз, иагьныҟәыргоз рныҳәарақәа.

517

Ихәыҷы-иду аныҳәа ныҳәоуп, еиҳараӡак ахәыҷқәа рзы.
Аныҳәа иацуп: агәырӷьара, ажәа, аныҳәаԥхьӡы «Ҽаанбзиала». Урҭ ҟәышуп, иааӡагоуп, Аԥсуара агәыблра узыркуа, уи
иарҿиаз акультура улазааӡо ныҳәоуп. Урҭ зегьы рхатәы ҭоурых рымоуп, ҳажәлар роуп изырҿиаз. Иаагап Ахәажәкыра.
Аҭаацәа рыцыԥхьаӡа хԥа-хԥа, ԥшьба-ԥшьба кәакәар ҟарҵоит. Аҭаацәа иреиуоу уи ауха аӡәы дрықәымшәаргьы ихьӡала
иҟарҵоит. Уигьы акәым, сасык ма гәылак дрықәшәаргьы,
аԥшәмацәа реиԥш, уи ихәгьы ршоит. Абарҭ акәакәарқәа
руак сԥычка цырак иаҟароу арасаҵәы агәыларҵоит. Уи
«ахәыжәҵәы» ахьӡуп. Ахәыжәҵәы зықәшәаз уи ашықәсан
зегь рыла дманшәалахоит, разҟы имоуп, имышьҭа бзиоуп
ҳәа дыԥхьаӡоуп, ахәыжәҵәы ахьиоуз идырныҳәалоит, «Ҽаанбзиала унеиааит!» ҳәа иқәныҳәоит. Шаҟа деигәырӷьозеи,
иаҳҳәап, ахәыҷы ахәыжәҵәы иқәшәар. Усҟан игәырӷьара
ҳәаак амаӡам, ахаангьы ихашҭраны дыҟаӡам.
Ахәыжәҵәы зауз ихьӡала адырҩашықәсан ашьтәа шьны
ҽаанбзиала ҳәа иныҳәон. Аҭаацәа иреиуам аӡәы ахәы­
жәҵәы иқәшәазар, иҩызцәақәак аашьҭыхны ашьтәа ааганы ишьуан. Аԥшәма иакәзар, агәыла-азла дрыԥхьон, аҭаара иҟаиҵаз ҳаҭыр ақәырҵон, аҳамҭа ирҭон. Урҭ анаҩсан
уацәас ишьҭибахыргьы ауан, иаҳҳәап, ачара имазар дызҭааз аԥшәма иеиҳәон; уигьы иҩызцәак аашьҭыхны, амхьахь
иманы дизцон – ауа гәакьа ишыҟаиҵо еиԥш. Уаҟа иҩыза
еиҳабы ажәа идырҳәон...
Ахәыжәҵәы зауз анеилкаахалак ахәыжәҵәы аирыӡ иҭадыршәуан. Асас иқәшәар, уигьы адырҩашықәсан ԥҳалк
аҩы ааигон, уи иаҳаҭыраз аԥшәма ашьтәа ишьуан.
Ахәыжәкыра инарҭбааны ианыҟарҵоз ыҟан. Уи ус шакәу
шаҳаҭра руеит абарҭ ажәақәа: «Уаха ашьтәақәа ршьуеит,
уаҵәы хәажәкыроуп» рҳәон. Уиадагьы жьырныҳәеи мшаԥи
инарываргыланы амзагьы иахьӡуп уи аныҳәа анымҩаԥыргауа – хәажәкыра мза.
Ари азҵаара сзазааҭгылаз – аныҳәа уи қьафура мацарам изызку, уи Аԥсуара иарҿиаз қьабзуп, уи культуроуп,
уи ҭоурыхуп. Зхатәы ныҳәа змам милаҭ ыҟаӡам ҳҳәеит, ус
аӡәрыҟазар, урҭ ҭоурых змам, зхатәы культура ззаԥымҵаз

518

милаҭуп. Ҳара убарҭ ҳреиԥшхарц акгьы ҳагым, избанзар,
зқьышықәсала ҳажәлар иаԥырҵаз аныҳәақәа акакала ирӡуа
ҳаауеит, урҭ рхаҭыԥан, «тәыми ҩнатәи еихҭынҵо» ҳара
иаҳтәым аныҳәақәа ҳреиҽырбаны иныҟәаагоит. Урҭ иреиуоуп ақьырсиан ныҳәақәа Мшаԥы, Нанҳәа, Иаса қьырса;
аполитикатә ныҳәақәа Маи 1, Март 8, Февраль 23, Ноиабр 7.
Урҭ зегьы рҵыхәан игылоуп Март 4.. Ари ҳара ишаҳтәугьы
хырҩа азуны ҳаҟоуп. Аԥсны Ахақәиҭра амш (сентиабр 30)
макьана ҳәынҭқарратә ныҳәаноуп ҳаԥсҭазаара ишалалаз,
уи ҭаацәаратә ныҳәаны, ҩнаҭацыԥхьаӡа иазгәарҭо иҟамлаӡацт макьана. Ус анакәха, ҳхы ҳазҵаап: «Ҳазусҭцәада
ҳара, аԥсуаа? Аҭоурых ду змоу милаҭу, ҳгәылацәа ишаҳзырҳәо еиԥш, хышә шықәса уажәаԥхьа ашьха ҳалбааны, мамзаргьы, абна ҳалҵны, ҳхарахаԥшуа ари адгьыл ҳақәнагалоу?»
Сызҵаара сырџьбарацәазар ҟалап. «Иабатәи шьхоу, иабатәи бноу?! Аа, ҳара ҳазусҭоу!..» ҳәаны, аҭоурых фактқәа
реиқәыԥхьаӡара иалагогьы збоит. Урҭ шиашоу, аԥсуаа зегьы иақәдырӷәӷәозар акәхап – аҭоурых здыруагьы, иззымдыруагьы.
Аҽхәаразы иҳауҳәахуеи! Уи иаанаго: «Наши предки Рим
спасли!» ауп. Аха нас ҳажәлар рҭоурых ду шьақәзырӷәӷәо
атәымуаа ирҩыз архив документқәа ҳҽаарҟәыҭханы,
ҳажәлар рҭоурых ԥсҭазаара ду аҿы идырҿиаз рныҳәақәа
рҭагылазаашьа ааҭаҳҵаар, убасҟан ауп, ашьха ҳалбаазшәа
ҳхарахаԥшуа ҳанаанхо. Иаҳҳәалап аиаша, усҟан уи ҳабла
хнатуеит.
«Нас ҳазусҭцәада ҳара, аԥсуаа?» – еиҭах ҳхы ҳазҵаап.
Зхылҵшьҭра ззымдыруа Иван иҩызцәа ҳреиуоу, Нарҭаа
дуқәа ҳархылҵшьҭроу?
Уи шәара аҭак ҟашәҵа! Сара иацысҵарц исҭаху акоуп.
Аҭоурыхи иахьатәи аԥсҭазаареи еимадоуп, иаци иахьеи
шеимадоу еиԥш. Аҭоурых мырӡкәа еихаҳауа уаауазар ауп
уи алаҽхәара азин анумоу, мап анакәха, Рим еиқәзырхаз
аҟызқәа уреиԥшхоит. Убас ҳмыхьырц, ҳҵасқәеи ҳқьабзқәеи
ҳарзыхынҳәып: иҳахьчалап урҭ ҳабла аҷыц еиԥш, иҳарҿиалап аԥсуа идоуҳа иақәшәо, Аԥсуара ианаало; иаҳцәыӡыз

519

ҵас бзиак ыҟазар, ишьақәҳаргылап; хыхь зыӡбахә сымаз
аҭаацәаратә ныҳәақәа реиԥш иҟоу хымԥада ишьақәыргылатәуп; урҭ Аԥсуара иарҿиаз роуп, аҭаацәа зырлахҿыхуа
ныҳәоуп, ус анакәха, уи культуроуп, ҭоурыхуп. Нас, мап
рцәаҳкрыма ҳажәлар ркультуреи рҭоурыхи?! Аҳәынҭқарратә ныҳәақәа Аҳәынҭқарра Ахада иусԥҟала ишьақәырӷәӷәоуп, официалла имҩаԥаагоит, уи аҽны усурамшӡам.
Аха аҭаацәаратә ныҳәақәа акьыԥхьи ателедырраҭареи
рыла ажәлар ирылаҳәатәуп, апропаганда рзулатәуп, иӡыргалатәуп. Иҟоуп иахьанӡагьы урҭ ныҟәызго, еиқәырханы
измоу аҭаацәарақәа, аха уи азхом ҭаацәарақәак имҩаԥырго
жәлары зегьы ирзеиԥш ныҳәақәаны изыҟалом, ус иҟаларц
азы аԥсуа ҭаацәарақәа зегьы рзы уи традицианы иҟаҵатәуп.
Усҟан уи милаҭ традициангьы иҟалоит. Амилаҭ традициа
ианыԥшуеит ажәлар рхаҿра – рҟазшьеи рхымҩаԥгашьеи.
Аиапонцәа ркультуреи рекономикеи рҿиара еицырдыруеит, ус шакәугьы ажәытәтәи рҵасқәеи рқьабзқәеи еиқәырханы ирымоуп, избанзар, урҭ дара идырҿиаз культуроуп, рҭоурых ауп. Ус иҟоуп Индиа, Китаи уҳәа амилаҭ дуӡӡақәагьы.
Амилаҭ ҵас амҩаԥгараҿы иҟам ахәыҷы ма аду. Иаҳҳәап,
аԥсуа шьтәак ишьуама ма ԥсаатәк, амрагыларахь ихы рханы, дныҳәаныԥхьаноуп ишишьуа, ишьуеит ҳәызбала, ахы
ақды иқәкны еихала акәымкәа. Избан? – Атрадициа, аԥсуа
ҟазшьа! Ихәыҷуп, иамоузеи ҳәа уи атрадициа каҳажьыр,
аԥсуа ҟазшьа каужьит ауп иаанаго. Арҭ рҩызцәа рацәоуп,
урҭ ҟәыншьатәым, избанзар, урҭ рыда Аԥсуара зхаҭәаахаӡом – адуи ахәыҷи еснагь еивагылоуп, ихеибарҭәаауеит, ахәыҷы ахьыҟам адугьы зыҟалаӡом. Ус иҟоуп амилаҭ
ныҳәақәа, аҭаацәаратә ныҳәақәагьы нарылаҵаны.
АҴАСИ АҚЬАБЗИ ЖӘЛАР РКУЛЬТУРОУП
Аԥсуа жәлар рҵаси ркультуреи реиқәырхара иазкны,
Абыргцәа реилазаара аинициативала, ааигәа Жәлар Реизараҿы иҟан адепутатцәа ргәыԥ аилатәара. Уахь инаԥхьан
ауаажәлар рхаҭарнакцәагьы. Ари азҵаара ианалацәажәа

520

ашьҭахь, иалахәыз рнапы ианҵан ари апроблема иазкны
ргәаанагарақәа рҩырц. Ишәыдаагалоит Никәала Ҳашыг
истатиа. Аҳәарагьы ҟаҳҵоит иақәҿышәҭырц, иацҵатәу, иагыжьтәу зҳәаз еиԥш шәгәаанагарақәа ҳзыжәҩырц.
Агазеҭ «Аԥсны» аредакциа
Ажәлар рҵаси рқьабзи, еилыкка ирныԥшуеит урҭ рҭоурыхи ркультуреи, избанзар, урҭ гәыԥҩык ауаа ҟәышқәа рхы
ааидкыланы ирӡбаз акакәым, аепос аиԥш, ажәлар иаԥырҵаз культуроуп. Ажәлар рҵаси рқьабзи зегь реиҳа еилыкка иубоит, урҭ ацәгьеи абзиеи шдырҽеиуаҿы. Ҳарзааҭгылап
аԥсра ишазыҟоуи, нас уи шдырҽеиуеи. Ари аҭоурых аауеит
еицырдыруа адольментә ԥсыжрақәа рҟнытә. Уи идуӡӡоу
жәытәӡатәи ԥсыуа культуроуп. Аҭоурых – ҭоурыхуп: еихоуҳар – иурҿыцуеит, иузеихамҳар – иурӡуеит. Араҟа ҩ-мҩак
роуп еихагалоу, ахԥатәи амҩа ыҟаӡам.
Изеиԥшроузеи уи иахьа? Ажәак ала аҭак ҟаҳҵозар
– ибжамҽамуп. Уи зыхҟьазгьы амилаҭ рацәа иҳалаҳази,
аидеологиа иҟанаҵаз апропагандеи, ҳажәлар рымчыдареи ракәын. Ирацәан уи иацхраауаз амч еиқәаҵәақәагьы,
абызшәа еиԥш, аҵасқәагьы ассимилиациа рзутәымзи!
Ҳҵасқәа ӷәӷәала ирԥырхагахеит ҳажәлар рхаҭа еиҩшаны
иахьыҟазгьы. Иахьа ҳара иаҳуалуп иҳацәтәымны иҳаднагалаз мап рыцәкны, Аԥсуара иарҿиаз аԥсуа иҟазшьа иақәшәо
ҳҵасқәеи ҳқьабзқәеи ҳажәлар ирзеиԥшны рышьақәыргылара. Ари иаармарианы иуӡбо зҵаарам, аха узвысуагьы
акакәым.
Ауаҩы иԥсҭазаара далҵит. Лахьеиқәҵарала аҵыхәтәан­
тәи имҩа дықәҵатәуп. Ишԥаҟаз ҳабацәа рхаан?
Аԥсраҿы изыхәҭаз ракәын адышшылара инеиуаз – урҭ
ашәаџьҳәаҩ дырнырҵон. Ақыҭауаа ашәаџьҳәаҩ дырнырҵаӡомызт, ишраҳаз еиԥш инеиуан. Абарҭ ракәын аԥсы
згәы далсуаз, дызҵәыуоз. Уи рхымҩаԥгашьагьы ианыԥшуан.
Ишааиуаз ақыҭеи ақалақьи еилышьны ианыҟала,
шәаџьҳәаҩыда аӡәи-аӡәи еихьыԥшны аԥсрахьы ицо иалагеит. Урҭ иахьа 60–70 процент рҿынӡа инаӡоит.

521

Ажәытәан аԥҳәыс лышьҭраҿы аԥсра ҟалар, изыхәҭаз
лыцны ицон, егьырҭ даныхынҳәлак илыдашшылон. Ари
ихәыцны иӡбыз ҵасын. Избан изкаҳажьыз?
Алԥсаа дзауз агәараҭаҿы џьабаран иҟаз, фаралеи жәралеи акәмызт аԥсы дызларгәаладыршәоз!.. Уи аҟәышра дуи
агәыблреи зцыз культуран. Араҟагьы ҳҵас еилаагеит. Ари
ахьынтәаауеи, ҳахькылнагази, ишхырҵәагоуи ртәы ҳҽалаагаларым – уи зегьы ҳгәы иалоу ауп, аха рҽеишьас иамоузеи? Абри ҳалацәажәап.
1. Аԥсыжра хымш-ԥшьымш иахгатәым. Уи иахугар дрыцҳауп, изычҳауам рҳәон, еиҳараӡак аԥхын. Аҳақьымцәа
иҟарҵо «агәыр» акәзар, изымбац гәырҵәҟьоу џьыршьоит,
аха уи маҷсаҷк акәӡам, имаҳки аԥсы?
2. Аԥсы дахьынӡакҿоу ауаа неины идашшылоит, нас
ҳамҭакы иаатәаны, ицоит. Аԥсуаа ирҟазшьамызт аԥсы
дшыкҿоу адышшылацәа зегьы ртәаны крырҿаҵара, акырдыржәра. Ус анакәха, аӡәи-аӡәи ҳнеихьыԥшы-ааихьыԥшуа
акәымкәа, иааибыҳәаны ҳаҟәыҵып, еилаҳамгап ҳҵас!
3. Аԥсыжра аҽны:
а) Адышшылараҿы агылара агәакьацәа роуп изыхәҭоу:
аҩнаҭа иатәу, абиԥараҿы иреиҳабу, аиашьа, аиаҳәшьаԥа,
абхәа, абхәында, амаҳә уҳәа зда ԥсыхәа амам агәакьацәа.
Егьырҭ агәакьацәа зегьы, итәаны ажәабжьқәа еибыҳәо
акәымкәа, иааилагыланы ҩба-хԥа сааҭ дырџьабон. Ус
ирҟазшьан ҳабацәа. Аԥсыжра аҽны иааиуа адышшылацәа
игәакьацәамзар, ҳамҭакы иаагыланы, нас аԥсыжра иазымԥшӡакәа ицоит.
б) Аԥсы имҩаԥгара:
ҩыџьа-хҩык, ианеиҳаха, ԥшьҩык рҿынӡа аԥсы ихцәажәоит. Уи гәынкылагоуп аԥсы дзыԥхаз рзы. Убри иазырхатәуп. Иаҭахым аӡәаӡәала аԥсы аҳалал иҭара, ҳҵас
иаҵанакуам аԥсы игәӡрагьы. Уи аԥсуа иҟазшьа иацәтәыму
акоуп.
в) Ажәлар рус иазааԥсахьоу, зџьабаа рацәоу аӡәы иакәзар, акомиссиа ҷыда алхны (администрациа ахада инапхгарала акәзаргьы), ихцәажәаны, иналкааны иааԥсара
ахәшьара аҭаны, дымҩаԥгатәуп.

522

4. Аԥсы дызжуа аҳаблауаа роуп – ԥсыжрала еилоу. Аԥсы
имҩа дықәҵаны ианаахынҳәлак, ақыҭауаа, егьырҭ аҳаблақәа иреиуоу зегьы, рааԥсара иазыразны имтәаӡакәа
ицоит. Иааизынхоит аџьабацәеи ԥсыжрала еилоу аҳаблауааи. Урҭ хымш раахыс рус-рҳәыс ааныжьны аԥсыжра еиҿызкаази аԥсы дызџьабози роуп, ҳақла ируалуп иааидтәаланы
ҵәыцақәак рыкра, аҵас излақәнаго ала.
Иахьа зегь реиҳа ирԥхашьаганы, насгьы ихырҵәаганы
иҟалаз аԥсраҿы адышшыларазы инеиуа зегьы ахьдыртәо
ауп. Аԥсыжра ашьҭахьынӡа рыртәара ианаҟәырх изыхәҭоугьы изыхәҭамгьы аԥсыжра иазыԥшуа иалагеит, ҵәыцақәак
аажәуеит ҳәа. Ари милаҭ цәаԥҽыгоуп. Аԥсуара иацәтәыму,
аԥсуа иламыс лазырҟәуа акакәны иҟалеит. Ажәлар убри реилыркаатәуп, хҳәааԥҳәаадагьы мап ацәктәуп.
5. Аԥсыжцәеи агәакьацәеи какалк ркуеит, чгьахьала, ихмырҟьаӡакәа, асаси аԥшәмеи ҳәа еибаҳаҭыруа акәымкәа,
аҵас излаҵанакуала. Уи жәытәнатә аахыс аԥсуаа ҵасс иҳамоуп; аԥсраҿы сасы дыҟам, аԥшәыма дыҟам, араҟа иҟоу
аԥсыжцәа какалк дыркроуп, уи аҵас амҩаԥгараҿы зегьы
ҳаиҟароуп, аилагара аӡәгьы азин имамзароуп.
Итәоу рахьтә уаҩ быргк ихала аҵәца аақәихуеит. Уи
дгылаӡом, ибжьы ирдуӡом. 15–20-ҩык paҟapa ахьаҵанакуа гәыԥҩык ихьирԥшуеит. Уи инаҩсангьы даҽаӡәы ус
гәыԥҩык аҵәцақәа диркуеит. Абас мацара, стихиала рҽааиҿкааны, амыцхә рҽеидмырхалакәа, ҵәыцақәак ркуеит.
Урҭ иреиуоуп:
а) Зыԥсҭазаара иалҵыз инарцә бзиахааит ҳәа аԥсы
ихьӡала аҵәца шьҭырхуеит;
б) Аԥсра иақәшәаз агәараҭа ныҳәазааит ҳәа аҭаацәа ааидкыланы рныҳәаҿа ркуеит, аҭаацәа ирзеиԥшу трагедиоуп,
убри аҟнытә аӡәы далкааны иныҳәаҿа ркӡомызт. Аԥсраҿы
хаҭала ныҳәаҿа ркӡомызт – еидкыланы акәын;
в) Аҩнаҭа аамышьҭахь агәалс ӷәӷәa зауз ажьрацәара роуп
– агәакьацәа. Убарҭ раԥхьа инаргыланы, аԥсы згәы далсыз,
изааԥсаз зегьы ааидкыланы рныҳәаҿа ркуеит;
г)Аԥсадгьыл ахьчара иԥшьоу усуп, рыԥсаҭа ныҳәазааит
Ҳаԥсадгьыл зхы ақәызҵаз ҳәа иркуеит. Аԥсны аҵеицәа,

523

Нхыҵынтә иааз, Амшыннырцәынтә, Урыстәылантә иааз
зегьы, иара убас ԥасатәи аибашьра ду аан иҭахаз ҳажәлар
рҵеицәагьы рыӡбахә рҳәоит. Урҭ реихшара ииашам, Аԥсадгьыл ахьчара еиднакылоит зегьы.
д) Ацәгьа-абзиа зырҽеиуа аҳабла ныҳәазааит ҳәа иркуеит. Уи ашьҭахь уаҳа ныҳәаҿа ацымҵаӡакәа, еиҭа агәараҭа
иақәныҳәаны ихдыркәшоит, нас ишеицтәаз еиԥш, иааибадырны, иҩеицгылоит.
Абасала, аԥсраҿы аныҳәаҿақәа иркуа жәлары зегьы ирзеиԥшу милаҭ ҵасны иҟан, уажә кыр ишьақәҟьазаргьы,
аҭыԥ аҿы иааганы, еиқәырхатәуп. Уи ҳажәлар рҭоурых ауп,
ркультуроуп, рмилаҭ хаҿра аазырԥшуа, рҟазшьа ҳзырбо ҵасуп, қьабзуп, даҽа милаҭ ҵаскгьы иалаҩашьом. Ҳабацәеи
урҭ рабацәеи идырҿиаз ари ҳҵас иахьа ианеиқәҳмырха,
ҭоурых змам, зхатә культура ззаԥымҵаз «милаҭ вҵиаауп»
ҳзеиԥшхо. Уи «амилаҭ вҵиааҿы» мчыла аӡәгьы ҳнеигаӡом,
ҳхалоуп ҳашнеиуа. Ус анакәха, убри ахьымӡӷ ҳҽацәыхьчаны
ҳаԥсуа ҵасқәа реиқәрахара ҳара ҳзы иуалԥшьазароуп.
АБЫЗШӘА АЦҚЬАРА ИАЗКНЫ
Ишдыру еиԥш, адиалектика азакәан ала абызшәагьы ҿиауеит, иаланагалоит ажәа ҿыцқәа, иара убас аҽарыцқьоит
– иканаԥсоит аамҭа иаражәыз ажәақәеи ажәеицааирақәеи.
Абызшәа арҿиаразы рылшара рацәоуп ашәҟәыҩҩцәеи,
аҵарауааи, ажурналистцәеи. Убарҭ ирыбзоураны ҳбызшәа
даара аҿиара аиуит Аԥсны Асовет мчра аамҭазы. Аԥсуа литературатә бызшәа иахьынӡахәҭоу иҭҵааӡам. Иҭҵааӡам
ашәҟәҩыра ҳауаанӡеи ашәҟәҩыра анҳауи аамҭақәа еиҿырԥшны. Ҵабыргуп, уи имариоу зҵаарам, аха усгьы иҭҵаатәу проблемоуп.
Иазгәасҭар сҭахуп ашәҟәҩыра ҳауаанӡагьы ҳбызшәа даараӡа ибеиаз, асахьаркыратә литература аԥҵара иазхианы
аҿынӡа ишҿиахьаз. Уи зыбзоураз иреиуоуп:
Актәи. Ажәлар рыԥсҭазаараҿы ҳбызшәа инарҭбааны
ахархәара аман; аҭаацәа рҿы ахаҵеи аԥҳәыси рҳәоуе-

524

иқәымшәара, агәылеи-агәылеи ргәы еизынхар, ақыҭаҿы
цәгьоурак ҟалар, ҩ-жәлакы axҟa рыбжьалар, ҩ-қыҭак еимакык роур уҳәа инадыркны аҳәынҭқарратә усқәа рҿынӡа
иӡбатәу уск цәырҵыр, ажәлар алархәны ауаа ҟәышқәа адгаланы, еимаркуан- еиҿаркуан, ирыӡбауан, аҭыԥ иқәырҵон.
Абас еиԥш аӡбара аан хадара змаз шәҟәымызт, быӷьшәымызт, абызшәа акәын, аҟәышцәа рҿаԥыц акәын – уи заҳауаз рҿы анырра ӷәӷәа ҟанаҵон, урҭ еиҭарҳәон измаҳаз рҿы;
Аҩбатәи. Абызшәа арҿиараҿы даараӡа акраҵанакуан
жәлар рҿаԥыцтә ҳәамҭагьы. Абраҟагьы иҟан иналкааны
еицырдыруаз ажәабжьҳәаҩцәа хатәрақәа. Урҭ сахьаркыла
ихәыцуан, ҿырҳәала иаԥырҵон асахьаркыратә ҳәамҭақәа,
ҩашьара зқәымыз ахаҿсахьақәа. Нарҭаа ражәабжьқәа инадыркны урҭ иахьа еицырдыруеит.
Иазгәасҭарц сҭахуп даҽакгьы. Аԥсуаа ҟазшьала аиндивидуализмра рыцәтәымын; урҭ рыцәгьагьы рыбзиагьы,
рыхәмарра-рыччарагьы, рус-рҳәысгьы – зегьы коллективла
имҩаԥысуан. Убри иабзоураны аԥсуа ихы-игәаҿы ажәлар
ркульт ыҟан. Уск рыӡбар «Ажәлар иахырҳәаарызеи?» ҳәа
еизҵаауан... «Абас ҟасҵап, аха ажәлар исзырҳәарызеи?»
– игәы дҭахәыцуан ахаҵа. Абасала, ауаҩы, аиндивид иԥсҭазаара ажәлар рыԥсҭазаара иузаҟәымҭхо иаласан. Ажәлар
рыԥсҭазаарагьы убасҟак амҽхак ҭбаан, уи зегьы еиднакылон, зегьы агәыҵаӡон.
Абарҭқәа зегьы амҩа иқәызҵоз ахшыҩ акәын, аҟәышра
акәын, урҭ ракәын абызшәагьы зырҿиауаз, амҽхак зырҭбаауаз.
Абас ҳбызшәа ҿианы ишыҟаз ауп ашәҟәҩыра шҳауз. Дырмит Гәлиа иажәабжь «Атәым жәҩан аҵаҟа» шаҳаҭра ауеит
ҳбызшәа асахьаркыратә ҩымҭа аԥҵара шаҟа иазыҟаҵаз.
Уи аахыс ҳлитература ҿиеит, хараӡа ицеит, аха уи аҩымҭа
аашьҭыхны иахьа уанаԥхьо, ари ҳлитература ԥышәак анамаӡамыз раԥхьаӡа иаԥҵаз ҩымҭоуп ҳәа узазҳәом: сахьаркыратәлагьы абызшәа абеиаралагьы иахьа иҩызшәоуп ишыҟоу.
Иазгәасҭар сҭахуп аԥсуа бызшәа аҿиара даҽа ҷыдаракгьы. Ҳбызшәа ҿион ахатәы стихиала, ԥсабаратә ҿиарала,
адәахьала даҽа бызшәак ақәыӷәӷәара, ма анырра маиуӡакәа.

525

Ҳәара аҭахума, егьырҭ абызшәақәа рахьтәгьы иаланагалон ажәа ҿыцқәа, аха урҭ зегьы, ишиашоу акәымкәа, абырҵкал икылхны, аԥсуа бызшәа азакәан иахыжьны, иара
иацәеижьны иҟаҵаны акәын ишаднакылоз. Убри ԥсабарала аҿиара иабзоураноуп ҳбызшәа ицқьаны еиқәзырхазгьы. Уи апроцесс мҩаԥысуан мыццакрада, жәашықәсала,
шәышықәсала.
Аԥсны Асовет мчра анышьақәгыла, аҵарадырра ажәлар
ирыладырҵәо ианалага, абызшәа аҿиара апроцесс уи аамҭа
иацныҟәаны имыццакыр ада ԥсыхәа амамкәа иҟалеит. Уи
аццакра ҳбызшәа зышьцыламыз акәын, ҵарадырралагьы
иазыҟаҵамызт, аха аамҭагьы ауԥшыхуаз! Аполитикатәи
анаука-техникатә прогресси рӡыблара аанкылашьа амамызт, уи иазыҟаҵаз амилаҭ дуқәагьы иазыҟаҵамыз амилаҭ
маҷқәагьы зегьы еиднакылеит, зегьы убри аӡыблара иаанахәеит, ацәцашьагьы рымаӡамызт.
Ари дунеитә процессын, аха Асовет Еидгылаҿы, еиҳараӡак 30-тәи ашықәсқәа раан, Сталин ипозициа анирӷәӷәа,
ахатәы ҷыдара аанахәан, ажәларқәа рыԥсҭазаара зегьы
аполитика иахьԥшны иҟарҵеит. Аполитика усгьы иполитикан, аха аполитика иадҳәаламызгьы мчыла иадырҳәалеит: аҵарадырра ажәлар ирыладырҵәозар – политикан,
акультура дырҿиоазар – политикан, азауади афабрикеи
рҿы аус руазар, адгьыл иқәаарыхуазар – уигьы политикан.
Зегь зымҽхазкыз аполитика ахаҭа ажәлар ирыларҵәатәын
ргәаҿы ирызнамгаргьы, рхаҿы инаргар акәын. Ари аус ду
аҿы мыругас ирымаз абызшәа акәын – ҿырҳәала, акьыԥхьи
арадиои рыла. Аҳәынҭқарра дуӡӡаҿы иааҟалоз зегьы
ажәахәқәа, ақәҵарақәа, убас официалтә материалқәа аԥсшәахь еиҭаргар акәхеит.
Еиҭаргеит, аха ишԥа? Иҳамамызт ҵарадыррала зус здыруаз аиҭагара аԥышәа змаз акадр. Ԥҟарак ыҟаӡамкәа дасу
ишиҭахыз еиҭеигон. Абызшәа зраӡоз абырҵкал абаҟахыз.
Иҟамызт абызшәа азакәангьы. Арахь ишәаԥырҳаԥуа акәын
ишеиҭаргоз, атекст инаԥыршәаны, ахы иақәиҭны, аԥсышәала идырцәажәар иацәшәон.
Абас аиԥш аҭагылазаашьа иақәшәеит апублицистика
аҿиара.

526

«Аԥсны ҟаԥшь» есымша иҭыҵуан, ателетаип ала иахьа
ироуаз аматериал, акьыԥхьҩы иналыдтәаланы ҟары-ҵәаррыла еиҭаганы, аномер аҿы иқәыргылатәын. Аамҭа
ԥшымызт. «Аӡлагара» лагон, иааиԥмырҟьаӡакәа, алагатә
ахәлаԥсатәын. Ишәа-изангьы акәым – иахәлажьлатәын.
Арахь уԥшыр, «иалаго» зеиԥшроузеи – «игәӡоу», «иџьа­
џьоу» ҳәа уаҩ дазҵаауамызт. Аха нас, аҵара змаз анҳаугьы, ашәаԥырҳаԥра анаҳхаагагьы, ари апроблемаҿы еиҭакра дук зыҟамлеит: зегьы иаабон «ҳаӡлагара» иалагоз
«шполуфабрикатыз», агәынамӡарагьы ҳаман, аха профессионалла уи арҽеира иҽазҵәылхны аӡәгьы дзашьҭамлеит,
ус аиԥш зылшоз шҳамазгьы. Уи еиҳагьы угәы унархьыртә
иҟагәышьоуп.
Абасала, апублицистикатә бызшәа аҿиарамҩаҿы, абзиа инаваргыланы, ҳбызшәа иацәтәымызгьы хаала-мчыла иаланагалеит. Урҭ иахьа, аҵла иаларҵаз аҵәымӷ аиԥш,
иалхынгьы иузалымхуа, иахьалоугьы иалажьакцаны инханы иҟоуп. Уигьы акәым, убри атрадициала иаҳааӡаз
абиԥара ҿа, ираҳаз шраҳаз ирыдыркылон, ус ицәажәоит, ус
иҩуеит, ус еиҭаргоит. Зегьы ирыцку чмазара ҿкны иҟалеит
урысшәала ихәыцны аԥсышәала аҩра.
Исҳәаз злашьақәсырӷәӷәаша аҿырԥштәқәа рацәоуп, аха
макьаназы урҭ рахьтә акык-ҩбак сырзааҭгылап.
Аурыс бызшәаҿы инарҭбааны ахархәара амоуп ажәа
«производство». Иаагап х-ажәа еицааирак; производство
зерна, производство стекла, производство ткани... Арҭ ажәеицааирақәа аԥсшәахь еиҭаргоит урысшәала ишыҟаҵәҟьоу:
арыц аарыхра, асаркьа аарыхра. Арахь уԥшыр, ҳбызшәа
иамоуп алшара урҭ ирнаало хазы-хазы ажәақәа рзыԥшааразы: ача аарыхра, асаркьа аҟаҵара, аба асра.
Даҽакгьы. Аурыс бызшәаҿы лассы-лассы иуԥылоит
ажәа «строительство»: строительство дома, строительство дороги, строительство моста, строительство социализма, строительство теплохода... Аа, урҭ шеиҭарго аԥсшәахь: аҩны аргылара; амҩа аргылара – амҩа аҟаҵара
ацынхәрас; ацҳа аргылара – ацҳа ахҵара ацынхәрас; асоциализм аргылара – асоциалисттә ԥсҭазаара аиҿкаара

527

ацынхәрас; аӷба аргылара – аӷба аҟаҵара ацынхәрас, убас
егьырҭгьы.
Убас ауп ишеиҭарго: ашкол аушьҭымҭацәа – ашкол иалгаз ахаҭыԥан, хҩык ахәыҷқәа драбын – хҩык ахәыҷқәа
иҭынхеит ахаҭыԥан. Лассы-лассы иуаҳауеит «иҭахеит»
ахаҭыԥан – «иԥсит» ҳәа. Заџьал ааны зыԥсҭазара иалҵыз
изоуп «дыԥсит» ззырҳәо, аибашьраҿы ахы иагаз – «дҭахеит» ҳәоуп ишырҳәо. Ҳлымҳа ҭнашьаахьан «изаамҭанытәу
aиҿахысрақәа» ҳәа ианеиҭаргоз – «еиҭах аиҿахысрақәа ҟалеит», ма «иҟан» ахаҭыԥан. Ус шаҟа!
Ишдыру еиԥш, аурыс бызшәеи аԥсуа бызшәеи хылҵ­
шьҭрала еизааигәаӡам, еицәыхароу абызшәақәа рҭаацәарақәа ирыҵаркуеит. Урҭ структуралагьы адәахьтәи формалагьы хараӡа еицәыхароу бызшәақәоуп. Аурыс бызшәахьтә
аԥсшәахь ианеиҭааго арҭ аҩбызшәак рҷыдарақәа ахьаҳзымдыруоуп ҳбызшәа иреицакны, иԥсабаратәым ажәақәеи
ажәеицааирақәеи ралагалара зыхҟьаз.
Аурыс бызшәаҿы азаҵә хыԥхьаӡареи арацәа хыԥхьаӡареи, ҵакыла акәымкәа, анҵәамҭалоуп излоудыруа. Ҿырԥштәыс иаагозар: «народ», «молодежь», «коллектив»,
«команда», «биуро», «коллегиа» уҳәа азаҵә хыԥхьаӡара ҳәа
иԥхьаӡоуп. Ус анакәха, аҟаҵарбатә формахь ианиаагалак,
ажәеицааирагьы азаҵә хыԥхьаӡаралоуп ишыҟоу: «Народ
решил» «молодежь решила», «коллектив решил», «команда победила» убас егьырҭгьы. Арахь уԥшыр, арҭ ажәақәа
ҵакыла арацәа хыԥхьаӡароуп иаҳдырбо.
Аԥсуа бызшәаҿы ас еиԥш аивгара ыҟаӡам: арҭ ажәақәа
рҵакы шыҟоу аиԥш аивгара ыҟаӡам: арҭ ажәақәа рҵакы
шыҟоу еиԥш, арацәа хыԥхьаӡароуп ҳәа иаҳдырбо. Ус шакәугьы, аиҭагара аан, аԥсуа ажәақәа «ажәлари» «аҿари» рыда,
егьырҭ ааигәа ҳбызшәа иаднагалаз зегьы, аурыс бызшәаҿы
ишыҟоу аиԥш, ишиашоу еиҭаргоит: «аколлектив иаӡбеит»,
«акоманда аиааира агеит»... Арҭ ажәеицааирақәа аԥсышәала ҳрызхәыцыр абстракт ҟазшьоуп ирымоу, аколлективгьы
акомандагьы ауаа рыла ишышьақәгылоу, ахҭыс зырҿиаз
ауаа шракәу аабаӡом. Ари аԥсуа бызшәа иацәтәыму ажәа

528

ахшыҩҵак зыреицакуа акәны иҟоуп. Уи ус шакәу еиҳа еилыкка иаабоит убри аметод ала – «ажәлар иаӡбеит», «аҿар
иаӡбеит» ҳәа еиҭаагар. Аурыс бызшәаҿы ус ауп ишыҟоу,
аха аԥсшәахь ианеиҭааго, адәахьтәи аформа акәымкәа, уи
иамоу аҵакы ала еиҭаагозароуп. Мамзаргьы аԥсышәала
иааҩуазар, урысшәала ҳхәыцны акәымкәа, аԥсуа ишиҳәо
иааҩуазароуп.
Абасала ҳазнеины хыхь зыӡбахә ҳамаз ажәақәа ргәыԥ
анаҩс иҩлатәуп:
апарламент аҿы ирыӡбеит, ма ирыдыркылеит Азакәан;
аколлектив ирыӡбеит;
апленум аҿы ирыдыркылеит арезолиуциа;
асессиаҿы ирыӡбеит, ирыдыркылеит ақәҵара;
администрациа ирыӡбеит иҭацәу анхарҭа ҩнқәа ашәҟәы
иҭарҩырц;
аԥсуа телехәаԥшра арекламатә биуро ахь ирыдыркылоит...
Иара убас ауп ишыҩтәу асовет, ацентр комитет, аконференциа, аизара, апартиа абиуро, акомиссиа, аколлегиа,
аректорат, Ашәҟәыҩҩцәа реидгыла, агазеҭ «Аԥсны» аредакциа, аусбарҭа, апрокуратура, Аҩнуҵҟатәи аусқәа рминистрра, ашәҟәҭыжьырҭа Алашара», «Башныхә-инвест»,
азауад «Оргтехника», акоманда «Динамо» уҳәа реиԥш иҟоу
ажәақәеи урҭ, ирыдҳәалоу ажәеицааирақәеи зегьы, урҭ абстрактла акәымкәа, ауаа ирыдҳәаланы, арацәа хыԥхьаӡарала иҩлатәуп, ма еиҭагалатәуп.
Аҵыхәтәан, исҳәарц сҭахуп, аԥсуа бызшәа ацқьара
иазкны хымдада ишаҭаху комиссиак аԥҵара. Урҭ азин
рыҭатәуп реилатәараҿы ирыӡбаз, мамзаргьы идырҽеиз ажәеи ажәеицааиреи азакәанра мчы аманы аҟаҵара.
Арҿиаратә интеллигенциа раԥхьа инаргыланы, аԥхьаҩцәа
ируалуп ҳбызшәа ацқьара иашьклаԥшларц, иагьацхрааларц. Зыӡбахә сымоу акомиссиеи, арҿиаратә интеллигенциеи, аредакциақәеи рҽанеимарда, хымԥада, алҵшәа
бзиа рмоурц залшаӡом. Уи иахьа проблема дуны ҳҿаԥхьа
иқәгылоуп.
«Аԥсны», 1995 ш. апрель 5

529

ЕИҬАХ АХАТӘЫ БЫЗШӘА АЦҚЬАРА ИАЗКНЫ
Ҳхатәы бызшәа иахьа аҭагылазаашьа зеиԥшроуи ҳара уи
ҳшазыҟоуи инарҵауланы ҳазхәыцыр, анԥса бааԥс лыԥҳаԥса дшылзыҟоу ауп иугәаланаршәо.
Абызшәа асаби иҩызоуп. Уи еснагь уахӡыӡаауазароуп,
еснагь улаԥш ахызароуп. Абызшәа иацәтәыму ажәак иахьа
иаланагалар, уаҵәы «амахцә» ианкны наҟ иалганы икажьтәуп.
Ус иҟоуп збызшәа пату ақәызҵо ажәларқәа, аха ҳара ари
традицианы иаҳзыҟамлеит. Ари азҵаараҿы ацыха ӡыхь
аиҵыхра ахаҭыԥан, ахықә дықәтәаны аҵәы ҭшьуа алыкь
зырҩынтуа ҳиеиԥшушәа збоит. Абызшәа ацқьара ҳаналацәажәо ажәа уаара ҳаибамҭо, аҵанӡа еилырхны, «алыкь»
ҳаргылоит. Нас уԥшыр, иаҳҳәеит ицеит, уаҳа акгьы ҟаҵа
ҳамаӡам.
Аԥсуа бызшәа иазкны Аҳәынҭқарратә программа ду рыдыркылеит. Уаҟа зегьы ирыцкызароуп абызшәа ацқьара, уи
ала иалагозароуп, уи ала ихыркәшахароуп.
1995 шықәса, апрель 5 рзы ари апроблема иазкны агазеҭ
«Аԥсны» ианысҵеит астатиа. Иаԥхьаз ашәҟәыҩҩцәеи абызшәадырҩцәеи ибзиоуп ахырҳәааит, аха анаҩс ахархәара
маиукәа, еснагь еиԥш ақьаад аҿы иаанхеит. Уажәы еиҭа сазыхынҳәыр сҭахуп уи ахәҭак.
Ишдыру еиԥш, аԥсуа бызшәеи аурыс бызшәеи хылҵ­
шьҭрала еицәыхароу бызшәақәоуп. Убри аҟнытә аурыс бызшәахьтә ианеиҭааго хшыҩзышьҭра рзутәуп урҭ рбызшәа
аҷыдарақәа. Урҭ иреиуоуп азаҵәи арацәеи хыԥхьаӡарақәа
реиҩдыраара. Аурыс бызшәаҿы, ҵакыла акәымкәа, ажәа
анҵәамҭалоуп излоудыруа. Аԥсуа бызшәа акәзар, ишиашоу ажәа аҵакалоуп ахыԥхьаӡара азаҵәреи арацәареи злоудыруа. Еиҿҳарԥшып: аԥсуа бызшәаҿы ажәақәа «аҭаацәа»,
«ажәлар», «аусҳәарҭа», «ар», «аҿар», «аизара» уҳәа реиԥш
иҟоу, рҵакы шыҟоу еиԥш арацәа хыԥхьаӡарахь иаҵанакуеит: «аҭаацәа ирыӡбеит», «ажәлар ирыӡбеит», «аусҳәарҭаҿы
ирыӡбеит», «ар маҷ аиааира ргеит», «аизараҿы иалацәажәеит...»

530

Абраҟа еиқәысыԥхьаӡаз аурыс бызшәаҿы азаҵә хыԥ­
хьаӡараҿоуп иахьаҵанакуа: «семья решила», «народ решил», «армия победила...»
Абарҭ аҿырԥштәқәа ҳбызшәа иарҿиаз ажәақәоуп, аха
нас, ашәҟәҩыра анҳау, аԥсуа бызшәа иаланагало иалагеит убарҭ ирышьашәалоу ажәаҳәеи ажәеицааирақәеи. Урҭ
реиҭагара ҵаралагьы ԥышәалагьы ҳазыҟаҵамызт аҟнытә,
дасу ишиҭахыз еиҭеигон – системада, контрольда, ԥҟарада.
Уаӷа иузимуа ухы иазууеит» рҳәоит. Абасала, иааҩуа ҳалагеит: «ажәлар ирыӡбеит», аха уи инаваргыланы «аколлектив иаӡбеит» ҳәагьы ҳҳәоит, «аизараҿы ирыӡбоит» ҳҳәоит,
аха нас «апарламент иаӡбоит...» ҳҳәоит. Аробот иаӡбеит
ҳҳәозар еиԥш.
Арҭ армаӷьырма еиҭагоу аԥсышәала ҳрызхәыцыр абстракт ҟазшьоуп ирымоу, аколлективгьы апарламентгьы
ауаа рыла ишышьақәгылоу, ахҭыс зырҿиаз ауаа шракәу
аабаӡом. Ари аԥсуа бызшәа иацәтәыму, ажәа ахшыҩҵак
еицазкуа акакәны иҟоуп. Уи ус шакәу еиҳа еилыкка иаабоит убри аметод ала; «ажәлар иаӡбеит», «аҿар иаӡбеит» ҳәа
еиҭаагар. Мшәан, аурыс бызшәаҿы ус ауми ишыҟоу!
Ажәакала, хыхь зыӡбахә ҳамаз ажәақәа ргәыԥ еиҭагалатәуп абас:
Апарламент аҿы ирыдыркылеит азакәан:
апленум аҿы ирыдыркылеит ааԥхьара;
асессиаҿы ирыӡбеит аимак-аиҿак иацырҵарц;
ақалақь администрациаҿы ирыӡбеит «Асабша» амҩаԥгара;
ателехәаԥшра арекламатә биуро ахь ирыдыркылоит...
Иара убас ауп ишыҩтәу: асовет, ацентр комитет, аконференциа, аизара, апартиа, абиуро, акомиссиа, аколлегиа, аректорат, ашәҟәыҩҩцәа Реидгыла, агазеҭ «Аԥсны»
аредакциа, аусбарҭа, апрокуратура, аӡбарҭа, аминистрра,
ашәҟәҭыжьырҭа «Алашара», «Гарант-Банк», азауад «Оргтехника», акоманда «Динамо» уҳәа реиԥш иҟоу ажәақәеи
урҭ ирыдҳәалоу ажәеицааирақәеи зегьы. Урҭ зегьы, ԥҟарак аҳасабала, арацәа хыԥхьаӡароуп қәкыс ирымоу. Ус
анакәха, абстрактла акәымкәа, ауаа ирыдҳәаланы еиҭага-

531

латәуп. Абасалагьы ҵыхәаԥҵәала иӡбатәуп ари апроблема акьыԥхьгьы, арадиогьы, ателехәаԥшрагьы бызшәак ала
ицәажәартә еиԥш.
П. С. ШЬАҞРЫЛ ИГӘАЛАШӘАРЕИ
УИ ИСЫЗНАРҴЫСЫЗ ГӘҬАХӘЫЦРАҚӘАКИ
Еицырдыруа аҵарауаа, ауаа ҟәышқәа еицҿакны иазгәарҭахьеит ажәлар ркультуратә ԥсҭазаараҿы арҵаҩы иааникыло аҳаҭыртә хьӡи-ԥшеи. Ус шакәугьы, уи азанааҭ бзиахә иахьа «ԥҳәыс занааҭхан», арԥарцәа иаараҭәарымшьауа аҟынӡа аҳаҭыр лаҟәит. Са исҳәарц сҭахым ҳашколқәа
рхьысҳара зыхҟьаз аҳәсақәа ахьахаанхаз ауп ҳәа. Мап.
Арҵаҩра азанааҭ аԥҳәыс-ахаҵа ҳәа амаӡам, уи аҳаҭыр лазырҟәыз даҽакуп. Урҭ иреиуоуп:
актәи, изылшогьы-излымшогьы неилакны ажәлар зегьы аҵара дырҵара аполитикеи, уи анагӡаразы арҵаҩратә
баҩхатәра змоугьы-измамгьы еиҟараны уи азанааҭ ахь
рынашьҭреи;
аҩбатәи, ахәыҷқәа аҵара зҵогьы-изымҵогьы еиԥшны
класск ахьтә егьи акласс ахь рахыгареи аҵарадырреи акадр
разыҟаҵареи процентла, статистикала рызнеиреи. Даҽакала иаҳҳәозар, арҵаҩра азанааҭгьы, аҵара ахаҭагьы, баҩхатәрала акәымкәа, стандартла рызнеира.
Абарҭқәа ирыхҟьаноуп арҵаҩы изанааҭ анкьа еиԥш,
ахьӡ-аԥша аман изыҟам. Аха, уи агәаанагара ҳҽамҭакәа,
еиҳа ишьақәҳарӷәӷәап арҵаҩра иреиӷьу азанааҭқәа ишыруаку. Уимоу, зегь раԥхьа иргылатәу занааҭуп, избан акәзар, уаҵәы аартра дуқәа зԥеиԥшу аҵаҩы, иахьа аҵарадырратә хан ахь ашә изаазыртуа арҵаҩы иоуп – даҽа мҩак
амаӡам уи ахан хьыҵәцарахь, аҷараҳәа ашә аазыртуа даҽа
ԥшәымакгьы дамаӡам.
Зыӡбахә сымоу аханхьыҵәцарахь ахәыҷы ашә изаартра зегьы ирылшом. Уи зылшаз иоуп арҵаҩратә баҩхатәра
змоу. Абаҩхатәра иацзароуп адырра ҵаула, акультура ҳаракы. Даҽакала иаҳҳәозар, арҵаҩ бзиа ҳәа ззырҳәоз ҵара-

532

дыррала дыӷәӷәазароуп, ҟазшьалагьы даамсҭашәазароуп.
Ус иҟоу ауаҩы ибзиаӡаны идыруеит ижәлар рҵеицәа рааӡара аҵкыс еиҳау маҵура шыҟам. Убри азы ауп уи «арҵаҩ
бзиа» ҳәа зизырҳәогьы. Анкьа Жәлар рырҵаҩы ҳәа ишьҭан.
Абас иҟаз рҵаҩын Платон Семион-иԥа Шьаҟрыл. Уи
ажәытәтәи арҵаҩцәа дуқәа дреиуоуп. Ихаанны дыздыруа
изгәдуны иӡбахә зларҳәаӡо рҵаҩык иаҳасаб алоуп, иԥсҭазаараҿы уи хадарагьы аман, аха П. С. Шьаҟрыл зымҽхак
ҭбааз уаҩы интеллигентын, дырҿиаҩын, ирҵаҩратә ус инаваргыланы дышәҟәыҩҩын, деиҭагаҩын. Уи иеиҭагамҭақәа
ашколтә программагьы иалан. П. С. Шьаҟрыл ирҵаҩратәи
ирҿиаратәи ус статиак иазышьҭыхуа иҟам – иҭҵаатәу, монографиак ззукша ус дууп.
Уажәы сара сыззааҭгыларц исҭаху ихаҭа ԥсыс ихаз
ирҵаҩратә усуроуп. Платон Семион-иԥа зхатәы методикеи зхатәы ҷыдареи змаз рҵаҩын, убри схы-сгәаҿы ишынхаз атәы налкааны исгәаласыршәар сҭахуп. Ус ауп, сара
сырҵаҩым, сметодистым, сқәыԥшра ашықәсқәа рҿынтә
сгәынкылараҿы исзынхаз сгәалашәароуп изҩырц исҭаху,
избанзар, алада сыззааҭгыларц исҭаху иахьа еиҳагьы актуалра аманы исыԥхьаӡоит.
1949–1950-тәи ашықәсқәа раан Лыхнытәи абжьаратәи
ашкол сҭан, убраҟа акәын Платон Семион-иԥа рҵаҩыс
дахьҳамаз – аԥсуа бызшәеи алитературеи ҳирҵон. Иарбан аамҭаз урҭ ашықәсқәа? Уи иахаанугьы-иахаанымгьы
еиԥшны аамҭа еиқәаҵәаноуп ишаадыруа. Аԥсуара
аҵыхәтәа еидаҳкылоит ҳәа ианаҿыз акәын. Ҳара ҳала аԥсуа школгьы ашә адыркуан. (Афбатәи акласс аҿы ҳантәаз
хәба рҿынӡа қырҭуа классханы, ус «ачалт ахьшьуа»
иҳашьҭаланы иаауан.)
Акьыԥхь аҿы аԥсуа литература ахьӡ аҳәара иаҟәыҵхьан.
Қырҭтәыла амраҭашәаратәи алитература ҳәа акәын
ишашьҭаз. Абас еиԥш аҭагылазаашьа аныҟаз аамҭазы, зегь
збоз, зегь заҳауаз арҵаҩы дышԥарзыҟаз иаҳирҵоз амаҭәар,
ҳлитература ахаҭа? Изаҟаразаалак акгьы ҟамлазшәа акәын
уи амаҭәар дшазыҟаз, алитература шаҳирҵоз. Исгәалашәоит, ажәабатәи акласс аҿы ҳантәаз амаҭәарқәа зегьы рҿы

533

аԥышәара ҳаман, аԥсуа бызшәеи алитературеи рыда. Ари
ҳгәы иалырсны, акласс зегьы ҳҽааидкыланы ҳнеин ҳиазҵааит Платон Семион-иԥа (уи ашкол ааигәара адәаны дтәан),
ҳлитература зыхҟьеи, аԥышәара изаларымҵеи ҳәа. Акгьы ҟамлаӡазшәа ҳарҵаҩы дааԥышәырччан, ишиҟазшьаз
еиԥш, ҭынч-ҭынч даацәажәеит:
– Уи акәым аус злоу, – иҳәеит иара, – шәара ҳлитература бзиа ижәбалар, шәаԥхьалар, ҳбызшәа шәгәыблра адзар,
убри зегьы ирыцкуп, ҽнак ишәҭиуа аԥышәара аасҭа.
Ҳгәы ирӷәӷәарц акәмызт, иҳәеит уи гәыкала. Ихаҭа
ҳлитература убас акәын дшазыҟаз: арҵага иану амацара
акәым, инеизакны аԥсуа литература, литератураҭҵааҩык
иеиԥш, даараӡа ибзианы идыруан. Арҵага шәҟәқәа ирну
ажәеинраалақәа, ԥҟарак аҳасаб ала, ҿырҳәала идыруан,
апроза акәзар, аҩымҭа асахьаркыраҿы автор ихы иаирхәауа адетальқәа роума, аԥсабара асахьа аума, ахаҿсахьақәа
раарԥшраҿы автор ихы иаирхәаша аԥсихологиатә моментқәа роума, ус ажәаҟәыш, аҳәоу лыԥшаах уҳәа аҵаҩцәа
ҳахшыҩ рзишьҭуан, аҵатәхәы анеиҭаҳҳәауа иаҳирҳәауан,
ҳхы-ҳгәы аҿынӡа инеиртә еиҭаҳирҳәауан.
Абас ала аҩымҭа аҵара ашьҭахь, ҳара, аҵаҩцәа уи
аиҭаҳәара, ма ҿырҳәала аҵара ҭакԥхықәрала ҳрызнеир
акәын.
Аҵаҩы ахәшьара иҭара аангьы ихатәы принцип иман
Платон Семион-иԥа, алитературазы аҵатәхәы зымҵаз
ихатәы бызшәа атәеимбеит ҳәа иԥхьаӡон, хәшьарасгьы
ииҭоз «акы» акәын; «Ҵәҩанк узықәгылоуп!» – иҳәон,
агәҽанызаара ӷәӷәа иоуртә. Зхатәы бызшәа атәазымбаз изы
ахәшьара рацәеишьон. Аха нас ибзианы иуҳәар, «акы» ац
наҭаны ԥшьба алихуан. Ганкахьала ари џьашьахәын, избанзар, усҟан аԥсуа литературагьы, ҳбызшәагьы «анмодамыз»,
ашәҟәыҩҩцәа рхы ргәы ахшәаны ашәҟәыҩҩра ианаҟәыҵуаз, арҵаҩцәа даҽа занааҭк анышьҭырхуаз аамҭан. Ҳҭагылазаашьа зеиԥшраз инагӡаны иабаадыруаз, аха иахьа урҭқәа
санрызхәыцуа, агәра згоит Платон Семион-иԥа Шьаҟрыл
иҷыданы убас изырҟаҵоз убри аҭагылазаашьа шакәыз.
«Мап, шәхаҵкы, ҳбызшәагьы, ҳлитературагьы, ҳаԥсуарагьы

534

ԥсра-ӡра рықәӡам, урҭ зхәаҽуа мчгьы зыҟалом!» аанагон уи
ихымҩаԥгашьеи ирҵаҩратә ус ҭакԥхықәрала иазнеишьеи
ааидкыланы урыхәаԥшуазар. Зегьы рҭыԥ аҿы изыргыло
аамҭа иаҳнарбоит ус шакәыз.
П. С. Шьаҟрыл ибжьы ҭыганы аҵаҩы диқәцәҟьаӡомызт. Шәышҟәышхаша, шәшыбзиахаша ҳәа илҵшәадаз
ахшыҩрҵарагьы ҟазшьас имамызт. Ҩба-хԥа ажәа ииҳәауаз
еиҳа амч рыман сааҭктәи ахшыҩрҵара аҵкыс. Исгәалашәоит, раԥхьаӡакәны аҵатәхәы анысҳәоз. Ажәеинраалан, аҵарагьы цәгьан, ажәакала, илагӡаны ҿырҳәала исзымҳәеит.
Ҳакласс дуун, 45-ҩык аҵаҩцәа ҳаҟан. Ҳрацәаҩын егьырҭ
ақыҭақәа рҿынтә иаазгьы. Сара ашьҭахьӡа итәаз среиуан.
Ҳарҵаҩы акыр днаскьаган. Сыԥшызар, ашьшьыҳәа апартақәа дрыбжьаланы иҿааихан, дааин саԥхьа даагылт. Сгылоуп саргьы, сылахь аԥхӡы алҭҭо.
– Қыҭас уабанӡатәиу? – ибжьы ныҵакшәа дсазҵааит ҭынч, ауаҩ бырг ҷкәынак дышиазҵаауа аиԥш, «дад»
ацимҵеит акәымзар... Нас саб диазҵааит. Саб ихьӡ анысҳәа,
урҭ шеибадыруазгьы иҳәеит. Абас ала санҭиҵаа, иажәа
инациҵеит: – Уани уаби ҳаҷкәын Лыхны ашкол дҭоуп, аҵара иҵоит ҳәа иухыҽхәоит, – иҳәан, Лыхнытәи ашкол аҳаҭыр
шьҭыхны даацәажәеит, – уара ухатәы бызшәа ишахәҭоу
иуҵом, ари ушԥахәаԥшуеи, ԥхашьарами!
Исҳәараны иҟахзи, ҳәатәы сымамызт, аха уи акәым,
иҳәашьа аформагьы ииҳәазгьы убасҟак схы-сгәаҿы инеит,
исыватәаз ида уаҩы ишимаҳазгьы убасҟакгьы иԥхасшьеит,
«ҵәҩанк» акәым, «хә-ҵәҩанк» еивҵарыԥххаа исзықәиргылар еиҳа еиӷьын ус смаҳакәа.
– Утәа, – иҳәан, уаҳа егьымҳәакәа днасыдҵны иҭыԥ
ахь иҿынеихеит. Ашкол сахьынӡаҭаз акәым, иахьагьы
сгәалашәараҿы инханы иҟоуп уи ахҭыс. Ҵабыргуп, иахьа
уи даҽакала сазхәыцуеит, сазхәыцуеит ани аби ргәыӷра
иамеижьарц урҭ рҿаԥхьа аԥа иду аҭакԥхықәра, нас уи
аҭакԥхықәра аԥсадгьыл аҿаԥхьа ауаҩы иду иуалԥшьақәа
рахь ишиасуа уҳәа ааӡара апроцесс шымҩаԥысуа. Ҳарҵаҩы
ихықәкы хадагьы убри акәын: аҵара-ааӡараҿы ажәлар руси
акны дрыхәаԥшуан.

535

П. С. Шьаҟрыл аҵаҩцәа ашәҟәыԥхьара рылааӡараҿы
ихатәы методика иман. Аҵарашықәс аԥшьбарак анынҵәоз,
сааҭк, ҩ-сааҭк ахаиршәалон. Убри аамҭа азикуан аинтерес зҵаз ажәабжьқәа рыԥхьара. Ҳара иаҳԥыхьамшәоз
аҩымҭақәа заа иалихуан, нас акласс аҿы ибзианы иаԥхьоз
аҵаҩцәа инеимдо иаирԥхьон. Уи убасҟак интересс икны
ҳазыӡырҩуан, аҵәҵәа аныҟалалак акласс аагәынқьуан, ишхьааргаз удырратәы. Нас убри иашьашәалоу ҩымҭак ԥшааны саԥхьандаз ҳәа агәаҳәара ҳауан. Убри агәалаҟара шҳамоу акласс ҳандәылҵуан. Убасҟангьы уи ауаҩ ашәҟыԥхьара ҵакыс иамоу, ишыбзиоу ҳәа лабжьагажәала иажәа
нихӡомызт. Ҳгәы ирхыҭхыҭуан, ҳгәаҵаҿы кәицк ҭаауазар
– ирҿыхауан. Убри акәын хықәкыс имазгьы. П. С. Шьаҟрыл
ирҵаҩратә усураҿы зегьы-зегьы ирыцкны исыԥхьаӡоит,
сазааҭгыларгьы сҭахуп аиҭаҳәа аҩроума, ахыҭҳәаа аҩроума
ишымҩаԥигоз атәы.
Хыхь ишысҳәахьоу еиԥш апрозатә ҩымҭа ҳанахысуаз,
иаҳҳәап, «Ҭемыр» еилыршәшәаны хәҭа-хәҭала еилҳаргон, ахаҿсахьақәа ҭаҳҵаауан, аҩымҭа асахьаркыратә ҷыдарақәа ҳарзааҭгылон. Ажәакала, аҩымҭа ҳахысны ҳцаны
акәымкәа, ҳхы-ҳгәаҿы инхартә ҳааҭгыланы иҭаҳҵаауан.
Нас, аҵыхәтәан, арҵаҩы иҳалеиҳәон: «Уашьҭантәи аурок
аан аҩра ҳаур ҟалап». Аиеи, аҩра хымԥада иҳауеит ҳәа
акәымкәа, иҳаур ҟалап ҳәа акәын ишиҳәоз. Уи агәҽанҵара
иаанагоз шәҩыга маҭәахәқәа зегь рыла шәҽеиқәыршәаны
шәыҟаз ҳәа акәын. Убри агәҽанҵарада уаҳа иарбан темоу
уҳәа – акгьы, уи маӡан. Абри ашьҭахь исаҳаит-исмаҳаит,
исхашҭит- исхамышҭит ҳәа аҽхырцәажәарақәеи ахырқьиарақәеи акгьы аанагаӡомызт.
Уи аҽны ҳтетрадқәа еиқәчаҟәа иааганы, астол илықәҵан,
ишаны иҳаиҭарц аӡәы инапы инаниҵон, иара иааҩраны
иҟоу атема ҿыц ахьӡ, амел аақәхны аклассӷәы инаниҵон.
Абри ашьҭахь, инапқәа неихьшьы-ааихьшьуа амел амыршәшәо, днеины аԥенџьыр изқәа ааиарханы даагылон,
акласс илаԥш ахьыгӡо. Уаҳа изаҟаразаалак ажәак усгьы иааиҿшәомызт. Уи иаанагоз рҿиарыла ухәыцны, иуҵаз угәаларшәаны иҩы, уаҩы дуԥырхагам ҳәа акәын. Абри аамҭазы

536

апарҭа ухәыҵаԥшуашәа, уҩыза уиахәыҭхәыҭуашәа уалагар,
инацәа ҩышьҭыхны мимикала угәуҽаниҵон. Ус – зны, ус
– ҩынтә. Ахынтә раан, ашьшьыҳәа дааины, умахцә уанкны, «арахь уаалеишь, уҩызцәа урԥырхагоуп» ҳәа науаҳәаны, ашә аартны ундәылигон. Нас уԥшыр, ари ахҭыс ашкол
аҿы зегьы иаарылаҩуан. Уи ахҭыс убасҟак анырра ҟанаҵон.
Арҵаҩы ихықәкгьы убри акәын, уи ааӡареи ахьырхәреи
еиҟәымҭхакәа, акны дрыхәаԥшуан. Даҽакала иаҳҳәозар,
акласс аҿы апориадок ҟасҵоит ҳәа, умацаразы акәымкәа,
емоциалагьы акәымкәа, аҵаҩы ҳәатәхамҵа данахьирхәы,
уи акласс зегьы аҿы анырра ҟанаҵар акәын, ус анакәха,
еиҳау алҵшәагьы аиур акәын, ус иагьыҟалон. Шықәсык
ала знык абриаҩыза ахҭыс ҟалар, хыхь ишысҳәахьоу еиԥш,
акласс аҿы акәым, ашкол зегьы аҿгьы иазхон. Ибзиаӡаны
исгәалашәоит: ҩышықәса рыла уи аҩыза аланарԥшыра
знык ауп ианызбаз.
Даҽакала иаҳҳәозар, араҟа арҵаҩы хадара зиҭоз алеишәа амацара акәмызт, ахықәкы хада анагӡара акәын:
слымҳа иҭарҳәаришь, ма изхызҩылаша қьаадк мазеины исоурымашь ҳәа, аҵаҩы дхьаԥшкәаԥшуа акәымкәа,
ихы дҭархәыцны, идырра хәыҷы еизыркәкәаны, ламысла
идҵа анагӡара акәын. Убри ала арҵаҩы убас еиԥш аҭагылазаашьа ҟаиҵон, аҵаҩы арҿиаратә баҩхатәра хәыҷык
илазар ицәыригартә еиԥш. Уи арҵаҩы изы иламысын,
ирҵаҩратә хықәкы наигӡон: аҵаҩы изы акәзар – уи ааӡаган: ԥаршеирада, ламысла идырра ааирԥшуан, убри ала
ихәҭаз ахәшьарагьы иоуан.
Сара исыздыруам ус еиԥш рхала ирҩыртә ахәбатәи
акласс инаркны ишазыҟаиҵоз, аха аиҳабыратә классқәа
рҿы рхала ирымҩыр ада ԥсыхәак ыҟамкәа аҭагылазаашьа
ҟаиҵон.
Иҟоума иахьа арҵаҩцәа Платон Семион-иԥа иметод
зхы иазырхәауа? Ҳуниверситет аҿы есышықәса аԥышәарақәа шымҩаԥысуеи урҭ рылҵшәақәеи агәра ҳдыргоит
ишмаҷу уи аметод зхы иазырхәауа арҵаҩцәа. Иҟоугьы,
агәра ганы сыҟоуп, рырҵаҩратә ԥышәоуп, рбаҩхатәроуп
изыбзоуроу акәымзар, П. С. Шьаҟрыл ирҵаҩратә ԥышәеи

537

уи иметодикеи ҭҵааны рхы ишадмырхәауа. Уи иҳанажьтәым акакәны сахәаԥшуеит, избанзар, Ушински ииҳәаз,
Гогебашвили иҟаиҵаз ҳәа ажәахәқәа аныҟаҳҵо, аҿырԥштәқәа анааҳгауа, ҳара ҳзы Иушинскиу, Игогебашвилиу, атеориатә конференциа ззымҩаԥгатәу, амонографиақәа изкны зырҿиаратә усура ҭҵаатәу арҵаҩ ду дгәыгәҭажьны дыҟоуп.
Ҳажәлар ҵарадыррала ианԥсыҽыз, арҵага шәыҟәқәа
реиқәыршәареи аҵарадырра аус аиҿкаареи ҿыц нап
анаркыз, егьырҭ амилаҭқәа рԥышәа акәын еиҳараӡак ҳхы
иаҳархәоз. Усҟан уиадагьы ԥсыхәа ыҟамызт. Аха иахьа
ҳажәлар рҭагылазаашьа хазуп: урҭ рҵарадырра иазҳаит,
иҿиеит ркультура, алитературеи аҟазареи рҿы ироуит еицырдыруа рхатәы классикцәа. Урҭ ирҭынхаз рырҿиамҭа
излыҵыз амилаҭ рзы хәы змаӡам доуҳатә малуп. Убас
иҟоу иреиуоуп еицырдыруа арҵаҩцәа дуқәагьы. Урҭгьы
аҵарадырра иаклассикцәоуп, ашәҟәыҩҩцәа-аклассикцәа реиԥш томла ашәҟәқәа рыҭнымхазаргьы, ирҭынхеит
ақьаад ианым рԥышәа ду. Уи еиқәырхатәуп, уи рҿиатәуп,
уи ӡыргатәуп, ажәлар ирзеиԥшу доуҳатә культураны, ҵарадырратә ԥышәаны иҟаҵатәуп.
Аха уи имариоу усӡам, ирацәаны аамҭа ҳацәцеит, ирхаану маҷхеит, ҳархив блит – урҭ уажәшьҭа шьақәыргылашьа
змам роуп, аха ари апроблема ҳәынҭқарратә усны иаҳзыҟаҵар, нап аркхон, еиқәҳархозгьы рацәахон, зегь реиҳагьы анарха змоу ари аус ду ауасхыр бзиа азышьҭаҳҵон.
Абасала, еснагь атәымуаа рҵарадырреи рԥышәеи
ҳрыхьԥшны акәымкәа, Аԥсуара шьаҭас измоу ҳара ҳԥышәа
ҳхы иаҳархәап, уи ҳара ҳзы имилаҭтәу капиталуп. Аԥсуара
еихазҳауа ԥышәоуп, иагьҭоурыхуп. Зегьы-зегьы реиҳа уи
аԥышәала иуааӡаз ахәыҷы даԥсыуа иашаны, ижәлар дырҵеины дгылоит. Ҳажәлар ирҭахугьы убри ауп, ҳагәҭакы
хада рхы- ргәаҿы иҳазнагар.
Абри аус анагӡараҿы зырҵаҩратә ԥышәа ҭҵааны ҳашколқәа ирылаҳарҵәартә иҟаз рҵаҩ дуун Платон Семион-иԥа Шьаҟрыл. Уи ирҵаҩратә ԥсҭазаара зегьы зызкызгьы убри акәын.

538

ЖӘЛАР РЫРҴАҨЫ
Жәлар рырҵаҩы! Ари ажәа аурыс бызшәахьтә ишаауагьы, ҳбызшәа иацәеижьны иаднакылаз ажәоуп. Усҟан
арҵаҩы иаҳаҭыр убасҟак иҳаракын, избанзар, иҵарадаз
ажәлар аҵаралашара рызназгоз иаҳаҭыр ӷәӷәан, уаҩы ԥааимбарны дрыԥхьаӡон. Насгьы имаҷын иара арҵаҩцәа,
арахь азыҟаҵара бзиа рыман, рус аҿы рҭакԥхықәрагьы
ӷәӷәан, убарҭқәа ирыбзоураны рхымҩаԥгашьагьы даҽакала
иҟан. Урҭ русура алҵшәагьы ус акәын ишыҟаз.
Асовет аамҭазы арҵаҩцәа рхыԥхьаӡара иаразнак
иазҳаит, азыҟаҵара змазгьы измамызгьы рыла. Нас ишааиуаз аҳаҭыртә хьыӡгьы цәырҵит «Заслуженный учитель» ҳәа. Аԥсуаагьы аалаган, «Аџьа ду збахьоу арҵаҩы»
ҳәа еиҭаргеит, нас 70-тәи ашықәсқәа рзы «Зҽаԥсазтәыз
арҵаҩы» ҳәа ирыԥсахит. Абасала, аԥсуа бызшәа ажәартә
фонд иаланагалеит ухаҿы имааиуа, угәаҿы имнеиуа, иԥсабаратәым ажәа ҿыц. Ус шаҟа! Арҵаҩцәагьы рацәаҩымзи,
уи ахьӡ зхырҵозгьы рацәаҩын, аҳаҭыр акәзар, уи ахьӡ ҿыц
«Народный учитель» аҿынӡа изхамлеит, избанзар, уи лимитла ҩаӡтәы иларышьҭуаз акакәын, нас астатистика иадырбон шаҟаҩы уи аҳаҭыртә хьӡы рыхҵоу...
Ари азҵаара зцәырызгаз: уажәааигәа иԥсҭазаара далҵит
Баслахәтәи абжьаратәи ашкол адиректор Ҷыҷыкәа Расҭаиԥа Хьиба – уигьы, зегь еиҟаразтәуаз акритик иаршьын
еиԥш, «Зҽаԥсазтәыз арҵаҩы» ҳәа акәын ҳаҭыр хьӡыс ихҵаз.
Ибзиан, даараӡа ибзиан – «Жәлар рырҵаҩы» ҳәа аҳаҭыртә
хьыӡгьы аԥҵазар. Уи рхырҵаларын иреиӷьу рахьтә иреиӷьӡоу. Мшәан, аҟазараҿы ус ауми ишыҟоу: «Зҽаԥсазтәыз
артист», «Жәлар рартист».
Абас еиԥш «Жәлар рырҵаҩы» ҳәа ахьӡ иаԥсаз рҵаҩын,
ааӡаҩын Ҷыҷыкәа Расҭа-иԥа Хьиба.
Ашколқәа зегьы рҿаԥхьа ихадоу зҵаараны иқәгылоу
ауаҩы иааӡароуп. Аҵареи ааӡареи усгьы еицуп. Аҵара
иахылҿиаауеит ааӡара. Ари хадара змоу проблемоуп, ус
унадыххылангьы иузеилкааӡом уи иаҵаҵәаху. Анацәа, абацәа, дара арҵаҩцәагьы, урҭгьы ракәым, ҳинтеллигенциа

539

рӷьырак агәра ганы иҟоуп аус злоу аҵароуп, адырроуп ҳәа.
Усҟан урҭ аӡәгьы дазхәыцӡом аҵарагьы адыррагьы ишырхылҿиаауа ааӡара. Убри амдырроуп изыхҟьо анацәеи абацәеи рхәыҷы аԥсуа школ днавганы аурыс школ ахь дахьырго. Иҟалап уаҟа аҵара еиҳа иӷәӷәазар, аха аурыс школ
иалгаз аԥсуа хәыҷы урыс ҵасла дшааӡахо аӡәгьы дазхәыцӡом. Ари Ҷыҷыкәа Расҭа-иԥа ибзианы идыруан. Ҟазшьала уи динтузиаст дуун. Ижәлар рыбзиабареи и-Аԥсуареи
ракәын уи зхылҿиаауазгьы. Убриазоуп уи ауаҩы иарԥысра
ашықәсқәа инадыркны иԥсҭазаара аҵыхәтәантәи имшқәа
рҿынӡа изимаз убри аинтузиазмра.
Ауаҩы инапы иану иус, мамзаргьы занааҭс иалихыз
ижәлар рҿаԥхьа иду иуалԥшьа шьаҭас ианаиулак, убасҟан
ауп уи аинтузиазмра анҿымцәаауа.
Аԥсуа школ ԥсыуа школҵәҟьаны иауҟаху: ԥшь-класск
рҿынӡа, аурыс бызшәада, зегьы аԥсышәала аҵара ддырҵоит, аха нас ахәбатәи акласс инаркны амаҭәарқәа зегьы
урысшәалоуп ишыҟоу, аԥсуа бызшәеи алитературеи рыда.
Дара арҵага шәыҟәқәагьы, шамахамзар, Урыстәылоуп
иахьҭрыжьыз. Урҭ ахәыҷы ирҭо адыррагьы, ирыларааӡо
акультурагьы аурыс хәыҷқәа рзы ирҩыз роуп: аурыс ҭоурых, аурыс ҟазшьа, аурыс дырра. Ус анакәха, аԥсуа школ
иалгаз арԥыс, ма аҭыԥҳа, аԥсуа культура аҵкыс аурыс культура еиҳа ирылааӡоуп. Ус иҟан Асовет школтә ситема. Уи
ҳара зегьы ҳашьцылан азы иҳазгәаҭаӡом иаҵаҵәаху амаӡа.
Ҷыҷыкәа Расҭа-иԥа идыруан уи амаӡа. Убри аҟнытә, ажәлар
рхәыҷқәа рааӡараҿы, аҩны акы рбауа-ираҳауа, ашкол аҿы
даҽакы рарҳәауа-иддырҵо акәымкәа, дара ирзааигәоу
рмилаҭ культура атрадициақәа рыла рааӡара зегьы ирыцкны иԥхьаӡон. Даҽакала иаҳҳәозар, аԥсуа хәыҷқәа иааӡон
иаԥсыуаны, Аԥсуара атрадициақәа рыла, арҵага шәҟәқәа
раарҳәрахь (рарԥсуарахь) инапы шымнаӡозгьы.
Асовет аамҭазы амилаҭ традициала ахәыҷқәа рааӡара
хырҩа азыруан, уи ус шакәыз хыхь зыӡбахә сымаз ашколтә системагьы арҵага шәыҟәқәагьы шаҳаҭра руеит. Уажәы
ашкол программақәа рҿы ареформақәа рыҟаҵара иаҿуп,
иҟарҵахьоугьы маҷӡам, аха уажәраанӡатәи асистема ус иа-

540

разнак инышьҭаҵаны, ҿыцк аҟаҵара уадаҩуп, еиҳараӡак
аиҳабыра классқәа рзы арҵага шәыҟәқәа реиқәыршәараан.
Уи ӡбахаанӡа аԥсуа хәыҷқәа аԥсуаҵас рааӡара шпроблемоу
иаанхоит.
Асовет школтә система ҽеимызт ҳәа акәым исҳәарц
исҭаху: уи ахәыҷы адырра бзиа инаҭон, аха ааӡара аметод шьаҭас иамаз «анахьгьы арахьгьы иҟамыз «аинтернационализм» акәын – амилаҭ традициа уаҟа ибжьаӡуан. Уи
ала ахәыҷы ицәдырӡуан амилаҭ хаҿра, ижәлар дырҟәыҭханы акәын дшырааӡоз. Уи аус иацхраауан апионертәи
акомҿартәи организациақәа русурагьы. Хыхь ишысҳәахьаз
еиԥш, ари асистема ҳара зегьы ҳалааӡан, иҳазгәаҭаӡомызт ҳахькылнагоз, еиҭасҳәахуеит, избанзар, адырра акәын
аԥхьа иҳаргылоз, адырра заҳҭо дшаҳааӡо ҳазхәыцӡомызт.
Ҷыҷыкәа Расҭа-иԥа инарҵауланы дазымхәыцыцкәа
дыҟамызт уи аметод ала иуааӡо ахәыҷы ԥсыуак иаҳасабала дышхьысҳахоз, инагӡаны дшыԥсыуамхоз. Убриаҟынтә,
апроблема рҿиарала дазнеины, анахьгьы, арахьгьы егьырзымҳәо, ахәыҷы аԥсуаҵас иааӡараҿы аформа азиԥшааит. Уи
аԥсуа сахьаркыратә литература агәыблра дыркра акәын. Ауаҩы иааӡараҿы амилаҭ литература иацназго маҷуп: амилаҭ
ҟазшьа, амилаҭ ҵас, амилаҭ қьабз, ажәытә-аҿатә, иахьатәи
амилаҭ проблемақәа, ажәакала, ажәлар жәларны излаҟоу
зегьы, асаркьа еиԥш, ианыԥшуеит асахьаркыратә литература. Уигьы акәым, асахьаркыратә литература иаԥхьо
идырра ҭбаахоит, ибызшәа беиахоит, аамсҭашәара иланааӡоит. Урҭқәа рзы имаҷуп арҵага шәыҟәқәа ирну асахьаркыратә литература – бзиа ибатәуп, иааиԥмырҟьаӡакәагьы
ирыԥхьалатәуп аԥсуа шәҟәыҩҩцәа рҩымҭақәа.
Абарҭқәа зегьы ибзиаӡаны идыруан Ҷыҷыкәа Расҭаиԥа, хымԥада, инарҵаулангьы дрызхәыцхьан. Аха ахәыҷы
дхәыҷуп, ашәҟәы уаԥхьар уҟәышхоит ҳәа иоуҳәар, иаақәԥааны даԥхьо дыҟаӡам, уи акала аԥхьара далоугалароуп,
асахьаркыратә литература иамоу аестетикатә гьама икыртә еиԥш дазноугароуп.
Ари имариоу усӡам, аха уи иамоу аҵакы, нас иаиураны
иҟоу алҵшәеи арҵаҩы дазхәыцны нап анаиркы, игәҭакы

541

анагӡараҿы еиуеиԥшым аформақәа азиԥшаар ҟалоит,
алитературатә кружок раԥхьа инаргыланы, аха Ҷыҷыкәа
Расҭа-иԥа иалихит иоригиналтәу аформа: ашәҟәыҩҩцәеи
аҵаҩцәеи реимадара, реизааигәатәра.
Раԥхьа иргыланы, ахәыҷқәа рнапала араҟа аԥсуа шәҟәы­
ҩҩцәа рыцыԥхьаӡа аԥсаҵлақәа еиҭаҳаны, аллеиа ҟарҵеит, ҵлашьапыцыԥхьаӡа ашәҟәыҩҩцәа рыхьӡи рыжәлеи
зну адыргақәа рыдкнаҳаланы. Урҭ ирхылаԥшуа аҵаҩцәа
аӡәаӡәала ирыдҵоуп. Уигьы акәым, урҭ аҵаҩцәа иҭырҵаауеит ирыду ашәҟәыҩҩы иҩымҭақәа. Алитература иазалху
акабинет аҿы уи рнапы иану аус иазкны апапкақәа рымоуп,
уа еизыргоит ашәҟәыҩҩы агазеҭқәеи ажурналқәеи ирниҵо
иҩымҭақәа, иара изкны статиак кьыԥхьзаргьы, ма ииубилеи мҩаԥгазар, урҭ аматериалқәагьы уаҟа еизыргоит. Уигьы азмырхакәа, ашәҟәыҩҩцәа рыҽрымаданы есышықәса
Ашықәс ҿыц рыдырныҳәалоит, хаҭала зҩымҭақәа ҭырҵаауа. Урҭгьы аҭак ҟарҵоит, асалам шәыҟәқәа рыбжьысуеит.
Абриаҩыза атрадициа шьақәыргыланы иман Ҷыҷыкәа
Хьиба, убри ала ашколхәыҷқәа аԥсуа литература иадиԥхьалон, аԥхьара агәыблра диркуан.
Абасала, ахәыҷқәа аԥсуа литературеи аԥсуа культуреи
рылааӡаны ашкол ианалиргалак, урҭ рҭыԥ ааныркылон
ирышьҭанеиуа реиҵбацәа, ашәҟәыҩҩцәагьы аԥхьаҩцәа
ҿыцқәа аарыҵагылон.
Аамҭа-аамҭала ашәҟәыҩҩцәа нарыԥхьон ари ашкол ахь,
уаҟа еибадыруан урҭ рҩызцәа хәыҷқәеи дареи. Ахәыҷқәа
рзы ари аиқәшәареи аибадырреи акырӡа зҵазкуаз хҭысын.
Уи ус шакәу шьақәҳарӷәӷәарц иаҳгәалаҳаршәап ҳхәыҷра:
раԥхьаӡа ашәҟәыҩҩы данаабаз, уи ииҳәаз, иҳабжьеигаз,
урҭ шаҟа нырра ҳарҭаз, нас уи иабзоураны ашәҟәыҩҩы
иҩымҭақәа рыԥхьара интересс иаҳкуаз!
Абарҭқәа зегьы дрызхәыцноуп адиректор Ҷыҷыкәа
Расҭа-иԥа ихәыҷқәа аԥсуаҵас рааӡараҿы абриаҩыза аформа залихыз.
Ҩажәи хәба шықәса инареиҳаны абри аметод ихы
иаирхәон, итрадициангьы иҟаиҵеит. Ари аамҭа аҩнуҵҟала
шаҟаҩы ашкол иалиргада!

542

Ҩынҩажәи жәохә шықәса арҵаҩреи урҭ рахь ҩынҩажәи
жәаба шықәса адиректорреи ныҟәызгахьаз уаҩын Ҷ. Р. Хьиба. Анкьа арҵаҩратә техникум аҿы аҵара аниҵоз ирҵаҩцәа
Симон Басариеи Платон Шьаҟрыли ртрадициа дықәныҟәаны, Ҷыҷыкәа Расҭа-иԥа абасала иқыҭауаа рхәыҷқәа иааӡон,
ирылаиааӡон Аԥсуара, аԥсуа шәҟәыҩҩцәа рҩымҭақәа ихы
иархәаны. Уи иааӡамҭацәа занааҭс иалырхуазаалак рыԥсҭазаараҿы аҭыԥ ӷәӷәа ааныркылоит аԥсуа сахьаркыратә литература. Уи ақыҭаҿгьы изырԥшӡо, ақалақь аҿгьы изырлашо
акакәны иҟоуп. Уи ус шакәхоз рырҵаҩ ду ибзиаӡаны идыруан, уи акәын гәҭакыс имазгьы, иагьынаигӡеит аҵыхәанӡа.
Ҷ. Р. Хьиба, ирҵаҩратә баҩхатәра иашьашәалан уи иаамсҭашәара, ԥсыуак иаҳасаб ала дуаҩ хатәран, ҳаҭыр ду иман
иқыҭаҿгьы, Абжьыуаа зегьы рҿгьы. Ари Арҵаҩы иԥсҭазаара
зегь азкын Аԥсуара аӡыргара, уи еихазҳаша, мамзаргьы измырӡша аҿар рааӡара. Ари ибзианы ирдыруан араион аҿы,
убриазоуп ари ауаҩы иԥсы анҭаз (!), дзыԥсаз еилкааны, илшарақәеи иҟаиҵаз аԥшьгара ҿыци ирымоу анарха иазхәыцны, «Аԥсуара зҽаԥсазтәыз» ҳәа аҳаҭыртә хьӡы зихырҵаз.
Ареспублика Аԥсны иҟаӡам ари еиԥш аҳаҭыртә хьӡы,
Очамчыра араион администрациа ахада иҟаиҵаз ақәҵаралоуп уи шаԥҵоу. Иааџьоушьартә ҟәышрыла иӡбоу акоуп,
аиашаз! Ҷ. Р. Хьиба ихырҵаз ари аҳаҭыртә хьӡы уажәраанӡа
усԥҟала «Зҽаԥсазтәыз арҵаҩы» ҳәа ихырҵахьаз аҳаҭыртә
хьӡы аҵкысгьы еиҳауп, иаргьы убас акәын дшахәаԥшуаз.
Ус анакәха, хымԥада ибзиан Аԥсны зегь аҿы ари аҳаҭыртә
хьӡы амчра аманы иҟаҵазар. Ус акәу, егьыс акәу, ари аҳаҭыртә хьӡы Ҷыҷыкәа Расҭа-иԥа ҳаҭыр ду изақәын. Абас дыҟан
уи ауаҩ! Ҳажәлар дрыԥхеит Аԥсуара ԥсыс изхаз жәлар рырҵаҩы. Уи ирҵаҩратә ԥышәа ҳашколқәа рҿы ахархәара рыманы иҟаҵазар, даараӡа иус бзиахон аԥсуа хәыҷқәа рааӡара
ус аҿы. Аҿар рааӡара иахьа еиԥш ипроблеманы, ҳ-Аԥсуара
ахаҭа шәарҭаны иҟамлацт! Ақыҭа иааӡаз аҿар урысшәала
еицәажәоит. Ари шәарҭа дууп ианаамҭоу иаанкыламзар. Уи
иахьатәи ҳашкол ахаҿроуп. Ари жәлары зегьы иаҳзеиԥшу
проблемоуп. Ҷ. Р. Хьиба иаҳирбеит, иԥышәагьы ҳзынижьит
ари апроблема рҽеишьас иамоу.

543

ЗЫБЖА ШКӘАКӘАЗ, ЗЫБЖА ЕИҚӘАҴӘАЗ
XX ашәышықәса наскьаагеит: иаҳнаҭазеи, иҳнамҭазеи?
Аҩажәиактәи ашәышықәса ҳҭалеит: иаҳзаанагозеи уи,
проблемақәас иҳамоузеи?
XX ашәышықәса аанҳажьит. Ари ҭоурыхтә хҭыс дууп!
Уи ашәышықәса ҳалаԥш нахганы ахәшьара аҳҭозар, зыбжа
шкәакәаз, зыбжа еиқәаҵәаз шәышықәсан ҳҳәартә иҟоуп.
Ус иҟан адунеи ажәларқәа зегьы рзы, еиҳараӡак ԥыхьатәи
Асовет Еидгыла еиднакылоз ажәларқәа рзы. Ганкахьала, анаука-техникатә прогресс иабзоураны, иҟалеит аартра дуӡӡақәеи акультура ашәҭкакаҷреи; даҽаганкахьала
ажәларқәа ирхыргеит адунеитә еибашьра дуӡӡақәа ҩбеи,
Гитлери Сталини рфашисттә режимқәеи.
XX ашәышықәса иарҿиаз абзиагьы ацәгьагьы рхыргеит
аԥсуа жәларгьы.
Иаҳнаҭазеи ХХ ашәышықәса?
Раԥхьаӡатәи ашәҟәы, раԥхьаӡатәи агазеҭ, урҭ зымпыҵыҵыз Дырмит Гәлиеи ҳнаҭеит ари ашәышықәса. Дырмит иаамҭа ҳацәцар, ақырҭқәа ахаан ашәҟәҩыра ҳарҭараны
иҟаӡамызт – уи ала, агырқәа реиԥш, ҳлахьынҵагьы рыӡбон.
1864 шықәсазы иҳамырхыз аԥсуа ҳәынҭқарра 57 шықәса
рышьҭахь –1921 шықәсазы ишьақәыргылан. Уи мариангьы
иҟамлаӡеит: ҳажәлар рхақәиҭратә қәԥареи урҭ рԥызацәа
Нестор Лакобеи Ефрем Ешбеи ирыбзоуроуп. Урҭ афырхацәа ақырҭуа политикцәа хаҳәырҵәиа ишырҿагылазгьы,
ақәыџьма аҟырҟы иҭыргазшәа, мчылаҵәҟьа ишьақәдыргылеит аԥсуа ҳәынҭарра. Уи аҵыхәтәантәи шансын Аԥсни аԥсуареи реиқәырхараҿы, рыхгьы ақәырҵеит, уаҳа
ихьамҵкәа. Иахьатәи ҳхақәиҭрагьы убрантә иаауеит.
Убасҟан иалагеит Аԥсны аҳәынҭқарра аиҭарҿиара. Усҟан
урҭ уи рылымшазҭгьы, иахьа Аԥсны «алахьынҵа зыӡбо»
даҽакала иахцәажәон...
***
Асовет мчреи В. И. Ленин имилаҭ политикеи рыбзоурала
аҵарадырра агәашәқәа ҟьаҟьаӡа иаартын. Ҳажәлар аамҭа

544

кьаҿла ишиашаз ажәларқәа инарывагылартә аҵара роуит:
иҿиеит, ирызҳаит анаукеи акультуреи. Иахьа ҳҵарауааи,
ҳашәҟәыҩҩцәеи, акультура аусзуҩцәеи Аԥсны анҭыҵгьы
еицырдыруа усзуҩцәаны иҟалеит. Иалыскаар сҭахуп абриаҩыза афакт. Ҭаҳмада ҟәышк иҳәан еиԥш, ҳчеиџьыка иааӡаз абџьар кны ҳаԥсадгьыл анҳамарк, ҳчеиџьыка агьама
зымбацыз ҳашьцәа Нхыҵынтә иааны иҳавагылеит. Иарбан
мчу урҭ аазгаз? Дара рхаҭа изларҳәаз ала, урҭ ааргеит Гьаргь
Ӡиӡариа ишәҟәы «Амҳаџьырреи» Баграт Шьынқәба ишәҟәы
«Ацынҵәарахи». Убасҟак иӷәӷәоуп ашәҟәҩыреи аҵарадырреи идырҿиаз амч!..
Убасҟан ҳаԥсадгьыл ашәарҭара бааԥс ианҭагыла, ҳажә­
лар хьамҵкәа aӷa хәымга иҿагылеит – иалагеит Аџьынџьтәылатә еибашьра. Убри аибашьраҿы, адунеи дыршанхартә, ҳажәлар рҵеицәа афырхаҵара аарԥшны, Аиааира
дугьы ганы, Аԥсны ахақәиҭра азааргеит. Ари ҭоурыхтә хҭысуп, иаармариангьы ахәшьара аҭара уадаҩуп, аха иҳәатәуп
акы: абраҟагьы, 1921 шықәсазы еиԥш, ахақәиҭразы ақәԥара иазхианы игылеит шәара ззымдыруаз ҳажәлар рҵеицәа
фырхацәа. Далкааны иӡбахә ҳәатәуп, аҟазаареи аҟамзаареи рхықә ҳанаақәгыла, гәеиҭаԥарак змыхькәа, мамзаргьы
лакҩакрак ҟамҵакәа ҳажәлар ԥызара рызҭоз Владислав
Арӡынба.
Иарбан еибашьразаалак, ишдыру еиԥш, ицәырнагоит афырхацәа гәымшәақәа, урҭ хаха ижәылоит, рыгәгьы
еиҭаԥом. Аха Владислав Арӡынба, ус иаацәырҟьаз еибашьҩымызт, уи депутатк иаҳасабала Асовет Еидгылаҿы
деицгәарҭартә ицәырҵхьаз политикын. Убри аполитикатә
ҟәышреи аԥсуа гәаӷь имази ирыбзоураноуп ижәлар ԥызара зырзиуз, аиааира ду шигазгьы. Ари ҽырбагас иҳәам,
ари фактуп, зегь збо, зегь заҳауа ажәлар ус еиԥш ахәшьара
ҟарҵахьеит.
Иҳамнахызеи XX ашәышықәса?
XIX ашәышықәсазы ҳажәлар амҳаџьырра атрагедиа рхыргазар, XX ашәышықәсазы ақырҭуа национализми уи аԥызацәа Жорданиеи, Бериеи, Мгелаӡеи, Шеварднаӡеи ррежим
убриаҩыза атрагедиа ҳҭадыргылеит. Ақырҭуа политик-

545

цәа Сталин ибӷа анроу, аԥсуаа перспектива змам жәларуп
ҳәа ҳлахьынҵа «теориала» иӡбаны, ҳақәгара нап адыркит.
2500 шықәса рыла ҳажәлар еиуеиԥшымыз аимпериақәа
ирхьыԥшхьан, аха Сталини Бериеи рхаан еиԥш агәаҟра
рхырымгацт. Уи ҳҭоурых ианылеит «аамҭа еиқәаҵәа» ҳәа.
Аамҭа еиқәаҵәақәа ԥсыуа ҩнаҭас иҟаз зегьы рҿы инеит,
ԥсыуас иҟаз зегьы – ихәыҷызгьы идузгьы ирықәыӷәӷәеит,
аԥсуа ихьӡгьы ихьмыӡӷгьы ирыӷрагылеит, иркәаҳаит. Ҳҭоурых ршьаҟьеит, идырҩашьеит, ҳхылҵшьҭра ҳзымдыруа,
уаҵәтәи амш ахь ҳхьамԥшуа ҳдырлашәырц иашьҭан. Аха
урҭ акгьы инагӡаны ирылымшеит, ҳмилаҭ хдырра шҳамаз
ҳаиқәхеит. Аҵыхәтәантәи Аиааира ҳзыргазгьы убри агәаӷ
ауп.
Урҭ зегьы зхылҿиааз ақырҭуа национализм ауп. Уи иарлашәны иамоуп иахьанӡагьы. Убри рылашәроуп иҳажәызҵазгьы, еилкаауп уи аҵыхәтәагьы.
Абасала, зыбжа шкәакәаз, зыбжагьы еиқәаҵәаз XX
ашәы­шықәса хҳаркәшеит Аԥсны ахақәиҭтәрала. Аха ины­
ҟәгатәуп уи ахақәиҭра, иӡбатәуп иацу апроблемақәа, убарҭ
шҳамоу XXI ашәышықәса ҳҭалеит.
... XX ашәышықәсазы иаҳзымӡбыз ҳапроблемақәа ҳаманы ашәышықәса ҿыц ҳҭалеит.
Иарбанқәоу урҭ?
Зегь раԥхьа иргылан иҟаҵатәуп Амилаҭ программа. Уи
хықәкыс иамазароуп аԥсуа ҳәынҭқарра иаԥсыуа ҳәынҭқарраҵәҟьаны аҟаҵара.
1200 шықәса уажәаԥхьагьы иҳаман аҳәынҭқарра. Уи зеиԥшраз ҳаздыруам, аха иҳәатәуп акы: 1864 шықәсанӡа уи
ԥсыуа ҳәынҭқарран, аԥсуа ҵаси аԥсуа қьабзи шьаҭас измаз
ҳәынҭқарран. Иахьа Аԥсны Аҳәынҭқарра адунеитәи астандартқәа ирықәшәо иҟаҵоуп, уи Азакәан Хада – Аконституциа аԥхьа инаргыланы. Аха уи «Аԥсуа ҳәынҭқарра» ахьӡзаргьы аԥсыуа ҳәынҭқарраӡам. Уи ахьӡ мацара азҳархозар,
ҳапроблемақәа рыбжа ӡбоуп ҳәа иҳаԥхьаӡап, аха уи аҭоурых иҳананажьуам! Ҳәара аҭахым, иуадаҩуп ахьӡ иақәшәо
ажәытәтәи аҵакы азырхынҳәра. Аха иага иуадаҩзаргьы,
араҟа рыуа иалаҳкаауа арбан ҳәа лаԥшра ыҟаӡам. Уи азҵа-

546

арақәа ирызҵаароуп: жәытәнатә аахыс, аҵыхәтәантәи аибашьрагьы налаҵаны, Аԥсни Аԥсуареи реиқәырхара зхы
ақәызҵахьоу рҳақ иҳаднаҵоит ҳазҭалаз ашәышықәсазы
ари азҵаара хьаҳәаԥаҳәада аӡбара. Уахь иҳаԥхьоит урҭ
ршьа!
Иарбан уи азы иаҭаху? Раԥхьа иргылатәуп аҳәынҭқарратә бызшәа апроблема.
Аԥсуа ҳәынҭқарра ианыԥшуазароуп аԥсуа жәлар рҵаси,
рқьабзи, рҟазшьеи – зегьы зырҿиаз аԥсуа бызшәоуп! Убарҭ
рылоуп уи «Аԥсуа ҳәынҭқарра» злазырҳәогьы.
Арҭ азҵаарақәа рыӡбара даара иуадаҩуп, избан акәзар,
иахьатәи абиԥара, аҳәынҭқарра анапхгараҿы иҟоугьы нарылаҵаны, асовет ҳәынҭқарратә системоуп изааӡаз, аурыс ҵароуп ирымоу, урысшәалоуп ишхәыцуа. Урҭ аԥсуа
ҳәынҭқарра иаԥсыуаны аҟаҵара даараӡа ирҭахызаргьы,
ирбоит рхаҭа уи ишазыҟаҵам. Урҭ рыдагьы иахьа дыҟам
аԥсыуак аԥсышәала аҵара змоу, ус иҟоуп ҳашколтә система, ус иҟоуп иреиҳау ҳҵараиурҭагьы. Уи ӡбашьас иамоу
Амилаҭ программаны иарбахароуп.
Аҳәынҭқарраҿы апроблемақәа зегьы зыӡбо, аполитикагьы ҟазҵо аекономикоуп. Уи базисуп, аҳәынҭқарра «хан»
зықәгылоу уасхыруп. Изеиԥшроузеи уи иахьа?
– Аџьармыкьатә еизыҟазаашьа – базархеит;
– Абизнес – бжьахәаахәҭрахеит;
– Урҭ напхгара рзыруеит акриминалтә гәыԥқәа.
Ари сгәаанагара мацара акәым, ажәлар ргәаанагара ус
иҟоуп.
Аҳәынҭқаррақәа жәпакы рҿы акриминалтә структурақәеи аҳәынҭқарратә органқәеи еимадоуп, еиларсуп. Араагьы ус иҟазар акәхап. Ари исҳәаз иақәшаҳаҭым, ма урҭ
ирылахәуп, ма ркабинет индәылԥшны Аԥсны иҟоу рбаӡом,
иагьрыздырӡом!
Убри ахылаԥшыдара иахҟьаны ҳажәлар еиҩшахеит акыр
змоуи егьзмаӡами рыла. Аҳәынҭқарра амал ала иаалырҟьаны ибеиахазгьы ҟалеит. Уигьы ҵәахышьа амаӡам.
Убри аҟнытә хырԥашьа змам усны иԥхьаӡатәуп ари
апроблема аҭыԥ ақәҵара.

547

Иҳәатәуп даҽакгьы: зегьы зыӡбо аекономикоуп, амал
ауп, аха уи ахы ианаужьха, зегь ахәлабгоит. Аԥсны агаҿа
амацаразы амиллиардқәа казыжьуагьы ҟалоит (урҭ ахара
иԥшуа уаауп), аха ҳара ҳахнамхроуп. Амал ауаҩы дарлашәуеит: урҭ рнапаҿы ҳаныҟала, ҳажәлар «қьаф зуа» маҵуцәахоит, уи ахҷаҭ ԥсҭазаара иахәлабгоит Аԥсынгьы, Аԥсуарагьы. Асистема ҿыц аҿы уигьы шәарҭаны иҟоуп.
Проблема дуны иаанхоит амилаҭ ршьа (рген) ицқьаны
аиқәырхара. Ҳажәлар рзы ишәарҭаны иҟалеит иҽеимкәа
иҟаҵоу арыжәтәи арҩышьыгатә маҭәашьарқәеи. Макьана аидышшылароуп ҳазҿу акәымзар, арыжәтә апроблема
аӡбареи ӡбашьас иамоуи инҭкааны аӡәгьы дазхәыцӡом:
аиҳабыра уразҵаар, уи ажәлар ирыӡбоит рҳәоит. Изусҭада ажәлар? Ac еиԥш иҟоу азҵаара рхала ӡбашьас иарҭои?
Қыҭак аҿы ирыӡбар, егьи ақыҭаҿы ихдырбгалоит, раионк
аҿы ирыӡбаргьы, егьырҭ араионқәа рҿы ирыдгылаӡом.
Урҭ зегьы ирҳәо акоуп: «Ҳаԥсыуаауп, аԥсуа чеиџьыка
арыжәтә ада изеиԥшрахои?» Аӡәгьы иҳәаӡом, иаажәуа
арыжәтә зеиԥшроу. Арахь уԥшыр, арыжәтә иахҟьаны ауаа
еибашьуеит, амашьынақәа еиҿасуеит, ауаа ҭахоит. Урҭгьы ракәым, асабицәа гынҭқәа ииуеит, ажәлар адеградациа ахықә иқәгылоуп. Ишаабо еиԥш, ари милаҭ хьаауп, ус
анакәха, ҳәынҭқарратә проблеманы иҟаҵатәуп. Уи аӡбаразы ажәлари аҳәынҭқарреи еимаздо амеханизмгьы ыҟоуп: ақыҭақәеи араионқәеи радминистрациақәа, ажәлар
реизарақәа. Урҭ реибаркыра хыхь – Аҳәынҭқарра Ахада
иҿынӡа ихалоит, нас абарҭ ажәлар рхаҭарнакцәа ракәӡами
урҭ апроблемақәа зыӡбараны иҟоу?! Аха макьана рыӡбахә
аӡәгьы иҳәаӡом.
Еиқәырхатәуп аԥсуа қыҭақәа! Деиқәырхатәуп Аԥсуа Нхаҩы! Уи дыӷәӷәаны дыҟанаҵ Аԥсуарагьы ӷәӷәоуп!
Еиқәырхатәуп Аԥсуара еиқәырханы иаазго аҭаацәаратә
традициақәагьы!
Ари ашәышықәсазы аԥсуаа рыла Аԥсны ҭырҭәаахароуп!
Анкьа, амҳаџьырра ашьҭахь, аԥсуаа «ақьафура» анрымаз, зқьы хы аԥсаса ааӡаны шәкы абна иларҵон. Уажәы
абна илаҳҵо арахә ҳамам, аха ауаа «ҳамоуп»! Иреиҳау

548

аҵараиурҭақәа ҳархыҩрны ҳашкаҳауагьы, аҿар Аԥсны
анҭыҵ аҵарахьы рышьҭра ҳаҿуп, ус зхала ақьафуразы
ицогьы маҷӡам. Аҵарахьы иҳашьҭыз даар бзиоуп, дмааргьы бзиоуп. Иҟам аҳәынҭқарратә хылаԥшра! Ҳажәлар
ирацәажәатәуп, ирхылаԥштәуп, ихьчатәуп, еиқәырхатәуп!
Дасу иԥсадгьыл иара изы ишьамуп, иара изы ишшьаму
иеилыркаатәуп!
Бџьарла еиқәных иҟаз аӷа хәымга ҳаииааит – ҳажәлар
еимызҵәо ҳзырзымиааит! Избан? Инарҵауланы ҳазхәыцхьоума ари? Аибашьра еибашьроуп, 2700-ҩык рхы
ақәҵаны Аиааира аагеит. Уи фырхаҵароуп! Аха аибашьра
ашьҭахь хьӡыда-цәада шаҟаҩы ҭахахьада?! Ҳажәлар еимызҵәаз х-нызқьҩык инареиҳаны ишҭаркхьоугьы, раҵкыс
ҳзымиааит! Избан? Избанзар ацәгьоура аҿагылараҿы ҳметод иашам. Ацәгьоура аанаҳкылар ҳҭахуп урыс закәанла.
Ари азҵаараҿы ҳҭоурыхгьы ҳаздыруам, аԥсуа иԥсихологиагьы ҳаздыруам. Ус анакәха, ҳшаԥсыуоугьы ҳаздыруам!
Аԥсуа дузыршәаӡом, бахҭалагьы дузыбжьаӡом. Аԥсуа даанызкыло закәан ыҟаӡам! Уи днызкыло акызаҵәык ауп:
ахьӡи-ахьымӡӷи! Ус иҟан зқьышықәсала! Ус иҟоуп аԥсуа
иԥсихологиа!
Аҵыхәтәаны даҽа проблемак: Аԥсны иара убас ақалақьқәеи аҳаблақәеи ржәытә хьыӡқәа рзырхынҳәтәуп.
Уажәтәи ала, ҩба-ҩба хьӡы ирзааҭгылатәуп: Абхазиа – Аԥсны, Сухум – Аҟәа, Афон – Ԥсырӡха, Пицунда – Амзара. Гәдоуҭа ахьӡгьы урысшәала ииашаны иҩлатәуп: Гудоута.
Аԥсуа бызшәаҿы еиқәырхатәуп ажәа «аҩыза». Ишьақәыргылатәуп ажәа «ухаҵкы». Maп рыцәктәуп: аԥсышәала апатын (ақырҭшәахьтә иаагоу), урысшәала «господин». Тәымк
иҳәозар – иҳәааит, аха ԥсыуак «господин президент», ма
«Господин премьер-министр» имҳәароуп, избанзар, ҳара
иҳамаӡам уи ажәа, ҳажәлар рԥсихологиа иацәтәымуп уи
аҵакы. «Нестор, ухаҵкы!» ҳәа акәын анхаҩы ишиеиҳәоз
– уи аԥсышәоуп, мап ацәктәым.
Абасала, ҳҿаԥхьа иқәгылоу апроблемақәа рацәоуп,
ҳазҭалаз ашәышықәсазы урҭ аадыруазароуп зегьы, хрызхәыцлароуп, иҳаӡбалароуп излаҳалшо ала.

549

АОППОЗИЦИА ХЫМԤАДА ИАҬАХУП
Акорр.: – Аҵыхәтәантәи аамҭазы апартиақәа реиҿкаара
хҭаркит. Угәы ишԥаанагои, Аԥсны иаҭахны иҟоума апартиа
рацәа реиҿкаара?
Н. Ҳ.: – Ари аҭак ҩ-ажәак рыла исҳәар сҭахым, салагоит снаскьаны. Адунеи аҿы шәкыла апартиақәа ыҟоуп,
адуқәагьы ассақәагьы неидкыланы. Аха урҭ рполитикатә хырхарҭақәа ирымоу рыла х-гәыԥкны иушар ауеит: асоциалисттәи, абуржуазиатәи, амилаҭ-хақәиҭратә
ҵакы змоуи рыла. Шамахамзар, апартиақәа зегьы убарҭ
роуп изхылҿиаауа. Апартиа иашаҵәҟьа аиҿкаара имариоу усӡам, гәыԥҩык ирҭаххеит ҳәагьы иааинырсланы иузеиҿкааӡом. Апартиа политикатә организациоуп, хықәкыс
иамоу аҳәынҭқарра амчраҿы анеиреи уи анапхгара азуреи
роуп. Ус анакәха, раԥхьа иргыланы уи теориала ишьақәыргылатәуп: аҳәынҭқарра економикатә шьаҭас иаиураны
иҟои аполитикатә хықәкы хадеи еилыкка иубо-иуаҳауа
иҟазароуп. Урҭқәа шьақәыргылатәуп иаартны, акьыԥхь
аҿы аимак-аиҿак ҟаҵаны. Апартиа иамазароуп ҳәынҭқарратә хшыҩла ихәыцуа аидеологцәеи атеоретикцәеи. Убарҭ
идырҿиаз атеориа инықәныҟәаны аҵыхәтәаны еиқәдыршәоит Ауставгьы Апрограммагьы. Нас ауп Аизара ду мҩаԥганы апартиа ахаҭа анеиҿыркаауа. Апартиа иашаҵәҟьа
аиҿкааразы абарҭ апринципқәа зегьы ыҟазароуп.
Акорр.: – Аԥсны еиҿкаау апартиақәа хымԥада урҭ
апринципқәа ирықәныҟәар аума, ма еиҳа «имариоу» даҽа
мҩак ыҟоу?
Н. Ҳ.: – «Имариоу» мҩоуп апарламенти аиҳабыреи рахь
анеира мацара гәҭакыс ирымазар. Ус ҟарҵеит «Аидгылара»
анапхгара. Сара срызҿлымҳауп апартиақәеи ауаажәларратә
хеидкылақәеи рцәырҵра, урҭ реимак-реиҿак. Арҭ еиҳа ииашоуп арҭ раасҭа, мамзар арҭ арматәқәоуп, арҭ арӷьатәқәоуп
ҳәа реилыргара сцәыуадаҩуп, избанзар, рпрограммақәа рҿы
инарҭбааны, насгьы еилыхха иаарԥшым урҭ рыгәҭакы. Зегь
реиҳа урҭ рзеиԥш гха акәны иҟоуп рхықәкы хада ахьеилкаам.
Избанзар урҭ «аԥсуа дгьыл» иқәгылаӡам. Ус збоит сара. Апар-

550

тиақәа рполитикатә хырхарҭақәа рыла х-гәыԥкны ианысшоз
исҳәеит амилаҭ-хақәиҭратә хырхарҭа змоу рыӡбахәгьы. Урҭ
цәырҵит аколониалтә политика иаҿагыланы иқәԥоз Азиеи,
Африкеи, Алатинтә Америкеи ажәларқәа, еиҳараӡак арабтә тәылақәа рҟны. Урҭ апартиақәа рекономикатә шьаҭақәа
еилаԥсан, аха уи хадара арҭомызт, хадара змаз рполитикатә хықәкы хада акәын. Уи амилаҭ хақәиҭреи ахьыԥшымреи ирызкын. Убри рхықәкы хада амилаҭ зегьы еиднакылон. Жәытәнатә аахыс ҳажәлар рықәԥарагьы рхықәкы хадагьы убарҭ ирзааигәоуп. 2500 шықәса ҳажәлар хьыԥшын.
2500 шықәса Аԥсни Аԥсуареи ашәарҭа иҭагылан. Убарҭ
агәаҟрақәеи ашәара бааԥсқәеи ажәлар анрылаԥш ауп, Анцәа
ианиҳәаз: «Ҳ-Аԥсуара Анцәа иумырӡын!», «Аԥсни Аԥсуареи
Анцәа еиԥумырхан!» Қьафшақә акәӡам урҭ Анцәа изиҳәаз,
рыбла иабон ашәарҭа бааԥс рышә ишылагылаз. Уи ҳара ҳхаангьы иаабеит, ҳаныхәыҷыз аахысгьы ҳашә ихгылоуп.
Убри ашәара бааԥс иахылҿиааз ауп иахьа уажәраанӡа
иҭҵаамкәа иҟоу Аԥсуа баа еибаркыра дуӡӡагьы. Уи ахы ахьхоу шаҳаҭра ауеит ашәарҭа ахьынтәаауаз, аха асовет аамҭазы ажәларқәа «реиҩызара» азин рнаҭомызт аҭоурыхҭҵааҩцәа аиаша аҳәара. Иазгәасҭар сҭахуп акы: ҳара ҳҿынӡа
иааит убри абаа иахылҿиааз ажәа амцахара. Иахьа уи ахьӡ
аибашьцәа – ветеранцәа рхеилак иахьӡырҵеит, ииашангьы
иҟарҵеит.
Аԥсуара ашәарҭа бааԥс иҭагылеит XIX ашәышықәса
аҩбатәи азбжазгьы. Усҟан амҳаџьырра иагаз рхылҵшьҭра
Ҭырқәтәыла иҟоума, Европа, Азиа, Америка иахьыҟазаалак
ирҿыҵакуп «ҳ-Аԥсуара Анцәа иумырӡын!». Араҟа, Аԥсны,
ҳабацәагьы игәынқьны акәын уи аныҳәаԥхьыӡ шырҳәоз.
Иаҳгәалаҳаршәап Аԥсны ақырҭуа меншевикцәа рнапаҿы
ианаарга еиҭа Аԥсуара ашәарҭа бааԥс ишҭашәаз. Усҟан
ҳажәлар иреиӷьыз аҵеицәа, апартиа иаламыз С. Ҷанба, Д.
Аланиа, М. Тарнаа уҳәа назлаз еиҿыркаауеит ахеидкыла
Аԥсуара аиқәырхара иазкны, уи хьӡысгьы иарҭеит «Ҳ-Аԥсуара Анцәа иумырӡын!» ҳәа.
Сталини Бериеи рхаан х-нызқьҩык ҳажәлар рҵеицәа зхыршьааз Аԥсуара аҵыхәа ԥырҵәарц азы акәын. Уи

551

ашьҭахьгьы маӡа-аргама ҳаӷацәа аусура иаҿын, ҳажәлар
Аԥсуара рхадыршҭырц: аҵарауаа иҭырҵаауамызт (азеиԥш
етнографиа алаҳамҵозар), ашәҟәыҩҩцәа ҷыдала иазааҭгыломызт. Аҵараиурҭақәа рҿы аӡбахә зҳәахуадаз! Ҳабацәа
ҵәыцак кны ирҳәоз аныҳәаԥхьыӡ ада «Аԥсуара» ҳаҳаӡомызт.
Абасала, еилаҳантоз аҭоурых цәқәырԥа ҳшалаз, аҟәџьал
шбылгьоз ахҩа ахашәеит ҳәа, Анцәа ду илԥха ҳаун, ахақәиҭра
ҳнапаҿы иҟалеит. Аха жәҩангәашәԥхьара збаны ишьаҳиҭхаз ҳаиҩызахан, анаҩс иҟаҳҵо ҳзымдыруа ҳаашьақәхеит.
Ари збаз, шәгәы иҭои, иарбан ҳәынҭқарроу иҟашәҵарц
ишәҭаху ҳәа ианҳазҵаа, анкьа иҳамаз Аԥсуа ҳәынҭқарра
шьақәҳаргылар ҳҭахуп ҳәа аҳәара ҳацәыԥхашьан, «азинтә
ҳәынҭқарра ҳҭахуп», ҳҳәеит. Уи модан, насгьы ибзиоуп ҳәа аӡбахә ҳаҳахьан, ҳагьалаҽырбап ҳҳәан, иалаҳхит.
«Уи шьахәуп, аа, Азакәан хадагьы адкыланы ишәаҳҭоит,
ихыжәҩаала, шәхы иашәырхәа» рҳәан, еигәырӷьеит. Ус иагьыҟаҳҵеит, аха уи ақьаад аҿы акәын, аԥсҭазаараҿы, ҳара,
аԥсуаа ҳакәымзи иназыгӡоз, ақьаад ианыз наҳарҳәит, иааҳарҳәит, инықәаҳҵеит, иаақәыҳхит, аха аҳәынҭқарра
усқәа рахь иаҳзиамгеит: уи Европа идырҿиаз закәанын,
рԥсихологиа иақәшәо иҟаҵан; ҳара ҳҿы ажәытәтәи Аԥсуа
аҳәынҭқарра аныҟәгашьа атрадициа ҳхашҭхьан, иаадыруаз ҳгәылацәа иаҳдырҵаз уала-ҭахыла аҳәынҭқарратә усқәа
рымҩаԥгара акәын, уи амҩа ҳнанылеит. Уи ажәлар ргәы
кыдызшьаахьаз акәын, ирыдрымкылеит. Дара ззыԥшыз
Аԥсуара шьаҭас измаз аҳәынҭқарра акәын: уи акәын ршьа
иалаз, уи акәын рԥсихологиа иақәшәоз, ажәларгьы аиҳабырагьы еимаздонгьы иҟаз уи акәын, аха иабаҟоу, уи мап
ацәаҳкхьан! Агәыӷроуп ауаҩы илымшаша илзыршо, уи
аницәыӡлак – инапқәа иваҳауеит. Ҳажәлар уаанӡа имнеицт,
аха агәынамӡара рымоуп: азинтә ҳәынҭқарра зиндахеит, уи
иахҟьаны ажәлар еиҩшахеит амал змоуи, измами, измаӡами рыла. Ус зҳахьзеи, рҳәеит. Арҭқәа зхы-згәы знархьыз
ҳҵеицәа роуп уажәы апартиақәа еиҿкааны, апарламент ма
аҳәынҭқарратә амчрақәа рҿы ҳазнеир, аиҳабыра рыгхақәагьы ҳарҽеиуеит, ҳажәларгьы ҳрыхәоит ҳәа иаҿу.

552

Акорр.: – Уажәы азҵаара хада ҳазкылсит: ушԥарыхәаԥшуеи урҭ апартиақәа?
Н. Ҳ.: – Иҿыцу акгьы збом. Избом еилыхха иҟоу рхықәкы
хада. Аҵара змоу, аҳәынҭқарра ныҟәгара иазыҟаҵоу акадр
ҳамоуп, аха урҭ зегьы аурыс школ иалгаз, аурысҵара змоу,
аҳәынҭқарра аныҟәгарагьы аурыс изакәан иқәныҟәаны аус
зуа, ма изурц зҭаху роуп. Рхаҭа аӡәаӡәала иугозар, ипатриотцәоуп, гәыкала иҟоу роуп, аха урҭ атәымуаа реиԥш ауп
Аԥсуара шырдыруа, асовет система анапхгара аметод алоуп ажәлар ныҟәыргарц шырҭаху. Урҭ ирзымдыруашәа збоит Аԥсуа ҳәынҭқарра аҭоурых. 1866 шықәсазы Лыхнашҭа
ажәлар зеизазгьы убри аурыс напхгара аметод иаҿагыларц
азоуп. Ажәлар анапхгара рзууазарц зқьышықәсала иаарго
рҵаси, рқьабзи, рԥсихологиеи урықәныҟәозароуп. Урҭқәа
збом иахьа сара. Арахь ҳара Аԥсуа ҳәынҭқарра шьақәыргыланы аԥсуа жәлар рымаҵ ааурц ҳҭахуп. Иубама араҟа иҟалаз аиҿагылара?!
Акорр.: – Ииашоуп, Аԥсуара, Аԥсуара ҳҳәоит, аха уи
закәыҵәҟьоу ҭоурыхла иҭҵааӡам, ирацәоуп иахьа иаҳзымдыруа. Уи ус шакәу уара еиҳагьы иубарҭоуп, избанзар, уи
иазкны ашәҟәы ҭужьхьеит, иҭуҵаахьеит.
Н. Ҳ.: – Сара уи ашәҟәы иҭсыжьыз иазсмырхаӡеит, уиаахысгьы иҭысҵаауеит Аԥсуара. Исҳәо џьоушьаргьы, Абрыскьыл иҳаԥы еиԥш, Аԥсуара уҽагәылоухалацыԥхьаӡа наҟ
инаскьоит. Саргьы сацрымҵӡо сашьҭоуп, кыргьы наҟ снаскьеит. Аиаша уасҳәап, схазы еилыскаазгьы џьашьахәуп.
Акорр.: – Документла? Фактла?
Н. Ҳ.: – Аиеи, урҭгьы ыҟоуп, аха ҿыц аартыраӡам.
Иҟаз роуп, сара ҿыц срызхәыцит аҟароуп. Иаагап Нарҭаа
рҳәамҭақәа. Хԥа-ԥшьба нызқь шықәса еиҵам урҭ ирхыҵуа.
Аԥсуааи адыгцәеи жәларыкны ианыҟаз, ан аҭаацәа данреиҳабыз аепоха аан ауп ианҿиаз. Нарҭаа рхымҩаԥгашьа:
рхаҵареи ргәаартреи, рыламыси риашареи, нас зны-зынла
иналарыжьуаз ацәыхацәыфареи ааидкыланы уанрызхәыцуа, урҭ зегьы рыла иаԥсыуаан, Аԥсуа ҟазшьа акәын ирымаз, Аԥсуара ныҟәыргон. Иахьынӡаздыруа адыгацәа рҿгьы
ус ауп ишыҟоу. Ҳара ашьхақәа ҳанеиҩырша ҳбызшәақәа

553

еицәыхарахеит акәымзар, ҟазшьала урҭи ҳареи ҳшеизааигәаз ҳаанхеит. Убасҟак иҵаулоуп Аԥсуара!
Даҽа ҭоурых фақтк. Ишдыру еиԥш, Иисус Христос
иарӷьажәҩа Симон Кананит, изларҳәо ала, Каман «аҭыԥантәи
ауаа» дыршьит. Игәаӷьны «аԥсуаа» рызҳәом! Дызшьыз
аримлианцәа роуп зҳәогьы ыҟоуп. Ԥсырӡха джуп. 60-тәи
ашықәсқәа рзы тәылаҿацәҭҵааҩык сиазҵааит, ус еиԥш иҟаз
ауаҩ ду дызхыршьааи ҳәа. «Бнауаамзи, дызусҭаз еилымкааӡакәа дыршьит», – иҳәеит, ибжьы ныҵакшәа. Сгәы иамыхәеит, аха иасҳәози, сыҷкәынан, арахь иара уа дрыдгылазшәа
агәра ганы ауп ишиҳәаз. Уажәы, аҵыхәтәаны, Аԥсуара ҭысҵаауа, уи инаваргыланы ақьырсианра адунеи аларҵәара аҭоурыхгьы азҿлымҳара азызуа саналага, сазкылсит абри еиԥш
агәаанагара. Иисус Христос иидеиа абнауаа рыла акәӡамызт
адунеи ишахдырҵәоз. Раԥхьа иргыланы Рим, Бырзентәыла,
Египет, Ливиа, Великобританиа, Кавказ уҳәа акультуреи ацивилизациеи ахьыҟаз атәылақәа роуп иалырхыз ақьырсианра
рыларҵәаразы. Кавказҟа рхы андырха, Аԥсны иӡхыҵит. Избан? Изеиԥшразеи усҟан Аԥсны аҭагылазаашьа?
500 шықәса ҵуан абырзенқәеи аԥсуааи еимадеижьҭеи.
Урҭгьы абнауаа рҿы акәӡамызт аус ахьрымаз!.. Нарҭаа ртәы
сҳәахьеит. Убарҭқәа ирылҵшәаны Аԥсны аԥсуаа ирыман
рхатәы дунеихәаԥшреи, Аԥсуара иарҿиаз рхатәы культуреи, рхатәы динхаҵареи. Урҭ зегьы ажәҩан аҿынтә имлеиӡеит, мшынлагьы иӡхырымгеит, шьхалагьы иаарымгаӡеит, зқьышықәсала ҳажәлар Аԥсуара хьираҿы ирчаԥоз мазаран. Аӡәы акгьы иҿырымҵаакәа уи иахьабалак иҟаз акәын.
Иҟан Амрагыларатәи акультура аныррагьы.
Абасала, аԥсуаа рыԥсадгьыл аҿы рхаҭа идырҿиаз рдоуҳатә культура рыманы, иԥшьоу аҭыԥқәагьы, рԥааимбарцәагьы, Анцәа дугьы дрыманы ишыҟаз ауп Симон Кананит дшырҭааз. (Ишдыру еиԥш, Андреи Первозваннигьы,
нас кыр ихьшәаны Иоан Злотоустгьы рҭааит.) Дырҭааит уи
ныҟәаҩык иаҳасаб ала акәымкәа, Иисус Христос иидеиа
ҳажәлар ирылаирҵәарц. Уи идыруан аԥсуаа ақьырсианра
анрыдыркыла, Кавказтәи ажәларқәа зегьы ишрыдыркылоз, уи азы иаҭаху акультурагьы амчрагьы ыҟан Аԥсны, аԥ-

554

суаа ирывсны уахь изцомызт, урҭ рхыԥша ӷәӷәан, убри рхы
иадырхәарц акәын гәҭакыс ирымазгьы.
Аԥсуаа ҳаҭырқәҵарыла асас изыӡырҩит, хымԥада.
«Сара иԥшьоу атәылантә саауеит, – иҳәазар акәхап
иара. – Анцәа иԥа иидеиа ҿыц шәзаазгеит, ари адунеи
иахҳарҵәоит, шәаргьы ишәыдышәкылар ҳҭахуп».
Асас ҭынч изыӡырҩызар акәхап, иазыӡырҩит ирыдигалаз адингьы, уи аҭакс абас иарҳәеит, хымԥада: «Ажәабжь
ҿыц иҳауҳәаз бзиоуп, ҳашәԥырхагам, иахшәырҵәа адунеи,
аха ҳхаҭа, иубоит, иԥшьоу Анцәа ду ихаҭа ихазы иалихыз
атәылаҿы ҳанхоит. Ҳаргьы иҳамоуп иԥшьоу аҭыԥқәеи
урҭ ирхылаԥшуа аныхақәеи; ҳара иҳамоуп Анцәа иаҳзааишьҭыз аԥааимбарцәагьы, урҭ зегьы ҳара иаҳхылаԥшуеит, даҳхылаԥшуеит Анцәа ду ихаҭагьы. Убарҭ роуп ҳара
ҳзымҵаныҳәогьы»...
Ажәакала, бнауаҩра ҳәа егьыҟамызт араҟа, анахьгьы
арахьгьы ибзианы еилибакааит: аԥсуаа ирбон рысас ирыдигалоз адинхаҵара аҵкыс ишеицәамыз р-Аԥсуарагьы,
уи иарҿиаз рдинхаҵарагьы, насгьы ирбон адин ҿыц урҭ
ашәарҭа ишҭанаргылозгьы. Абри ауп еимактәыс ироуз,
ашьакаҭәара ҟалазаргьы убри ауп изыхҟьаз. Ақьырсианра
рнапқәа рџаџаны џьаргьы иаԥымлаӡеит. Ус иҟан аԥсылманра, ус иҟан акоммунисттә идеиа. Аха ҳара иҳаман Аԥсуара. Жәытәнатә аахыс ҳажәлар еидызкылоз. Аԥсны аҳгьы
дзықәныҟәоз убри акәын. Уи, ҳашьхақәа реиԥш, ажәлари
аҳәынҭқарреи ирыласан. Иаҳгәалаҳаршәап Ҭырқәтәыла ачарҳәара уны Аԥсны хыхьчара иааз аԥашьа ихҟьаны
иҟалаз аҭоурых. Уи дырхынҳәны асулҭан иҭара Қьалышьбеи мап ацәикит: «Сара дсысасит, асас иҭиира ҳҵас азин
снаҭом», – иҳәеит. Ари аимак аибашьра ахықә иқәнаргылеит, аха Қьалышьбеи уаҳа дхьамҵит. Уи ихатәы принцип
акәмызт, Аԥсуара азин инаҭомызт. Убасҟак иӷәӷәан иахьа
иатәаҳамбо Аԥсуара амч. Ус иҟан зқьышықәсала. Уи акәын
изылшоз, ажәлар рыҩнуҵҟа иааҟалоз ацәгьагьы абзиагьы
напхгара азоуны реиларҵәара.
Аԥсуараҿы аҵак ду аман ахьӡи ахьмыӡӷи, иара убас
ахьӡ-аԥша. Иакәым ҟазҵаз ижәлазгьы иқыҭазгьы дыхь-

555

мыӡӷын. Бзиарак аӡәы илшаргьы, ихьӡын-иԥшан ижәлазгьы иқыҭазгьы. Абасала, ахьмыӡӷ Аԥсуара иадамыӷазар,
ахьӡ-аԥша мҵәыжәҩан иара азы. Аԥсадгьыл ахьчараҿы
ахаҵара анаҭахыз, агәгьы агәаӷьрагьы изҭоз убри ахьӡ-аԥша
акәын. Убри ауп изхылҿиааз «Ахаҵа! Ахаҵа ихаҵа! Афырхаҵа!» Абарҭ рыла еибаркын Аԥсуарагьы, Ажәларгьы, Аԥсуа ҳәынҭқаррагьы! Даҽакала иаҳҳәозар, Аԥсуара ажәлар
аҭаҷкәым еиԥш еидызкылоз мчын, ар рыԥсҭазаара иазааигәаз алеишәа аман. Уи убасҟак иӷәӷәан, аҵыхәтәан, Аԥсны
аҳра ахыхны, ҳажәлар реиҳараҩык рыԥсадгьыл иқәцаны,
иаанхаз, Америка зџьынџьыз ажәлар ишырзыруз еиԥш,
арезервациаҿы ҳааныжьны, аԥышәара ду ҳанҭадыргыла, Аԥсуара атрадициа инықәныҟәаны, ажәлар убас еиԥш
русқәа еиҿыркааит, иахьа азинтә аҳәынҭқаррақәа ахьыҟоу
ирыҵашьыцыртә еиԥш. Урҭқәа зегьы Колумб Америка ааиртаанӡагьы араҟа ишьақәгыланы иҟан. Абарҭ зегьы зырҿиаз
иахьа иаҳхаҳаршҭыз, мамзаргьы уиаҟара иатәаҳамбо, ма
аҵәца анаҳку зны-зынла иаҳгәалаҳаршәо Аԥсуароуп.
Ҳҭоурыхгьы, ҳатрадициагьы, ҳажәлар рԥсихологиагьы,
рменталитетгьы аброуп иахьыҟоу. Убри аҟнытә ҳаҟәыҵып
ианаҭахугьы-ианаҭахымгьы Аԥсны анҭыҵҟа анаԥш-ааԥшра! Урыстәылаа ҳарҿыԥшны апартиақәа реиҿкаарагьы егьҳнаҭом. Аҳәынҭқарра аформа зегьы ирзеиԥшуп, аус
злоу ԥсыс иахоуҵо ауп. Ҳара проблема заҵәык ауп иҳамоу,
уи иахьӡуп Ахеиқәырхара – Аԥсни Аԥсуареи реиқәырхара! Угәы узырхьша, ус ажәалоуп акәымзар, уи аӡәгьы хьаас
иманы збом. Аԥсуа ҳәынҭқарра Аԥсуара шьаҭас иамазароуп! Аԥсуара блас иахазароуп! Аԥсуара хшыҩс иамазароуп,
маҟасгьы иамӷазароуп. Ус анакәха, ипартиоума, иуаажәларратә хеидкылоума зегьы рыпрограммақәа идырбазароуп
убри Ахеиқәырхара – Аԥсуара аиқәырхара! Ҳхықәкы хада
убри акәзароуп. Ус анакәха, ҳхы ырҵәины Қарҭҟа ҳандырԥшуаз еиԥш, уажәы Урыстәылаҟа аԥшра ҳааҟәыҵны, ҳҩызцәа амилаҭ маҷқәа рахь ҳаԥшны, урҭ рхеиқәырхаразы
методқәас ирымоу ҳхы иаҳархәап. Уи иаанагом Урыстәыла
ҳашьҭахь аиаҳархап ҳәа. Maп, урҭ рыда ԥсыхәа шҳамамгьы
аадыруеит, аха ҳхаҿрагьы ҳмырӡроуп, ҳҭоурых традициа-

556

гьы еиқәҳархароуп. Зҭоурых кьаҿу «аҭоурыхҩҩцәа» ртәаны
ахыҭҳәаа ддырыҩуеит, ргәылацәа рҭоурыхгьы надкыланы. Нас ҳара иҳахьи, ҳмилаҭ вҵиааума? 2500 ш. аимпериа
дуқәа ҳрыдҳәалан, 1200 ш. ҳхатәы Аԥсуа ҳәынҭқарра ҳаман, нас уажәы урҭ зегьы рҭоурых нышьҭаҵаны, ҭоурыхи
традициеи змам рзы еиқәдыршәаз астандарт шьҭаҳхраны
ҳзыҟоузеи? «Ааи рыцҳа, рхатәы рымам аха, зегь иҟарҵо
аҳәынҭқарра ҟаҳҵоит ҳәа иаҿуп» ҳзырымҳәаӡои?!
Акорр.: – Уажәшьҭа ҳаицәажәара хҳаркәшоит, ирабжьоугозеи аполитикцәа ҿарацәа?
Н. Ҳ.: – «Алашә ииҭаху ҩ-блакы», рҳәеит. Цәи мҵи реиԥш
аихарақәа ҳаарҟәаҵны, гоу-гоу аицәажәарақәагьы мап рыцәкны, аҵара змоу, зыжәлари зыԥсадгьыли рзы згәы былуа
аполитикцәа рҽааидкыланы, ҳажәлар знысхьоу аџьамыӷәа
ҭоурыхи иахьатәи ҳҭагылазаашьеи анализ рзуны, ахеиқәырхара иазкны, астратегиатә политика шьақәыргылазар сҭахуп. Апартиатә стратегиақәа ракәым, амилаҭ стратегиоуп
ҳара иахьа иаҳҭаху, убри ауп ҳара ҳаидызкыло. Уи аҩыза
адокумент ҟалар, агәра ганы сыҟоуп Аԥсны аиҳабырагьы
Аҳәынҭқарра хада ихаҭагьы уи ишадгыло ала. Амилаҭ консолидациагьы убри ауп. Аибашьраан Аиааира ҳшазгәышьуаз еиԥш, ҳажәларгьы ҳинтеллигенциагьы убри иазгәышьуеит. Агәра ганы сыҟоуп Аԥсны анҭыҵ иҟоугьы рыблақәа
ҭырхаха убри ишазыԥшу.
Апартиақәа ракәзар, урҭгьы аҭахуп, аха амыцхә рыррацәара – ҳамчқәа рыԥсаҟьара ауп иаанаго. Уи азы апартиақәа реиҿкаара узынкылом, аха исҭахуп убри иазхәыцыр. Иреиӷьҵәҟьоу – зыԥсы злоу, ажәлар рҿы заҳаҭыр
ыҟоу ҩ-партиак ыҟазар, нас алхрақәа раан, ражәеи руси
зеиԥшроу еиԥш, ажәлар абжьы рырҭап еиҳа ринтересқәа
рыхьчап ҳәа ирыԥхьаӡо. Аоппозициа хымԥада иаҭаху
акакәны исыԥхьаӡоит, аха уи гәыԥҩык ауаа рыла акәымкәа, аполитикатә партиа аиҿкаарала иҟазар еиӷьуп, избанзар, уи апартиа Апрограммеи Ахықәкы хадеи рыла ажәлар
еиҳа ирбарҭахон ирыдгылатәу, ирыдгылатәыму. Ус еиԥш
иҟоу аоппозициа ҳамазар, иахьа аҳәынҭқарра анапхгараҿы
агхақәа иҟоу ҟамлар ауан, ма имаҷхон.

557

ЕС ИИУА ИРЫЦИУА...
Ҳаҭыр зқәу аредактор!
Заира бхаҵкы!
Аҳәара иҟабҵаз ала бгазеҭ «Адам для Евы» ианыз
астатиа «Любовь моя и рай и ад!» саԥхьеит, ишеибаҳҳәаз
еиԥш, ажәақәак ахысҳәааргьы сҭахуп. Снаԥхьаны наҟ
инықәысҵаргьы ауан, уи аҿар рпроблемоуп ҳәа, аха мап,
абзиабара аиҳа уи аԥынгылақәа роуп астатиа зызку. Убриазоуп аҭак аҟаҵарагьы зысҭаххаз.
Ҩ-ажәак рыла исҳәозар, астатиа гәыҩбара снаҭеит: аԥсуаа рҵас аиуара-аигәыцхәра аԥырхагахеит ҩыџьа рыбзиабара! Аԥсуара аҵас џьаҳанымхеит дара рзы. Автор иаахтны
илымҳәозаргьы, уи ауп иаанаго. Астатиа урысшәала иҩуп,
автор даԥсыуоуп, аха урысшәалоуп дышхәыцуа, арахь Аԥсуароуп дзыхцәажәо, уи «дҿаҳәаны» дамоуп, дзацәцом.
Агәҽанызаара унаҭоит урҭ рыхьӡшьарақәагьы: Лео – Джесик! «Лео ...предлагал бросить все и уехать из Абхазии...»
Ари милаҭ ҟазшьаӡам, аԥсуа иаԥсуара дацәыбналаны,
«разҟычаԥара» ихы ахьынахо дныҵаҳа дцаӡом.
Арҭ ажәақәа иаԥсыуам аӡәы данаԥхьо, аԥсуаа
милаҭ кҿахақәак ракәзаап убо-о-о ҳәа игәы иаанамгарц
залшом. Уи ҳара ҳрыцҳароуп. Аӡәгьы иаҽԥнысҳәом. Шәгазеҭ аҿы аԥсуа проблемақәа урысшәала шәахьрылацәажәогьы сгәы снархьуеит, аха уигьы ҳрыцҳарақәа иреиуоуп.
Ус шакәугьы, еснагь ҳрыцҳаны акәымкәа, хәыҷы-хәыҷла
ҳалҵып тәым бызшәак ахьԥшрагьы. Аеҭым, аҭынхада иоуп
еснагь ихьԥшу! Урысшәала иҩу астатиа аҭак аԥсышәала
изызыҩуагьы убриазоуп. Сырзааҭгылар сҭахуп абзиабареи
уи акәшамыкәша ицәырҵуа апроблемақәеи. Саргьы санарԥысыз ыҟамзи, убригьы аасгәаларшәаны.
Изахьӡузеи Абзиабара? Ес ииуа ирыциуа, ес иԥсуа ирыцыԥсуа! Адунеи еибаркны измоу цәанырра џьашьахәуп.
«Все возрасты покорны!» – иҳәеит аурыс шәҟәыҩҩы ду.
Уи ус шакәу асахьаркыратә ҩымҭақәа рҿы шьахәла иаарԥшуп. Ауаҩы иҟазшьа аарԥшра, уи игәҭыха, ибзиабареи

558

ицәымӷреи еснагьтәи темоуп ашәҟәыҩҩы изы. Аха иахьагьы инагӡаны дыҭҵаам абзиабара «итҟәаны» иамоу Ауаҩы
ихаҭа, избанзар, ари атема аамҭаки ҳәааки ирҭаӡо иҟам, уи
Ауаҩы иԥсҭазаароуп.
Ацәгьаршҩы Иаго иеиҵаҟәаҟәарала, амаалықь иеиԥш,
зыламыс цқьаз Дездемона цәгьаԥсышьа лоуеит. Изыхҟьазгьы
лхаҵа Отелло ибзиабароуп – уи иахылҿиааит ахыбаара. Ромеои Џьулеттеи рыбзиабара акәзар, Аҿареи Абзиабареи ирсимволны иҟалеит. Дыҟам шәҟәыҩҩык уи атема иавсхьоу, избанзар, ауаҩытәыҩса иԥсҭазаараҿы зыбжа маӡоу, зыбжа аргамоу
Абзиабара aҟapa ацәанырра ҵаулеи агәыхыҭхыҭреи зцу даҽа
гәҭыхак ыҟаӡам. Убриазоуп ашәҟәыҩҩцәа рҩымҭақәа рҿы
Абзиабара Аҿареи Ацқьареи ирыламысны аарԥшра изашьҭоу.
Аха иҳәатәуп араҟа ишыҟоу ҷыдарақәакгьы: аԥҳәызба лыбзиабара еснагь имаӡан, еснагь иҵәахын. Арԥыс ибзиабара
акәын еиҳа иаартыз. Убри аҟнытә, ашәҟәыҩҩцәа аԥыжәара
арҭон арԥыс ицәанырреи игәыхыҭхыҭреи, урҭ еиҳа иаартынгьы иаҳдырбон. Аԥҳәызба лакәзар, дыԥхашьаԥхаҵо, дмаалықьны, нцәахшаны даадырԥшуан. Араҟа иҟан имаӡа-аргамаз ацәанырра ссирӡа, ацәанырра ҵаула, араҟа иҟан аромантика. Иаҳгәалаҳаршәап Абаҭаа Беслани Ахан иԥацәа
рҭыԥҳа Ҳанифи рыбзиабара. Дарбан ԥсыуа ԥхьаҩу урҭ рыбзиабара џьашьахәы згәы амырхыҭхыҭыц, згәы знамырхьыц
урҭ ртрагедиа?! (Ус аӡәрыҟазар – уи дрыцҳауп!) Иара убас
иаҳгәалаҳаршәап ҳажәлар иаԥырҵаз аԥҳәызба лхаҿсахьа
ссир: «Мрада иԥхоз, мзада икаҷҷоз» Нарҭаа раҳәшьа заҵәы
Гәында ԥшӡа! Европатәи алитературатә хаҿсахьақәа – арԥарцәа рцәырҵра зыбзоуроугьы аҭыԥҳацәа блахкыгақәа роуп,
урҭ роуп дара «мҵәыжәҩас» ирымазгьы. Имаӡоу еиҳа игәырхыҭхыҭгоуп. Аԥҳәызба лцәанырра цқьа амаӡа акәзар, уи
лара лкульт ҟанаҵо аҿынӡа дҳаранакуан. Убри ауп изхылҿиааз Роберт Биорнс еицырдыруа ицәаҳәақәакгьы (С. Маршак
иеиҭагамҭоуп):

559

Абасала, абзиабара цәанырра ауаатәыҩса ишырзеиԥшугьы, еигәаԥхеибашьаз арԥызбеи аԥҳәызбеи реизыҟазаашьеи рхымҩаԥгашьеи рҿы, аҵаси ақьабзи рныррала,
амилаҭ ҟазшьа рныԥшуеит. Аԥсуа ԥҳәызбеи аԥсуа ҭацеи
рыԥхашьаԥхаҵара дара еиҳагьы иарԥшӡон, еиҳагьы иҳаранакуан, ркульт ҟазҵозгьы убри акәын. Иаагап, Амҳара.
Ари Аԥсуара иарҿиаз, иԥшьоу Абзиабареи аҭаацәа раԥҵареи ирсимволу культура дуӡӡоуп, уи романтикатә ханхьыҵәцароуп, ахаҭа еихачаԥа ишгыламгьы. Аԥсуа иаартны иҳәомызт, аха абзиабара иԥшьоу акакәны дахәаԥшуан.
Убарҭқәа ирыбзоураноуп аԥсуа ҭаацәара зыӷәӷәаз, аҿиарагьы ҭышәынтәаланы изыҟаз.
Аԥсуаа насыԥ дуны ирыԥхьаӡон рыхшара разҟыла реиқәшәара. Уи апроблема уажәеиԥш ахы иоушьҭны иҟаӡамызт, убри иабзоураны, ихьшәаны акәзаргьы, аҭаацәара
ззаԥымҵоз дҟалаӡомызт. Насгьы аԥсуа иԥҳа аҩнра дахьцо
зусҭцәоу идыруазар акәын, ҭацас иааиго лҭаацәагьы убас.
Нас акәын урҭ рымҩа анаатуаз: зны еигәаԥхеибашьон, рыгәқәа еизцон – абасала ихацыркхон раԥхьаҟатәи рыбзиеибабара. «Абзиабара лашәуп» рҳәон ақәыԥшцәа рзы, аха Аԥсуара уи рылашәра ахы иоунажьӡомызт, алаԥш ахын. Убриазоуп абзиабара еснагь моральлагьы доуҳалагьы изыцқьаз,
ҩ-ԥсҭазаарак реилаҵареи иԥшьоу ҭаацәарак аԥҵареи
ракәын хырхарҭасгьы гәҭакысгьы иамаз. Уи иԥшьоу усын!
Убриазоуп арԥыс ԥҳәызбак дигәаԥхар(!), ма аԥҳәызба аӡәы
ажәа лниҵар, уи абзиабарахь ииаасаанӡа рҭаацәа адырра
зрырҭоз. Даараӡа имаҷын ани аби урҭ ргәаԥхеибашьара мап
анацәыркуаз, иара усҟангьы, аҿар рхаҭа рыбзиабара «иарлашәаанӡа» акәын. Мап ацәыркуан: кыр инахаразаргьы,
ажьрацәара ма аиӷара рыбжьазар. Иҟан аҭаацәа раҳаҭыр
лаҟәны, ма рыжәла аныргәамԥхозгьы. Егьиабжьара, аԥшреи
асахьеи рганахьала, арԥыс игәы иалнахызгьы, аԥҳәызба
илгәаԥхазгьы, шамахамзар аӡәгьы даԥырхагахаӡомызт. Ус
шакәызгьы, арԥызбеи аԥҳәызбеи реигәаԥхеибашьара аҳәаа
ихыҵны абзиабара ӷәӷәа рыбжьалахьазар, ма «иарлашәхьазар», хыхь исҳәахьаз амзызқәа рыгәхьаа мкыкәа, ахышә
дынкылԥаны акәзаргьы дцон, аӡәгьы дизынкыломызт, «за-

560

претная любовь» ҳәа ԥынгылакгьы зыҟаломызт дара рзы,
«давай уедем из Абхазии»-гьы рҳәаӡомызт, хышықәсагьы
Аԥсуара иақәыӡбауа иҟуҵәуо итәаӡомызт. Усҟангьы лҭаацәа ҟәышрыла рхы мҩаԥыргон: уажәы ишыҟарҵало еиԥш,
аҵаҟатәи ашә ала дышьҭны, аԥхьатәи ала идәылбӷьыжәааны иҿҟьаса илышьҭалаӡомызт. Ргәы длырхьҵәҟьазаргьы
даҽакала дахьдырхәуан: лашьцәа шықәсык, ҩышықәса,
инеиҳангьы данырымбоз ыҟан. Уи хшыҩрҵаган егьырҭ рзгьы. Убри аҟнытә даара имаҷын ус аныҟалалоз.
Ҳзыхцәажәо астатиаҿы иҟоуп «игәырԥшаагоу» ажәак:
«сердцу не прикажешь!» Убри ауп абзиабара «зырлашәуагьы». Аха усгьы егьысгьы ҟамларц, раԥхьа ахшыҩ аус адыруан: арԥызба ԥҳәызбак дигәаԥхар, ишәон, изон, икапануан – ихшыҩ «ибзиоуп» аҳәар, нас акәын игәы анлызцоз.
Иаҳҳәап, ԥҳәызба нцәахшак дибеит, иугәамԥхо лакәӡам,
аха дааиликаазар, дижьрацәароуп – диаҳәшьаԥҳауп! Иҟаз
анеиликаа, игәгьы «иххәыцит», ицәаныррагьы «дамырлашәит». Аԥсуара ус акәын ишыҟаз! Абзиабара аамҭахгараӡам, уи уамырлашәуазароуп: ухшыҩи угәи еицырыӡбароуп инаунагӡоу унасыԥ. Аҵыхәтәан ачарауаа лахҿыхӡа
«Аҭаца дааӡа-дыхьча даҳзаазышьҭыз ани аби ныҳәазааит!»
анырҳәо, еиӷьу насыԥс иҟоузеи! Уи иреиҳаӡоу гәырӷьароуп!
Даҽакала ианыҟало, уи трагедиоуп ани аби рзгьы.
Ҳажәлар аибашьреи уи иацу агәаҟреи рхаргеит. Еиҳараӡак изқәыӷәӷәаз, иагьызнырыз аҿар роуп. Азҩа зӡаз иан
дагеит ҳәа, изааӡарызеи, амораль аганахьала џьоукы-џьоукы аҿар иреиуоу рхымҩаԥгашьа ҳгәы ҳнархьуеит. Уи аибашьра акәгәышьоуп изыхҟьаз. Ҳаидахәыҭхәыҭланы ҳаидашшылара иаҷыдахаз, ҳабжьы ҩҭганы лабжьажәагак
ҳамҳәацт, мҩакы иқәҳамҵацт. Аԥсуара усгьы мчы амамкәа иҟаҳҵеит. Иахьа аҿар рхымҩаԥгашьаҿы ҳара ҳаҵкыс
аурыс телехәаԥшроуп изааӡо, ҳаргьы уи ахьынтәаауа
Урыстәылеи Европеи инрықәыжьны хырқьиага ажәақәак
ҳҳәалоит: «Иҟоуҵари, ацивилизациоуп зегьы зхароу!» Европагьы даҽакала иҟан, аха нас адунеитәи аибашьрақәа
ҩба анырхырга ашьҭахь, рымч анақәымха акәхап, еиурыжьит, уажәы аԥҳәыс, амораль аганахьала, лхы дақәиҭуп,

561

ҽԥныҳәагьы лымаӡам, дразҟыдангьы дынхаӡом ҳа ҳҟны
еиԥш. Ҳажәларгьы аибашьрақәа рхыргахьан, аха урҭ
рышьҭахь ирласны ишьақәдыргылон Аԥсуара еибаркны
измаз ахьӡи ахьымӡӷи. Уи акәалӡы еиԥш иахьчон аҿар.
Ахьӡи ахьымӷӡи алагон аҭаацәеи аижәлантәқәеи рыла.
Зыбжа шкәакәаз, зыбжа еиқәаҵәаз асовет система аидеологцәа иаарылшоз зегьы ҟарҵеит убарҭқәа аӡы раҭаразы.
Аԥсуара «ажәытә цәынхамынхақәа» иреиуан, уи ахаҭыԥан
хаҿра змамыз аинтернационализмра ҳадыргалон. Абасала, жәытәнатә аахыс ҳажәлар еидкыланы иаазгоз Аԥсуара
70–80 шықәса рыла иубар иузымдыруа ибжамҽамыртәит,
аха аԥсы рзахымхит. Ажәа «Аԥсуара» аҳәара иаҟәыҵхьан.
Иахьа аидеологиа аҿынтәгьы амилаҭ хьыԥшымра аҿынтәгьы ахақәиҭра анҳау, урҭқәа шьықәҳаргылароуп, Аԥсуара зыхьчоз ахьӡи ахьымӡӷи шьаҭас ирыҭаны. Уи ажәлар
ршьа иалоуп, ашьақәгыларагьы уадаҩхаӡом, ари апроблема ҳәынҭқарратә усны ианыҟала. Аибашьра ашьҭахьтәи
апроблемақәа рыӡбара ҳажәлар еидызкылоз убри ахьӡи
ахьымӡӷи рыла иалагазҭгьы, ҳусқәа рҭышәынтәалара
даҽакала иҟалон. Уи ҟамлеит, аха ажәлар ршьа иаламзи
ахьӡи ахьымӡӷи, уии аибашьра иаҳзыннажьыз ацәаԥҽыгареи анеиҿаҳа, атрагедиа ахылҿиаауа иалагеит: аӡәы иԥсы
игәаӷьит, аӡәы иԥҳа, ма иаҳәшьа дигәаӷьит, мамзаргьы ихшара мап рцәикит. Даҽаганкахьала: аԥсуа асабрада иҿаҵаны аԥҳәысеиба дирҳәит, аибашьҩы иеишәамаҭәа ахьеиныз
давымсит, игәыла икәытҵара дҭалеит, арҩышьыга илеиҵеит, арыжәтә дачычеит. Арҭқәа ҟалаӡомызт, хыхь ишысҳәаз
еиԥш, ҳажәлар ртрадициа ҳақәныҟәар. Иахьа урҭ зегьы
акьыԥхь аҿы ҳрықәыӡбоит урыс бызшәала, зегьы неилагәаны ҳажәлар рцәа рхаҳхуеит, арахь уԥшыр, избан, изыхҟьазеи, иабантәиаауеи ҳәа аӡәгьы дазҵааӡом. Еиҭасҳәахуеит: Аԥсуаҵас ахьӡи ахьымӡӷи рзакәан ала ахшара рааӡара
ҳәынҭқарратә усны иҟазар, усҟан уи аҩыза ҟалашьа амаӡамызт. Уи ҭоурыхла иԥышәаз, ҳажәлар рыхьӡ-рыԥша шьҭызхуаз милаҭ ҟазшьан. Ус анакәха, ацәгьоурақәа иҟоу аҿар
ракәӡам изхароу – ҳара, урҭ ззымааӡаз, ҳауп. Ҵабыргуп,
иҟан аамҭа анаҳԥырхагаз, аха иахьа...

562

Иахьа ауаажәларратә хеилакқәа шьаҿацыԥхьаӡа иҟоуп
– узрылсуам, узрывсуам, арахь уԥшыр, аԥсуа даԥсыуаны
дҟазҵаз Аԥсуара ахаҭа аиқәырхареи, аӡыргареи, уи азакәан
ала аҿар рааӡареи ирызкны «Аԥсуара» ҳәа хьӡыс инаҭаны,
уаажәларра хеилакык ыҟам. Еицлабны еиҿыркаауа апартиақәа рпрограммақәа рҿгьы машәыршәа Аԥсуара аӡбахә ҳәаӡам. Убарҭқәа зегьы рҿы Аԥсуара рныԥшуа, уи гәи
гәаҵәаси ирыманы иҟазар, шаҟа трагедиа еиԥҳарҟьарызеи,
аха иабаҟоу!
Ҳаҭыр зқәу аредактор! Абарҭқәа зегьы зхысҳәаауа, шәгазеҭ аҿы ишьҭышәхуа апроблемақәа актуалра ирымоу ауп.
Излауала, урҭ хәыҷы-хәыҷла «ҭаацәашәала» аицәажәарахь
ииажәга: аԥсуа ихымҩаԥгашьа аԥсышәала ҳаналацәажәауа,
еиҳа рхы-ргәаҿы инеиуеит. Ҳаззеилымкаауа ҳаарҟәаҵны,
ҳаилызкаауа ираҳҳәалап. Ишәцәыуадаҩзар – ишәыцхраауа
ҟалоит, зегьы ирыцкхоит аԥсышәала ихәыцуа авторцәа ҿарацәа радԥхьалара. Шәызлацәажәо апроблема еиԥш, уигьы
ус дууп. Убри ауп анарха зоураны иҟоугьы. Аԥсуара иадҳәалам зегьы аамҭалатәи усуп.
Уажәтәи ала, абриаҟароуп ишәасҳәауа.
Асалам ацҵаны
Никәала Ҳашыг.
Маи 15, 2001 ш.
P.S. Ари астатиа знылараны иҟаз агазеҭ «Адам для Евы»
уаҳа иахьрызҭмыжьыз иахҟьаны акьыԥхь амбацкәа иҟан,
уажәоуп раԥхьаӡакәны ианыскьыԥхьуа.
АЗҴААРА ДУ
Жәларык ирхьаау апроблема цәыргоуп «Аԥсны»
адаҟьақәа рҿы, аха уи цәыргоуп ирмарианы, «аимак-аиҿак»
ахьӡзаргьы.
Ҳаԥхьап уи аидеиа хада.
«Аӡӷаб лқьиарала, лыбзиабарала аҷкәын игәра лгеит.
Чарҳәара лзиуит. Диит ахәыҷы, длызкамыршәит лцәа-лжьы
иалҵыз, илзырҳәо зегьы-зегьы чҳаны иааӡара далагеит,

563

аха абри аусԥшьаҿы илԥырхагоу рацәоуп. Зегь раԥхьаӡагьы
– Аԥсуара, аламыс, ҳабз».
Абзиабара цқьеи агәрагареи ракәзаап урҭқәа зхылҿиааз.
Ажәакала, урҭ зҿу иаҿызааит, амала, икарԥсауа рхәыҷқәа
ырӡтәым, урҭ рыла ҳдемографиатә проблема ҳаӡбароуп
зҳәозгьы ҟалеит.
Избан ас еиԥш изыҟалаз? Изыҟалаз уи ауп, ҳара иахьа
Аԥсуа ҳәынҭқарра ҟаҳҵоит ҳҳәеит, арахь аҳәынҭқарратәи
амилаҭтәи проблемақәа зыӡбауа, ҳажәлар еидызкыло
амилаҭ хшыҩ ҳамаӡам. Ҳахшыҩданы акәӡам, мап, ахшыҩ
анакәха, амыцхәгьы ҳамоуп, Аԥсны иамкыз шаҟа уҭаху
анҭыҵгьы иҟоуп. Ипроблеманы иаҳзыҟалаз урҭ зегьы еидызкыло амилаҭ хшыҩҭра ахьҳамам ауп. Уи шыҟаҵатәу
аҵыхәтәан исҳәарц сҭахуп. Иарбан проблемазаалак раԥхьа
иргыланы иҭҵаатәуп ажәлар рҭоурыхи, ртрадициеи, рԥсихологиеи ирыдкыланы, нас ауп алкаа аныҟаҵатәу. Аҭоурых
ҳагәыламлакәа иаҳгәалаҳаршәап ҳазхаану аамҭа.
Ҳажәлар рҿы еснагь иҟан аҿиара. 1940 шықәсазы ашкол
сҭалеит, исгәалашәоит, актәи акласс аҿы 33-ҩык аҵаҩцәа
ҳтәан. Усҟан Хәаԥ 120 ҭӡы нхон. Иахьа 140 ҭӡы ыҟоуп, актәи акласс аҿы 7-ҩык роуп итәоу. Угәы узырхьша афакт: 20
шықәса инадыркны 40 ирҭысхьоу налаҵаны 68-ҩык арԥарацәа аҭаацәара иаламлаӡацт, аҭыԥҳацәа аламҵакәа. Аброуп апроблема ахьыҟоу – ари аԥсуаа зегьы ҳзы ипроблемоуп. Ус иҟаӡамызт, иахьа иҟалеи. Избан ас изыҟалаз, насгьы
рҽеишьас иамоузеи?
Аԥсуа арԥыс иҩызак даашьҭыхны, иҽыжәлан ԥҳәысҳәара
ианцозтәи аҵас аамҭа иаражәит. Ус зегь зымчу Аамҭа заҟа
ҵас аражәхьоузеи! Уажәы арԥызбеи аԥҳәызбеи адәахьы еибабо, еиқәшәо, қьаӷьариада еицәажәо иалагеит. Уи бзиан,
угәы иахәартә иҟан, аха уажәраанӡа рҭаацәа рылаԥш рхын,
уажәы зегь рыла ахақәиҭра анроу, имҩахҟьоз рацәаҩхеит, ҳәара аҭахума, атәымуаа иҳалаҳаз рныррала. Ус иҟоуп
ақәыԥшра: еснагь урҭ ахылаԥшра рҭахуп, рымҩахҟьарагьы
мариоуп.
Сталин ихаан анхаҩыжәлар тәцәан: аҽқәа апаспорт рыман, анхаҩы имаӡамызт – ақыҭа далҵны дымцарц азы.

564

Аԥсуаа ракәзар, ақалақьқәа ирыладыргыломызт. Уи злабзиазгьы ыҟан: ақыҭаҿы иҟан аҭыԥҳацәагьы арԥарцәагьы,
ажәлар ртрадициа инықәныҟәаны урҭ еибабон, еигәаԥхеибашьон, рыԥсҭазаара еиларҵон.
Амчра шрымац ирыман Ахьӡи Ахьымӡӷи – уи Аԥсуара
иарҿиаз моральтә кодексын. Уи акодекс зегьы рыламыс
ахьчон, зегьы ирхылаԥшуан. Убри Аԥсуара иарҿиаз аамсҭашәаратә мораль иабзоураны аҿар рахьтә ҟьалаԥалак,
шамахамзар, дыҟамызт, аҭыԥҳацәа хҳәааԥҳәаа рымамызт.
Убарҭқәа ирыбзоураны урҭ ианраамҭаз аҭаацәара иалалон,
аҿиарагьы ыҟан, уажә ҳазлацәажәо еиԥш, иҟаз ацәаԥҽыгагьы ыҟамызт, ҟалашьагьы амамызт, зегьы хьчан, ихылаԥшыдаз аӡәгьы дыҟамызт. Ҳәара аҭахума, аԥсҭазаара
хьамҭан, аколнхарақәа бӷаԥҵәаган, аха ажәлар урҭ зегьы
ирыҵгәаны, рыламысгьы рыхьчон, рыхшарагьы рааӡон,
ргәахәтәы иахьыргӡон, аҿиарагьы ыҟан. Урҭқәа зегьы
ажәлар ирыԥсҭазааран, рыгәгьы ҭнагон.
Сталин ишьҭахь ажәлар аԥсеивгара анроу хәыҷы-хәыҷла
рыԥсҭазаара еиӷьхо иалагеит. Раԥхьа иргыланы анхацәа
апаспорт аиура азин рырҭеит, еиҳараӡак аҿар аҵарахьы
ицоз – урҭ уажәы аҵарадыррахьгьы рымҩақәа аартын.
Убри аԥсеивгара иҟалаз рхы иархәаны ақыҭауаа рыхшара
аҵара зызҵозгьы, иззымҵозгьы ақалақь ахь идырхеит:
акы, урҭ ақалақь ԥсҭазаара иазгәышьуан, иҟан уи акульт;
ҩба, ақыҭаҿы иаанхар аплан рықәырҵон. Абасала, аҿар
иахьеи-уахеи зылаԥш рхыз анацәеи абацәеи «рышәшьыра»
иныҵыҵын, ақалақь ԥсҭазаара иналагылеит. Араҟа Аԥсуара абаҟаз, ақалақь пылыпалуа иҭәын ҳахьӡи– ҳахьымӡӷи
ззымдыруаз, издырырцгьы зҭахымыз аҟьалаԥалақәа рыла.
Ақалақь ахь инеиз ҳҿар ҩ-гәыԥкны иушар ауеит: ааӡара
бзиа змаз, аҵарадырра иазгәышьуаз аҿари, иԥсыҽӡаны
ашкол иалгаз (усгьы уаҩ дахадырхаӡомызт) ақалақь аҿы
рҵара иацырҵартә адырра змамыз аҿари рыла. Абарҭ
аҵыхәтәантәиқәа еиҳа ишәарҭан, еиҳараӡак ихрааӡраауа
ақалақь иаланагалоз аӡӷабцәа рзы. Урҭ изыццалак ақалақь
аҿы иаанхар акәын ирҭахыз. Уи иазыҟаҵангьы иааӡан.
Аҩнгьы адәынгьы ираҳауаз акакәын: «Ҳара милаҭ еилаҳ-

565

хуам, ҳара аӡә ҳауп!» Абас политикала «иааӡаз» аҭыԥҳацәа рзы уажәы ишәарҭан: хаҵа изцоз реиҳа иржьоз еиҳан.
Абасала, абылра иацәшәаны аӡыршы иҭаԥалаз иеиԥшхаз
рацәаҩхеит. Уи разҟыдаран дара рзы, ихьымӡӷын рҭаацәа
рзы, ҳгенофонд азгьы ицәыӡ дуун.
Аҭаацәа ракәзар, ахьӡи ахьмыӡӷи ирызхәыцуаз шыҟаз
еиԥш, иҟан аплан рықәшәар аҵкыс агыруак идәқьан аҿы
маҵуҩыс иҟазар еиӷьазшьозгьы. Насгьы Аԥсуара иалааӡаз
урҭ анхацәа, ақыҭа ламыс еиԥш, ақалақьгьы ыҟаз џьыршьон, урҭ рыхшара хәымгарак иақәшәап ҳәа рхаҿы иааргаргьы рҭахымызт. Рыгәра ргон, ирықәгәыӷуан. Аха нас
урҭ рахьтә згәыӷра башахаз ҟало иалагеит. Ан лыла еилкаахеит рыԥҳа дзықәшәаз. «Дызусҭада иаҳхыччаз, дзыжәлада?» – дагьԥсымкәа, дагьбзамкәа аб иҿы ааихыԥхьеит.
«Дтәым милаҭуп», – аҭак иаҳауеит. Даԥсыуазар иҟаиҵашаз имдыруеи, аха уажәшьҭа ухьӡи ухьымӡӷи ззымдыруа
уишьҭал, дыԥшаа! Ажәакала, уаҟа рыҽдырԥсит, рхы рыкәаҽит, идраргамар – ахьымӡӷ, арахь рхы здыршьыло дрыздыруам. Абри ахьымӡӷ аҵәахра вирусны Аԥсуара ацәеижь
иалалеит. Рыӡӷаб аҵара лҵа илымҵа дзырааӡоз ҩнаҭак
ныҟәылгарц, дыҿиарц, ауацәа ҿыцқәа рызлырҳарц акәын.
Рҿымҭрала урҭ рҵыхәтәа ԥырҵәеит. Ac еиԥш иҟаз ахьымӡӷ
акәым, аӡӷаб аҿа лырҳәаны мап лцәикыргьы, хьымӡӷын,
«сашьцәа, шәабаҟоу, ари ауаҩ дысхыччеит!» лҳәон. Уажәы
ларгьы дҿаҳахеит, избанзар, абаагәара еиԥш, лыламыс
зыхьчоз Аԥсуара араҟа имчыдахеит. «Аԥсуа ԥҳәызба лхы
пату ақәылҵоит» ҳәа ахьӡ-аԥша лыман. Уи зыбзоураз
ааӡареи ахьчареи рнаҩсгьы, аӡӷаб леиԥшҵәҟьа аҷкәынгьы
ихы пату ақәиҵон: дацәшәон ахьӡи ахьымӡӷи, дацәшәон
аҭакԥхықәра, избанзар, ахәымгара ҵәахышьа амаӡамызт,
арԥыс ӡӷабк дихнаҳәаар дамыӷаны инхалон. Абасала, аԥсуараҿы уи апроблема ӡбан – иҟан ахьӡи ахьымӡӷи, иҟан ааӡара, иҟан ахьчара, иҟан аҭакԥхықәра.
Аԥсабара еибаркуп гармониала, зегьы аамҭак-аамҭак
рымоуп: ашәыр ианаамҭоу иҟалоит, аха нап адкыланы иуааӡароуп, аҽы ианаамҭоу акәадыр ақәырҵоит, ацә – ауӷә.
Дасу ианраамҭоу ианумбжьа, нас иузыбжьаӡом. Ауаҩы аԥ-

566

сабара дахәҭакуп, уи азакәан даҵанакуеит, уигьы дуааӡароуп, дубжьароуп. Ақәыԥш ихы дноуужьыр – дҭаурхоит:
«ижәҩа данкны» иарԥысра (лҭыԥҳара) дахыжьны аԥсҭазаара далаургылаанӡа улаԥш ихызароуп. Аԥсуаҵас убас акәын
ишырааӡоз аамҭа аныцәгьазгьы, ианбзиазгьы. Иахьа аҿар
рыхьчара ахаҭыԥан Аԥсуара «аревизиа» азаауеит. Иазызуада? Аҳәса. Ахацәа абаҟоу? Урҭ рыбжьы рымхуп, рыхшара
амҩа иқәызҵо рыҳәсақәа роуп. Алагертә социализм акәзаарын ҳаиқәырханы ҳаазгоз!
Иахьа ҳәынҭқарратә контроль змам аҵараиурҭақәа рыла
Аԥсны ҳарҭәит. Аԥсуаа зегьы аҵара иҭоуп, изҵогьы иззымҵогьы адиплом роуеит, арахь аӡәгьы ақыҭахь дцаӡом.
Уахьнеилак кабинетцыԥхьаӡа аӡӷабцәа еиԥхыҟәҟәа итәоуп,
акаҳуа ыжәуа, ма акомпиутер рхы адкыланы. Аҷкәынцәа
иҭахаз рацәаҩгәышьоуп, имҩахҟьаз маҷҩым, усдаҳәысда
ақалақь иалоу ҟалеит, реиҳараҩык ақыҭаҿы иаанхеит.
Урҭ рыҩны-рыдәны кажьны џьаргьы изцом, арахь аӡӷабцәа ақыҭахь хаҵа ицар рҭахым. Шаҟа ибзианы илҳәазеи
арҵаҩы Р. Амҷԥҳа: «Анасыԥ ҿыҭуа амҩаду ианым. Уи знык
ауп ауаҩы ианиԥыло». Анаҩс ирабжьалгоит: «Илзылԥхаз
Абаҭаа Беслан иакәымкәа Қдыжә иакәзаргьы, лара лыҽлырманшәалар, Қдыжәгьы Беслан диеицәамкәа дҟалоит».
Шаҟа иҵабыргәузеи! Уи иагьараан иаабахьеит. «Ауаҩы
дынзырхауагьы дыхзырҵәогьы аԥҳәыс лоуп», рҳәон. «О, уи
дызгаз абысҭа ифеит!» рҳәон.
Адемографиа аӡбахә анаҳҳәо ари апроблемагьы ҳазхәыцроуп. Анкьа аколнхара ҳҳәеит, аплан ҳҳәеит, аха иахьа
иҟалеи? Ажәакала, аҵараиурҭақәеи, акадр разыҟаҵареи,
амиграциеи, ақыҭеи, ақалақьи рпроблемақәа ҭҵааны,
аҳәынҭқарратә хылаԥшра рмоукәа адемографиа азҵаара
аӡбара уадаҩуп. Ҳқыҭақәагьы ахҵәара иаҿуп.
Сазааҭгылар сҭахуп ҳазлацәажәо апроблема зхылҿиааз
даҽа моментк.
Арԥызбеи аԥҳәызбеи аргама еиқәшәо ианалага, рхы
шԥамҩаԥыргоз усҟан? Убасҟантәи абиԥара еиҳараӡак рыбзиабара ламысла ихьчан: хылаԥшҩы дрымаӡамызт, рхы
иақәиҭын, аха доуҳала рабацәеи ранацәеи ирзааигәан,

567

аҭаацәара аԥҵара иԥшьоу усны иахәаԥшуан, рыбзиабара
акәзар, романтикатә цәанырраны иаанхон рыԥсҭазаара
еиларҵаанӡа. Ус иааӡан! Изааӡаз Аԥсуареи аԥсуа ламыси
ракәын! Арԥыс ихы-игәы лызцаны иалихыз аԥҳәызба лзы
ламысдарак ихы ишԥаҭәеишьоз! Усҟан уи аԥсуа ԥҳәызба
лыбзиабара даԥсаӡамызт!
Исгәалашәоит абри аҩыза ахҭыс. (Заа аҭамзаара
шьҭасҵоит маҷк иаартны сахьцәажәо). Еигәаԥхеибашьаз
ҩыџьа шеицныҟәоз, арԥыс аԥҳәызба дгәыдикылеит. Лара
лҽылмырххаӡеит. Уи аҵыхәтәантәи реиқәшәара акәын:
«Сара сеиԥш иагаҩы бгәыдыркылахьеит!» игәахәын, иҽааникылеит. Иҟалап лара ус иҟоу дреиуамзар, аха аԥсуа ԥҳәызба лԥагьара анлыдимбала, арԥыс игәы брит, ихылԥа аҵыс
ҭыԥрааит. Ус дыҟан аԥсуа рԥыс.
Аԥсуа ԥҳәызбагьы лҟазшьа абас акәын ишыҟаз: ажәа
лнызҵаз ибзиабара дыхнахны, аромантикатә гәалаҟара шлымоу арԥыс дгәыдикыларц иҽыназикыр, зҭыԥҳара
иазԥагьоу аԥҳәызба лхы хьмыӡӷылшьон: «Сышԥауԥхьаӡеи
сара? Уца ус игәыдукылахьоу рахь!» Арԥыс ихымҩаԥгашьала деилылкаауан абзиабара иашаҵәҟьа шиламыз. Абас
дыҟан аԥсуа ԥҳәызбагьы! Аԥсуа ҵас ааӡара абас акәын
ишыҟаз.
Ааӡара иахәҭакуп аԥҳәызба лҽеилаҳәашьа, адәахьтәи
лыҽырбашьа. Ари проблема дууп, еиуеиԥшым агәаанагарақәагьы ыҟоуп, убри аҟнытә иахәҭаны исыԥхьаӡоит уигьы азааҭгылара. Убри аҟнытә аҭыԥҳацәа хәыҷқәа рҿаԥхьа
еиҭах заа аҭамзаара шьҭасҵоит, амода аҭоурых инадҳәаланы зҳәара цәгьоу хшыҩҵакқәак иаартны иахьысҳә азы. Аха
исымҳәаргьы сыламыс саҟаҟоит, азҩа зӡаз сиеиԥшны схы
сыԥхьаӡоит.
Амода иаци иахьеи ицәырҵыз акакәӡам, уи ижәытә­
ӡатәиу, иҽырбаганы, ирԥшӡаганы иҟаз культуроуп, еиҳараӡак аҳәса рзы. Уи ус шакәу шаҳаҭра руеит археологиатә
ԥшаахқәа. Еиҳараӡак урҭ ныҟәызгоз аҳәса ракәын, аҵарауаагьы уи ала ишьақәдыргылон уи аԥшаах культурас изҵазкуаз. Еиқәхаз урҭ роуп, ацәҩыча зеиқәхомызт, аха иҟан
уи амодагьы. Иаҳгәалаҳаршәап аҭоурыхтә киносахьақәеи

568

асахьаҭыхыҩцәа раԥҵамҭақәеи. Урҭ рҿы еиҳа еилыхха иубоит усҟан ауаа иршәыз-ирхаз, рҽеилаҳәашьа. Урҭ зегьы
модан, еиҳараӡак амалуаа ракәын ус аҽеилаҳәара зылшоз.
Ус иааҭагылеит акапиталисттә система – зегь анырҭиуа,
зегь анырхәҳауа – иахьа ҳазҭагылоу! Асоциализм аан моральк ыҟан, уажәы ԥароуп, хәаахәҭроуп моральс иҟоу.
Амодагьы бизнесуп: амаҭәа – тауаруп, атауар – ԥароуп,
уи амҩа иқәызҵо аџьармыкьоуп. Ацәацәҩыча апроблема
ҭызҵаауа ацентрқәа ыҟоуп, урҭ идырҿиауеит аамҭеи асезони ирықәшәо амода ҿыц, аҳәсеи, ахацәеи, ахәыҷқәеи
уҳәа ирызкны. Урҭ зегьы цәанаалоуп, гьама бзиала иӡаху
цәҩычоуп. Аџьармыкьатә еизыҟазаашьа азакәан ала, амода ҿыц шаҟа аестетикатә гьама ҳараку аҟара изыхәҳауагьы
рацәоуп, иҟанаҵо ахашәалахәгьы ҳаракуп. Ус иҟоу амода
ажәларқәа зегьы ирзеиԥшуп, еилаҳангьы ирхәҳауеит.
Аха иҟахуп даҽа «модак», уи аҳәса ласқәа ирызкны иӡаху, игьамадоу, ажәлар рҿы заҳаҭыр лаҟәу. Уи зшәызҵо ишгьамадоу рдыруеит, аха итәаны ирымбаз дгыланы иҽшдирбоз еиԥш, урҭ рҩызцәа ирылыркаарц азоуп уи аҩыза ршәырҵо изалагаз. Аха гаӡарас иҟалаз, ибзиаҵәҟьоу џьшьа урҭ
ирҿыԥшуагьы рацәаҩхеит. «Амодагьы», ачымазара еиԥш,
иҿкуп. Араҟагьы аџьармыкьа аус ауит: игьамадазаргьы,
естетикатә хаарак аҵамзаргьы, иара зыхәҳауа рацәоуп,
арахь харџь дукгьы аҭахӡам, иааинырсланы иуӡахуа акоуп,
зхы аԥша ҭоу рзы уи «модоуп», насгьы аҳәиҵәҳәа аԥара аанашьҭуеит!
Аԥсны уи амода гәаранагалеит аԥсҭазаара акыр ианеиӷьха 60-тәи ашықәсқәа рзы, игәаразгалазгьы «ԥсшьара»
ҳәа иаауаз аҳәса роуп.
Ҳажәлар шԥазыҟаз уи «амода»? Аброуп амаӡа ахьаасыртуа! Ҳажәлар ус зҽеилазҳәоз «аҵыхәаршәшәаҩцәа» ҳәа
рзырҳәеит. 60–70 процент рцәеижь ааԥшуа, ирԥхашьагаха,
иҟьантазӡа акәын ишыҟаз. Уи хьарԥшган арԥарцәа рзы. Урҭ
рыгәгьы иамеижьеит, еицырԥсса ирышьҭаланы рҿынархеит. Maп, иршәугьы даргьы ссирқәоуп ҳәа акәӡамызт,
ҳәса ласқәак раҳасаб ала акәын ишрыхәаԥшуаз, ус акәын
егьшыҟаз. Урҭ ҳарԥарцәа шаҟаҩы мҩахырҟьаз здыруа-

569

да! Усҟан араҟа ҳаӡӷабцәа ԥхашьаԥхаҵо инаԥшы-ааԥшуан: иҟоу рбагәышьон, аха агьрымчымызт. «Урҭ абжьысцәа
шәызрышьҭоузеи ҳара ара ҳшыҟоу!» ҳәа ргәы иҭырҳәаауан, аха иаартны ирызҳәомызт, иаԥсыуаамзи, иԥхашьон...
Арахь анацәеи абацәеи аҩны иԥшуп ҳахшара ҳанбадыргәырӷьо ҳәа. Абасала, ҳажәлар рҿиара иацызҵаша, Аԥсуара
аҵәҩаншьап зырӷәӷәашаз ҳарԥарцәеи ҳҭыԥхацәеи еиҟәыҭхахо иалагеит. Ирацәаҩхеит арԥарцәа аҟәараҿы ирбаз
«амода» ҳәсақәа ирхьыԥшыз: шьоукы уахь ирыцны ицеит,
урҭ ирыхҟьаны абахҭа шаҟаҩы ҭашәада?! Ақалақь иалахаз
ракәзар, аҭаацәара аԥҵара иазхәыцӡомызт. Уи зыхҟьаз Аԥсуара аԥсыҽхара акәын.
Згәыӷра башаханы инаԥшы-ааԥшуа инхаз ҳаӡӷабцәа рахьтә имаҷҩым мрагыларахь зхы зырхаз. Уи зхы
иаҭәамшьакәа ус иаанхазгьы ҟалеит. Араҟа аполитикцәагьы аус руит, аԥсуааи ақырҭқәеи усгьы аамҭа-аамҭала иааиҿаххлон. XIX ашәышықәсатәи аполитик Месхи иҳәахьан:
«Аԥсуаа ӷацәас иумазар аҵкыс, уацәас иумазар еиӷьуп»
ҳәа. Убри иабжьгара днықәныҟәаны агырқәа Аԥсны ԥызас
ирымаз Д. Гогохьиа иуаажәлар иаартны иреиҳәеит: «Аԥсуааи ҳареи жьрацәарала ҳаилахәхар, еимак-еиҿак ҳауӡом, ус
анакәха, рыӡӷабцәа ҭацацәас ижәга». Ҳазгода ҳәа иԥшызгьы
рацәан. Урҭ иахьа заҟаҩы Қырҭтәыла иԥсаҟьаны иалаԥсоу
здыруада! Урҭ рахьтә имаҷӡамызт зыхшара ҳабашьуазгьы.
Абасала, Аԥсуара аԥсыҽхара иахҟьаны анахьгьы арахьгьы «мҳаџьырран» иҟаз. Аидеологиа азин ҳнаҭомызт уи
апроцесс аҿагылара. Уи азин змаз анацәеи абацәеи ракәзар, урҭгьы «идеологцәан», «зегь ҳара ҳауми, ҳара уаҩ деилаҳхуам» ҳәа «аинтернационализм» ала рыхшара «рааӡон».
Ус иҟан аофициалтә политика. Убасҟан ауп ианалагаз ҳдемографиа ашьақәҟьара: еиԥҟьеит арԥарцәеи аҭыԥҳацәеи
рыбжьара абаланс. Ус ишааи-шааиуаз аҿар Аԥсуара ианацәхдырҟьа, аҳәса ласқәа «рмода» иҵоуроу модаҵәҟьоуп
ҳәа иԥхьаӡаны, ҳаӡӷабцәагьы ишьҭырхуа иалагеит. Анацәа
рыцхыраареи абацәа рҿымҭреи рыла! Аибашьра ашьҭахь
ари ҿкхеит. Ари аҿкы ҵысит нкылашьак амамкәа. Иаҳҳәап
аҵабырг аартны «испанкахеит» ҳара ҳҿы. Аԥсуара еибар-

570

кны измаз ахьӡи ахьымӡӷи абыржәы еиԥш имчыданы,
ицәаԥҽыганы иҟамлацт. Аҿар акгьы рхараӡам! Иҟалаз уи
ауп: аӡӷабцәеи урҭ ранацәа «агәыԥшқацәеи» ари «амода»
иссиру џьшьа ишьҭырхит, аха инаҵшьны иаҳҳәап, арԥарцәа ргәаанагара рымԥсахӡеит: дара рзы уи «амода» хьарԥшгоуп, ус еилаҳәоу зегьы аӡӷабцәа ласқәоуп. Абри ауп атрагедиа зхылҿиаауагьы. Аха уи милаҭ хшыҩла иҭҵаамкәа
иҟоуп иахьагьы. Ажәакала, иахьа уи «амода» еилыргашьа
амамкәа зегьы еиԥшны иҟанаҵеит: аҭыԥҳацәа ссирқәагьы,
зхы аԥша ҭоу, имҩахҟьахьоу аласқәагьы. Абри иазхәыцыр
сҭахуп аҭаацәа, арҵаҩцәа, аҵарауаа, аҿар рлахьынҵа зхьаау ауаа ҟәышқәа.
Ауаҩы аԥхьа ублаҿы дызлааиуа иеилаҳәашьа алоуп!
– Иалухуада, зегь еиԥшуп, – рҳәоит арԥарцәа шьахәқәа.
– «Шьыри, ари ҭацас дсымандаз!» ҳәа уаазеилаҳаша аӡә
дубом!» – рҳәоит анацәеи абацәеи, рыгәқәа хьаауа.
– Аҷкәынцәа баша гәыбӷан раҳҭоит! – зҳәогьы рацәаҩуп.
Абасала, ацәгьеи абзиеи реиҩдыраара уадаҩны иҟанаҵеит
уи «амода». Уԥхашьаны узрыхәамԥшуа еилаҳәоугьы иршәу
иҵоуроу џьшьа иалаҽырбоит.
Иаамҭоуп уажәшьҭа иԥшӡоу, ихаау, иблахкыгоу, ҳмораль
иақәшәо ҳхатәы мода аҿар рзгьы, ахбыџқәа рзгьы аԥҵара!
Уи ҳалшоит иахьа ҳара.
Абарҭқәа ҭымҵааӡакәа зегьы Аԥсуара иақәрыжьуеит.
Уи чарҳәароуп! Ус сҳәеит ҳәа, гәыбӷангьы раҳҭарым урҭ:
иҭынхадахаз асаби данырба, ҳәсақәамзи, ргәы ԥшааит.
Урҭ ирыздырӡом зегь зықәрыжьуа Аԥсуара ари апроблема ишазыҟаз. Уажәы еиԥш имилаҭ цәаԥҽыганы иҟамызт,
асеиԥш даара имаҷын. Усҟан ахәыҷы ааӡара дрышьҭуан
зынӡаск ирмаӡаӡаны: дызхылҵыз ирыздыруамызт рхәыҷы
дзааӡоз, дзааӡозгьы ирыздыруамызт ахәыҷы дызтәыз. Уигьы акәым, ахәыҷы ихаҭагьы издыруамызт иҭоурых. Аӡәы
ираргамар – ажәлар лахь ирҭон, иқәыӡбон. Абасала, иааӡаз
ахәыҷы ианизҳалак аӡәгьы ҽыԥныҳәа ииҭомызт. Ус анакәха, уи ауаа зегьы шыҟоу дыҟан, иԥсҭазаара ҿаҟәаны даанхомызт. Ус акәымкәа, аҩны дыштәаз, абыда, ахәыҷы длыхшар – уи хьымӡӷын. Нас хьымӡӷыла ииз ахәыҷы иан дла-

571

аӡозар илахьынҵа зеиԥшрахози?! Уан дзакәу рҳәо, уаб дызусҭада ҳәа дҵәылырхуа… Уи аҟәыш иҳәарым, аха узмыхәо
ахәыҷқәа роуп. Ари ҳмилаҭ ԥсихологиа иаҵанакуам – уи
рдыруеит ахәыҷқәагьы. Абри аҩыза ахҭыс салаԥшхьеит.
Ԥшьба-хәба шықәса зхыҵуаз ахәыҷқәа шеихәмаруаз ргәы
ааизынхан, аӡӷаб хәыҷы лҩыза аҷкәын игәы далыргарц:
«Недоноска, недоноска! Семимесиачник, семимесиачник!»
лҳәан, лхаԥыц хәыҷқәа еихарӷәӷәа, инаигәыдылҵеит. Ауаа
зегьы еиԥшны ииуеит, урҭ рааӡаралоуп рыуаҩра шышьақәгыло. Аԥсуара зырҿиаз ҳажәлар ари даараӡа ибзианы ирдыруан. Рыцҳарас иҟалаз иахьа уи ззеилымкаауа рацәаҩхеит,
убриазоуп Аԥсуара «изахәлаџьаџьуагьы». Аԥсуара иарҿиаз
аетикатә культура адунеитәи ацивилизациа дуқәа идырҿиаз акультурақәа ирываҟәыло акакәны иҟоуп, ҳхаҭа уи ҭҵааны, еилкааны иҳамам акәымзар.
Аҵыхәтәаны, хыхь исҳәаз хыркәшо, ажәалагалак аҳасаб
ала, иҟасҵарц сҭахуп:
АЛКАА
Ҳара, аԥсуаа, аҳәынҭқарра анҳамазгьы, ианҳамамызгьы,
жәытәнатә аахыс ажәлар рыҩнуҵҟа еибаркны измаз Аԥсуара акәын: рҵас, рқьабз, рхымҩаԥгашьа, еиланхоз ауаа
реизыҟазаашьа, урҭ рыхьӡ, рыхьымӡӷ уҳәа зегьы-зегьы Аԥсуара акәын ирхылаԥшуаз, рҭыԥ иқәызҵоз. Хыхь ишысҳәаз
еиԥш, уи ҳажәлар зқьышықәсала идырҿиаз етикатә культуран. Ҳажәлар аибашьрақәагьы, агәаҟрақәагьы рхыргахьан,
рыԥсҭазаара уажәаҵкыс кыр еицәахахьан, аха иахьа еиԥш
агәынамӡарагьы, агәкаҳарагьы рыманы иҟамлаӡацт. Избан,
2500 шықәса ҳажәлар ззықәԥоз ахьыԥшымра анҳау ҳгәы
зкаҳазеи?! Араҟа ирацәоуп амзызқәа, аха Аԥсуара еибга-еизҩыда иҟаз; мамзаргьы уи аиҭарҿиара нап аҳаркыр,
агәра ганы сыҟоуп, зегьы рҭыԥқәа рҿы ишаргыло. Убри
ахьҳалымшаз иахьа даараӡа иаҳныԥшны ҳаҟоуп. Иахьа
акәты зӷьычуа дҟалеит, аԥсы дзырҳәуа дҟалеит, аӡӷаб аҩны
дыштәоу ахшара длоуа далагеит. Арҭқәа иреиҳау хьымӡӷыс

572

иҟоузеи аԥсуа изы! Аҿар еснагь иҟан, аха Аԥсуара иабзоураны урҭ хҳәааԥҳәаа рымаӡамкәа ҳажәлар ирыҵагылан: урҭ
рыԥсҭазаара еиларҵон, иҿиауан, ахьымӡӷ иацәыхьчан. Зегь
ҳаибаркны ҳазмаз Аԥсуара акәын. Иахьа убри акультура ду
ҳазыхынҳәны ҳажәлар еиқәҳархароуп. Иаҳҳәап иаартны:
«ашықәс еиқәаҵәақәа» раҵкыс еицәаны иахьа ашәарҭа
бааԥс ҳҭагылоуп – ҳажәлар, ганкахьала, моральла акаҳара
иаҿуп, егьи аганахьала, адеградациа ахықә ҳақәгылоуп.
Акультура ажәларқәа иаԥырҵоит, урҭ иреиӷьу ауп иҳадаҳкылаша – уи прогрессуп, аха ҳара иреиӷьыз нкажьны
иреицәаз ҳадаҳкыло ҳалагеит – уи регрессуп. Убри ауп
иахьатәи ҳҭагылазаашьаҿы ҳкылызгаз. Ари зымбо аӡы иаго
диҩызоуп, уи ҳәҳәабжьы иаҳаӡом. Иахьа убраанӡа ҳнеины
ҳаҟоуп, аетикатә культура дуӡӡа зырҿиаз Аԥсуара рԥышә
инықәҵаны: «Уи уажәшьҭа егьалҵуам, ацивилизациа нкылашьа амаӡам» рҳәоит. Урҭ ҳажәлар ираӷоуп! Гәаӷла акәым,
реилымкаарала.
Иахьа шәкы инеиҳаны ауаажәларратә хеидкылақәа
ҭаҩуп Аиустициа аминистрраҿы. Аха урҭ рахьтә Аԥсуара
аӡәгьы игәаламшәац, рпрограммақәа рҿы ҳҭоурых атәы
аӡәгьы игәаламшәац, иахьа рҭагылазаашьа зеиԥшроу анализгьы ҟаҵам, иара убас хеиқәырхашьас иҳамоугьы ҳәам.
Изаҳҭахи ус иҟоу апартиақәеи ахеидкылақәеи?! Иаамҭоуп
уажәшьҭа, урҭ аӡәгьы ҳаизымԥшыкәа, ҳажәлар ԥсыс ирхоу,
ламысс ирымоу, «Аԥсуара» ахьӡҵаны ахеидкыла аиҿкаара. Уи аполитика иадҳәалам, зхы иақәиҭу, ихьыԥшым ауаажәларратә хеидкыланы иҟалароуп. Абыргцәа рхеидкыла
аиԥш акәымкәа, уи астатус иҵегьы иҳарактәуп. Даҽакала
иаҳҳәозар, «Аԥсуара» зегьы ҳаидызкыло милаҭ хшыҩны
иҟалароуп. Уи дахагылароуп аиҿкааратә ус аҿы, ҳмилаҭ
қьабз-ҵас рҿы аԥышәа змоу, ажәлар еицырдыруа ауаҩы. Ус
иҟоу ахатәрақәа ҳамоуп ҳара аӡәымкәа-ҩыџьамкәа. Уигьы
иазмырхакәа, ҳаҭыр змоу хантәаҩык иаҳасабала «Аԥсуара»
дахагылароуп Аԥсны Аҳәынҭқарра Ахада. Жәлары зегьы
ирзеиԥшу проблемак ианалацәажәо иара ихантәаҩрала
имҩаԥысуазароуп. Ус иҟан XIX ашәышықәсазы: ачарҳәареи амаҳагьареи реиԥш иҟаз аус ианалацәажәоз Аԥсны

573

аҳ ихантәаҩрала имҩаԥысуан. Абасала, ауаажәларратә
хеилак «Аԥсуара» ҳажәлар ргәацаԥха акәны, урҭ ргәеисра
зныруа милаҭ хшыҩны иҟалароуп. Уи ҳалшоит ҳара! Уи
хеиқәырхаганы иҟалароуп! Иахьа уи ада ԥсыхәа ҳамаӡам.
Иаҳгәалаҳаршәап адунеитә ԥышәа. Адунеи зырхыџхыџуаз
Римтәи аимпериа дуӡӡа хзырбгалаз азхарафареи моральла
акаҳареи роуп. Уажәшьҭа ҳааҭгыланы ҳхы ҳазхәыцпи:
убарҭ рымҩа акәӡами ҳазну иахьа?! Ари ажәлар ирдыруазароуп, убри аҽацәыхьчароуп «Аԥсуара» хықәкыс иаиураны
иҟоугьы.
АИЖӘЛАНТӘҚӘА РХЕИДКЫЛА
Хышықәса ирықәуп, ҳаԥсадгьыл ахьыԥшымразы аибашьраҿы аиааира ганы, Аԥсны зхы иақәиҭу ҳәынҭқарраны иҟоужьҭеи. Аибашьра зхызгаз ҳажәлар ацхыраара
рыҭара ацынхәрас, аблокада шаҳзырузгьы, Аԥсны аполитикатәи аекономикатәи ҭышәныртәаларазы иҟаҵоу даара
ира­цәоуп.
Ус шакәугьы, ҳаҩнуҵҟатәи ҳапроблемақәа шыуадаҩыц иаанхоит. Урҭ ирыцкуп ақәыларақәеи, арҳәрақәеи,
агьычрақәеи, нас урҭ ирхылҿиаауа ауаҩшьрақәеи. Уи
зыхҟьаз иахҳаагаз аибашьра амацара акәӡам, уи ахҟьеит ҳ-Аԥсуара зҭагылоу ауадаҩра. Ҳара, аԥсуаа, жәытәнатә
аахыс, аҳәынҭқарратә закәан аҵкыс, ҳажәлар еидкыланы измаз Аԥсуара акәын. Уи иахьа иԥсыҽхеит. Аԥсыҽхара акәым, ашәарҭа иҭагылоуп. Уи ӷәӷәала ирныԥшит
ҳҟазшьа, ҳаламыс, ҳаԥсихологиа, ҳхымҩаԥгашьа. Урҭ зегьы
ҳаҩнаҭақәа роуп издәылаагаз. Иаҳгәалаҳаршәап ҳабацәа
ражәа: «Ахьӡи ахьымӡӷи рзоуп ахаҵа адәы дзықәу!» Аԥсуара гәаҵәас иамаз ари ажәагьы ҳхаҳаршҭит.
Иахьа жәла-жәлала, қыҭа-қыҭала зегьы ҳҽеибыҭаны аԥсуа ихьӡи-ихьымӡӷи анаҳмыҳьча, иаҳзеиқәырхом ҳ-Аԥсуара, ҳҳәынҭқаррагьы ԥсыуа ҳәынҭқаррахом. Убри аҟнытә,
аибашьра аамҭа аиԥш, иахьа ҳхатәы закәангьы ҳарӷәӷәароуп, ҳхатәы проблемақәа рыӡбараҿы азҵаара ирымҽыӷны

574

иқәҳаргылароуп, иагьыҳаӡбароуп. Ус ҳаднаҵоит ҳазҭагылоу аамҭа хьамҭа. Абарҭ гәҭакыс иҟаҵаноуп Ҳашыгаа ҳзеизазгьы.
Аизараҿы иалырхит аижәлантәқәа Ҳашыгаа рыхьӡирыхьымӡӷи ирхылаԥшуа, амҩагьы иқәызҵо анапхгаратә
гәыԥ. Уи агәыԥ шьақәгылоуп аиҳараӡак абџьар кны зыԥсадгьыл зыхьчоз аибашьцәа рыла. Урҭ рнапы ианҵоуп ацәгьара ҟазҵаз рус аӡбарагьы.
Аизараҿы изхәаԥшраны иҟоу азҵаарақәа рахь ииасаанӡа, аизара иалахәыз рахь Ааԥхьара ҷыда ҟаҵан. Уаҟа
иаҳәоит:
Иахьа анхаҩы анхара-анҵыраҿы ахақәиҭра имоуп. Уи
ахақәиҭра изҭаз аԥсуа ҳәынҭқарра ҿыц ауп. Ус анакәха, анхаҩы дынхароуп ихы азгьы, аҳәынҭқарра азгьы. Еиҳараӡак
уи аҭахуп иахьа ҳҳәынҭқарра ауадаҩра инҭагылоу аамҭазы.
Ааԥхьара ҟаҵан анхаҩы иуалԥшьагьы амилаҭ хдыррагьы анхара-нҵыраҿы иаадырԥшырц.
Аижәлантәқәа Ҳашыгаа реизараҿы ирыдыркылеит
Ақәҵара. Уаҟа иарбоуп ацәгьара ҟазҵаз лахь рыҭара иазку аԥҟарақәа. Уи анапхгаратә гәыԥ русуруҿы изықәныҟәо
акакәны ишьақәырӷәӷәоуп.
Аизараҿы анапхгаратә гәыԥ ирыдырҵеит, егьырҭ
аижәлантәқәа рнапхгацәа рыҽрымаданы, ақыҭа администрациа ацхыраара арҭаларц.
АЦӘГЬОУРАҚӘЕИ АЦӘГЬАРШАРАҚӘЕИ
РЫԤХЬЫРҞӘҞӘААРАЗЫ ИАԤҴОУ
АХЬЫРХӘРАТӘ ԤҞАРАҚӘА.
АЗЕИԤШ ԤҞАРА
Аижәлантәқәа рыбжьара цҭәык ма гәынамӡарак зыбжьалаз агәеизынхара аҿынӡа икылымгакәа аҭыԥ иқәҵазааит.
Уи азы агәынхара зауз ихәҭоуп иаарласны анапхгаратә
гәыԥ рҿаԥхьа иҟалаз аимак ииашаны аинформациа аҟаҵара.

575

Ac аиԥш аус азнеира хырҩа азуны, агәеизынхарахь икы­
лызгаз, аимак иҟалаз аҿы ахара зду иара иоуп ҳәа иԥхьаӡазааит.
1. АРҲӘРАҚӘЕИ АГЬЫЧРАҚӘЕИ ИРЫЗКНЫ
1.01. Арҳәра ма аӷьычра ҟалазар, ирласӡаны иҭҵаазааит,
насгьы ацәыӡ зауз ицәыӡыз изырхынҳәызааит;
1.02. Ацәыӡ зауз дзықәшәаз игәырҩа ахҽрази ацәгьара
ҟазҵаз моральлагьы материаллагьы иахьырхәрази ииӡаз
аҩынтә хәы иршәазааит;
1.03. Ацәгьара ҟазҵаз, иҟаиҵаз ацәгьара зеиԥшроу
аиԥш, шықәсык инаркны хәышықәса рҿынӡа аиашьара
дрылцазааит;
1.04. Ацәгьара ҟазҵаз, иҟаиҵаз ацәгьара иҭаацәа ирдыруазар, аха уи аиашьара ирцәырҵәахызар, ацәгьара ҟазҵаз
иқәҵоу ахьырхәра даргьы ирықәҵазааит;
1.05. Аимак зауз рыбжьара (ицәыӡума ма даҽакума) ахара здырҵаз иҿы иқәшаҳаҭымхар, ақәра азин имазааит;
1.06. Хҩык ахықәаацәа зманы иқәыз ауаҩы ихы ирқьиеит ҳәа иԥхьаӡазааит.
2. АУАҨЫ ИЦӘА ԤЫЗҼУА АЖӘА БААԤСИ АУҲӘАНСҲӘАНҚӘЕИ РЗЫ
Ауаҩы ицәа ԥызҽуа ажәа бааԥс зҳәаз, мамзаргьы ауаа
реичырчаразы иҟам-ианым, ауҳәансҳәан гәаразҵаз апункт
1.03 инақәыршәаны дахьырхәызааит.
2. АИЖӘЛАНТӘҚӘА ИРЫЛЦОУ ИАХЬЫРХӘРА АХКҚӘА:
2.01. Аижәлантәқәа ирылцоу аиашьара рыцәгьеи рыбзиеи рҿы анеира азин имамзааит;
2.02. Аижәлантәқәа ирылцоу иҭаацәа рҿы ацәгьа абзиа
иҟалозаалак аиашьара рнеира аӡәгьы азин имамаааит;
2.03. Аижәлантәқәа ирылцоу иахь зинда инеиз иус
иахәаԥшны шықәсыбжак инаркны шықәсык аҟынӡа аиашьара дрылцазааит;
Азгәаҭа. Аижәлантәқәа ирылцоу иҩны иаалырҟьаны
рыцҳарак ҟалар, иус еиҭахәаԥшаанӡа иабиԥареи игәыла-

576

цәа Ҳашыгааи анеира азин рымамзааит. Аха убри ашьҭахь,
арыцҳара иақәшәаз аҳәара ҟаҵаны иус аиҭахәаԥшра анализ, аԥсыжра аҽны аӡәгьы анеира азин имамзааит.
3. АЦӘГЬАРА ҞАЗҴАЗ АИАШЬАРА ДАНАЛЫРЦАЛАК
АШЬҬАХЬ:
3.01. Ацәгьара ҟазҵаз аиашьара данрылырцалак ашь­
ҭахь, ақыҭа администрациахь аижәлантәқәа ирыӡбаз ахҩылаа шьҭызааит. Аиашьара ирылцоу ақыҭа анҭыҵ дынхозар,
дызланхо аҳаблахь ишьҭызааит аӡбаҩцәа ирыӡбаз ахҩылаа;
3.02. Зыжәла иалцоу, аиашьара ирыӡбаз дахамҵгылакәа,
иҽырцәгьаны, дмақаруа ацәгьарахь ихы ирхар, адырра
рыҭазааит административтә органқәа, уи иқәнага дақәдыршәарц.
4. АИЖӘЛАНТӘҚӘА ИРЫЛЦОУ ИМОУ АЗИНҚӘА:
4.01. Аижәлантәқәа ирылцоу азин имоуп шықәсык
ашьҭахь, ижәлантәқәа Ҳашыгаа изаамҭанытәиу реизара аан, аиашьара иқәырҵаз ахьырхәра аҿҳәара нҵәаанӡа
ихыхразы азҵаара ақәыргылара;
4.02. Аижәлантәқәа ирылцоу иҭаацәа рҿы рыцҳарак
дақәшәар, ма чарак иурц игәы иҭазар, убасҟангьы иқәу
ахьырхәра аҿҳәара нҵәаанӡа ихырхырц азҵаара ақәыргылара азин имазааит.
5. АИЖӘЛАНТӘҚӘА ИРЫЛЦОУ ИАРЗАҲАЛ АХӘАԤШРА:
5.01. Аижәлантәқәа ирылцоу иарзаҳал аӡбаҩцәа ахәаԥшны, иахәҭаны ирыԥхьаӡозар, аиашьара рактив еизыргоит
уи аус еиҭахәаԥшырц;
5.02. Аижәлантәқәа ирылцоу аиашьара рҿаԥхьа уаҳа цәгьарак шыҟаимҵо ҭоуба иуыр, насгьы уи иҭоуба шеилеимго
ала хҩык хәдықәҵара руыр, ианажьзааит. Аҭоуба иҟаиҵогьы
хәдықәҵара зуа ражәагьы шәҟәыла ишьҭыхзааит. Уи ииҳәаз
иажәа шынаигӡо аӡбаҩцәа рганахьала хылаԥшра азузааит;
5.03. Аижәлантәқәа ҳаизара зҽалазмырхәуа, ҳажәа иахамҵгыло аӡәыр ҟалозар, ихала ҳажәла далҵит ҳәа иԥхьаӡазааит.

577

6. ЗГӘЫ ЕИЗЫНХАЗ АИГӘЫЛАЦӘА РЕИНААЛАРАЗЫ:
6.01. Аигәылацәа ацҭәы рыбжьалар, анапхгаратә гәыԥ
урҭ реимак ҭҵааны реиныршәара рнапы ианҵазааит;
6.02. Аԥҳәыс илыхҟьазар, насгьы аӡбаҩцәа рабжьагара
дахамҵгылар, лашьцәа ақәыршәаны, уи аус еиҭахәаԥшызааит. Уигьы лҵшәа амаиур, аиашьара далцазааит. Уаҟа
ирыӡбаз лашьцәа рахь адырра ҟаҵазааит.
7. АҲӘСА РУС АХӘАԤШРА ААН НАПХГАГАС ИҞАҴАЗААИТ:
7.01. Ҳажәлар рҿы аԥҳәыс лаҳаҭыр еснагь иҳаракын,
иӷәӷәан уи лыхьӡгьы лыхьымӡӷгьы. Ахаҵа ихы иаҭәеишьоз
аӷьычра-қәычрақәеи аморальтә хымҩаԥгашьеи аԥҳәыс лхы
иаҭәалшьомызт. Убри аҟнытә ахаҵа ианарыжьуаз аԥҳәыс
иланарыжьуамызт. Убри ала аԥҳәыс ахьӡи ахьымӡӷи дырцәырыхьчон. Аӡбаҩцәа азин рымазааит, аҳәса рус ианахәаԥшуа, ҳажәлар убри рҟазшьа напхгагас аҟаҵара.
8. АХЬӠИ АХЬЫМӠӶИ АЖЬРАЦӘАРА РҾЫ
8.01. Ажәлар рыжьрацәара агәыблреи урҭ реизыҟазаашьаҿы ахьӡи ахьымӡӷи еснагь иахӡыӡаауан. Убри аҟазшьа
бзиа еснагь азҿлымҳареи агәцаракреи амазааит;
8.02. Ҳажәлар рҿы аншьеи аиаҳәшьаԥеи рыхьӡгьы
рыхьымӡӷгьы акакәын. Урҭ ршьагьы еибауан. Ус анакәха, ҳжьы иалҵыз аӡәы дымҩахҟьозар, уи иаанкылараҿы,
иашьцәа реиԥш, аижәлантәқәа Ҳашыгаагьы аҭакԥхықәра
ҳадзааит.
9. АРЫЖӘТӘ АЖӘРА ИАЧЫЧОУ РЗЫ
9.01. Ацәгьоурақәеи, аигәылацәа рыбжьара иҟалало
аҟыҟҿыҟи, аизӷыӷрақәеи еиҳараӡак изхылҿиаауа арыжәтә
шакәу гәҭакыс иҟаҵаны, ӷәӷәала ргәырҽанҵазааит уи
иачычаны иҟоу ауаа;
9.02. Ареспублика Аԥсны абыргцәа рсовет аиныхрақәа
ирызкны иҟарҵаз Ааԥхьара ибзиоуп ҳәа ахҳәааны, ҳажәла
зыжәлоу дахьыҟазаалакгьы уи ақәныҟәара рыдҵазааит.
Зхы иазымиааиз, раԥхьатәи хьырхәрак аҳасабала, аиашьа-

578

ра реизарахь инашьҭра мап ацәкызааит. Уигьы дыннамкылар, ҳацәгьеи ҳабзиеи рахьгьы умааин ҳәа иаҳәазааит;
9.03. Иҷыданы ахылаԥшра рымазааит, иагьацәыхьчазааит аҿар арыжәтә иачычо иалагаз. Уиадагьы аҿар рыбжьара
еснагь апропаганда ҟаҵалазааит арыжәтә рацәыхьчаразы.
10. АНАРКОТИКАТӘ МАҬӘАШЬАРҚӘА ИРЫЗКНЫ
10.01. Иахьатәи ҳаԥсҭазаараҿы анаркотикатә маҭәа­
шьар­қәеи арҩышьыга ҭаҭыни шәарҭаны излаҟоу ала,
иҟаҵазааит ӷәӷәала агәҽанҵара, еиҳараӡак аҿар рганахьала;
10.02. Ицәаԥҽыгоу ари азҩаҿкы злаҽны иҟоу аӡәыр ыҟазар, ирыдҵазаит аҽыхәышәтәра. Уи мап анацәыркы ҳажәла
иалцазааит, насгьы изыхәҭоу административтә органқәа
рахьгьы адырра ҟаҵазааит, уи ишәарҭоу амҩа ианылаз аӡә
иеиԥш дыԥхьаӡаны.
11. «ИЕГОВА АШАҲАҬЦӘА» ЗАХЬӠУ АСЕКТА АЗЫ
11.01. «Иегова ишаҳаҭцәа» асекта Аԥсны Аҳәынҭқарра Ахада иусԥҟала мап ацәкуп. Ҳажәлаҿы уи асекта иалоу
аӡәыр ыҟазар, ӷәӷәала ргәырҽынҵазааит;
11.02. Уи асекта иалалаз ҳаԥсадгьыл ачарҳәара азыруит
ҳәа ԥхьаӡазааит, мап анацәырымк дареи ҳареи аиашьара-аиаҳәшьара ҳзеилам.
12. ИҶЫДАНЫ АҾАР РХЫЛАԤШРА ИАЗКНЫ
12.01. Уаҵәтәи ҳаԥсҭазаара иацызҵо аҿар роуп. Ҳара
анацәеи абацәеи иаҳуалԥшьоуп иҷыданы урҭ рхылаԥшра,
избанзар, аҿар аԥсҭазаара аԥышәа рымаӡам, амаҷ азы
имҩахҟьар рылшоит;
12.02. Ани аби аҭакԥхықәра рыдзааит рыхшара рааӡараҿы. Ақалақьқәа рҿы инхо рыхшара аԥсшәа ирхатәы
бызшәаны аҟаҵара, аԥсышәала аҵара дырҵара уалԥшьаны ирыдҵазааит. Иахьа аԥсшәа ззымдыруа ирыдҵазааит
ирышьҭанеиуа рхәыҷқәа ҳбызшәа дырҵара. Аҩажәиактәи
ашәышықәсазы – аҿар рахьынтә Ҳашыгаа ҳҿы дҟамлароуп
аԥсшәа ззымдыруа аӡәы заҵәыкгьы. Ари азҵаара еснагь
ахылаԥшреи ацхыраареи амазааит;

579

12.03. Еиуеиԥшым амзызқәа ҿыҵгас иҟаҵаны зыхшара
аԥсшәа рызмырҵаз, хҿыхгас ихәыҷқәа азин рымазааит ран
лыжәла ашьҭыхра. Уи ауаҩы изин ауп, хьымӡӷыс иԥхьаӡамзааит;
12.04. Аҿар абжьаратәи аҵара зегьы ирымазароуп. Аҵарадырраҿы абаҩхатәра аазырԥшыз иҷыданы ахылаԥшрагьы ацхыраарагьы имазааит;
12.05. Аҿар, абжьаратәи ашкол иалгаз, анаҩс рҵара иацырҵартә адырра бзиеи агәазыҳәареи аазырԥшыз ирҷыдахаз, абжьагара рымазааит азанааҭ ҷыда алхра. Ақыҭаҿы
инхо ирабжьагазааит анхаҩы изанааҭ алхра;
12.06. Аҿар иҷыданы хшыҩзышьҭра рымазааит ианаамҭоу аҭаацәа раԥҵара. Арԥыс 20–25 шықәса ирхымгакәа
аҭаацәара ралалара моральлагьы ԥсихологиалагьы дазыҟаҵазааит. Иҟаҵатәуп уи традицианы;
12.07. Аҭаацәа реиҿыҵра еизҳароуп, ԥсҭазаароуп, аха
убасҟангьы хшыҩзышьҭра азузааит раԥхьа иргыланы
аб игәараҭа аиқәырхара. Ауаҩ иԥсы шҭоу иаб игәараҭа
қьаԥҭажәны иҟамлароуп.
13. АҬААЦӘА РҲӘОУЕИҚӘЫМШӘАРА ИАЗКНЫ
13.01. Аҭаацәа аҳәынҭқарра маҷ ҳәа иԥхьаӡоуп. Аҭаацәа
рылоуп аҳәынҭқарра ашьаҭа шакуа. Аҭаацәа шаҟа иманшәалоу аҟара аҳәынҭқаррагьы ажәлар русгьы маншәалахоит. Еснагь ахылаԥшреи агәцаракреи рымазааит аҭаацәарақәа рыԥсҭазаашьаҿы;
13.02. Аҭаацәа рҿы ҳәоуеиқәымшәарак ахьыҟалаз анапхгаратә гәыԥ, хырԥашьа змам уск аиԥш иԥхьаӡаны, аҽалагалара рыдҵазааит. Алабжьагажәа анаҩс, цхыраарак
рҭахызаргьы азин рымазааит ацхыраара рыҭара;
13.03. Хаҵеи ԥҳәыси реилыҵраҿы, хьымӡӷык рыбжьамлазар, мзызс иҟало акызаҵәык акәзааит – хылҵ дрымамзар.
14. АԤАРАТӘ ФОНД АԤҴАРАЗЫ
14. Аиашьараҿы аџьабаа иақәшәаз, ма даҽа мзызк
иахҟьаны ацхыраара зҭаху рзы иаԥҵазааит аԥаратә фонд.
Уи ахархәаразы аԥҟара шьақәыргылазааит.

580

15. АԤСНЫ АИЖӘЛАНТӘҚӘЕИ, АҚЫҬАҚӘЕИ, АРАИОНҚӘЕИ РАДМИНИСТРАЦИА АХАДАЦӘЕИ АИҲАБЫРЕИ
РАХЬ ААԤХЬАРА АҞАҴАРАЗЫ
15. Аижәлантәқәа Ҳашыгаа ҳҿаԥхьа иқәгылоу азҵаарақәа, ҳажәлар зегьы рҿгьы апроблемара рыманы иахьыҟоу
аҟынтә, Аԥсны Аҳәынҭқарра Ахадеи, Ареспублика Аԥсны
Апарламенти Аиҳабыреи, аижәлантәқәеи, ақыҭақәеи араионқәеи радминистрациа ахадацәеи рахь Ааԥхьара ҟаҵазааит ҳаԥшьгамҭа адгылара арҭарц.
Ақәҵара рыдыркылеит аижәлантәқәа Ҳашыгаа реизараҿы.
АҬОУБА
Сара, Ҳашыг... аижәлантәқәа Ҳашыгаа ҳаизараҿы иҳадаҳкылаз Ақәҵара ахы инаркны аҵыхәанӡа садгылоит.
Уи сҭаацәагьы саргьы ҳаԥсҭазаараҿы ҳзықәныҟәо закәанк
аиԥш иҳаԥхьаӡоит. Шәара аиашьара шәоуп сыбзиа зырԥшӡо, сыцәгьа зырҽеиуа. Сымҩахҟьаргьы шәара шәоуп сызхьымӡӷу. Ус анакәха, сҭаацәа рыхьӡала аиашьара
шәҿаԥхьа ҭоуба зуеит сыхгьы шысмырԥхашьо, сыжәлагьы
шысмырԥхашьо ала.
Знымзар-зны сҭоуба еилазганы сҟалозар, шәнапаҿы
сыҟоуп, исықәышәҵо сақәшаҳаҭуп. Уи сара сзын иреиҳау
усӡбароуп.
АИЖӘЛАНТӘҚӘА ҲАШЫГАА РЕИЗАРАҾЫ ИҞАРҴАЗ
ААԤХЬАРА
Жәытәнатә аахыс аԥсуаа ҵас бзианы ирыман
аижәлантәқәа еизаны реилацәажәара. Еиҳараӡак уи азкын
ахьӡи-ахьымӡӷи рырҽеира. «Ауаҩы дхагахар дҿазҳәогьы
димазароуп» рҳәон. Мамзаргьы: «Дасу иԥсы иара дижыроуп» рҳәон. Убри аамҭа ҳҭагылоуп иахьа.
Иаҳхаагеит аибашьра хлымӡаах. Уи аибашьраҿы аиааира шаҳгазгьы, ааха ӷәӷәа ҳнаҭеит: аԥсуа ԥсыс ихаз Аԥсуара акәын, уи шьақәҟьеит: шьаҭанкыла рҽырыԥсахуа
иалагеит аԥсуа имилаҭ ҟазшьа бзиақәа, уи иԥсихологиа.
Ари шәарҭа бааԥсуп ҳажәлар рзгьы, ҿыц зышьақәгыла-

581

ра иаҿу ҳҳәынҭқарра азгьы. Уи ус шакәу шаҳаҭра ауеит
ҳаҩнуҵҟатәи ҳусқәа рҭагылазаашьа. Урҭ зеиԥшроу ажәак
ала иаҳҳәозар: ҳҵеицәа рхы зқәырҵаз Аԥсны ҳара ламысла аныҟәгара ҳцәыуадаҩхеит. Ари, аибашьра иаҳзаанагаз
арыцҳара аҵкыс, ҳажәлар ирхьааны иҟалеит.
Изхарада уи? Ҳара зегьы: хаҭа-хаҭала, ҭӡы-ҭӡыла,
жәла-жәлала. Даҽакала иаҳҳәозар, анхаҩы инаиркны Аԥсны
Аҳәынҭқарра Ахада иҿынӡа. Ус ауми ажәлари аҳәынҭқарреи реибаркырагьы шыҟоу!
Узызҵаалак, уахьыӡырҩлак ари зегьы ргәы иалоуп. Арыцҳараҵәҟьа аныҟалоз уи аӡәгьы хьаас имамзар акәын. Ус
анакәха, ҳара ҳаҟоуп, иҟоуп ажәлар, иҟоуп аҳәынҭқарратә
мчра. Зегьы ҳҽанеибаҳҭа, ҳамч рықәхоит ацәгьоурақәеи
ацәгьаршрақәеи, урҭ ирхылҿиаауа арыцҳарақәеи. Уи ала
иҳаӡбоит хадара змоу х-зҵаарак:
– акы, имҩахҟьаны иҟоу ҳҵеицәа еиқәҳархоит;
– ҩба, Аԥсны жәлар агәҭынчра рзааҳгоит;
– хԥа, Аԥсны анҭыҵ ҳҳәынҭқарра ҿыц аҳаҭыр шьҭнахуеит.
Иарбан проблемазаалак аамҭа иаҟәыҭханы ахәшьарагьы узаҭом, иагьузыӡбом. Ҳара иахьа аибашьра ашьҭахьтәи
иуадаҩу аамҭа ҳҭагылоуп: ирацәоуп иӡбам ҳапроблемақәа.
Урҭ ирыцкуп аҿар рпроблема. Аԥсадгьыл зыхьчаз аҿар
роуп, иҭахаз аҿар роуп, урҭ аибашьра ашьҭахьгьы аҭахара
иаҿуп: ма рхы ҭадырхоит, ма шьоукы иҭадырхоит, мамзаргьы абахҭа иҭашәоит. Урҭ зегьы аибашьра ахҟьаԥҟьоуп.
Имҩахҟьаз арԥыс иахьа акәымзар – уаҵәы уахьоуп имҩа
ахьхоу. Ҳара иаҳуалу – иҟалаша ҟалаанӡа, урҭ раанкылароуп, реиқәырхароуп.
Агәҭынчра ҳнаҭом амал азгәаҳәрагьы. Амал иагьакуп,
иагьыҩбоуп. Ауаҩы иџьабаала ирҳаз амал – уи хьӡи-ԥшеи
ацуп. Ицәаԥҽыгоу аҷан ауп. Ҳабацәа аҷан иеилаҳауамызт,
ауаҩы хырҳага изымҭо акакәны ирыԥхьаӡон. Уи ҳабацәа
рҟазшьа иахьа аҿар ирыздырӡом. Урҭ ираҳәатәуп, ҳақла уи
ус шакәу агәра дыргатәуп.
Чмазара ҿкны иҟан, иагьаанхеит ацәыхацәыфарақәеи,
ауҳәансҳәанқәеи, урҭ ирхылҿиаауа аизӷыӷрақәеи. Аҿкы

582

– ҿкуп, уи ианаамҭоу иаанкыламзар, ишәарҭоуп ауаа уааҵас реизыҟазаашьаҿы. Уимоу атрагедиахь ианкылсуагьы
ыҟоуп.
Абарҭ ҳгәалақәа раԥхьырҟәҟәаара гәҭакыс иҟаҵаноуп
аижәлантәқәа Ҳашыгаа ҳзеизазгьы.
Даҽакгьы ҳазхәыцит, аҵла дацла ишгылоу аиԥш, ҳ-Аԥсуара ҳаҩнаҭақәа рыла иалагоит. Апроблемақәа рыӡбаразы, Аԥсуара ахаҭа аиқәырхаразы убри адац инаркны нап
аҳаркыроуп, даҽа мҩак ыҟаны иаабом.
Хыԥхьаӡарала Ҳашыгаа ҳажәладуум, аха ҳагьмаҷым. Аԥсны 70-ҭӡы ҳаҟоуп. Жәла-жәлала Аԥсадгьыл ахақәиҭтәразы
аибашьра зегьы шалахәыз аиԥш, Ҳашыгаа ҳҵеицәагьы аибашьра иалахәын. Урҭ рахьтә фҩык рыԥсадгьыл рхы ақәырҵеит. Иҟоуп «Аԥсны афырхаҵа» ҳәа аҳаҭыр хьӡы зыхҵоу,
иара убас аорден «Леон», егьырҭ амедальқәа занашьоугьы.
Убарҭ рҳақгьы ҳаиднакылеит ҳапроблемақәа рыӡбараҿы.
Ҳаилацәажәара ахырхарҭа аҭо, емоциала ацәажәареи
ажәа ҭацәыла ахшыҩрҵареи мап рыцәкны, ҳарзааҭгылеит
аиҿкааратә зҵаарақәа. Урҭ зегьы еихшьаланы Ақәҵара ҳадаҳкылеит. Уи ҳара ҳзықәныҟәо хьырхәратә кодексуп, изакәануп.
Ҳара, аижәлантәқәа Ҳашыгаа, ҳаизараҿы ҳазлацәажәаз
ҳапроблемақәа роуп, аха урҭ ҳажәларгьы ирпроблеманы
ҳрыхәаԥшуеит.
Убри аҟнытә Ааԥхьара ҟахҵоит:
1. АИЖӘЛАНТӘҚӘА ЗЕГЬ ШӘАХЬ:
а) Уажәраанӡатәи аижәлантәқәа ҳаизара аилабжьара
акәын ҵакыс иамаз, уи змаҳауаз рхьырхәра хырҩа азаауан.
Убри аҟнытә иахәҭаны иҳаԥхьаӡоит аижәлантәқәа реизара
ҵакылагьы формалагьы ҳаамҭа иақәшәо рыҟаҵара. Даҽакала иаҳҳәозар, ҳапроблемақәа рыӡбара ҳәынҭқарратә
усны рыҟаҵара.
б) Ааԥхьара ҟаҳҵоит ҳқыҭақәеи араионқәеи радминистрациа ахадацәа шәахь. Ҳқыҭауаа рыԥсҭазаашьа агәҭынчра ҳарҭом. Уаҟоуп Аԥсуара адац ахьыҟоу, уи иахьа ишәарҭахеит. Анхаҩы адгьыл дықәаарыхуазароуп – уи иацәхьаҵуа

583

рацәаҩхеит. Аижәлантәқәа рнапхгаҩцәа шәыҽрымаданы,
ҳзеиԥш проблемақәа рыӡбараҿы акоординациа рзыжәуы.
Ахьымӡӷ цәаԥҽыгоуп, дамыӷоуп ҳажәлар рзы, ҳҳәынҭқарразы, иҳашьҭанеиуа абиԥарақәа рзгьы. Ҳазҭагылоу аамҭеи
аҭоурыхи ҳрызхәыцны иацәаҳахьчап ҳқыҭақәа ахьымӡӷ
еиқәаҵәа. Уи аус шәара шәахагылароуп.
2. АҨНУҴҞАТӘИ АУСҚӘА РМИНИСТРРАХЬ ААԤХЬАРА
ҞАҲҴОИТ:
Ақалақьқәа рҿы Ҳашыгаа ҳажәла зыжәлоу, имаҷ-иду
ашьаура иаҵанамкуа цәгьарак ҟазҵаз, ма азинхьчаратә органқәа аӡәыр гәрамгарҭас дыркыр, адырра ҳашәҭарц. Ҳара
ҳхы иадаҳҵоит уи иаанкылареи иқәнагоу иақәыршәареи.
3. ААԤХЬАРА ҞАҲҴОИТ АРЕСПУБЛИКА АԤСНЫ АПАРЛАМЕНТ ШӘАХЬ:
а) Аҳәынҭқарраҿы ашьауӷатәи ахьырхәратәи (аграждантә) кодексқәа раԥҵараҿы адунеитә аԥышәа шәхы
иашәырхәоит. Иаҭахны иҳаԥхьаӡоит иара убас шәрызхьаԥшырц ҳажәлар ацәгьеи абзиеи рырҽеираҿы ирымаз аԥышәагьы, урҭ ртрадициа, рҭоурых, рԥсихологиа.
Убарҭқәа ахархәара рмоукәа изхаҭәаахом зыӡбахә ҳамоу
акодексқәа, иара убас, азакәанԥҵаратә усгьы.
б) Адепутатцәа апарламент аҿы аус руеит, аха урҭ рал­
хыҩцәа ирцәыхарахеит, убри аҟнытә иахәҭаны иҳаԥхьаӡоит русура ахәҭак урҭ алызхыз рахь аиагара. Адепутатцәеи
аҭыԥантәи анапхгацәеи рыхшыҩ еилаҵаны ажәлар рҭышәныртәалара иацхраароуп. Ҳажәлар иахьа ҩ-системак ирыбжьахан, рхы зқәыркуа рзымдыруа, инаԥшы-ааԥшуа иаанхеит, ирҭаху ажәоуп, амҩа иаша иқәызҵо аҳәынҭқарра аҟнытә ажәа.
4. АԤСНЫ АИҲАБЫРА ШӘАХЬ ААԤХЬАРА ҞАҲҴОИТ:
– Аҳәынҭқарраҿы азакәан ыҟазароуп;
– Аҳәынҭқарраҿы аҳәынҭқарратә леишәа ыҟазароуп, уи
џьбаразароуп;
– Аҳәынҭқарраҿы аконтроль ыҟазароуп, уи ӷәӷәазароуп.
Арҭ рыхԥагьы еиԥшны аус руроуп, руак анхьысҳаха, еигьырҭгьы хьысҳахоит. Ҳагхаԥхақәа зегьы аибашьра
ашьҭахьтәи ауадаҩрақәа ирықәҳажьыр ииашахом. Уи

584

зыхҟьо ажәлари аҳәынҭқарреи рымчқәа ахьеибыҭам ауп.
Азакәан аԥсҭазаараҿы анагӡара аан аҳәынҭқарратә
принцип ыҟазароуп. Иахьа бжеиҳан «аԥсуаҵас» ауп
аҳәынҭқарратә органқәа аус шыруа. Аҳәынҭқарратә ус ауаа
хархьқәа реизыҟазаашьа аҿынӡа аларҟәра шԥаҟало?!
Ааԥхьара ҟаҳҵоит, хыхь-хыхьла акәымкәа, ҳқыҭақәа
инадыркны, Аԥсны Аҳәынҭқарра Ахада иҿынӡа, аимадара
ӷәӷәаны иҟаларц. Ус ҳаднаҵоит ҳазҭагылоу аамҭа. Ажәлар
ԥшуп убри анбаҟало ҳәа.
Ҳара аижәлантәқәа Ҳашыгаа ҳаизараҿы иҳаӡбаз наҳагӡоит, аха ҳара ҳзаҵәуп, азаҵә илшо маҷуп, ҵәҩанк арсны
абыца узахаҵом, зегьы ҳҽынеибаҳҭароуп амчрагьы аныҟало, алҵшәагьы анаиуа. Аамҭагьы ԥшым.
Ааԥхьара рыдыркылеит аижәлантәқәа Ҳашыгаа реизараҿы
Гәдоуҭа араион администрациа ахада, аҩыза
Ҭаркьыл С. Р.
САИД УХАҴКЫ!
Иахьа напхгара зуҭо Гәдоуҭа араион Аԥсни Аԥсуареи
рыхьчараҿы ирылшахьоу еиҭаҳәашьа амаӡам – уи еицырдыруа акоуп. Абжьыуаа рҟны иагьараан иҳаҳахьеит: «Шәара, абзыԥқәа, шәылоуп ҳаԥсуара еиқәханы излаҟоу!» ҳәа.
Усҟан Аԥсуара мчыла инӡаадырҟәрылоз акәын, ҳажәлар
қәԥон уи аиқәырхаразы хыцәнамырха, аха уажәы Аԥсни
аԥсуа жәлари ахақәиҭра анроу, Аԥсуара ахьӡгьы ахьымӡӷгьы ҳнапаҿы ианыҟала, Гәдоуҭаа хәыҷы-хәыҷла Аԥсуара
иацәхьаҵуа иалагеит. Ари агәҭынчра ҳнаҭом, иаҳзеилкаауам уи мзызс иамоу.
Иаагап ҿырԥштәы заҵәык.
Арԥызбеи аԥҳәызбеи рыԥсҭазаара еиларҵеит – ҩ-жә­
лакы еилахәхеит, еиуацәахеит. Аиуацәа ҿыцқәа реибабара
аԥсуаҵас даараӡа акраҵанакуан. Уи иацын кыр акәамаҵамарақәа, аха аҵыхәтәан амаҳә иаагареи абхәарааи акны
ишьақәгыланы иҟан. Иара убас ахаҵаҩызарагьы шьақәыргыланы иҟан. Аха уажәы, аибашьра ашьҭахь, ҳаԥсуа ҵасқәа

585

рхы-рҵыхәа ахьыҟоу узымдыруа аҟалара иаҿуп. Ҳабацәа
рхаан иҟалахьазма аӡӷаб аҩнра дцаны, лчара аныруа лани
лаби раԥхьа иргыланы, рыуацәа ҿыцқәа ргәараҭа иҭало?!
Ари хьымӡӷын, ари дамыӷаран! Ахьӡи ахьымӡӷи ҳзеилмырго аҿынӡа ҳнеима? Ҳаԥсуара алахьынҵа аҳәсақәеи
ма арыжәтә иагахьоу ахацәеи рнапы ианаҳҵама? Мамзар
Аԥсны иқәҵны ицаз, ҳара ҳцоит, аха ҳҵасқәа еиқәырханы
ишәымаз, амарџьа ҳәа гәдоуҭаа рнапы ианырҵама?! Иаҳзеилкаауам иҟалаз!
Уигьы акәым, ажәлар рҵас ҳаӷацәа аполитикаҿгьы рхы
иадырхәоит. Урҭ азҵаара ықәдыргылеит: «Аԥсуааи ҳареи
жьрацәарала ҳаилысны ҳаҟоуп, ҳҵаси ҳқьабзи акоуп, нас
дареи ҳареи еиҟәыҭхашьас иҳамоузеи?» ҳәа.
Ус анакәха, урҭ рҵасқәа иахьа араҟа рныҟәгара чарҳәарак еиԥш иԥхьаӡатәӡами? Иаҳҭахы-иаҳҭахым ус акәхоит.
Иабаҟоу аижәлантәқәа рхеидкыла? Урҭ ари рымбо иҟоума? Амбара акәындаз, дара рхаҭа роуми, аԥызара уны,
ҳаӷацәа рцас аҳаҳаираҳәа ҳажәлар ирылазырҵәо! Уи мап
рзацәкуама?
Ауаҩы ачара иуазар, уи иара иусуп, аха ҳажәлар хаҿрас
ирымоу ҳҵас аилагара аӡәгьы азин имаӡам. Азин акәым, уи
чарҳәароуп!
Абыргцәа рсовет қыҭацыԥхьаӡа еиҿкаауп, урҭ ракәӡами изуалԥшьоу ҳҵасқәа рхылаԥшра?! Ақыҭаҿы аиҳабацәа
залху, аишәачараҿы аханы идыртәаларц мацаразы акәӡам
– ақыҭа ацәгьа-абзиа аԥсуаҵас амҩа иқәырҵаларц азоуп.
Имҩахҟьо дыриашатәуп, араҟа шаҭара ҟаҵатәӡам. Ҳара
ишәабжьааго акоуп: шәеибаҳаҭырны ҳаԥсуара шәмырӡын!
Саид ухаҵкы! Араион аҿгьы еиҿкаауп абыргцәа рсовет, уи ауаа хатәрақәа алахәуп. Аҳәара ҟаҳҵоит дареи уареи шәҽеимаданы абри азҵаара аҭыԥ иқәышәҵарц, ҳгәала
ажәлар рҿынӡа инажәгарц. Ҳара иаҳҭахым акьыԥхь, ма телехәаԥшрала ари азҵаара алацәажәара. Уаанӡаҵәҟьа ҳнеир, ҳаибарԥхашьар ауеит.
Никәала Ҳашыг, Гьаргь Гәблиа, Анатоли Зыхәба, Алықьса Џьениа, Нели Ҭарԥҳа, Сарион Ҭаркьыл, Рауф Ебжьноу,
Енвер Ажьиба

586

АХҚӘА
Автор иҟнытә. . . . . . . . . . . . . . . . . . . . . . . . . . . . . . . . . . . . . . . 3
Актәи аҭыжьра аԥхьажәа. . . . . . . . . . . . . . . . . . . . . . . . . . . . 12
Аԥсуара. . . . . . . . . . . . . . . . . . . . . . . . . . . . . . . . . . . . . . . . . . . 15
Аҭаацәа. Урҭ реизыҟазаашьа. . . . . . . . . . . . . . . . . . . . . . . . . 22
Ишԥаҟоу урҭ иахьа?. . . . . . . . . . . . . . . . . . . . . . . . . . . . . . . . . 27
Аҭаацәа рпроблема хада. . . . . . . . . . . . . . . . . . . . . . . . . . . . . 33
Арԥарцәеи урҭ рпроблемеи. . . . . . . . . . . . . . . . . . . . . . . . . . 36
Аҩнаҭа аԥшәма . . . . . . . . . . . . . . . . . . . . . . . . . . . . . . . . . . . . 37
Алкаақәак. . . . . . . . . . . . . . . . . . . . . . . . . . . . . . . . . . . . . . . . . 40
Аҭаацәара аԥҵара апроблема. . . . . . . . . . . . . . . . . . . . . . . . 41
Аҭаацәа рхада. . . . . . . . . . . . . . . . . . . . . . . . . . . . . . . . . . . . . . 43
Аҳҭынра даҭахуп аҳкәажә . . . . . . . . . . . . . . . . . . . . . . . . . . . 50
Аԥҳәыс бырг бахь. . . . . . . . . . . . . . . . . . . . . . . . . . . . . . . . . . . 56
Аҭаацәа аԥызҵаз арԥыс уахь. . . . . . . . . . . . . . . . . . . . . . . . . 50
Аԥҳәызба бахь . . . . . . . . . . . . . . . . . . . . . . . . . . . . . . . . . . . . . 58
Аҿар зегьы шәахь. . . . . . . . . . . . . . . . . . . . . . . . . . . . . . . . . . . 60
Арҵаҩцәа шәахь . . . . . . . . . . . . . . . . . . . . . . . . . . . . . . . . . . . 61
Агәыла. Аигәылацәа реизыҟазаашьа. . . . . . . . . . . . . . . . . . 62
Алкаақәак. . . . . . . . . . . . . . . . . . . . . . . . . . . . . . . . . . . . . . . . . 67
Ажьрацәара. Аԥсуаа жьрацәарала реизыҟазаашьа. . . . . . 69
Алкаақәа. . . . . . . . . . . . . . . . . . . . . . . . . . . . . . . . . . . . . . . . . . 75
Ажәлар. Аԥсадгьыл. Ажәлар аԥсадгьыл ишазыҟоу . . . . . . 77
Алкаақәа. . . . . . . . . . . . . . . . . . . . . . . . . . . . . . . . . . . . . . . . . . 87
Аинтеллигенциа. Урҭ рроль аԥсуара ахьчараҿы . . . . . . . . 93
Алкаақәа. . . . . . . . . . . . . . . . . . . . . . . . . . . . . . . . . . . . . . . . . . 98
Асасдкылара. Аԥсуа асас дшизыҟоу. . . . . . . . . . . . . . . . . . 105
Алкаақәа. . . . . . . . . . . . . . . . . . . . . . . . . . . . . . . . . . . . . . . . . 108
Аԥсуа абзиеи ацәгьеи рымҩаԥгара дшазыҟоу. . . . . . . . . 111
Аԥҳәызба. . . . . . . . . . . . . . . . . . . . . . . . . . . . . . . . . . . . . . . . . 113
Аԥҳәызба – аҭаца. . . . . . . . . . . . . . . . . . . . . . . . . . . . . . . . . . 116
Амаҳә иаашьҭра. . . . . . . . . . . . . . . . . . . . . . . . . . . . . . . . . . . 119
Абхәараа раашьҭра . . . . . . . . . . . . . . . . . . . . . . . . . . . . . . . . 119
Аихраҵара . . . . . . . . . . . . . . . . . . . . . . . . . . . . . . . . . . . . . . . 122
Алкаақәа. . . . . . . . . . . . . . . . . . . . . . . . . . . . . . . . . . . . . . . . . 124
Аԥсреи аԥсхәреи. Урҭ рырҽеишьеи рымҩаԥгашьеи. . . . . . 126

587

Аԥсуареи аишәачареи. . . . . . . . . . . . . . . . . . . . . . . . . . . . . . 132
Аԥсуареи ахаҵареи. . . . . . . . . . . . . . . . . . . . . . . . . . . . . . . . 137
Ацәгьара ҟазҵаз иахьырхәра. Аҟыҟҿыҟ аҭыԥ ақәҵара. . . 141
Алкаақәа. . . . . . . . . . . . . . . . . . . . . . . . . . . . . . . . . . . . . . . . . 146
Аԥсуа ихныҟәгашьа: ифатә, ижәтә, ичеиџьыка. . . . . . . . 148
Алкаақәа. . . . . . . . . . . . . . . . . . . . . . . . . . . . . . . . . . . . . . . . . 152
Аԥсуа идоуҳатә ԥсҭазаашьа: ашәа, урҭ рыхкқәа,
акәашара, аҽеилаҳәара, аҽырбара. . . . . . . . . . . . . . . . . . 154
Ашәарыцара, абназара, урҭ рҷыдарақәа. . . . . . . . . . . . . . 157
Аԥсуа хәышәтәра. . . . . . . . . . . . . . . . . . . . . . . . . . . . . . . . . . 160
Аԥсуаа рдинхаҵара. . . . . . . . . . . . . . . . . . . . . . . . . . . . . . . . 162
Аԥсуареи арыжәтәи. . . . . . . . . . . . . . . . . . . . . . . . . . . . . . . . 167
Аԥсуареи аламыси. . . . . . . . . . . . . . . . . . . . . . . . . . . . . . . . . 171
Дадуи аԥсуареи. . . . . . . . . . . . . . . . . . . . . . . . . . . . . . . . . . 176
Инасыԥхаз раԥхьатәи ашьаҿа. . . . . . . . . . . . . . . . . . . . . . . 176
Ажьырныҳәа. . . . . . . . . . . . . . . . . . . . . . . . . . . . . . . . . . . . . . 179
Аибашьра . . . . . . . . . . . . . . . . . . . . . . . . . . . . . . . . . . . . . . . . 195
Хәажәкыра . . . . . . . . . . . . . . . . . . . . . . . . . . . . . . . . . . . . . . . 204
Анхаҩы . . . . . . . . . . . . . . . . . . . . . . . . . . . . . . . . . . . . . . . . . . 221
Х-цырак аџьықәреи. . . . . . . . . . . . . . . . . . . . . . . . . . . . . . . . 231
Ачеиџьыка. . . . . . . . . . . . . . . . . . . . . . . . . . . . . . . . . . . . . . . . 235
Ҭагалара. . . . . . . . . . . . . . . . . . . . . . . . . . . . . . . . . . . . . . . . . . 245
Ажьҭаара. . . . . . . . . . . . . . . . . . . . . . . . . . . . . . . . . . . . . . . . . 251
Аџьықәреиҭагалара. . . . . . . . . . . . . . . . . . . . . . . . . . . . . . . . 254
Ахныҳәарақәа. . . . . . . . . . . . . . . . . . . . . . . . . . . . . . . . . . . . . 257
Ашьхалбаара иазку ахныҳәара. . . . . . . . . . . . . . . . . . . . . . 257
Амашәыр нцәахәы. . . . . . . . . . . . . . . . . . . . . . . . . . . . . . . . . 258
Аҿамаҿа агьама абара. . . . . . . . . . . . . . . . . . . . . . . . . . . . . . 260
Аамҭахә. . . . . . . . . . . . . . . . . . . . . . . . . . . . . . . . . . . . . . . . . . 262
Ачара . . . . . . . . . . . . . . . . . . . . . . . . . . . . . . . . . . . . . . . . . . . . 265
Ахаршә. . . . . . . . . . . . . . . . . . . . . . . . . . . . . . . . . . . . . . . . . . . 284
Аҿцәажәара. . . . . . . . . . . . . . . . . . . . . . . . . . . . . . . . . . . . . . . 284
Аиҩызара . . . . . . . . . . . . . . . . . . . . . . . . . . . . . . . . . . . . . . . . 288
Аӡатә . . . . . . . . . . . . . . . . . . . . . . . . . . . . . . . . . . . . . . . . . . . . 290
Дызусҭада аԥсуа?. . . . . . . . . . . . . . . . . . . . . . . . . . . . . . . . . . 294
Ламысла амцҳәара. . . . . . . . . . . . . . . . . . . . . . . . . . . . . . . . . 305
Аҳасабрба . . . . . . . . . . . . . . . . . . . . . . . . . . . . . . . . . . . . . . . . 313

588

Даду иҭацацәа . . . . . . . . . . . . . . . . . . . . . . . . . . . . . . . . . . . . 318
Аԥхыӡ бааԥс . . . . . . . . . . . . . . . . . . . . . . . . . . . . . . . . . . . . . . 323
«Аԥхыӡ бааԥс» ашьҭахь. . . . . . . . . . . . . . . . . . . . . . . . . . . . . 326
Аҿцәажәара. . . . . . . . . . . . . . . . . . . . . . . . . . . . . . . . . . . . . . . 326
Мышәқьар. . . . . . . . . . . . . . . . . . . . . . . . . . . . . . . . . . . . . . . . 331
Даду имшәааӡа. . . . . . . . . . . . . . . . . . . . . . . . . . . . . . . . . . . . 337
Иԥшьоу ашәҟәы. . . . . . . . . . . . . . . . . . . . . . . . . . . . . . . . . . . 343
Быжьҩык аҳәынҭқарцәа заҩзххьоу . . . . . . . . . . . . . . . . . . 352
Иактуалтәу аиҿцәажәара. . . . . . . . . . . . . . . . . . . . . . . . . . . 352
Ацуныҳәара . . . . . . . . . . . . . . . . . . . . . . . . . . . . . . . . . . . . . . 357
Ашьтәашьра. . . . . . . . . . . . . . . . . . . . . . . . . . . . . . . . . . . . . . 365
«Аиха иаҿухуа аихашәа уибоит». . . . . . . . . . . . . . . . . . . . . 370
Аҿцәажәара. . . . . . . . . . . . . . . . . . . . . . . . . . . . . . . . . . . . . . . 370
Амаҵура . . . . . . . . . . . . . . . . . . . . . . . . . . . . . . . . . . . . . . . . . 372
Аҿцәажәара. . . . . . . . . . . . . . . . . . . . . . . . . . . . . . . . . . . . . . . 372
Даду икрыфашьа. . . . . . . . . . . . . . . . . . . . . . . . . . . . . . . . . . 378
Анхаҩи аҳәынҭқари (Аиҿцәажәара) . . . . . . . . . . . . . . . . . 389
Аԥсуа иҟазшьа. . . . . . . . . . . . . . . . . . . . . . . . . . . . . . . . . . . . 392
Аԥсуаҵас аҩыжәра . . . . . . . . . . . . . . . . . . . . . . . . . . . . . . . . 396
Апублицистика . . . . . . . . . . . . . . . . . . . . . . . . . . . . . . . . . . 404
Уаҵәтәи амш азхәыцра!. . . . . . . . . . . . . . . . . . . . . . . . . . . . 404
Аԥсуа бызшәа аиқәырхара. . . . . . . . . . . . . . . . . . . . . . . . . . 418
Еиқәырхатәуп аԥсуа хьыӡқәа . . . . . . . . . . . . . . . . . . . . . . . 423
Иҭынхадахаз ажәлақәа. . . . . . . . . . . . . . . . . . . . . . . . . . . . . 425
Аҿиара – апроблемақәа рпроблема. . . . . . . . . . . . . . . . . . 427
Аԥсуа ҵасқәеи ақьабзқәеи рҭагылазаашьа. . . . . . . . . . . . 435
Ауаҩы игәабзиара – ажәлар иргәамчуп . . . . . . . . . . . . . . 438
Аԥсҭазаара зхылҿиаауа – адгьыл. . . . . . . . . . . . . . . . . . . . 444
Аҵыхәтәан алкаақәак. . . . . . . . . . . . . . . . . . . . . . . . . . . . . . 448
Ҩ-жәларык, ҩ-культурак . . . . . . . . . . . . . . . . . . . . . . . . . . . 452
Арыжәтәи уи азыҟазаашьеи . . . . . . . . . . . . . . . . . . . . . . . . 470
Ашьацқьеи уи аиқәырхареи . . . . . . . . . . . . . . . . . . . . . . . . 472
Аԥсуа бызшәа аҭагылазаашьеи уи апроблемақәеи. . . . . 474
Аԥсуареи ацивилизациеи . . . . . . . . . . . . . . . . . . . . . . . . . . 492
Еиуеиԥшым астатиақәа . . . . . . . . . . . . . . . . . . . . . . . . . . 506
Аԥсуареи ачеиџьыкеи. . . . . . . . . . . . . . . . . . . . . . . . . . . . . . 506
Заамҭа иаԥызгоз ауаҩы . . . . . . . . . . . . . . . . . . . . . . . . . . . . 510

589

Уа мшыбзиа!... . . . . . . . . . . . . . . . . . . . . . . . . . . . . . . . . . . . . 512
Аныҳәақәа. . . . . . . . . . . . . . . . . . . . . . . . . . . . . . . . . . . . . . . . 516
Аҵаси ақьабзи жәлар ркультуроуп. . . . . . . . . . . . . . . . . . . 520
Абызшәа ацқьара иазкны . . . . . . . . . . . . . . . . . . . . . . . . . . 524
Еиҭах ахатәы бызшәа ацқьара иазкны . . . . . . . . . . . . . . . 530
П. С. Шьаҟрыл игәалашәареи. Уи исызнарҵысыз
гәҭахәыцрақәаки. . . . . . . . . . . . . . . . . . . . . . . . . . . . . . . . . 532
Жәлар рырҵаҩы . . . . . . . . . . . . . . . . . . . . . . . . . . . . . . . . . . 539
Зыбжа шкәакәаз, зыбжа еиқәаҵәаз. . . . . . . . . . . . . . . . . . 544
Аоппозициа хымԥада иаҭахуп . . . . . . . . . . . . . . . . . . . . . . 550
Ес ииуа ирыциуа.... . . . . . . . . . . . . . . . . . . . . . . . . . . . . . . . . 558
Азҵаара ду . . . . . . . . . . . . . . . . . . . . . . . . . . . . . . . . . . . . . . . 563
Алкаа . . . . . . . . . . . . . . . . . . . . . . . . . . . . . . . . . . . . . . . . . . . . 572
Аижәлантәқәа рхеидкыла . . . . . . . . . . . . . . . . . . . . . . . . . . 574
Ацәгьоурақәеи ацәгьаршарақәеи рыԥхьырҟәҟәааразы
иаԥҵоу ахьырхәратә ԥҟарақәа. Азеиԥш ԥҟара. . . . . . . 575

590

591

592


