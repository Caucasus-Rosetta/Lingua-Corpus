Ӡи-мцеи, ԥсреи-бзареи, ацәгьеи-абзиеи реисара, реисра, реицлара, реицааира, реиҭахара, риааира, иахьанӡа рааира, рхьамҵра Ауаҩы Адунеи данықәла инаркны ицу – амч. Аханатә аахыс ауаҩеибашьра, иахьанӡа, иалих изымдыруа, ауаҩы адунеи дзықәу, дықәҵаанӡа, зҵакы изеилымкааз аԥсҭазаара аҽыԥсахра ду, есааира зҽызыԥсахуа, зхы зыԥсахуа, зыԥсы ҭины зхы аазхәо. Анасыԥ дшашьҭоу, уи аҵакы зхашҭуа, аԥсҭазаара-ццак, аҵлабӷьеиԥш иалышәшәо. Заамҭа згәаламшәо, игьежьы-гьежьуа аҳауа ишалоу, адгьыл аҿымҭра ду инахәлашәкәа ицо, иҟаӡамшәа аҿымҭра ду инацло акгьы ҟамлазшәа, Адунеиазы закәи, Адунеиаз зегь акоуп ҳаҟоу ҳаҟам, иҳалшои?..
Адунеи ҳанықәло уи кәтаӷьшәа иҵаӷоуп, иуашәшәыроуп. Ҳара ҳамацара иаҳтәу џьаҳшьоит, ҳнапы иану џьаҳшьоит, аха нас уи акәаԥ хәыҷ лашаран иаҳзаатыз ҵыхәаԥҵәарада аҟынӡа лаԥш ахьымӡо аҽеиҵнахуеит, еилаҳкаауеит нас ҳамч шақәымхо, уи алашара акәаԥ хәыҷ аҿы ианнеиша ашәахәеиԥш  инҳампыҵаӡыҭ ицоит лаԥшеимҟьарак еиԥш, ҳаԥсҭазаарагьы мацәысеимҟьароуп уи уахьӡаны улаԥш зықәшәаз игәнукылаз, инукылаз аамҭа, угәы илашәаз, угәаҿы инхаз ауп уара иутәу, уи узеилкаар… Иахьамзар уаҵәы шуҳәо, инхоит иацы, жәацы, иахьа иузмырхынҳәуа, уаҵәы уахьзымнеиуа, ҩынтә зҭалара ҟамло ӡымцахоит узбылуа, аха уԥсгьы ҭазҵо, уԥсгьы ҭызхуа, аха уаҿызхуа, иахьа ахьаа, иахьа зыԥсы ҭоу, ес-еимгеимцара зҽызыԥсахуа, узхьымӡо, иузнымкыло, иузмырхынҳәуа аҽыццышә, иахьӡазҳәагьы дыҟам Аԥсҭазаара еиԥхныҩлара ду, ԥхьа  инеизгьы дыҟам, зегь еихьӡоит, зегьы урыхьӡоит иахьада, иахьа абзиабара, нҵәара зқәым амреиԥш ашәахәа ацрыдды, ишаҳәшаҳәуа агәаԥхара, аԥсҭазаара агәаԥхара, иахьагьы, уаҵәгьы, уаҵәашьҭахьгьы. Абзиараҵәҟьа зылшаз, ҭи-ԥсахда, ԥсыраӡа, гәыраӡа, зымаалықь дымшәа, дмырҳа згәаҿы дыԥхьо, ахьтәы ҵәҵәақәа ркаҩбыжь зымҩа дырго, насыԥ имоуп, зхы зыхьчарц аҭӡамцқәа змыргыло, Анцәа иихьчо, Анцәа инапы зҽанызҵаз, Анцәа зхы ихҭнызҵаз, Анцәа иишаз, Анцәа дызмоу.
Аҭӡамц хәыҷ. Аҭӡамц ду. Аҭӡамц дуӡӡақәа. Аҭӡамц ҵәыхәаԥҵәарадақәа, адунеи аахыс, иахьанӡа, иахьанахысгьы, ԥсраҽнынӡа, ԥсранахысгьы иҟоу. Аҭӡамц шаҳаҭқәа! Адгьыл аҵантә ажәҩан аҟынӡа, аха ажәҩан изымнаӡаз аокеан дуқәа, зыԥсы ҭоу аҭӡамцшьхақәа мшызҳа изызҳауа, ҵхызҳа изызҳауа, аха ажәҩан изаҵамкьысыз. Аҭӡамц ҵаӷақәа, ицәажәо, зегьы ирхаану, аамҭа цацыԥхьаӡа зышьхныԥсылара еиҳахо, ҿымҭ иҳәҳәо, ҿымҭ иҵәыуо, ҿымҭ ҳзыхьчо…
Сара сыҭӡамц сыҩнхәыҷ аҟынтә иалаго, сашҭа иҭыҵуа, сқыҭа иалсны, стәыла хәыҷ згәыҵазкуа, схаҳә хәыҷқәа, сыдгьыл хәыҷ еидызкыло сымшқәа, сыҵхқәа рыҭӡамц, Ажәытә Аԥсуа ҭӡамцқәа, ахаҳәшаҳаҭқәа рыҭӡамцқәа, ашәышықәсақәа, азқьышықәсақәа, аамҭақәа рыҭӡамцқәа, афырхацәа имиасуа, ахаан еикануа, ахаан зчаԥо рыҭӡамцқәа алагоит доусы дахьгыло акәаԥ аҿы, раԥхьатәи ахаҳә – уаҵәтәи аҭӡамц, цәыкәбар, цәыкәбар-цәыкәбарла ишәуа, имԥсуа, доусы ихаҳә уи аҭӡамц аҟынӡа инаигароуп, Сизиф инаиркны Прометеии, Абраскьыли рҟынӡа, иацы инаркны иахьанӡа, иахьа инаркны уаҵәынӡа. Уи ахаҳә Сасрыҟәагьы далҵит, Сасрыҟәагьы уи ахаҳә Нарҭаа рыҭӡамц иалеисеит наунагӡа, уи ахаҳә иахьагьы аԥсы ҭоуп, зыԥсы ҭоу агәаӷь, аԥсҭазаара арыц, аԥсҭазаара агәаԥхара, зыԥсы ҭоу аҭӡамц, адунеи еибаркыра аҭӡамцқәа рҽеиԥыршьроуп. Урҭ рҽеиԥыршьыр, кәаԥкаҿ аҭӡамцқәа еиқәшәар, урҭ агьежь ду еидыркылар, адунеи аҽеиҭанакуеит, аҽаԥсахуеит, ауаҩы адунеи Анцәа дзықәиҵаз, аԥсҭазаара аҵакы изаатуеит, аибашьра дызҿу адунеи аахыс дыззымиааиуа, дыззеибашьуа адгьыл ҵасымкәа дшану, ауаҩы ауаҩ ишьа акаҭәара дшақәиҭым, ауаҩԥсы ихоу иԥсы еиҳау дгьылаҿ акгьы шыҟам, мал шыҟам, мазара шыҟам, аԥсҭазаара аҵакы иара аԥсҭазаара Ахаҵкы еиҳау шыҟам еилкааны, иаҳәызба аҭра иҭалт, ихызаҵә ҭымҟьо иабџьар данықәхо, акәытшьыга ашьапхыц ишалоу еиԥш, иҽимшьуа, адгьыл иқәсхьоу ашьарҩаш – амшынгьы, аокеангьы еиҳахахьоу, шьарӡыса адгьыл зырзасахьоу, уаӷеимшхара арыцҳара ду ауаҩы ишьа ахә шәара ақәым, уаҩ-ԥсык Анцәа ида изаҿыхуам, ҳа ҳаҿызх – Ҳанцәаду. Агәнаҳа, еиҭагәнаҳа, аибашьра, ҵыхәаԥҵәарада аибашьра, хыда аибашьра, анибарҵәара, ақәибахра, аҵакы здыруада, иаиааида, иаҵахада, Аибашьраду ацәгьеи абзиеи, амци аиашеи, аԥсреи абзареи ахаан реинаалара зақәлома, уи Аҭӡамц шәынтә ирхәашаны, зқьынтә ишьҭырххьоу, аха ажәҩан изымнаӡаз. Иабанӡанеиуеи уи аҭӡамц, сара сыҩнаҟынтәи иалаго, Аԥсуа ҭӡамц, Зыԥсы ҭоу Аҭӡамц, макьанагьы зшьа зыҵкьасо, имбаӡо, шьабаара –  ԥсра ақәым ахаан, иахьагьы ихәу ахаҳәқәа, ихәу афырхацәа, ихәу аԥсқәа, ирхәран иҟоу агәқәа, рынасыԥи, рынасыԥдареи, рныҳәаԥхьыӡи, рышәиреи, рыматанеиреи, урҭ рыҵәаабжь, ргәырҽанҵара, урҭ ргәыӷра, иахьеиԥш уаҵәгьы, наунагӡагьы уи Аҭӡамц наӡоит Китаитәи аҭӡамцқәа рҟынӡа, уаантәи Израиль – Анцәа иҭыԥ, уи аҭӡамц ари Адгьыл ԥшьаҿы иҵәыуеит, уаҳа алымшеит, ауаҩы иеилымкаара, илашәра, ирыцҳара, игәнаҳа азышьҭымхит, иазымычҳаит, ла зҭам алабжышқәа – аҭӡамцқәа рҵәыуабжь. Иҵәыуо Аҭӡамц, ауаҩы ихы ихазыршҭуа, игәы ихазыршҭуа, ихьаа ихызхуа, иԥсы аҿызхуа, иԥсы ҭазҵо, зыԥсы ҭыхны, зыԥсы узҭо, ԥсра зқәым, ахаан ауаҩы иҵәыуара, ауаҩы ичҳара, аха аҵыхәтәантәи агәыӷра аԥсҿыхга – Иҵәыуо Аҭӡамц алабжыш, зыԥсы ҭоу алабжыш, цәыкәбарк аӡыхь иахаԥсо, адунеи амцакраҿы аӡи амцеи Рыҭӡамц иалҵыз алабжыш цқьакәакәараӡа ахаҳә иалҵуеит, ахаҳә иахылҵуеит аԥсҭазаара, алашара. Аха иабанӡанеихьоу уи Аҭӡамц… Ианбеиқәшәо арҭ адунеи Аҭӡамцқәа? Издыруада еиҭа шаҟа шәышықәса аҭаху урҭ Аҭӡамцқәа рнапы еибаркны агьежь ду ҿыц агьежьра иалагарц. Инхозар шьаҿак, напык, хаҳәык акәзар уи аибаркра иагу?.. Абри Аибашьра ду хы змам, гәы зызҭам, акагьы иаԥсам Аибашьра бааԥсы аанкылараз?..
Дуаҩума агара игароу амаалықь абџьар иқәызк? Дуаҩума аҵыс акәтаӷь ингәылшәаз иаӷраԥало? Дуаҩума ишәҭыз зыҵлақәа хызшьаауа? Зыҩны амца ацразҵо? Аҭӡамцқәа зырхәашо? Харада ауаҩы ишьа казҭәо?
Амаҭгьы шанханы ауаҩы ихәаԥшуеит, ишьхныԥсылоит аамҭа ауаҩы  иҟаиҵо агәнаҳа аҿаԥхьа, Агәнаҳа ду, ҿыхшьа змам, измоуа уаҵәгьы. Ауаҩымыжда шаҟа илшо аҟара имчыдоу, шаҟа насыԥ имоу аҟара инасыԥдоу, ирыцҳау. Уи зыԥсы ҭоу ахаҳә шаҳәшаҳәуа инаган уи Аҭӡамц ду, уаҵәы ахьчаразы ауаҩы даҵоуп, даҵоуп иахьагьы Сизифгьы, Прометеигьы, Абраскьылгьы, Сасрыҟәагьы. Гәашьагьы дааҟәымҵӡакәа дысуеит, илсуеит Аԥсҭазаара ду ауарҳал.  Ауаа зегьы уи Аҭӡамц ду хаҳәык-хаҳәык аларҵарц амҩа иқәуп. Аӡәы дахьӡом, аӡәы дахьӡоит, ус иахьагьы, уаҵәгьы, уаҵәашьҭахьгьы, аха иҟоуп даҽа Ҭӡамцкгьы, Абзиабара дуӡӡа Аҭӡамц. Уи мбара иҳакәыршо, ҳзыхьчо, иахьагьы, уаҵәгьы, хаҳәык ауп иагу. Абар иԥырны инеиуа аҵыс, иаҳауеит уи аҭӡамц хәыҷӡаҿ аҭра, Аҭӡамц хәыҷинӡара, сыҩн хәыҷы аҭӡамцаҿ ԥшьаала, ҿымҭ. Насыԥ амоуп уи, иаартуп Аԥсҭазаара, Аҭӡамцхәыҷ Ахышә Аҭӡамцаҿы. Аҩнхәыҷы аргыларц ҿаҵак анышә, аԥсыԥ аҟара иҵаӷоу аҵысхә, аҿыҵакуп. Абзиабара дуӡӡа – Аҭӡамцхәыҷ анахыс – акәтаӷь хәыҷ, Аҵыс-кәтаӷь. Аԥсҭазаара ажәла, арыц хәыҷ. Ахы иақәиҭуп Аҵыс, иҟоуп ажәҩан, амҵәыжәҩа, ашәа, иҟоуп Аԥсҭазаара – Аҵысҭра хәыҷ. Ажәҩан инаӡаз Аҭӡамц заҵә – аҵысҭра. Анцәа илԥха змоу. Аҳауа иалоуп Аҵыс, анышә аҿыҵакуп. Аҭӡамц аргылара иагуп хаҳәык, хаҳәызаҵәык, нас кашырроуп! Аҭӡамцқәа рнапы еикәдыршоит, еиԥылоит гьежьыкны. Аибашьра мцацәа еилгоит. Акгьагым. Аҵысхәыҷ – аҵысҭра аҳауеит, ҿаҵак, аԥсык… Ахызаҵә ԥшуп… Дыԥшуп ауаҩы иабџьар даҵхарц… ҳаӷеиҭа уаӷеимшхара. Аҵыс анышә аҿыцшәар? Уи Аҭӡамц аҟынӡа изымнаӡар? Анцәа иумҳәан… Анцәа уҳацхраа – Абыржәызаҵәык! Амҩа иқәуп, Сизиф, Прометеи, Сасрыҟәа, Абраскьыл. Гәашьа дааҟәымҵӡакәа Аԥсҭазаара Ауарҳал ду лсуеит иахьагьы. Ҿаҵазаҵәык… зыԥсы ҭоу Аҭӡамц ԥшуп. Амҩа иқәуп Аҵыс! Инаӡамашь?..
Ашьхақәа ажәҩан илбааит. Ахьыҵәцақәа знык адгьыл ршьапы анықәдыргыла, бзиа ирбаз адгьыл рҽаларсеит, уаҳа ҳшеиҭамҵра ҳәа ажәа рықәырҵеит. Ус иагьынхеит. Згәы былуа ахаҳә, амца зыӷроу, ажәҩан илбааз, амцажәла зҵәахыз шьанҵоуп. Ашьанҵахаҳә есымша ишуа, ибылуа, аха ахаан ихьшәашәо, амца қьоуқьад зыҩнаку аханҵәца, ахаҳә домбеи, амацәыс иақәлоу, амацәыс згәаҿы изырцәо. Унахьысыр ҳаӷеиҭа инеибакып, илакьылакьып амацәыс, ажәҩан еихызхуа, ажәҩан еиҩызҵәо, нас иабацои?…
Ашьанҵамҩа. Хыхь ашьхақәа раҳрахь, ашьха чаԥақәа ртәылахь, ажәҩан аханҵәцақәа рахь, ашьхақәа рыла, аԥҭақәа рахь, ажәҩанахь. Ашьхақәа ажәҩан адоумбеиқәа, ахаҳә былгьадуқәа, ахаҳә гьаргьаласақәа, ашьха кьышәкьышәқәа, ашьха хоурақәа, ашьха аҳра адунеи аҳрабжа, адгьыл агәҭылсара. Ашьхара – еимгеимцара ахаанахь амҩа. Ашьхара – ахаан ахьыҵәца. Ашьхақәа ршьарҩашқәа зҭахәмаруа ажәҩан аҿа. Ашьхақәа, ашьха дуӡӡақәа ажәҩан иаҵакьысуа, ажәҩангьы адгьылгьы иаласоу агәашьақәа, зны ажәҩан илбааз, нас иҳашҳатәрахаз ашьанҵақәа.
Амца агәаӷь зыӷроу ашьанҵахаҳә, амца жәла змырӡуа, еимгеимцарак ихаанхо, еимгеимцара иақәлоу, еимгеимцара иҿыхо, еимгеимцара икьаҭо ашьанҵа хаҳә, иԥыруа аԥсаатә, иԥыруа ахҿа, амца ахьанҵәца – Ашьанҵа. Ихаанхаз Емгеимцара. Аамҭа рҳәеихаԥса, адунеи агәыр аҵа икылсуеит нҵәара зқәым аамҭа ахьырахәыц, адгьыл дырды ианылоит, ианыҵуеит. Еиҵалоит, еиҵыҵуеит аамҭа аԥсаатә мца, лаԥшык зхьымӡо, мацәысеимҟьара – Ԥсҭазаароуп. Уи алашара ԥсҭазаарак иаԥсоуп абара уахьӡар.
Уи зны иҭәоит, зны ишәуеит ахаҳә еиԥш, аха аҩнуҵҟа еиқәуп амца ду – Ашьанҵамца!
Ажәҩан илбааз агәаӷьмца, амца гәаӷь, уи ахаҳә агәаҿы илазҵаз зегь зычҳауа ахаҳә. Зегьы ирхаану, аха ҿызымҭуа. Ашьанҵа ихаҳәхаз амца, ихаҳәхаз аԥсаатә, ихаҳәхаз аамҭа. Амацәыс иахьӡаз, згәы иҭазкыз амца, згәы иҭазкыз алашара. Ахаан ԥсра зқәым, зымч згәаҿы еиқәызҳәало, зымч зҵәахуа Ашьанҵа хаҳә, зеиԥш ыҟам ахаҳә ссир, ажәҩан иалшәаз аеҵәа рыцыԥхьқәа, ихаҳәхаз агәҭакқәа, ихаҳәхаз абзиабара, аҿымҭра ду адыргақәа, Аӡымца зыӷроу Ашьанҵақәа.
Аҵәаҵла агәы ҭнахит ҭагалан. Раԥхьатәи Аҵәа ашьац инылашәеит. Раԥхьа ашьац агьама абоит, нас сара. Мап, раԥхьа Сара. Нас… Уара, нас егьырҭ. Ацәаҟаԥшь агьама, аԥсҭазаара агьама, хыҵәыҵәааҿыхаауп, агәнаҳа агьама-хаа-аша, амаҭ ашҳам, уагьызшьуа, уагьызхәышәтәуа. Ацәгьеи Абзиеи. Аиашеи Амци. Урҭ еилызхуа Аҵабырг. Урҭ еилзырго Аамҭа. Уи Агәыҩбара амаҭ ыцәоуп ҳаҩныҵҟа, ицәаз. Иааԥшыр ҳаӷеиҭа, егьа ҳаҵанаҳәап, иаҳәо агәра ҳнаргар. Аха, иҟоуп Ҳгәабжьгьы, Аҵабыргҵәҟьа ҳазҳәо. Ҳгәаҟәышра. Ахымыццакра. Ачҳара. Ахахәыцра. Аҽынкылара, аха аанымҿасра.
Уи Раԥхьатәи Аҵәаҟаԥшь агьама, иахьагьы аҽамыԥсахӡеит, мап, сгәы сажьеит. Издыруада?.. Уи еиҳа иҵарын афҩы, ублахаҵ аргьежьуан, арҩашьыга даҽа дунеи маӡак уажәы зышәқәа ыҵарбаҟа иарку, аҷараҳәа иузаазыртуа, уахь иузгәамҭаӡакәа, утҟәаны уҭазгало, ухы ухазыршҭуа, угәы ухазыршҭуа уи Раԥхьатәи Аҵәа ссир агьама. Ҳара иабаадыруеи уи, ҳара агәалашәара агьамоуп иаҳзынхаз. Уи Аџьанаҭ ԥсҭазаарахь иаԥсазар ашьаҿа аихгара, шьаҿак ауп, ҿаҵак ауп, аԥсык ауп ирыбжьоу Аԥсреи Аԥсҭазаареи, Абзиабареи Ацәымӷреи, Аҵхи Амши. Маҿак ауп ирыбжьоу Амци Аҵабырги. Уи амаҷ ишьақәнаргылоит, иашәоит, иазоит Адунеи зегьы. Ацәанырра! Мап, Агәанырра... Агәы иадыруа, ухдырра еиламҩашьо еилзырго, иузеилыргар… Ацәа ианыраанӡа агәы ианыруеит. Ацәалашәара – Агәалашәара, Агәы иаҳәаз, иуҵанаҳәаз.
Усҟан уи Аҵәа агьама угәы арԥшаауеит, угәы арыцқьоит, Ухи Уареи шәеиԥылоит, шәеибабоит, шәеилибакаауеит гәаныла. Агәы ианыла, агәынҵа, зқьышықәсала, биԥарала, рышьҭра аҭоурых знырҵо, зыԥсы ҭоу Ашәҟәы. Зқьышықәсала абиԥарақәа злеицәажәо, Излеилибакаауа, еимырдо – агәыбылрамца, адоуҳамца агәаӷь аҵәахырҭа, Аҭыԥзаҵә, Аҭыԥ цқьа Аԥсы ахьҭаҵәаху Ахан. Аԥсҭазаара ахрыӷәӷәарҭа, Аԥсҭазаара Дуӡӡа, Адунеи зегьы зҭаӡо ақәаԥхәыҷ, напык ианӡало агәы. Аԥсҭазаара Аҩнашә Ду…
… Уи ашьацра иларшәу Аҵәа агьама убоит, аҿаанахоит улабжыш. Угәы арԥшаауеит уи агьама, Аԥсҭазаареи Аԥсреи ргьама – Бзиабаран угәы иҭыкьаса уцәа-ужьы иалалоит, иулаҵәоит. Уаргәаҭеиуеит Аҵәаҵла агәыцаҳәцаҳә Аҵәаҟаԥшь – Аԥсҭазаара агәы еисуеит. Сара уара усгәалашәеит, аха слымҳаҿы амаҭ хәыҭхәыҭуан, арҩашьыга сшьа-сда иҭалон, гәаԥхарак исзымдыруаз сеимнадон. Зны иааигәахон, нас ихарахон џьанаҭ абаҳча, џьанаҭ аҵла Аҵәаҵла ҵәаҟаԥшьхҵәаран еилыԥхаауан. Уи аҵла-мца амҵан ицәан амаҭ ду, агәнаҳа хәыҷ, акгьы злам, акгьы зхарам, акгьы зҭахым. Ашьац иларшәын Уи Раԥхьатәи Аҵәаҟаԥшь. Сгәы иамуит, ишьҭысхит, агьама збарц, сгәы еисуеит еиҳа-еиҳа исаԥысуеит, изура сақәшәом, шьаҿак, ҿаҵак, аԥсык. Ицәоуп Агәнаҳа! Ашьац иларшәуп раԥхьатәи Аҵәа, раԥхьа ашьац агьама абоит, нас сара. Мап, раԥхьа сара, нас уара, нас егьырҭ, ус ҵыхәаԥҵәарада.
Ахаангьы  Аԥсны знапы ианыз Анцәа инахыс Аԥсҳа иакәын. Ус иаԥын Аханатә ааскьанӡа… Аԥсҳа Анцәа Ҳазшаз далихуан лыԥхала, ажәларгьы далырхуан лыԥха иҭан. Анцәагьы ауаагьы дныҳәан, Аԥсны амаҵ аура инапы ианырҵон, рыԥсгьы инапы ианырҵон, рлахьынҵагьы, рԥеиԥшгьы. Аԥсҳа Анцәа иҟынтәгьы, ауаа рҟынтәгьы амч дуӡӡа ирҭон, иҳәахьа мчын, иџьбаран, ииашан, иҵабыргын, жәлар рныҳәара, раҿыхра, рыгәнаҳа раҵыхра, ргәы-ргәаҵәа аилыргара, рыԥсра-рыбзара инапы ианын. Аԥсҳа ила ицон ажәлар рыбзазара, рыӷьацара, реизҳара, уи заҟа иашарыла ажәлар рымаҵ иуаз, Аԥсны мҩақәиҵоз, убриала ажәлар рлахьынҵа Ҳазшаз ихәшьадуан, рус иӡбон. Шаҟа Аԥсны қәнагала дазныҟәоз, ижәлар ибоз, ижәлар рԥеиԥш бзиахон, иацлон. Шаҟа Анцәа изакәан дықәныҟәоз, ижәлар ицныҟәоз, рымҩа аиртуан, имҩақәиҵон.
Аԥсҳа Ижәлар рылԥха иман, уи дахьчон, игәра ргон, иҟан абзиабара дуӡӡа рыбжьара. Уи илшон ижәлар рыцәгьеи рыбзиеи аилыхра, абзиара аихаҳара, жәлар рҟәыӷара изаатуан Анцәа иԥҟарақәа реиԥш.
Уи илшон ижәлар реидкылара, рыхьчара, рмырӡра. Аԥсҳа идыруан урҭ рыӷәӷәареи рыԥсыҽреи, рхалареи рылбаареи. Аԥсҳа идыруан ижәлар рыԥсырҭа ахьыҟаз, дахӡыӡон, иҵәахуан, уи илшон рлахьынҵа заанаҵ адырра, ашәарҭа рацәыхьчара. Аԥсҳа идыруан ижәлар рымч, рылшара, рдоуҳа аӷәӷәара. Уи идыруан ажәлар ҩ-мчык шрылаз дгьыли-жәҩани рҟынтәи. Анцәа иҟынтә ажәлар лыԥхала, бзиарала, рыбзиара убар, ужәлар – жәлахоит, аҿа-аҟата зааӡо, ажәла зҵәахуа, измырӡуа, имԥсуа аԥсҭазаара иацу акоуп. Адгьыл аҟынтә ирымоу амч, ауаа рымч – ажәлар рыцәгьа анурҿыха, рымч уамоуп, ажәлар ар ирҩызахоит, еибашьуа ар, аԥсра зцу. Ажәакала, аԥсреи аԥсҭазаареи еиднакылоит ари ажәа, ажәларгьы арҭ аҩмчык ирыбжьагыланы иаауеит иахьанӡа. Ҳажәлар рдоуҳамч иаанагоит иахьанӡа… аха уигьы иацхраатәуп, Ирҿыхатәуп, ҳгәы-ҳаԥсы рыцқьатәуп, ҳдоуҳа ҳзаатырц, еилаҳкаарц ҳбызшәа, ианаамҭоу иазыӡырҩтәуп, иҳәатәуп, иҵатәуп, ихьчатәуп. Уаҟа иҵәахуп ҳгәыӷра, ҳдоуҳа ахыҵхырҭа, ҳдоуҳамч – ҳбызшәоуп. Аԥсҳа арҭ зегьы еидикылон – абызшәа – ажәлар – адгьыл, урҭ рылԥха, рымч иман Аԥсҳа. Ижәлар рыгәҭыха идыруан Аԥсҳа. Аха, зегь раԥхьа Анцәа Ҳазшаз илԥха Ду иман… Насыԥ имоуп ажәлар лыԥха зырҭаз. Днасыԥдоуп ажәлар лахь зырҭаз, ажәлар рылахь зауз ауаҩы дыгәнаҳауп, жәлар рныҳәара зцу – Анцәа иныҳәара, илԥха ицуп.
Уара, Аԥсҳа! Ухьӡ машәыршәа Анцәа Ҳазшаз иузимшаӡеит. Уи иара амч амоуп, иара аҵакы амоуп. Рылԥха уаҳәар Анцәа Ҳазшази ужәлари рылԥхала, амҩа ахала иаатуеит, Аԥсҳа! Аԥсны Дуӡӡа Аԥсҳа! Ужәла Дуӡӡоуп, рыгәра га. Шәыгәреибага! Амарџьа жәлар рҳақ ӷәӷәоуп, уаҵамлан… Амарџьа, угәуҽаныз! Ужәлар урызҿлымҳаз! Рҿы иаҳәо улымҳа иарҳа! Ргәацаԥха уцәымӡын! Ргәы Ашә уцәамкын! Аҿа ҳәа, Ҳазшаз иуциҳәоит. Адоуҳа дуӡӡа умоуп. Ҳаԥсҳа – ҳҿыхҩы, ҳаиқәырхаҩ. Аԥсҳара уаҭәашьоуп, лыԥхала, Ҳазшаз имчала. Уара уиааира – ужәлар риааироуп!
Ақәа аҩнуҵҟа ицәоуп ацәыкәбар… Уи ҿыхоит. Аԥсҭазаара еигәырӷьан иччоит. Икаԥсоит аччабжь раӡныԥссара ӡаӡахан. Аӡаӡа ацәыкәбар, раԥхьатәи аччаԥшь, раԥхьатәи агәырӷьара, раԥхьатәи аџьшьара! Уи блахкыгоуп, ԥштәырацәа еилаԥсоуп, еилыбзаауеит, икәалыкәаџьоит, еилыԥхаауеит. Ашьыжь ахьыҵәца, адунеи араӡни ахьи ахьеилаԥсоу, зегьы ирыԥсоу! Иузымҭиуа, иузаамхәо! Зегьы иреиҳау Амаӡа! Аԥшӡара! Цәыкәбарк иаҟароуп! Уи абырлаш лыԥшаах, зылаԥш иҵашәаз, иара итәуп. Аӡәгьы иузимҭо, аӡәгьы иузимымхуа, избаз ицуп. Мышкы инаркны хәлаанӡа. Ахаан амҩасра иаҳзалоузеи?.. Зегьы-зегьы еимгеимцара, еимгеимцарак. Уи аӡаӡа бырлаш лыԥшаах еимаҳдоит. Уара сара, сара уара, нас уара, даҽаӡәы убас ҵыхәаԥҵәарада. Абас зегьы ҳаибаркуп иахьанӡа, иахьанахыс. Иахьа амҭа еимаҳдоит абра, абыржәы!..
