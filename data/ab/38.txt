Виачеслав Ҷыҭанаа (1955–2005) иеизга еиднакылоит
апоет изалхыз ирҿиаратә аамҭа иалагӡаны, гьама ҳаракыла
иаԥиҵахьаз иҩымҭақәа раӷьырак. Урҭ ҩуп ҟазарыла, жәа
лыԥшаахла, метафорала. Ԥштәырацәала иҩычоу ицәаҳәақәа,
аргама иубоушәа улаԥш хыркуеит, агәаҳәара урҭоит,
рыхшыҩҵак ҵаулоуп. Еиҳарак иара дзызхәыцуа, игәы иҭысуа,
аҳәатәЫ изҭо ауаҩи аԥсабареи реимадароуп. Иара убас
имаҷым гәыблыла ицәыриго, ихәыҷра шықәсқәа ирыдҳәалоу,
агәхьаагара зцу асахьақәеи ахҭысқәеи.
Апоет ирҿиара иамоу аҷыдарақәа ируакуп ибызшәа абеиара. Уи ижәар амҽхак ҭбаауп, еиҿартәны, ирԥшӡаны аҳәашьа
азыԥшаауп.
Виачеслав Ҷыҭанаа иажәеинраалақәа реизга, ҳәарада,
ҳамҭа бзианы аԥхьаҩцәа ирзыҟало акы акәны иҟоуп.

УДК82-3
ББК(5Абх) 6-5

© Ҷыҭанаа, В. М., 2017
© Аԥҳәынҭшәҟәҭыжьырҭа, 2017

«ИСЫЗГӘАКЬОУ АҾЫҬБЖЬЫ»
1981

СЦӘАҲӘА
Агәаҟра сақәшәеит, уара усыцын,
Усҟан сгәы иалакьакьоз қәыцын.
Ишулшоз уахеит, арахь иалухт,
Сызлацашаз амҩа ылухт.
Усыцхалт ахәы акаҵәара,
Снумыжьит сымацара.
Сааԥсаӡомызт – уԥшандаган,
Сымҩахәасҭа саԥхьа инаган.
Сааԥсазаргьы сыԥсы еибамкит,
Аӡы дуун, аӡы сҿаҵәон,
Усыцхраан нырцәҟа сырит,
Нас сыԥшызма – сымҩа здырит.
Сааԥсазаргьы сыԥсы еибамкит,
Уара усыцны хьҭакы самкит,
Млакы самкит, сгәы меиҭашәеит,
Исымҳәацт: «Сымҩа сымч ԥнашәеит».
Иухьӡысҵоит: сҩыза, сгәыла,
Сашьа, саҳәшьа – сыԥсы угәылоуп,
Сзуԥырҵуам, мап, зынӡа,
Уара уоуп са слахьынҵа!

5

АҴХ АԤСЫ АШЬОИТ
Аҵх адәы иаҵәа инахчнылт,
Аԥсы ашьарцаз ҳамҭак.
Ажәҩан аҵаҿ амза ааҭгылт,
Иагәыҵак еҵәа гәарҭак.
Аҵла рымахәқәа нхьашьшьит,
Рыжәҩахырқәа ҭԥазшәа.
Сишь, ҷыт бжьык сназыԥшит,
Апатҟәыр ааиҟәшәазшәа.
Сшанхаланы сырзыԥшуан
Сҿаԥхьа асахьа ссирқәа.
Ажәҩан лаҟәаҿ иԥыруа,
Ихалон аԥҭа црышқәа.
Сгәы насыԥла иҭәы-иԥха,
Сгәырӷьон ҿымҭ гәаныла.
Сқәыԥшра иацәымзан еилыхха,
Еимхәыц қаруан имцаха
Аӡаӡа аҳәоит уахынла.

6

АШЬЫЖЬ СҚЫҬАҾ
Ааԥын амҵәыжәҩақәа ирыҵакны анасыԥ –
Сҿара ашықәс ашәыга, аиаҵәа аԥштәы,
Ожәшьҭа иӡса-ӡсо сбаҳчара инылаҭәап.
Абар, ҩаԥхьа исымоуп сара аҿаҳәатәы.
Суҳәоит, сбаҳчара, усацәажәа, суҳәоит,
Ашьыжь ажәахаак уа уеиԥш исҭахуп.
Ацәаҟәеиԥш уҵлақәа рымахәқәа хьыхәоит,
Аҽаҩра беиа, избоит, уазыԥшуп.
Анаҟә хьшәашәа нахьысит са сӡамҩа,
Иаӡәӡәеит уаанӡеиԥш иахьагьы схы-сҿы.
Аҩнқәа ирхылҵны, аҽеиҵнахуеит алҩа,
Ашара адәы инықәлоит, еихго ашьапы.
Шаанӡа аирыӡ лыжәҩа иқәыргыланы
Сан, лыҵкоу ала аӡаӡа шьҭыԥссо,
Днеиуеит аӡхаҟа, амҩахәасҭа даныланы,
Рбаӷьқәакгьы ҿырҭуеит, рыбжьы неилаԥсо.
Сыҩуа-сыҩуа абаҳчара сныҵалоит,
Сбаҳча еиужьуп нахьхьынӡа, инҵәаӡом.
Аҳауа – аҩы џьбара – ҩаԥхьа сгәы иналаҵәеит.
Иахьа сыҟоуп сара, ахаан сыԥсӡом!

7

* * *
Ихьшәашәароуп суадаҿ, ахьҭа гәыбзыӷуа,
Иԥсҿыхган иаракәӡоушәа исымоу сзықәгәыӷуа,
Салнагарц сгәаҟра абз сыхьнашьуеит.
Абз сыхьнашьуеит, сгәы ԥшқа архәашьуеит.
Ахьҭа аԥсы хьшәашәа крадыруама, рыцҳа,
Ицоит аҵх ықәҳа, ицоит аҵх ықәҳа.
Ибылуеит ацәацәашь, иҵыкәкәоит ацәацәашь,
Исзыҟамҵеит лацәааихьшь, ишьҭоуп аҵх еиқәыцәашь...
Цәаҳәа насыԥк смоуит,
Цәаҳәа насыԥк смоуит,
Аҽыкәаҳа абацеи, цас иауазшәа ибналеит,
Ма уи жәҩангәы ианбалеит, иамазшәаҵәҟьа гәалак –
Схы сазныжьны схала,
Аха исԥылеит ашьыжь,
Анапы разқәа рыла аҵх акалҭ ԥхьаршәҭны,
Сгәалақәа зегь схаршҭны.

8

ААԤЫН, ИҬАБУП!
Ааԥын гәыраз ааит сынтәа заа,
Иахьа сгәырӷьара иамаӡам ҳәаа.
Саб зегь раԥхьаӡа ацәқәа ҵеикит,
Уи сиҳәан, абар, акәаҭан насиркит.
Анхара сгәаҳәо, сгәырӷьо шьыжьӡа,
Са схала иҭаскит аҵыруа хәхәаӡа.
Аӷьара схуп, ахәхәаҳәа сцәаӷәоит,
Амра лакҭа хаа жәҩанынтә иԥхоит.
Иааҩуеит абнахьтә акәыкәу абжьы.
«Аус шәахагыла!» – иҳаԥхьоит шьыжьы.
Аҳәиҵәҳәа саб аԥшыжәла иҟьоит,
Арыцқәа адгьыл акәа иҭаԥсоит.
Сгәырӷьоит, сгәырӷьоит, сгәырӷьоит иахьа,
Ус баша сахьавам снеиҩеиуа ганха.
Иҭабуп, ааԥын, сышәҭқәа ахьптыз!
Анхара агьама уа уоуп исзыркыз.

9

АҬАҲМАДЕИ АҲӘЫҲӘҚӘЕИ
Инеихаԥса-ааихаԥсо аҭесԥыҳә икымызт,
Уи ажәра иашьанан иԥхьаӡон.
Аҭаҳмада дшажәыз агәра игомызт,
Зегьы дрызхәыцуан, зегьы игәы иҵхон, зегьы дрыхьӡон.
Дрыхӡыӡаауа иааӡон инапала,
Уи иҭынхарц иҳәыҳәқәа даныԥслак.
Игәы иҟычуан, иҟажон урҭ рыла,
Дрыцын хәлаанӡа инрымҵаԥсо хәашак.
Изычҳауамызт мышкы имбар иҳәыҳәқәа,
Игәы иаԥшьын, изалхуамызт иԥсы,
Аха еихҟьа-еиҵҟьа ирзынхеит адәҳәыԥшқәа,
Рыцҳа аҭаҳмада даныԥсы.
Сара сакәхап зегь зхароу, сгәы ишԥалоу,
Сахьимазҵааз излеицәажәоз абызшәа.
Ирықәҿысҭрын: – Шәԥырны сышҟа шәааила! –
Рмаршә скрын, санааларын рыгәшәа.
Абар иԥыруа хыхь исхалеит ҳәыҳәқәак,
Изуа сақәшәом, исҳәо сақәшәом, сгәы сагоит.
Уи ижәҩахыр инықәԥрааз аҳәыҳәқәа,
Ԥхьарҭак рмоуа ажәҩан иалахазшәа збоит.

10

* * *
Абна еиужь аҿықәахь
Аиаҵәара хыҵт.
Ашәаԥшь ччаԥшьк наҿықәыххт,
Ицәаз ашәҭыц гәылҵт.
Аԥҳәызба дахьындәылҵыз,
Лгәы хааӡа интыԥсааит.
Жәибжь роуп илхыҵыз,
Шьҭа дзаҵәым, дыԥшаауп.
Уи, сааԥын гәшаҭа, дгәоуҭан,
Лнапы данкны дугеит.
Угәыраз цыхаӡ хылтан,
Улнырит, угәра лгеит.
Сшәон зынӡак дырхыӡлар
Ублагә иаҵә рыӡмыжь.
Аха уцамҭаз улыхӡыӡо,
Наӡаӡа дысзынужьт.
Сыдгьыл мра ахцәы ҟаԥшь,
Иагәылпытыз шәҭны,
Сыжәҩан ԥсаатәқәа ршыкьбжь
Иахылҵыз ашәаны.

11

АМРЕИ САРЕИ
Ҭынч сгара рҵысуа,
Ахьышәахәа насҿаԥсо
Амра, сани инаркны
Сааӡеит, снапы санкны.
Ҳашҭа аӡаӡа ацәыкәбар,
Амра ықәԥхан иаабар,
Ашәахәала сҿы ӡәӡәаны,
Адәы ҳнықәлон ҳаиманы.
Сара схыцәӡа ансызҳа,
Искәадырит ҳа ҳҽырҳа.
Сҽыжәлон амра нсыҽхьынҵа,
Енагь уи сыцын игәыкӡа.
Сшьа ианаалан, иҭахәхәа,
Сдақәа ирҭахәмарт ашәахәа,
Инҭыркәкәааны аразра зжәит,
Уи аԥшқарахра сгәы арҭәит.
Сыззымхәыцлоз уаанӡа зны,
Сыдгьыл збоит иаҳа иразны.

12

АМШЫН
Анаҟә шкәакәа амшынгә ихыҵит,
Азқәа инықәсит ҭынч аԥшалас.
Рыжәҩа ҭыхны рыҭра иҭыҵит
Ацәқәырԥ, ашьыжь ицәанхалаз.
Иахьагьы ҳаиԥылеит ашьыжь,
Шьыжьнаҵы урҭ сгәы дырхаҵоит.
Наҟ сырԥырҵны сызцом сныҵышьшь,
Сгәы зырмаҷуа схьаақәа схырцоит.
Хьыӡрацара ицошәа еишьҭала,
Ацәқәырԥқәа сышҟа рҿаархоит,
Аҷныш шкәакәа хыхь ирхалан,
Ишрықәныҳәогь ирымам ҿааихак.
Сара сгәыӷра лаша еиҳазтәуа,
Насыԥс иамоу слашарбага,
Изыршәҭуа сынасыԥ, ицқьазтәуа,
Сымшын уами, сыцәқәырԥ хага!

13

* * *
Иҭанаршәит игәы амца
Апоет ицәаҳәа.
Иҵӡозеи, дтәоуп дгәамҵхамҵуа,
Дмыцәаӡацт уаха.
Ари ҩахам-хахам,
Абас ауп есқьынгьы.
Имаӡамкәа хҩаха,
Дтәоуп ацәашьы аркны.
Уажә ма аҵх аԥсы анахыҵуа,
Дыргәаҟны деиқәырха.
О, ацәаҳәа, ҳәатәхамҵа,
Шәаԥшьны уааиҿаԥха.
Агәы аҭра иҭамгыло,
Уи иԥылара иазхьны,
Амра шьыжь ихҭыгәлоит,
Дбылны, аццышә дарганы.
Абас қәра маҷӡак ныҵны,
Уи ҳарҭ зегьы даҳҭынхоит.
Ихыҵны ицо иԥсы
Ҳцәа иалалоит, иҿкхоит.

14

ААԤЫН
Аҭыԥҳа дыҵәрышкәаӡа, деинаала,
Ҩаԥхьа ҳашҭа дҭалеит ҳшылзыԥшыз,
Иаԥшәымаха, лнапы лымхуа илԥылон,
Ибырлашха атама иптыз.
Сгәы раҳаҭым, мап, убри аахысгьы,
Сназхыԥшылаз лыблақәа срытҟәеит.
Аӡгьы хылап ихынҳәны ахьышьҭрахь,
Сара сусқәа кажьны слыцны сцеит.
Ҳҵааӡом ҳарҭ, ҳабацо, мшәан, иабыкәу,
Иаҳгәаԥхоит ҳара, ус бзиа иаабоит.
Ашьыжь шаанӡа иҿнаҭуеит акәыкәу,
Уи зегь раԥхьа ҳҩыџьагь иаҳҟаҭәоит.
Ҳшеицу амш хәлоит абас мацара,
«Абзиараз», – инеимаҳхуеит ҳа ҳнапқәа.
Сашьаҳаит лыхцәы қамыз аԥара,
Ассирҵәҟьа, изеиԥырҵуам ҳагәқәа.
Иҟәандаӡа цәанырра ԥхак сышьҭнахуан,
Убасҟак сызҳазшәа сара сгәы иабон.
Иласырҟәит ашәымҭаз схы санҩаха,
Аеҵәақәа сыркьысыр ҳәа сацәшәон.

15

АБӶЬҚӘА РЫԤСРА
Ирҭахӡам абӷьқәа аԥсра,
Аха иааит рыҿҳәара.
Амахә ҳарак, зыгәра ргаз,
Иныҿшәеит, ихиаалеит нас.
Акыраамҭа аҳауа ихуп,
Урҭ уа аԥсҭазаара рҭахуп.
Аҳауаҿ ауп иахьиз,
Адгьылаҿ ироуеи мчыс?

16

ААМҬА
Аамҭа еиԥшуп заӷәра иаурыжьыз аҽы,
Ишьҭхысаан ишцо сахәаԥшуеит илакәшьо.
Схәыҷра ашықәсқәа, хара инсыжьыз, ирҟьоит рнапы,
Сара урҭ наӡаӡа исзынхаҵәҟьоз џьысшьон.
Исымкәкәаан иугеит, исаҳәи, уара, аиаша?
Ожәшьҭа урҭ хнырҳәышьа рымаӡам уеизгьы.
Иухәомызт џьаргьы, исыԥурхеит ус баша,
Шаҟа угәы џьбароузеи, иушаҭом акгьы.
Сара уажәгьы изӡуеит уаанӡеиԥш аҽҳәаҿ аԥш,
Схәыҷра аҵасқәа схасыршҭыр, сшәоит ргәы нсырхар.
Аха шьҭа сазхәыцхьеит саԥхьаҟатәи сԥеиԥш,
Ииашоума, нас, рысалам шәҟәы соуп ҳәа сыԥшлар.
Амариа санаалан сыжәбашам, мап, ахаан,
Абнаршәыра сылахаргь наунагӡа сзаҵәны.
Сара сгәы еиҵажәуам, иаиургьы ахьаа,
Сыҟоуп амреи амши шызбо агәра ганы.
Сахашшаауам акы, сара агәамч сымоуп,
Исымоуп сара амҩа, ицоит уи хараны.
Исгәаԥхоит аԥсҭазаара, ҿыц салагар моу сымам,
Схәыҷра ашықәсқәа соуазҭгьы, анбан шәҟәы инаркны.

17

САН
Иԥшьоу бсахьа сҿаԥхьа иаагылоит,
Хәыцрашәк ианырку сгәы еимырхха.
Еиҳарак санҭынчым убасҟан исԥылоит,
Иснаҭоит агәыӷра, сагоит сеиқәырха.
Ихароу амҩа сықәзар инымҵәо,
Сықәнакыр анаатә, аҷыхь бааԥс ҩаԥхьа,
Ԥхаран инҭалоит уи сгәаҵа иҭымҵәо,
Иснаҭоит мыч ҷыдак, сагоит сеиқәырха.
Амшқәа санырԥыло, ацхқәа санырԥыло,
Арҩаш рыбжьыхаа анго ахьхьа-хьхьа,
Убарҭ зегь сыцәтәымны,
Схы сцәымӷны сангылоу,
Сагоит исыԥгылан ԥхьаҟа сеиқәырха.
Амра, амра ахьышәахәа роууа,
Ашьхара иавҵ ихааӡа ианыԥхо.
Убасҟангьы сан боуп, издыруеит,
Амч ҷыда, агәыӷра сыҭан сзырԥхо.

18

АШЬХАРАҾ АҴХ
Аҿақҳәа еиҿасызшәа аҟамақәа,
Аҵх инагәылҷҷеиҭ, амацәыс лашан,
Ацыԥхьқәа нылаԥсеит асынаҟәа,
Избон: ацыԥхьқәа кьаҭон, асынаҟәа ӡыҭуан.
Убас идыдит ажәҩан гәы ҩыҵжәаны,
Ианааимҟьа, ихәра ҭыԥны сназыԥшит.
Схәыцра ашьаҟа нсываҳаит илыҵҩрны,
Сцәа сааҭаӡыӡеит, сгәы ԥшқа хәашьит.
Уарбакгьы кьиуа инхазшәа иҭынхадан,
Аҵх инагәылҩит игәыҭшьаагаз абжьы.
Сышьхақәа ргәымшәара сыцуп, сзыԥсоузеи уи ада,
Аха ашәымҭаз сахьгылаз иааилагылеит схәы-сжьы.
Сара исҭахын мчык сҽасымҭарц, сҽасымҭарц,
Аԥсҭҳәақәа схыкны ицон иҳанто.
Сышьхақәа цәажәо, исыҳәон ҿысымҭырц,
Ихасҵоит, ахаҵа игәы абраҟоуп иахьҭоу.

19

АГӘЫӶРА
Жәҩанаҿ ԥшьаала аԥсҭҳәа ҟәашқәа еилыҵуеит,
Сылаԥш усҟан урҭ ирхуп, срызхәыцуеит.
Сырҩаш ҭрысқәа, ахра иалҟьо, ашәах хҵо,
Ргәымшәара сазхәыцуеит, гәахәас иҟаҵо.
Хәылбыҽхала абқәа итәҩасуа сгәы рытҟәоит,
Урҭ еибарԥо наҟ храгәыла иахьцо сыргоит.
Акаԥкаԥқәа рашәа иалоу есқьынгьы,
Шьыри, шьыри, издыруанда, ах, саргьы.
Агәыӷра сымоуп, зегьы срыхьӡоит уаҵәы аншо,
Иҳалалӡа амра шәахәа сԥыларц илашо.
Сдақәа ашьа цаҳәцаҳәуа ирҭашуп,
Сгәы уаҩ иимҳәац ашәақәа ирзыԥшуп.

20

ИСХАШҬИТ СГӘАЛА
Сара сшьа-сда иалаҽит
Ааԥын ҳауа аҩы џьбара.
Иацы сгәы иалаз сханаршҭит,
Уи саҟәыҵт аныӡбара.
Шьҭа амра ашәахәа сгәыҵаҳәҳәан
Сықәлап сымҩа ихароу.
Сҟамчы сҟьоит, сҽы саҵаҳәҳәан,
Иаҿуп ааԥын сыԥхьара.
Ааԥын ҳауа аҩы џьбара
Исыднаҵоит аҽԥышәара.

21

АШЬЫЦРА ИАҴӘА
Дарбан абӷьыцқәа ргәы ҭызҟьаз,
Рхы тызҟьаз, изыргьыжь рыблахаҵ?
Иҿышәшәоит, исыздыруам ирықәшәаз,
Амахә, изку рыԥсы ахац.
Амреи, аӡаӡеи, аҳауеи
Апатҟәыр агәы шәыгәӡа идырҭәит.
Анасыԥ иарбан еиҳау уи,
Игәылҵит, иаразнак иптит.
Ашьац иаҵәа шьыцуан, ишьыцуан,
Ашьац иаҵәа ашьыцра иаҵәан.
Урҭ раҳаракыра иазхәыцуан,
Агәы иалаз, иахьааз рацәан.
Аха абӷьыцқәа ихиаала рҿанаарха,
Ианрықәыԥса, ианырҵәах ашьац.
Убасҟан ауп ианеилнакаа, уаҳа
Ишыҟамыз амра хаа абарц.

22

СХӘЫЦРА
Нышьуп схәыцра, амшын ду иху,
Ацәқәырԥ аисра иаиааиуа.
Сгәы хыҭхыҭуа сшазыԥшу,
Ԥшьаала иӡхыҵны сышҟа иааиуа.
Амра ԥхозааит илаҟәны,
Иканарццеиуаз, мап, иӡышом.
Уи убашам абӷа рҟәны,
Ашәшьыра илыҵаиан ишыцәоу.
Иқәуп амҩа, еснагь иқәуп,
Иӡхыҵӡом, иуадаҩхааит, мап,
Ома ахҭысуеит, иахьаҭыԥым
Уи ааҭгылом – «сыԥсы сшьап».
Сыеҵәа, исыцгылоз шьыжьӡа,
Сара уи бласы иахасҵоит.
Сышҟа ианааиуа илашаӡа,
Ишнасыԥ лашароу хасҵарц.

23

БЕИԤШНЫСШЬАЛОИТ АШӘҬЫШ ХӘЫҶ
Ашьыжь шәаԥшь анадыԥхалоз,
Ашәҭыш хәыҷы аԥштәы аҽакын.
Амца аҿықәыхәҳә иззеицралаз,
Иашәит, иԥшқамзи, игәыкын.
Беиԥшуп ашәҭ, ишәҭыз еинаалан,
Сахьшәаԥшьым акәхап, нас, саргьы,
Бареи сареи ҳанеиԥыло,
Амца бҿықәыҳәҳә быззеицрамло,
Быԥштәы зыбхаҳауа еиҳагьы.

24

ҾЫЦБАРАХ ИЗБОИТ
Ииаҵәоуп ашьыжь ажәҩан ашҵа,
Аԥсҭҳәа ҟәашқәа иубом рхабар.
Шаанӡа наҟ рыҽныларшә сқәаҵа,
Ишәаҳәоит аҟармаҵар.
Сышьҭа алдо ааԥын ӡаӡа,
Ашҭа снықәлеит ҭынч сара.
Амра зыншуа адгьыл аӡа
Алҩаҵә хылҩҩ ицоит хара.
Иҳалалуп аԥша иасуа,
Ихәыҭхәыҭуа иҭалт смаӷра.
Сахьцо исыцуп, са сгәы ҭыго,
Амра гәыкы ашәахәақәа.
Ашәҭ рыфҩы хаа қырбыҷ гьаман
Сдақәа ирҭысны сеимнадоит.
Сгылоуп ҳамҭак абра сшанхалан,
Иахьа зегь ҿыцбарах избоит.

25

АГӘЫ
Агәыӷра ӡшәахҵас инкабап,
Агәы ҭацәыр ихьшәашәаӡа.
Зынӡа игәаҟып, ишабап,
Уи иамоур амаӡа.
Агәы хәыцуеит, хара иԥшуеит,
Иалшоит агәы аҵәыуара.
Агәырҩа азхымгар зынгьы иԥсуеит,
Ирыниап ега рыцҳара.
Агәы ҭӡыӡом аламала,
Агәы еснагь шәбара иазхьуеит,
Инымхарц изаҵәӡа ахала,
Избанда, азаҵәра иацәшәоит.
Агәы абзиабара аныруеит,
Агәы ианыруеит ауаҩра.
Иразуп, иԥшӡоуп, издыруеит,
Дшәиз иашьҭоу агәнырхара.

26

МАИ 12. АХӘЫЛБЫҼХА
Амра ашьац инылашәан иӡҭит,
Сҿаԥхьа акаршәра анахьхьынӡа еиужьуп,
Аӡаӡа ҟәанда алабжыш нкаҳәит,
Схәыцрақәеи сареи уахак ҳаизныжьуп.
Стәоуп сара схала, ҭынч схәыцуа,
Анаҟә ԥшьаала ахәыԥшӡа инаҿаҳәуеит,
Наҟ аккарахь рышьҭыбжь хыҵуа,
Арашәыгақәа, иаҟәыҵӡом, рыбжьы гоит.
Амза хахаӡа аеҵәақәа иахьрылаз,
Аҵх ахьӡы ахьнаршауан.
Аԥсабара агәы хнаркрызшәа, аԥшалас
Ахәылԥаз иҟәандаӡа исуан.
Сара уажәы акызаҵәык сзызхьаауа,
Сзызхәыцуа, сызмоу сеикәарҳәы:
Сыдгьыл аԥшӡара ззеилымкаакәа ахаан
Имҩасыз, дрыцҳауп ауаҩы.

27

* * *
Ашәаԥыџьаԥ рцәа инҭыԥсааит,
Акырцх анҿаанаха.
Аҵла рымахәқәа нхьыԥсааит,
Ишԥаҟала ирыцҳахәха.
Сара сцәа-сжьы насхыбзааит,
Ишԥасҭаху срыцхыраарц.
Сыԥсыԥ сзымхо сыхәда ҵкааит,
Исыздыруам изура.
Рымҵан уаанӡа ԥшьаала стәан,
Сазыԥшуа рхаҿ аԥшӡара.
Аха акырцх, акырцх сацәшәан,
Сыҩт, иӡбны абналара.
Ԥыҭрак ашьҭахь инахҟьеит,
Ицеит наҟ инықәхәаша.
Рыԥсы еивыган иаазқәыршәшәеит,
Рылабжышқәа рыкәааша.
Сара сзы уажә ԥхашьаран,
Исҿашәом ирасҳәаша,
Адәы сынцәылан ргәы арӷәӷәара
Сыхәҭан, иахьсылымшаз.

28

АԤХЫН АЦАМҬАЗ
Аԥхын ацамҭаз сахьҵәыуон,
Еиужьӡан ԥхынразарц сҭахуп.
Аӡынра асыҭәҳәа анаҩуа,
Ианууа аурҭ – ак сгәы ахым.
Инықәчуеит анаҟә хьшәашәа,
Иҭацәит, иҭацәит аҳәысҭа.
Имҽыӷӡа ишԥаҟоушь алеишәа,
Заа аӡынра ҳҭааит сынтәа.
Ахаԥыц аҿҿа аҵго, адәныҟа
Аҵааԥс ҵаарҷҷоит уажәы.
Аԥхын мацароума иҟоу –
Исҟажоит, исҟажоит сара сгәы.
Ацәыкәбарқәа, ҵаа еҵәа шахан,
Ахыбраҿ икнарҳт ашьашьал.
Иарԥхоит сара сгәы аԥхын асахьа,
Аҭӡамцаҿ икыду ауарҳал.

29

САҲӘОИТ, ИСҬАХУП
Ашьыжь ҭынчра агәы зырҿыхо,
Иҳалалӡа аԥша ҿыхаа,
Аӡаӡа, ашьацра акакаҷ –
Са сыхнахуеит зынӡа амаҷ.
Ааԥын ашәҭ агәил афҩы хаа,
Аеҵә жәҩанаҿы еимхәыхаа,
Еснагь иҳацу аҿара –
Исҭахуп зегь ргәыбылра.
Сыдгьыл аԥшӡара иснаҭо
Ахьџьасшьо иаҷыдангьы исаҭәоу
Саҳәоит, исҭахуп сара
Сшыбылуа мацара аԥсра.

30

СЫГӘҬАКЫ
Ашьха ахалара сашьҭан,
Енагь сара уи сыгәҭакын.
Хмыҷ сынхыланы ишьҭа,
Сышьхара еимыздарц сҭахын.
Инкылган снап ааԥсара амаа
Сызтәом, сзанаалаӡом, мап.
Асыԥса, асынаҟәа, анаатә
Сыԥгылааит, ԥхьаҟа снаскьалап.
Снеилап, сызхамларгь мариала,
Сгәаҟыргь аҵыхәтәан, уеизгьы,
Еиқәиршәаз Иуа жәеинраалан,
Снықәыԥшып сышьхақәа ргәы.

31

СХӘЫҶРА
Ажәҵыс, ааԥын анаауа,
Ишазыхынҳәуеиԥш аҭра.
Ҩаԥхьа сышьҭрақәлан сыԥшаауа,
Исҭахуп саҭаарц схәыҷра.
Исҭахуп избарц адәы,
Ашьыжь ӡаӡа иарганы.
Ашәаԥшь, иҿызкаауаз сгәы,
Иҟаԥшьӡа агәил еиԥш ипытны.
Аамҭа, ирхынҳә, нас, схәыҷра,
Уалс иуқәуп са истәны.
Сшәоит исхашҭыр ҳәа ахаҿра,
Иузымгартә ҳрыцҳара ҵаны.

32

АҴХ ҴӘЦА
Аҵыс иаҵәа абжьы сарцәон ихааӡа,
Амза хьтәы саан жәҩангәы икыдуп игьежьӡа.
Аху-суҳәа ишуеит џьара лақәак,
Уаҳа бжьык уаҳашам алушәак.
Аӡаӡа ԥҟышӡа ихыҳәҳәалоуп ҵаҟа ашьац,
Иџьыка хышшәа иблакьо игылоуп амырхәац.
Убас ҭынчроуп, ара аҭынчра аҳра ауеит,
Исызхашәҵа, сыдгьыл гәеисыбжь саҳауеит.
Аеҵә кәицха ицеиуа ицәырҵит са схахьы,
Иҟәандаӡа ԥша хаак асуеит адәахьы.
Аҵх ссируп, аҵх ссируп цәгьа уаха,
Ҩаԥхьа бзыҳәан саақәԥсычҳаит, аҭыԥҳа.

33

УАҴӘЫ
Аҭынчра, аҵх иаиааины изҳәынҷаз,
Сыхаара сыдгьыл иахоуп имҵысӡо.
Сгәыӷрақәа рхәыцра сеидроу излаҿымцәаз,
Сгылоуп, иарбан сыздырам сзыхьӡо.
Уаҵә ашырԥаз амши аҵхи неилыҵып,
Абӷьыцқәа иныргәылыҷҷап амра лашо.
Ҳгәашә сышьҭахьҟа инкыдҵа, ашҭа сынҭыҵып,
Сшьапы аҵан аӡаӡа какаҷқәа рхәашо.
Еилауаҭыруа сбаҳчаҿ аҵарақәа,
Ныҳәа гәырӷьахәк рымоушәа еизап.
Сныҵалап абнара, исхасыршҭып сгәалақәа,
Срызхәыцып урҭ, исшәап, цқьа иззап.
Ашыцламшә иаԥахыз акәараҷҷа ахаҳәқәа
Снапы нархьысшьып, исырҿыхап ргәы.
Сгәырӷьо снарыҵаԥшып аџьҵла, ашәқәа,
Ишрызҳаз ҩаԥхьа иџьасшьап зыхдырра цагәу.
Абан ишьҭхысаа инеиуа аҽура,
Анахәҭа нахаршә искып, снахьӡаны.
Иӡаӡымкуеит сыҽҵыс еиԥш, саргәаҟыргь иауроуп,
Аԥшәма игәы иахәап ибар ибжьаны.
Ахәылԥаз ԥшьаала схынҳәып сара аҩныҟа,
Ашҭа аҵыхәаҿ дысԥылап сабду.
Иасҳәап имӡакәа сахьыҟаз ишыҟоу,
Сажәагьы саалгап: «Абас ауп, даду».
34

Даргәамҵуеит, даргәамҵуеит уи иаамҭа гәыҭгага,
Зымҵәыжәҩақәа еиҵыхны ицәцаз иԥырны.
Игәы иахәоит сабду сыҷкәынра ԥагьа,
Сара сахьамоу ахы сҭарԥаны.

АЗХЬААРА
Усҟан бара са быстәын,
Иаҳхаӡсоз амзагь ҭәын,
Зегьы ирнызбаалон бхаҿра,
Аӡаӡа, ашәҭ ԥшқа апытра.
Исзаҩызоуп уи шьҭа аԥхыӡ!
Изеиԥшыстәрызеи? – ацәыӡ,
Исызмырхынҳәуа ахаан,
Сгәаҵӷа кылзҵәо – ахьаа.
Абзиабара ҿыц уашоит,
Иаҳа уарҟәышуеит, уԥхашьоит.
Иалшоит, иалша, уаргаӡар,
Уҿаҳәатәхар, зынӡа умитәхар.
Изгацәазаап амцхә агәра,
Исзыннажьит уи агра.
Сҟанаҵазаап сеилаго,
Сақәнаршәеит исықәнагоу.

36

УАХА
Алакә аҟынтәи иаҳҭааит ари аҵых,
Ахьӡы ақәырҭәоуп, иахатәи еиԥшӡам.
Ажәҩан ҵнаҟьарц аҭаххазшәа, аҽеиҵых,
Иааԥшуеит хыхьынтәи амза хаҿы ԥшӡа.
Ацәашьгьы лырцәахьеит сгәылара аӡӷаб,
Ԥхыӡк далоуп уажә уи ихааӡа.
Згәы ҿыӷьуа инлыжьыз лыеҵәа акәхап,
Лыҩны иахыкны иԥшуеит иҭааӡа.
Сахьақәак цәырҵуеит сҿаԥхьа еизадаӡа,
Ишсыхәаԥшуа наҟ инкабоит иӡыҭны.
Абааш аҟынтәи аты абжьы гәаҩаӡа,
Аҭынчра еилаго, ҿнаҭуеит игәаӷьны.
Уахатәи сызаҵәра ргәы иахәазшәа даара,
Амахә неихьыс-ааихьысуа иҵысуан.
Аҵла рыбӷьыцқәа шысхыччоз мацара,
Ркьатеиах ԥҵәазшәа иҿышәшәон, икаԥсон…

37

ААԤЫН
Сышьҭақәа алдо аӡаӡа ираӡнышу,
Сныҵалеит ԥшьаала сбаҳча ишәҭышу.
Лакәуп, иссируп аԥсабара злашоу,
Иахьабалак мра шәахәоуп акәа иҭаԥсоу.
Раԥхьатәи ашәҭқәа иахьа ипытит,
Ашәҭыцқәа рфҩы хаа аҳауа арҭәит.
Аԥҭақәа хым, ажәҩан иаҵәоуп,
Аҵар ҷырҷыруа изҿу шәаҳәароуп.
Сыҵоуп абаҳчара, сгәырӷьоит сара,
Амрагьы жәҩанынтә иаҿуп аԥхара,
Иасуеит иҟәандаӡа аԥшалас ахәхәа,
Иахьа сгәы насыԥла иҭәуп ихыхәхәа.

38

ҲАЗЫԤШЫН АҚӘА
Анаҟә ӡы нықәнаршит ашьыжь иӡаӡан,
Алҩаҵә ахылҩҩуеит арха дгьыл аӡа.
Иаҟәиеит амраца аҵлақәа рымахә,
Иблызшәа ицәҩажьхаӡеит инахьхьи абахә.
Апатҟәыр атҟәацыбжь шьыри исаҳандаз,
Иагәылҵрын хымԥада илеир қәа ҟәандак.
Иҵӡозеи иҳамбеижьҭеи, иаҳхашҭӡеит аԥштәы,
Иԥыҭҳаӡа аԥҭа, қәаӡыла еикәаҭәы.
Сишь, изакәызеи, аҩада игәыргәырит,
Аҿаанахеит ақәа, ҳшазыԥшыз адырит.
Илеиуеит ақәа, ааԥынтәи адгьыл шабоит,
Уи аџьа иалҵыз аԥхӡы акәушәа збоит.

39

СХӘЫҶРА АԤХЫӠҚӘА
Ишԥа ссирыз схәыҷра аԥхыӡқәа,
Снықәион ҳҵәа амҵан, ус ишон.
Иааҟәымҵӡакәа нанҳәа ахыӡқәа
Ашьац рыҽныларӡ ишәаҳәон.
Ихәацыхәаԥшьха амза ахьыбла,
Сыргәыбзыӷуа сыкәа инҭалт.
Схәыҷра ашықәсқәа рашҭа, рҳабла,
Ишәахәац ԥхаран сгәы рышьҭа анхалт.
Аԥырԥалыкь, зымҵәыжәҩа ҩеижьу,
Ҳашҭаҿ ашәҭыц ԥшқа аханы,
Баша, башаӡа сгәы сеижьоит,
Шьҭа исызкышам снахьӡаны.
Исзеилкаауамызт усҟан аамҭа,
Зегь шагоз, акгьы мшаҭ.
Ҭынч саргылеит урҭ снарҟәыган,
Шьҭа изыԥсоу здыруеит – иааг.
Схәыҷра ашықәсқәа збарц аҭыԥқәа.
Абрахь сааит сара ҩаԥхьа,
Қациҳабла, адәы, ахәызқәа,
Шә-сахьак цәырҵуеит еилыхха.
Мшаҽнеиԥш адгьыл сӡамҩа надҵа,
Снықәиеит ҳҵәа амҵан сара еиҭа.
Аҵх ҭынч алымҳа кыдҵа
Иӡырҩуан – дыԥсымашь, ҳаӷеиҭа.
40

АБРИ АҴХ
Быхьтәы дырды ианҵаны,
Амза ашәахәа хахо,
Бтәан абарҵаҿ бзаҵәны,
Ԥшьаала аҭынчра бнахан.
Ибхахон амза ашәахәа,
Насыԥ ччаԥшьык бҿықәын.
Иуаҳауамызт бжьык насҭха,
Аҵх ҭынч раҳаҭын.
Быччон нас, бара быччон,
Быччаԥшь цон ихиаала...
Илакә ҭыԥны икаҷҷон,
Бахьтәаз бара бхала.
Быбла қаруа, амза ацыԥхь,
Аԥсҭҳәа шкәакәа жәҩанаҿ, –
Иашәа ссирны абри аҵх
Аанхаӡоит са сгәаҵаҿ.

41

АӠЫХЬ
Абахәра аҩыҵаҿ ашьацра ныԥхьаҳәа,
Иҵхәраа инеиуан аӡыхь хәыҷ ахьхьаҳәа.
Избон сара ссиршәа ҿамҩак санаҿыхәа,
Сгәы арҿыцит,
сшьамхы арҵарит,
даараӡа исыхәеит.
Иуадаҩуп ҳәа схьамҵит, сымч хәыҷы ныхны,
Амаҷ акәын исҭахыз, исыцхраан – снымхеит!
Снықәгылеит амцхә иаҩцацәам абахә,
Уи аӡыхь хәыҷ сахыҽхәо исҳәоит сара аӡбахә.

42

«АЖӘҨАН БАҲЧА»
1984

АӠХЬАМԤШ
Аӡхьамԥшгьы ӡуп,
Иаху ҽа хьӡуп.
Инҳажьт аӡхьамԥш,
Аӡхьамԥш ҳазхьамԥшт.
Иаҳхашҭхьоу амш
Иахшаз аӡхьамԥш
Инархәыхә ҳҟырҟы,
Ҳахьӡеит ҳразҟы.
Зҽазкны иқәло мҩамш,
Ижәӡом шьҭа аӡхьамԥш.
Ихәашьит аӡхьамԥш,
Иаазгоз данхьаԥш.
Избан ҳара,
Иаҳзыргаз ҳхы агәра,
Абас ҳзазхьаԥш
Аӡхьамԥш, аӡхьамԥш?..

45

АЛАКӘ ДГЬЫЛ
Алакә мацароуп
Алакә еиԥш сзыхӡыӡо.
Уи уаҵәгьы иаҳҭынхароуп,
Инымхарц ҳамш еиҭымӡа.
Ахәрақәа ианылаз
Сыдгьыл, мап, ианыҵӡом.
Иҟадаз ахааназ,
Уи еиқәхоит иахьанӡа.
Аҳаскьынқәа зқәиааз
Аҳаҭгәынқәа ирҳәароуп
Сыдгьыл ак шахарам,
Уи абас иахьыԥшӡаз.
Рыхьӡ ҳҭынхароуп
Зыԥсы хаа ҳхьымӡаз.
Иҵегь ҳхы агәра аагароуп,
Ҳгәыӷуазар уаҵәынӡа.
Ахааназ иҟамлароуп
Сыдгьыл агәы ҭӡыӡо.
Сыдгьыл деиқәнархароуп
Лакәҵас уи иахӡыӡо.

46

АԤША – СГӘАЛА
Иго аԥша абжьы акәӡам, аԥша ашәоуп,
Уахак адәныҟа иасуеит аршәаа.
Иҵәыуоз џьыбшьеит, баша бгәы арԥшааит.
Иара аԥсеиԥш уи абжьы хьшәашәан.
Сӡамҩа иадӡыҭылон бқьышәқәа,
Бсыҳәон: «Иаашьҭы, иаарты аҩн ашәқәа…»
Арахь, аҵлақәа, ихҵаны арҵәаа
Иҳәҳәон: – Уаҳхыӡаа, наҟ уаҳԥырӡаа!.. –
Срыбжьахон ҩ-мцакы схала,
Акы нҿыцәаар, егьи еиқәылон.
Аԥша суада исзыҩнаҵомызт,
Уи шыхьшәашәаз агәра бгомызт.
Ашьҭахь ауп, нас, сԥенџьыр дагәа,
Иансанаҳәа аԥша хага
Бышцаз бцаны арахь быхнымҳәырц,
Арахь быхнымҳәырц, сгәы быхьӡ аныҵырц.
Уиижьҭеи, адәныҟа ианго аԥша ашәа,
Изасуа џьысшьоит даҽаӡә аршәаа.

47

АБНАШӘА
Абнашәа аимҭаз аҿаҭахьа сықәын,
Ибдыруазма, сеидроу, сыхҭабкын – сыбнабкит,
Исҭахыз уаҳа? Уи акәын, уи акәын,
Нас ауп ианыбҳәа: «Исзамуит, исзамкит...»
Нас ауп ианызба сгәы иҭаскыз мцуроушәа,
Изура, исҳәара сақәымшәо сықәхеит.
Бажәақәа рҵәыуабжь сгәы иҭаблыз мцоушәа,
«Уҽаанкыл», – исыҳәеит, сышьҭахьҟа исыхеит.
Акымзарак смыхәеит – абнашәа снықәхьан...
Абас са шьыжьыказ инсыжьит ҳа ҳашҭа.
Ашьҭахь ауп нас сыбназаҩы нықәсхьан
Саныхынҳә аҩныҟа, ашәышықәсқәа рышьҭахь.
Сыԥсҭазаара ахәҵәҟьа сызшьомызт, иԥхасшьон,
Аҵаа-ҷҷа санарлаҳә сгәы-сыԥсы еибамкыр.
Сӡыхшәақәа ражәабжь исзымҵаӡар алшон,
Ажәакала, сшыҟалоз сеидроу сыбнамкыр.

48

АӠЫРКӘИ ҴХҚӘА
Аҵх лашә ааҭгылан
Иӡырҩуан, ишанхазшәа.
Иӡсо ихиаалон
Иҿыхаз амахә рашәа.
Амза гәылҭәаа аԥхара
Ҳшазыԥшыз адырын,
Сыжәҩан ӡмыжь иаҵәара
Аҿаанахеит инырын.
Аҵеиџь ҵаула аҵа
Инҭнаршан шәахәацқәак,
Иҩуа инарыцлеит
Адә иакәшоз амырхәацқәа.
Исаҩаӡоз наурқәак
Наҟ шьҭахьҟа иԥхарҵан,
Ааԥын ҵхы аӡыркәиқәа
Амца ацрарҵеит сқәаҵа.

49

ЕҴӘАЏЬАА РҬЫԤХА
– Еҵәаџьаа рыԥхны, еимхәыц какаҷҵас,
Сыхәда иахаҵа, – бҳәеит.
– Амза гәылҭәаа, хьтәы мацәазҵас,
Снапы иахаҵа, – бҳәеит.
Аҵх агәы раз нсырхеит –
Амзеи Еҵәаџьааи аԥсырхеит.
Аха уи ашьҭахь бсымбаӡеит,
Уажә урҭ реиԥшҵәҟьа бхарахеит.

50

СЫДГЬЫЛ АԤХЫӠ ИАҴӘА
Ааԥын – сҭыԥҳа ԥшӡа сашҭаҿ даԥшәымоуп,
Аӡын ацәеижьы аԥсы хьшәашәа ахыҵит.
Сышәҭ ҟаԥшьы ӡамҩа ҭҵәраа амеида сымоуп,
Ӡаӡа шәахәацла уи рысуп, иагәылҵит.
Сгәыӷрақәа рӡыжь иаҵәа, сыԥра ӷба зхыӡлаз,
Сдәы бна ԥшӡа инхәыҵҟьап аҵарақәа рышьҭыбжь.
Зыхьӡ ԥшьа сахӡыӡаауа исымоу, сзызхәыцло,
Сгәы раз инҭашәҭып ҳәа сгәыӷуеит уаҵә ашьыжь.
Сааԥынра абаҳча ахцәы кьларқәа рфҩы хаа,
Сда ссақәа ирҭалан, иацралеит сшьа ҟәанда.
Уаҳа шьҭа исымаӡам, мап, сара аԥшыха,
Гәыӷра ччаԥшьк сыԥхьеит, снымхарц сҭынхадан.
Сыдгьыл аԥхыӡ иаҵәа иаалҵны ианҿыхоз,
Ҳдәеиужь агәы цәырҵәан сынҽыжәлеит шьыжьыказ.
Сынасыԥ ҽыхәа абырфын ԥырцәқәа еилыхуа,
Иақәныҳәо сымҩа, инысҿахәмарт аԥшалас...
...Сыԥсҭазаара ацыхаӡ ицқьоуп икеикеиуа,
Сыԥсҭазаара, саамҭа аблагәыраз хшәала.
Сгәыӷрақәа ршәаԥшь иҟаԥшьы уаркалеиуеит,
Сымҩа нсырҵәароуп иԥснырхагоу ашәала.

51

САБ ИЛАКӘҚӘА
Саб илакәқәа рыԥхыӡ иаалҵыз
Сдәеиужь аблақәа аахнатит.
Ишлакәираз агәра згарцаз,
Сыблагә ахәуа, иҟәашӡа ишәҭит.
Ҩаԥхьа ихасҵоит схәыҷра шмыӡыз,
Иадызбалоит ԥхыӡла адәы.
Схәыҷра ашәҭшықәсқәа еиҭахынҳәырцаз
Анцәа сиҳәеи шаҟантәы.
Ирыдызбалоит ԥхыӡла алакәқәа,
Саб исзеиҭеиҳәалоз зны.
Урҭ алакәқәа, аԥштәы еицамкқәа,
Иажәуп, иагьқәыԥшуп сара сзы.
Исгәалазыршәаз схәыҷра адәы ашәҭқәа,
Сыҩны аҿаԥхьа иԥшуп ахәы.
Саб илакәқәа хара имгакәа,
Сгәыӷуеит, исдырҳәап сҿахәы.
Сара исзеилымкаауа, исыгу,
Ирацәазаргьы ҟалап.
Саб илакәқәа ахаан ԥсра шрықәым
Здыруанаҵ егьсыхьуам, мап!

52

АШӘА
Сыҵх ақәаҵа,
Сааԥын ҭаца,
Ԥшьаала дныҵалт
Ашәҭқәа лгәыҵак,
Илҳәоит ашәа
Лыбжьы ныҵак.
Ашәа далҵит,
Ашәҭ дагәылҵит.
Ашәеи ашәҭи
Акны еилаҵәеит,
Сбаҳчеи сашҭеи
Ирхалт, ирхыҵәеит.
Сыбна ҽыгәра,
Сыбахә шәыгәра
Ргәы ҭгаӡамызт,
Ирызхаӡомызт
Ашәҭқәеи, ашәеи,
Сара сажәеи,
Амцхә слызхәыцыр,
Сшәоит дысԥырҵыр,
Аха ишысҳәац
Лыхьӡ сҳәоит.
Инлыжьыз ашәеи,
Исзымҳәаз ажәеи
Ирыбжьамӡо
Ашәҭ ашәшьыра
Ҟаԥшь рҭынхоит.

53

АХӘЫЛԤАЗТӘИ АСАХЬА
Аԥшалас ҟәанда ихнаҭәҳәалон
Сӡыжьаҿ аԥҭа быбкқәа.
Сгәыӷра агәашә еиҭадсыԥхьалон
Схәыцра аҽ ӡыӡымкқәа.
Исзынхон ҩаԥхьа гәалак,
Исымаӡам схы агарҭа:
Сӡыжь ҵаулаҿ ихыԥхьалоз
Аԥҭақәа аԥша рхы арҭеит...

54

СЫДГЬЫЛ ДЫРГАҚӘА
Амш, ирԥшӡо аныҟәашәа,
Хәылԥ шәаԥшь абла ихыӡлеит.
Абӷьқәа аԥшалас иааилнаршәшәан,
Амахә рцәа иааҭӡыӡеит.
Ихәлеит амш леихашәа,
Сыдгьыл бжьык ахылҵӡом.
Саҳәон сҵыс хәыҷ сгәы рӷәӷәашәа:
«Ихҵа уашәа шхуҵац...»
Уаҵәы амш, иаҳҭаауа шарԥазшәа,
Ҩаԥхьа иаҳнаҭап гәыӷрак.
Игылоу сбаҳча, агәы нхашәа,
Иаалҵып ацәа, иҿыхап.
…Иацы амш бзиан уамашәа,
Иахьа аԥҭақәа жәҩан иамкит…
Сыдгьыл дыргақәа рбызшәа
Шьҭа исҵахьазар акәын.

55

АМРА ԤХОИТ АДӘНЫ
Амра ԥхоит адәны,
Ажәҩан аҵа цқьоуп.
Суада сҽыҩнакны
Ҩаԥхьа схала стәоуп.
Ашьхыцқәа еилыҩҩы
Рышьҭыбжь саҳауеит.
Ашәҭыц ԥшқақәа рфҩы
Суада ҩндырҭәаауеит.
Сҵыс хәыҷы абжьы
Ҽазнык иҭнакаауеит.
Ҿыц иаҵаз уажәы
Ашәа хаа сгәаԥхоит.
Сԥенџьыр ахь иааԥшны,
Амахәқәа ҵаауеит:
«Уҳамбаӡеит шьыжьы,
Уабаҟоу – уҳаԥшаауеит?»
Амра ԥхоит адәны,
Ажәҩан аҵа цқьоуп.
Суада сҽыҩнакны
Ҩаԥхьа баша стәоуп.

56

АБГАССАҚӘА РУУБЖЬЫ
Абгассақәа руубжьы
Сгәы рыцҳа иазыхгом.
Уахак сыбна ныжьны
Ицом, ицом, ицом.
Абгассақәа ҿырҭуеит,
Ирҳәо саҳаӡом.
Имӷьац сыхәра хыртуеит,
Урҭ сыгәра ргаӡом.
Сыбна ҿаҳа зцәажәом,
Иалшом, иӷьызкит.
Иууа абга рашәа
Алымҳақәа ҵнахит.
Абгассақәа руубжьы
Сгәы рыцҳа иазыхгом.
Арахь сыбна ныжьны
Ицом, ицом, ицом...

57

ИҴӘЫУОН АԤША
Аԥша аҵәыуабжь ауп сгәы зырԥшаа,
Ижәбаргьы уамашәа.
Уи иагеит сыԥс суада индәылԥаан,
Исаҳазшәа ашәак.
Исацәажәон уаха аԥша гәаартла,
Алабжыш сҿаԥсон.
Ахцәы еиужьқәа, иақәыз иртлан,
Аҳауаҿ иӡсон.
…Аҵәыуара уаҟәыҵ, суҳәоит,
Аҵәыуара сзыхгом.
Сыхәра хьаақәа, избоит, игәнугоит,
Изҳәада, угәра згом?
…Аҵәыуара агәы ԥнаҵәамашь,
Иԥшаамашь агәы, ԥшаа?
Ахы надҵан сыҵх аҭӡамц хәашь,
Иҵәыуоит уаха аԥша.

58

БАРА БОУП ИЗГӘАЛАШӘО
Иеиԥшны игәаҟра ачымазаҩ, игииуа иԥштәыдаӡа,
Аҵх, сқыҭа иналалар, сқыҭа аҵх иналаӡуан.
Алашьцара алҩақ еиԥш инархылон ҳаблақәа,
Ҳамш иарҭынчуаз башаӡа, еиҭаҿыхон ҳгәалақәа.
Ицәышӡа амза гьамада аҵхеиқәа аԥҭа инылашәон,
Урҭ зегь хыҵны ианцаз, ишцаз бара боуп изгәалашәо.
Бара боуп изгәалашәо, уаҳа саха бымаӡам:
Аӡаӡа ашьацраҿ икаҳәыз сышҟа бышьҭа анымлаӡеит.
Еилкаам мчык исыҵазкуаз, ишәон сгәы ахәра
еинылар ҳәа,
Сеиҭахӡыӡон, исырԥхон аҵх ҟәандаҿ сгәы илаҳәуаз.

59

АМРА АЗХЬААРА
Еиқәыцәашь иԥштәыдаӡа амшқәа хәашьит,
Амш хәашьқәа ирҿыда, аха схәыцра лаша ршьит.
Ихәшәыркушәа аҵх еиқәа абла сҭанарԥшӡом,
Аҵх еиқәа зыгәхьаада, аха сыхәрақәа арӷьаӡом.
Иҭахыскааз сбаҳча хәыҷ агәҿыӷь иакны иагоит,
Сшәыр ҵла рымахә хахаӡа игылан исзыԥшуеит.
Ақәа гәыԥҵәага хьшәашәаӡа иауеит, иауеит, иауеит,
Схәыцрақәа ҵаа ԥҽыхаҵас сгәы рыцҳа ҭдыршәаауеит.
Исылшаӡом ахәыцраҵәҟьа, сызхәыцӡом, мап, сызхәыц,
Амра азхьаара амлакреиԥш еиҩнаҵәоит сгәы ахәыц.

60

Ҩ-КӘАРАК
I

С. Ҵә. иахь

Мап, уажәада рыхьӡ сымҳәацт,
Ишыҟамгьы дара хьӡыдан.
Избахьада аҟәара ӡыда,
Аӡы хьӡыдан исмаҳацт.
Зыҽны инылҵыз сышьха гара,
Иқәуп рымҩа, ицоит ишцац.
Мап, уажәада рыхьӡ сымҳәацызт
Шәкәаа ркәара, Ҵышә икәара.
Ишԥарымам урҭ агәала,
Ргәы ԥшқа ҭыршьаахьеи шаҟантә,
Рҿықә бна хыршьаахьеи шаҟантә,
Уи атәы егьҳарымҳәеит рхала.
Ара иҟоуп уара иухароу,
Ара иҟоуп сара исхароу.
Иахьаҳзымҵаз рбызшәа,
Уаҩ дырбом ҳамҳәоз рхашәа.
Иқәуп рымҩа, ицоит еихо,
Мыч кәармак рылаӡам, аргама.
Иҳазгәаамыгӡацт макьана,
Уаҵә рыхьӡи рӡышьҭреи шаҳҭынхо.
II
Уҵәҩаншьап жәҩангә иналаурcт,
Уҵәҩан шьап мырӡга – уқыцә.
61

Иуцәыӡт агәҭынчра убринахыс,
Умтәеит, умгылт, умыцәт.
Уразҟы наухәлаччеит,
Агәра унаргеит узҿу.
Уашынҵа инагәылаҷҷеит –
Аеҵә Ухьӡ Зху!

СГӘЫ ЗЫРҾЫХАЗ
Схәыцуан, сгәы еиқәҳәалан:
Схьаақәа наҟ исԥырҵып,
Анаҟә еиԥш исхыҵып,
Исҭаазаргь уажә аамҭала.
Сылаԥш хаа зыдхалоз
Сыҵла хәыҷ ашәшьыра,
Иҭалаз ҵаҟа ахшьыра,
Ахшьырала ихалап.
Сӡыхьқәа рашәа еинаала,
Ицәаз сгәы дырҿыхеит,
Нас ишԥа, исыхәеит,
Урҭ саӡазаргь мариала.
Схьаа сызҵаз еидаран,
Иаҭахын сгәы ԥнашәарц,
Аха избомызт иалшартә,
Сара сгәамч иаркарон.
Сызқәа икыдыччалоз,
Схьаа гәыбзыӷқәа сԥырҵит,
Рыԥсы хьшәашәа рхыҵит,
Рцәаароуп сыбла иххалаз.

63

АБӶЬЫ АԤСЫ
Исхаӡыҭыз акәхап иҿшәаз абӷьы аԥсы,
Сда ашьа зырлаҳә.
Гәкаҳарак снырит иҭахәаҽӡа абжьы,
Ԥсҭазарак сзархынҳәт.
Исылшоз сацәхьамҵит, ишьҭыхны снапқәа,
Хыхь, ажәҩан ахь ҿысҭит:
«Рымш уааразма, избан, абыӷьқәа
Ирхыҵыз рыԥсы сашҭа хәыҷ иқәчит?..
Акиҳәа исоуит ус жәҩанахьтә аҭак:
«Илбаазгеит уа ушҟа исасырцаз».
Сгәы сыхьуан, сгәы сыхьуан, исызҳәомызт ажәак,
Абӷьыцқәагьы убасҵәҟьа иахьхәыцуаз.
…Ирхәыз ԥсаатәқәан абӷьқәа еилыҩҩы,
Рыԥсы адгьыл иазнаргон.
Игәнызгон, сахьыҟаз уажәы урҭ рзы
Сыгәрамган, сыгәрамган…

64

АЕҴӘ ԤСААТӘҚӘА
Ажәҩан баҳчаҿ иԥхьарылаз ԥсаатәқәоушәа,
Аеҵә шаша рхьы блақәа ҭаауеит.
Аҵла дуқәа ҭынч рыхқәа неидкылашәа,
Иҟалаз хы рзамҭазт, еизҵаауеит.
Мшәан, иаԥсоума араҟа аҽырдагәара,
Ирҭахын аԥсшьара, жәҩан иазцеит.
Сыԥсы иҿырххьоу ацкы азын акымзарак
Ззыҟамҵац, саргьы уажә сгәы аашәеит.
Еилыскаауан, урҭ уаха ианыхароу,
Еиҭахынҳәны исныруаз амч закәыз –
Еиқәзырхаз сгәы, хьаа рахәыцла ихәрыз,
Рашәа шакәыз сыдгьыл ду иахыз.
Сыжәҩан ҳәаада абаҳча шьыжь иналԥрааны,
Идәықәлоит урҭ, са сҟынӡагьы иааӡоит.
Аха макьана ҳашҭаҿ ԥшьаала сгыланы,
Сыеҵә ԥсаатәқәа рыцәа хаа сыхьчоит.

65

АӠЫН ҴХЫ
Аҭаацәа зегь ыцәахьеит аҩны,
Суада ҭацәаҿ сзыцәом ҵхагәаны.
Аӡын хьшәашәа – аҵх амаҵуҩы –
Сыҟамызт ахаан агәра ганы.
Аӡын ҵаа ахаԥыцқәа еихарӷәӷәаны,
Агәала хцәышаа иамаз снарбон.
Уи ҳҭааит сара сгәысҽанҵаны,
Даҽакала иҟазар сацәшәон.
Еиқәыхьшәашәа ишьҭоуп уи адәны,
Иҟәашӡа сыҵх зыршлаз асырҳәы.
Изгәалашәо сгәы иахҭысло есуажәааны,
Сцәацәашь ҵәыуоит алабжыш ҭаҳәҳәы.

66

АӠЫШЬҬРА ҴАУЛА
Аӡышьҭра зхы азҭаз аӡы,
Иамоуп насыԥк изеиԥхыӡуа.
Аӡышьҭрала ицоит иццакны,
Аӡиас, зхьышьҭрала ихьамҵуа.
Иаҳҳәоит, иҵаулоуп аӡы,
Иаҳхашҭлоит аӡышьҭра шҵаулоу.
Ус ҳхәыцлашт ҳара, нас, уаҵәгьы,
Ҳзаҟәыҵӡом ҳара зегь ҳзышьцылоу.
Илеиуеит аӡиас ццакны,
Агәы ҭынчуп амҩа иахьықәу.
Иадыруеит, иагәыҵаршә изку
Аӡышьҭра агәыраз ҭбаа шакәу.

67

АМҨАҚӘА
Амҩақәа аныршоз дихьан ауаҩы,
Ахақәиҭра уи иоуп нас ирызҭаз.
Иаанымхози, рыцҳа, иҭацәны,
Ауаҩы урҭ ирнимҵазҭгьы ишьҭа.
Амҩақәа ҭалакьуа атыша аҵа иҭалт,
Ихалеит нас ашьхақәа рызқәа.
Амҩақәа ҳарҭ рыгәра анаага ҳарнылт,
Ҳаргеит ҳархьырыгӡарц ҳусқәа.
Амҩақәа цқьа ҳанрызхәыц, нас иаҳҳәеит:
«Ахаан нҵәара зқәым урҭ лагамҭоуп».
Уи ашьҭахь наӡаӡа ҳахьӡеит, еиқәҳархеит
Иҳауз ҳарҭ амҩақәа ирымҭан.
Амҩақәа, ҳгәырӷьо, зны ҳҵәыуо ҳазну,
Иаҳԥыргалаз ҳаԥсҭазаара ацҳа
Ҳақәсхьеит, уи акәӡам исҳәо, мамоу,
Амҩа насыԥ змам иоуп ирыцҳау.

68

АЛАГАМҬА

Д. Ч. изкны

Сӡыхь цқьа ихыҵны икабаз ахыԥсыхь
Исылсит аҩеиԥш, исымам хыхь-гәыхь.
Зхы иақәиҭу сқәыԥшра иҳалалуп, икӡам,
Зхы иақәиҭу сқәыԥшра схала истәӡам.
Избеит сара ԥхыӡла, абаашқәа бганы
Исыжәлазшәа аӡхыҵреиԥш, сааԥшит сцәырҳаны.
Сақәымшәеит, мап, иутәыз-иҳәатәыз,
Ихьаазымгеит, мап, сыхәра ихтыз.
Исызгәамҭаӡеит усҟан уанааиз узлааз,
Уи акәӡам сыгәҭыха, уи акәӡам са суаз.
Ашьхеиԥш абаашқәа ансықәҳа еилыҩрны,
Еиқәурхеит, ааи, сыԥсы, унапы насыркны.
Амацәыс инхәыҵҟьаз уахазшәа бласы,
Уцеит уласны, саауеит ҳәа лассы.
Иуасҳәартә сахьымӡеит – еивызгеит сыԥсы –
Сга уахьцо, суҳәоит, изгоит агәра схы.
Акгьы сымчым, уиаахыс сгылоуп сыԥшны,
Сгәы сдырхьуеит сара уажәы еиҳагьы
Сышықәсқәа исарҳәо: «Аҽа маҷӡак иааԥштәуп,
Еиқәирхо абаашқәа иаргьы уаргь ишәтәуп!»

69

АӠИАС МАХӘҚӘА
Иӡиас иаҵәан амахәқәа
Аҳауаҿ иӡсоит.
Рыжәҩа ԥшӡа хьыдхәақәа
Иӡхыҽҽоушәа збоит.
Рымҵан, гәала сымамкәа,
Ԥшьаала снатәалоит.
Сбаҳчара агәы аҽнылакуа
Аԥшалас аҽаӡоит.
Амахәқәа – аӡиасқәа
Иқәыҩрны ицаӡом.
Урҭ ирықәлоуп сышықәсқәа,
Рымышқәа нҵәаӡом.
Идыргәырӷьоит сыблақәа,
Ргәы раз хаа аартӡа.
Амахә шәҭыш еинылақәа,
Са сҟынтә акгьы зҭахӡам.

70

АГӘҬЫНЧРА
Аҳауа ԥштәыдаӡа иҟәкит,
Дарбану уи зымҭоу.
Адгьыл ҳақәыӷәӷәан ҳакит,
Иҳаҭ, ажәҩан, ԥсгарҭа.
Уарӷьажәҩаны уаҳҭахуп,
Адгьылаҿ ҳахҭыгәла.
Улакҭа хаа ҳхын, иаҳхуп,
Иаҳхыз, ҳаргьы уаҳнықәлап.
Егьа ибзиазаргь – иԥшӡам
Сыдгьыл ду жәҩан хыбда.
Ауаҩ иҟынтә ак иазыԥшӡам
Дарбану уа уда?
Зусқәа ԥхьамтәац, згәызҽанӡам,
Аԥшқа иеиԥш ҳгәы ҭынчыз.
Ҳарҭ иаадыруеит, иааӡаӡом,
Зны ажәҩан ду шаҳџьынџьыз.

71

ҬАГАЛАН
Ҭагалан ааҭгылан,
Ҭынч аԥсы ашьоит.
Амза ҩагылан,
Ишаанӡа иҷаԥшьоит.
Исзааигәоу зегь рыла
Гәыла исраӡоит,
Иансыцу ҭагалан
Сусқәа срыхьӡоит.
Аԥҭақәа бналан,
Ахшьырахь ицоит.
Урҭ рышьҭа инхылан,
Сгәала аҽаӡоит.
Аҵхқәа ҭагалан,
Еиҳа илашоит.
Бареи сареи ҳхала
Урҭ аҵхқәа ҳшоит.
Иҳазҳароуп қәнагала,
Уаҵәы зны ианшо.
Имаҷым урыла,
Рынҵыроуп сзыцәшәо.

72

…ИААԤСАСИН, АШЬАЦ НХӘЫҴҞЬЕИТ
Игәыԥҵәага-шьшьылаҳаз са сымш,
Баша сгәи сыԥси ирыхҭнысҟьеит.
Иҟәашӡа ихҵаалаз сгәыӷра адәҳәыԥш,
Иааԥсасин, ашьац нхәыҵҟьеит.
Иаацәқәырԥан ихыҵит, ҳналаӡт,
Аиаҵәара ҳхуп, иҳаҵоуп.
Ҳагәқәа ԥеиԥеиуа иххалт, изалымҵт,
Уи изацәцада, дарбан хаҵоу?
Сааԥын, сгәыхь аҳақ аныхахә,
Схәыцра аԥҭа еиқәа сыхца.
Аԥшалас иацу са сыԥсы хаа,
Иҟьалаз сгәы аԥрашхәа ныҟәца.
Сааԥын – сқәыԥшра цқьа агәахәтәы –
Сыдгьыл шәыта анызхуа шәыгоуп.
Есааԥны, есааԥны
Сгәи-сыԥси сареи ҳаиҟәгоуп.

73

АҴЛАҚӘА – НАП ХЬЫШЬАШҚӘА
Ашьашьалқәа рылабжыш
Иахьыкәкәоит рӡамҩа цәыш.
Рхы-ргәы ахшәеит шьҭа аӡын мшқәа,
Ицеит наҟ инылашәкәа.
Сааԥынра абла гәы иаҵәа,
Уааи, урхал, урылаҵәа
Сдәеиужь, схәы ԥшӡа, сыбнара.
Ирхьаан шықәс дуӡӡак умбара,
Ирҿых, убжьы нарықәырга,
Аус ҿыцқәа ирыларга.
Аҵла иаҵә рнап хьышьашқәа
Еибаркны сгәара инҭагала.
Нас ашьҭахь, гәыкала,
Ухьӡ рыхҵа урҭ амшқәа…
Срылан хәыцра шанақәак,
Иҭаауан сыхҭазкуаз сгәалақәа.
Игәаҭан исымоуп, иаҵысххьеит:
Сара абас саныҟало,
Абнара агәы инылалан,
Ахцәы иаҵәақәа арҳәуеит –
Лассы ааԥынра хынҳәуеит.

74

АҨСҬАА ИУАХҬА
Сҽеимаа ашьҭа дантәалаз,
Дсаҩаӡоз маӡа,
Сыԥсы ацарҭа дашьҭаз
Аҩсҭаа – агаӡа.
Сыҟам уи сицәшәо ҳәа,
Иацтәи амш дахәхеит.
Идыру сымҩа нахаҿ
Сҽеимаа ашьҭа дҭаԥсхьеит.
Уажә аҵх рахәыц еиқәала
Жәҩан аҵкар хнарҷоит.
Шарԥыеҵәа шәаԥшь ҟаԥшьыла
Уаҵә амш агәы хнартуеит.
Суҳәоит, сымш, суҳәа,
Усԥыл уаҵәгьы ухааӡа.
Амҩа хара агәаҳәа
Исуҭаз сахьыгӡа.

75

ԤАҚӘАШЬ. КАЦИҲАБЛА
Ианҳазҳа ҳарҭ ара, ҳшьапқәа хтны,
Сашьцәа дареи сареи хәҩык,
Иаанҳажьит ахала изаҵәны
Ҳаԥхыӡ хаа иалоу аӡхықә.
Ҳандәылҵит ҳхәыҷрашықәс аҩны,
Иҳаман, ааи, зҵаарашәк ӡбатәыс.
Ҳхәыҷра ашәақәа, иҳамоу иҩны,
Ҳрыԥхьоит, иаҳгәалашәоит хҭыск.
Дахҭыгәлеит ҳашьеиҵбӡа зны
Аӡы шыцәаз, диҳәеит Анцәа:
«Ицқьазааит наӡаӡа ҳа ҳӡы,
Аӡымаҭқәа шәҿажәкны шәҭанҵәа!»
Иаанымхарц ахааназ иаркны,
Инылаҵан ҳгәыӷра ашә алыкә,
Аӡиас аӡымаҭ хәаҽны
Иқәнажьт иахьа ашьыжь аӡхықә.

76

«АМЗАҾА АХЬАҨАҾА…»
Ҩымчыбжьа ахыҵит
икыду хыхь амзаҿа,
Сымшқәа зхаану
ахьӡы рыхьнаршоит.
Санду илҳәаз ашәа:
«Амзаҿа ахьаҩаҿа…»
Амзаҿа ахьы маҿа
ишьҭых иакушәа збоит.
Аеҵә цыршәа ахьаҩбжьы
иацуп, ааи, уи ашәа,
Уи азоуп ҳгәы зҳахьуа,
ишлеиуа аабар еҵәак.
Изҳәаз дарбан, ашәа
ԥсит, иареиԥш ихьшәашәеит.
«Ашәа хьшәашәа», «Аԥсы еҵәа» –
иԥсадазааит уахак.
Исмаабуаз уаанӡа игәаасыгӡар,
схәыцрақәа инарыхәлаҭәҳәан.
Сыҵх зҵашәҭыз сбаҳча ҟәыш
сыҵатәоуп сыԥшны.
Схьаа ӡыӡымкқәа ирхаԥхьазшәа,
акы сгәы азҩоит аарлаҳәа,
Сымзаҿа ахьы маҿа
скуп ирыӷәӷәаны.
Еиҭаныҵԥраашт сашәагьы
усҟан, сымш агәы намӡа,
77

Шаҟа ҷыхьи ааԥыни
ирықәлаз уи сгәаларшәа,
Сыгәҭыха ажәа аԥсымҭазы
исзырҳәо, мап, гәҩараӡам, –
Санду илҿуҵааз сымзаҿа
уеҵә ԥшқақәа ргарашәоуп.

АҴХ АМАӠА
Амза аблақәа цәҟәыншьо –
иҳаҩаӡом.
Аԥҭа ишрылоу иԥхашьо –
гәаабыгӡом.
Иарбан иҟоу зеиԥш ҟамло –
акгьамаӡам.
Еихашәа уаха иныхәлоу –
игьамаӡа.
Еисуеит скәара агәы аҭҳара –
ицәаӡам.
Аҽа бжьык, мап, уаҳа ара –
иҟаӡам.
Иҭанасуеит уажәы бгәы асы –
башаӡа.
Аҵх иахнарӡаауам аԥсы –
ҳамаӡа.

79

АИНИАРА
Сеидроу ианыхкәо,
Ақәоура иаҿуп.
Аҵла бӷьы ирҿыкәкәо,
Гәырӷьа лаӷырӡуп.
Ҳашьҭан аҽыҵга,
Ианбеиӷьыз уажәы.
Амза аԥштәы ахыгга,
Иҵам жәҩан агәы.
Сбаҳча ҳныҵаӡ ҳцеит,
Уахь иҳахон ҳгәы.
Ҳаилысит, ҳбааӡеит
Ҳарҭ ҵхагәаны.
Ҳагәқәа рхәышҭаара
Ишаҳәшаҳәуа иԥхоуп.
Аха усгьы ара
Ихьҭоуп, ихьҭоуп, ихьҭоуп…
Ҳаннажьрызма ус аҵх,
Ҳнылартәан акалҭ.
Аҵх, измырӡуа ҳхацхә,
Ус иахнагеит аҳалт.
Аӡаӡа аҳәоит уажәы,
Ихкәахьеит ақәа.
Рылабжыш ҭыҳәҳәы
Иҵәыуам абыӷьқәа.
80

Ҳашьҭан аҽыҵга, –
Ибзыԥшын аҩны.
Амза аԥштәы ахыгга
Иҵан жәҩан агәы.

АЗХЬААРА
Амза бӡамҩа инадыбҵан,
Быцәоуп уажә бҭахәхәа.
Сгәыӷра аҵх ингарасҵан,
Иарҵысуеит ахәхәа.
Амза ҭәы, хаҿы лаша
Иаздырӡом уи, мамоу,
Иарбану сгәы иахәаша,
Иарбан сгәы нзырхо,
Бԥенџьыр иадхо бҵәаҵла махә,
Еигәырӷьан саара,
Салам сыҭо, уаама ҳәа,
Ихыхәоит асаара.
Изгарымҵӡо игарахеит
Сгәыӷра аҵх уахак.
Бзалымҵуа ацәа балахеит,
Баша, скарауараха,
Сықәуп шәымӡырха.
Бҵәаҵла ашьапы сыҽнадҵаны
Сыгәҭыхақәа сҳәоит.
Бҵәаҵла алымҳа кыдҵаны
Ишысзыӡырҩуа исыршоит.

82

ҴХАГӘАНЫ
Аԥша, иаартны сыҩны ашә,
Суада иааҩнашылт.
Схыза наҟ иԥхьаршәҭ,
Ахьышәҭҳәа сҩагылт.
Ааҵраҿы уахак
Икьаасуан ацәыкәбар.
Игәамҵуан убысҟак,
Иамбацызт схабар.
Абнақәа, адәқәа
Аӡыԥсы рхьыкәкәоит.
Ҵхагәаны ақәа
Ртәы-рымаа еилнаргоит.
Сара агәра згон,
Ишыҟац зегь шынхоз.
Уажәшьҭа хьаас искӡом
Ацәа исыԥхоз.
Наҟ ихкәеит ақәа,
Аха сгәы рԥхаӡам.
Аеҵәа ӡлачқәа
Жәҩанаҿ ԥштәы рхаӡам.

83

АКЫР ЗЫЧХАЗ
Иҳачҳаит,
Иҳачҳаит,
Иаҳмычҳар амуит,
Ҳарт ҳаицәҳаит.
Уи атәы
Џьаргьы иҳамҳәеит,
Иаҳҳәар иамааз?
Мап, ҳмыҳәҳәеит.
Ҳгәыӷуан ҳарҭ,
Ақәа хкәап,
Ҳгәала, аԥхыӡеиԥш,
Нырцә инхап.
Аҵх ҳаԥхап,
Амш ҳарԥхап,
Иҭынчӡа ҳгәи ҳаԥси
еизынхап.
Иҭабуп амш
Абас ҳзыхьчаз.
Изакә ажәоузеи:
«Акыр зычҳаз!..»

84

АҲАУЕИԤШ ИСЫМАН ААМҬА
Аҳауеиԥш аамҭа
Сыман, исзымхеит.
Саамҭа ахымҭа
Ансывҟьа, адәы иқәхеит.
Аҳауа ауп иахәыз,
Ашьыжь исԥылаз.
Уи акгьы еилнахуам,
Изхәыцуамаз гәыла.
Саамҭа аԥхныга
Сызқәаҿ акы ахәуан.
Сыжәҩан, адагәа,
Абжьы ҭахәаҽгьы гахуан:
«Ахымҭа иуқәкыз,
Иҭҟьаз, ҿаҳәатәуп.
Аҳауа, уи иахәыз,
Ацәеижь рӷьатәуп».

85

СЫҚАЛАҚЬ
Сықалақь агәҭа игылоу аҩнқәа
Руал ауп иузымшәо.
Иуҟәыркит урҭ уаныцәхала ақәа,
Ироуҳәаша уақәшәом.
Сықалақь агәҭа игылоу аҩнқәа
Акоуп иззыҳәо:
Иҟамларц уара уеиԥш ицәхалан ақәа,
Рыга-рҿы амҳәо.
Сықалакь агәҭа игылоу аҩнқәа
Уҟоуп ргәы уақәшәо.
Иҭбаауп ргәаҭа, даргьы рхаҭақәа
Ирымоуп ухьӡ нықәшәа.
Уқәнакыр анаатә, аҷыхь бааԥс, ақәа –
Егьухьуам уаҵәынӡа.
Сықалақь агәҭа ирызҳаит аҩнқәа,
Иарбан узхьымӡаз?!

86

ԤАҚӘАШЬҞА, КЬЫРШЬАЛ ИАХЬ
I
Акырцх бааԥс аурҭи
Ианырцәынха ирызшеит.
Кациҳаблеи Урҭеи
Ԥсӡом, Кьыршьал дрыхшеит.
Иансацәажәа гәаартла
Сынасыԥ, сымԥшӡеит.
Сымҩа хәыҷ аҽартлан,
Амҩаду цәқәырԥа иазцеит.
Мчы сыламкәа санааԥса,
Сымҩа хан Ԥақәашь.
Саныхынҳә ауп санааԥшыз,
Ианызба иԥшыз сыдәҳәыԥш.
Иарбану сзышьтаз нас –
Анасыԥ! Избан?
Уи араҟа ишсымаз
Кьыршьал иҳәахьан.
Исхылаԥшуа ибжьы, сгәазҭо,
Игоит мшаҽнеиԥш ишгац:
«Данурӡ – иуцәыӡуеит Урҭа,
Ианурӡ – дуцәыӡуеит Кац».
II
Урҭа есуажәааны
Аԥшыжәла ларҵоит…
Кьыршьал иахь сымҩа цоит,
Сгәы насыԥла иҭәны.
87

Дшызбац еиԥш мшаҽны,
Хәылԥазла ҳаиқәшәоит...
Сцәаҳәақәа еилиргоит,
Изаазгаз иҩны.
Аамҭа ицаз хынҳәны
Арахь имааӡеит...
Еибаҳҳәартәеиԥш ҳмеиӡеит
Ҳагәҭыхақәа зегьы.
Ишны еиқәтәахьоу игәы
Аццышәқәа схаԥсоит.
Сыҭәҳәан сҭанасуеит,
Сара сгәы амца аркны.

СЫЗХААНУ
Иҿыхаз сыҩны алҩаҵә ҭынч схахьы ак ашәуан,
Иашәуан, ма иажәуан, аҽалаӡҩан ажәҩан.
Аԥшалас хаа, ахәы ԥшӡа иаавҵны, ахәхәаҳәа
Инылалеит сыбна, иарҿыхеит иаҿаҭәҳәан.
Ҩаԥхьа анаҟә сбаҳча иаҭатәеит игәаҭан,
Сҵәаҵлақәа рымахә ргәеисыбжь арҟәандон.
Ихәыҵҟьаз нас ашәа шәаргьы саргь ҳахаануп,
Уи иахьымӡаз, игәаҟуа иԥсы ауп сара исхьаауа.

89

АӠИАС
Сышьха ахыц иаҿҟьаз хҿаҵас,
Зхьышьҭра ахьҵәыуахаҵәҟьа змаӡаз,
Иузума сӡиас цас?
Исаҳә, исзеилымкаацт иахьанӡа.
Аӡы шымаара ауаҩы ицаз,
Иӡӡарц аума ишыҟаз ишьҭа.
Иарбан гәнаҳау уи дзыниаз?
Иҳазҳәада, иҵӡазеи уиижьҭеи.
Асыԥсҭҳәа сӡиас иацәшәаны
Ишәын, иӡышӡа иахакнаҳауп.
Сӡиас ҭрыс, иҭҟьаз хҿаны,
Иқәуп амҩа – иарбан уаҳа?!

90

САШҬАҾ УАԤШӘЫМАЗ НАӠАӠА
Сышьыжь хазына,
Сашҭаҿ иаԥшәымоу,
Сақәшәом макьана
Аҳәашьа угәшәымашә.
Убла, ухаҿы цқьа
Инықәлашеит сыдгьыл.
Иқәҵит, ианыцқьеит
Ацәгьара гәымбыл.
Абас уара, лакәушәа,
Уаҭааит зны адгьыл.
Ҳадгьыл ду ашәа
Ахьцәыругаз адагь.
Иуцыз зегь ҿыцын,
Ҳгәы рҿыцны уаҳԥылеит.
Дҟамларц ицәгьахәыцуа,
Ухьӡ наҳхылеит.
Сашҭаҿы, сышьыжь,
Наӡаӡа иаԥшәымоу,
Мышкызны еилыбкаашт,
Ишҳәатәыз уа агәшәымашә.

91

АЦӘҚӘЫРԤАҚӘА РЫҴӘААБЖЬ
Аурҭ бааԥс иԥнашәаз иаха,
Амшын ду шьҭоуп агәы еилахәашь.
Аурҭ, сара сгәоуп инурха,
Ариҵәҟьа сызцом инауанажь.
Згәы акы алнамдо ахымдыр, аԥша,
Иуман сымшын ҭынч лаԥшықәҵан.
Уа уҟынтәи зегьы сырзыԥшын,
Аха ариҵәҟьа сзазымхәыцӡеит усҟан.
Сгәыӷра агәы раз нҭаԥҽны,
Сымшын цәқәырԥ абас иқәрахьымӡан,
Исцәугарц ишумаз иӡбны,
Унаур цәаак цеит инаҳхыӡаан.
…Ишыҵәаауаз иаха ацәқәырԥқәа ԥсит,
Сымшын рыцҳа шьҭоуп зынӡа идагәан.
Уажә ишархынҳәуа збоит уи аԥсы
Аҷнышқәа рашәа гәыҿкаага.

92

СХӘЫЦРАҚӘА
Аҵәыуабжь ауп издыруа
Агәы иахьаау закәу.
Иарбан уи ианыруа
Зныруа даҽакы?
Сыдгьыл хәыҷ иахҭысхьоу
Анысҳәо сгәы сырӷәӷәоит.
Аурҭ, акырцх иахысхьоу
Ахаҳәқәаҵәҟьа ирҳәоит.
Изхылҵыз, иара аныха,
Уи агәы еинарсуеит.
Сыдгьыл ҽак агәаҳәо
Ианыҟала – иԥсуеит.
Аҵәыуара иаҟәыҵхьоу
Ихи иареи деихьӡоит.
Сгәы иахьаау закәыҵәҟьоу
Сылабжышқәа ирҳәоит.

93

АҴЛАҚӘА
Анаатә иарааз аҵлақәа,
Рыблақәа цәаакуп.
Иҵәыуоит, ргәалақәа
Саҳәара иаҿуп.
Иалоу рцәа ашәаӡыӡара
Иҿнаҵәоит ргәахы.
Сара сылаԥш рҟәыгара
Сылшом, исҭахым.
Уажә ирхылаз сыблақәа
Сылабжыш сҵәахуеит.
Инхар сгәыӷрак рымамкәа,
Ргәы сцәыԥсыр ҳәа сшәоит.
Ԥштәы рхаӡамкәа, мыч рыламкәа
Игылоуп, ихьҭакит.
Сыҵлақәа, агәшаҭақәа,
Аԥша ихҭанакит.

94

ИГӘНЫСКЫЛАЗ БЫЛАԤШ
Сзыхьӡаз ауп ианысхыз сыдгьыл адәҳәыԥшра,
Сызхьымӡаз – аԥхыӡ хаа изалҵуам сгәаҟәышра.
Сусқәа шәкы рӡырҩаш исзамҭаӡар ԥсыхәак,
Игәныскылаз былаԥш, сгәыӷуеит, исыхәап.
Ижәылоит, ихьаҵуеит, избоит ишгәаҭеиуа,
Жәҩан ԥсҭҳәа цәқәырԥашқәа рҽыларҟә исхаҩуа.
Игәныскылаз былаԥш исхылаԥшуа исыцуп,
Егьырҭ зегьы нас ауп ианцәырҵыз, ихәыцуп.

95

АЖӘЫТӘ ЛАКӘ
Бгара ақәӡам ахҵара,
Изнысҵаз усҟан сгәоуп.
Сгәоуп иҵысуа игараз,
Игарҵыз бара боуп.
Абла разқәа, сықәра
Игәырӷьа-хьаан ирхыз,
Быхцәы мца ҟаԥшьы амра
Ацԥхьла ихыркыз.
Сықәра қәықәма-шәықәма
Бшәаԥшь шықәс ҟаԥшьыла ишәын.
Сгәыӷра ахан ахышә ма
Банбалаԥшри – сгәы ԥшын.
Ҳанеиқәшәа, иарбан гәҩараз
Бгәы иазцәырҵ бымҳәеит.
Изҵымӡаашаз еидаран
Сгәы ишақәҳазгьы еиқәхеит.
Зылаԥш хаа саркароз,
Лынасыԥ дахьӡеит.
Ажәытә лакә иахаран,
Уаҳа акгьы ҟамлаӡеит.
Исзынхаз сыздырӡом,
Иҟасҵо шаҟа шьаҿа…
Игәаҟуан, исыхӡыӡон,
Сгәы иалаԥҵәаз быхҿа.
96

ИҲАМАӠАМ, МАП…
Иҳамаӡам, мап, ҳара хҿыхшьа
Ҳажәҩан аҿаԥхьа аӡәгьы.
Ахәышҭаарамца, аԥацха иацәхәыҵшьаан,
Инҳажьхьеит агәы иарганы.
Шәаргьы саргьы ҳазхаану згарҵыз,
Аԥацха аныхахә аԥсы,
Изымбарцаз зхы зкәачран игәарҵыз,
Уи ишьҭоуп иаҳцәыӡуа уаҵәы.
Ҳгәы ҭынчуп иахьа ҳара акала,
Иахьа зегь ҽакала иаабоит.
Иаҳхашҭырц зхы иалаԥшхьоу игәала,
Ҳгәыҳҟычуеит, шәаргьы саргь иаҳҳәоит:
«Шьапы заҵә иҽы заҵә кәадырны,
Аҵх лашә дызԥылаз ԥсхьеит…»
Уиакоуп иҳамаху идырны,
Ҳгәыӷуеит, уи ҳамш еиқәнархоит.

97

АГӘАҲӘА
Сбаҳча шәҭыш иаҭааит аҵх еиқәа лашәха,
Иарбан, нас, ирхьаау сзеилкаауам уаха,
Сыԥхьарца арахәыцқәа ахыц хәыҷ ргәы ахӡам,
Схәыцрақәа ирхыҩлоз рашәа бжьы ахаӡам.
Абӷьиаҵәара аҽналарӡ аҵыс абжьы гаӡом.
Аҵыс абжьы гаӡом. Избан? Сыгәра агаӡом.
Инықәиан аҵх азқәа, иԥшуп ашьшьыҳәа иӡыҩӡа.
Сахьтәоу схала суадаҿ, рыцҳа, сгәоуп иҭынчӡам.
Сызгәалашәоз сгәыӷра, уи иԥшьоу асахьа
Еилыргамызт усгьы, еиҳау сашьҭам уаҳа.
Исыман сара агәаҳәа – избон сгәала ԥсызшәа.
Сқьаад баҳча иҭагылаз сцәаҳәа-ҵла махәқәа шәҭызшәа.

98

БАЗХӘЫЦ САЖӘА
Сашәа баҳәан ауаараҳәа,
Сымыш рыцҳа нхеит игәнаҳан.
Сматанеиуан сеиҭагәжәажәо:
«Базхәыц сажәа, базхәыц сажәа…»
Исзыхгашам сышәҭыц гәылшәа,
Сышәҭыц гәылшәа аҳақ ансықәшәа.
Исхашәҭыз аеҵәақәа ирҳәароуп,
Сара исхароу, сара исхароу.
Сҵыс шьҭа уаҳа абжьы аргашам,
Абжьы аргашам, ааи, ииашоуп.
«Доусы иҳәароуп ихатәу ашәа» –
Абри акәын сҵыс хәыҷ ашәа.

99

АҨСҬАА, САШӘА ИАХЫЗБААЗ
Ари ашәа, иухатәушәа,
Исыцуҳәарц уӡбеит.
Уажә иубазаап схьаақәа хҽызшәа,
Акагь сымҳәаӡеит.
Иԥсеиқәырхагоу сара сашәа
Угәы иақәшәеит, иугәаԥхеит.
Иуацәажәама улаԥықәшәа?
Ухазы иуҭаххеит.
Избан сашәа, уаҿгәаҳәааӡошәа,
Узаҩаӡо маӡа?
Сашәа абла разқәа хҩоушәа
Иубазаап, агаӡа.
Аҩсҭаа аԥшшә хаҳа, уара агәрамга,
Баша агәаӷ лауҵоит.
Уцасаз сашәа аԥсеиқәырхага
Исҳәоижьҭеи акырҵуеит.

100

ААШЬАРА – САНԤСА
Исымаӡам ԥсгара,
Амшын цәқәырԥ еимҟьараҿ,
Схәыцра хәаҽуп.
Анаатә исхысыз,
Сгәы-сыԥсы ардысын,
Сгәыӷуа сыԥшуп.
Сзыхьӡаз шьыбжьаанӡа,
Цқьа агәра згаанӡа,
Аамҭа сҭахуп.
Иадырызшәа сшааԥсаз,
Аашьара – санԥса
Сгәы аҽаларԥс иакуп.

101

АСЫ ӠЫҬИТ
Амра хаа сгәашә хәыҷ ианнылаԥш,
Ажәҩан хаҿы цқьа аатит.
Аӡын сзыркароз аԥхыӡеиԥш,
Сашҭаҿ асы цәаак ӡыҭит.
Исԥырҵит ашьшьыҳәа сгәынхара,
Сгәынхара шыԥсыдаз ааԥшит.
Иазхымгазаап сааԥын аԥхара,
Исԥырҵит, аҽарӡит, иԥсит.
Исныҩуаз сыдгьыл қәыԥсычҳабжь,
Сгәаҿы ихааӡа аҭра аҳаит.
Иҿыхаран иҟаз зегь ражәабжь
Еилыскаартә уи нас иснарҳаит.
Игәакьаз, сызхааныз, исхашҭхьаз
Сҵыс хәыҷ абжьы ԥшқа хнаҵеит.
Шаҟараантә ахьӡ ԥшьа снықәхьааз?
Ааԥын, сыԥсҿыхыҩ, сыхьӡеит.
Амра хаа сгәашә хәыҷ ианнылаԥш,
Ажәҩан хаҿы цқьа аатит.
Аӡын сзыркароз аԥхыӡеиԥш,
Сашҭаҿ асы цәаак ӡыҭит.

102

СЫДГЬЫЛ ЗЫРГӘЫРӶЬО АЛАКӘ
Зынӡа ҿыц ихшәаз аҵыс ԥшқақәа ргәеисыбжь
Ихааӡа, иқәыԥсычҳауа амахә ԥсыс иахоуп.
Аԥсы иахылҵуа ашәа иазыӡырҩуашәа ахы ақәыжь,
Игылоуп сбаҳча шана, ашәала агәы рԥхоуп.
Игоз аӡиас ашьҭыбжь ҵаҟа иагеит аӡышьҭра,
Инкахәыцуа ԥшьаала ицоит иҵысҵысуа.
Злымҳақәа ҵнаххьаз, ицәиаҵәаӡа ашыцра,
Игылан аҽырҭынчӡан, иабазшәа агәырԥса.
Избоит сара аргама, агәы аҭра иҭагылом,
Аԥсы ҭоуп са сыдгьыл, изыргәырӷьо алакә.
Сыԥсҭазаара сыгәхьаам, схәыцуан уажә гәаныла,
Сара исымҭан сыдгьыл иузынхар ашәак.

103

АԤХЫӠ
Сныҽԥынгылеит ԥхыӡла
Акәара бла қаруа.
Иамазшәа агәала,
Ицон имақаруа.
Акәара ашәахәацҳа ҵәры
Ихыз ала снырит.
Сҩаҵаԥшит ажәҩан блы,
Иҟалаз здырит.
Акәара аргәжәажәон,
Акәара ахы ахнахуан –
Иҵышәҭыз ажәҩан
Ацәаҟәа, агәы ҭархәа.

104

САНИ САБИ РАХЬ
Сымбара хьаан издыруан ишшәоуаз,
Сгәыӷуан, мышкызны сақәшәап ахҿыхшьа.
Иабаздыруаз усҟан ашақә ишысзасуаз,
Сымышқәа инысххьаз ара хымҳа-џьымшьа.
Ҳгәашә хәыҷ сынҭыҵит, шәынсыжьит шәыгәжәажәо,
Амҩаду алыԥха соуит, шәанаҳәа.
Сгәыӷуазма усҟан, ишәаҭәаҵәҟьоу ажәа
Иазымҳәо сцәаҳәа, иҿаҳа-дагәан иаанхап ҳәа.
Схәыҷра шықәсқәа, иҩуа иқәу уажә ҳашҭа,
Шәарҭ шәоуп ирхаану, рыхьыӡгьы схызҵо.
Шәыҟанаҵ иҟоуп, исыцуп, сырхашҭуам
Схәыҷрашықәсқәа рашҭа, рыҩны, рхәышҭаарамца.

105

ИСҬАХУП АҨНЫҞА
Исҭахуп аҩныҟа, исҭахуп аҩныҟа,
Игәхьаазгоит саҳәшьцәа, ҩыџьа аҩны иҟоу.
Ҳарҭ ҳани ҳаби ргәы иазмыргаша
Дсымоуп сашьеиҵыб, исыхьыртә уи ихьша.
Сылацәа ааихьысшьыр, избоит сара ԥхыӡла
Сашҭа хәыҷ, сгәара, схәыҷрашықәсқәа ирықәлоу.
Исҭахуп аҩныҟа, исҭахуп аҩныҟа,
Игәхьаазгоит сара исызгәакьоу зегь уаҟа.
Исхамышҭӡац ҳабна аӡыхь цқьа, акәара...
Урҭ зегь аамҭала инсыжьит, исхарам.
Санымлаӡеит амҩа саамҭа зырҟьалоз,
Аамҭа сзыркараз иснамҭаӡеит гәала.
Сыԥсҭазаара аӡхықәаҿ исԥырымҵит сныжьны,
Сынасыԥ сыцын, уи сацын схы схашҭны.
Амҩа сыргәаҟны санархынҳә аҩныҟа,
Сзышьҭаз исызгәакьаз рнапқәа рхахан исԥылон:
«Иҵӡозеи, угәхьаазгеит. Уабаҟаз? Уабаҟаз?»

106

АШӘАԤШЬ АШӘШЬЫ
Сара соуп иахҭыгәлаз, иақәшәаз,
Сбаҳча ашьыжь ашәаԥшь иашәыз.
Абӷьқәа ирҿаӡыҭуаз аҳауа
Иҟаԥшьын иуаркалеиуа.
Ус сышгылаз, ашьҭахьы,
Ихыҵит ԥшьаала ашәаԥшь ашәшьы.
Сбаҳча шкәакәа аазқәыршәшәеит,
Са сахьгылаз баша сшәеит.
Сазыԥшуан уи сшанхашәа,
Ицәажәон, ихәыҭхәыҭуа, аԥша:
«Ушьыжь шәаԥшь қәыԥш ашьа ԥха
Убаҳча агәы иҭнаршеит иахьа».

107

ИХДЫРҴӘАЗ АӠЫ
...Аҽны анша, ианеиқәха, ажәлар ааит рныхаҿы,
иҟала аабоит ҳәа. Иара аӡы зырхәымгаз
адыди афи исын, дбылны џьара
дкажьын, аӡы ыҟаӡам, иҭыҵны ицеит,
аҭыԥ иахьҭатәаз бгеит, тышахеит…
Аԥсуаа рмифологиатә ҳәамҭа

Иԥҭеиқәаҵәахеит жәҩанаҿ адыд ацрыдды,
Сыдгьылаҿ, зны, рыцҳа, аӡиас ихдырҵәаз.
Игәхьаанагоит ашәшьыреиԥш изқәырцаз уи адәы,
Идырхәымгаз аӡы, зыҭра иҭыҵны ицаз.
Изамхаԥагьаз зхы, даалаган мышкы,
Дынӡааԥшылт аӡы ԥшьа, иҳәеит: «Сара сынцәаз».
Иамкыцыз млакы, иамкыцыз хьҭакы,
Измамыз акы агәхьаа, аӡоуп уи ихирҵәаз.
Нас иҟалаз зегьы иаадыруеит уи атәы,
Амҩа наҟ ҳазгаз шьтахьҟа ҳшаанагаз.
Ҳарҭ ҳанҿажәк, аӡы иаҳаргеит ацтәы.
Дҳалан усҟан, ааи, «аӡы иахарам» зҳәаз.
Идырхәымгаз аӡы, иԥҭеиқәаҵәа ӡлачны,
Игәаҭеиуеит жәҩанаҿ, анахь-арахь ицоит.
Игәхьааганы адәы иннықәшлоит қәыршаҩны,
Изхылҵыз адгьыл рыцҳа агәы ҟанаҵоит.

108

НЫМИРАҲ – САШӘА
Аарла иҭоуп сыԥсы ахәага,
Сгәымбыл мра ашәахәац,
Бацгыл сшәаԥшь быԥсҿыхгахан,
Сыԥсы бгәаҿы иԥхьарц.
Сбыҳәоит, о аԥсҿыхҩы, нас
Сыдгьыл ахь бхынҳәы.
Сеиқәышлеит ишбықәҿысҭуаз,
Инаӡом ба бахь сыбжьы.
Сыжәҩан шла бнагәылԥрааны,
Сыдгьыл ахь былбаа,
Ианбаҟаз, рыцҳа, игәрамганы,
Ианбаҟаз, мшәан, ианба,
Сыдгьыл гәакьа, ацқьа ҭыԥ,
Аԥсы цқьа ԥшьа зҭынхо?
Аԥсцәаҳа хьшәашәа, зхы иақәиҭу,
Аԥсцәаҳа гәаҵәа ҭҳәа,
Ирмазеирын изқәаҭыԥ,
Нымираҳ – сҭыԥҳа,
Сыжәҩан шла бнагәылԥрааны,
Баҳҭаар беикәаԥхо.
Баҳҭаар беикәаԥхо,
Сыԥсы бгәаҿы иԥхьап,
Бгәы арахәыцқәа архиап...
Сыгәҭыха ашәақәа рҿыҩп.
Сыдгьыл ԥшьа –
Аԥсы цқьа аҭыԥ
Наӡаӡа быхьӡ ахыҩп!

109

АБДУ
«Анцәа уиацлабуа иузҳааит,
Сара шьҭа сиашьапкларц сҭахуп», –
Сабду иажәақәа, ахаан
Иҭымҵәаӡо, сгәы рышьҭа ануп.
Еикәанарҳәуеит уажәы сгәы хьаак,
Избан, избан? – аҭақ ҵәахуп.
Дгьыли жәҩани нахьхьи рҳәааҿ
Еилгоуп, амш бзиа ҳзыԥшуп.
Сабду игәы иҟычуеит, иҳәалааит:
«Анцәа иашьапкуа дынцәоуп!»
Сразҟы, иухашҭны уҟамлааит,
Анцәа иацлабуа дшынцәоу!

110

СГӘАЛА БНАЛЕИТ
Сыдгьыл дашқәа, аԥсыԥха рҭалан,
Иаақәыԥсычҳаит аҵанӡа.
Аҵла махәқәа, рыцәа ҟьалан,
Еиҭарцәаатит рымаӡа.
Сгәаҳәа аҷҷаҳәа ҩаԥхьа еиқәылеит,
Имца иаҵәан, сшымгәыӷӡоз.
Исыдҽырбалоз схьаагьы бналеит,
Ӡыбнеи-Ӡышәнеи ртәыланӡа.
Сгәала, ахала исыдхалаз,
Уажә излоу ԥхыӡ лакәушәа,
Сгәеисра шьҭыбжь ҭаа аҽанраалеит,
Аҽырмашьца, исхаҩошәа.
Ашәҭ цәқәырԥашқәа аҽрылаӡҩан
Ицеит, сылаԥш иҵаӡит.
Уаҳа цәыӡ ҳәа ак сымаӡам,
Сгәала ибналаз салаӡоит.

111

СГӘИ СЫХШЫҨИ
Сгәи сыхшыҩи хыла-гәыла
Еиҭеилалеит, сақәшәом рԥан.
Ҩаԥхьа сыцәа ҵыхла ибналеит,
Аха уи уажәшьҭан, уажәшьҭан...
Инхаз ивҵраа сыжәҩан гәашәқәа,
Иаартны ԥшьаала сынҭаԥшит.
Аԥҭа быбкқәа сыжәҩан шәҭ ҟәашқәа
Инархысцан, рхы аасшьышьит.
Нас ашьшьыҳәа сымза ахцәы лакь
Иналасԥан схәыцра цәхаԥшь,
Исымаӡамкәа ҩаԥхьа гәалак,
Жәҩанахьтә адгьыл ахь саахьаԥшт.
Садыжәбалеит амзагә шаша...
Ииашоуп, аха изгом схы агәра.
Сыдгьылтә усда сусқәа шбашоу
Еиҳа избарҭан уажә ара.
Иҵаакны схәыцра хьшәашәа нсываҳт,
Зынӡак иалаӡам ԥсыԥха.
Ибылуа сцәацәашь, аҵх лашә... уаҳа
Хҭыгәла дсымаӡам уаха.
Сажәеи, сашәеи, сцәаҳәа ҟьалеи
Иқәлом сымԥан, сгәы лашә хәуп.
Урҭ ҽынла иӷыӷыскуеит ажәала,
Игарахыԥамхарц сҭахуп.
112

СЫЖӘҨАН ГӘАКЬА
Аԥхын ҳагәқәа хызхуаз ашәҭ раӡныш рыфҩы,
Аԥхыӡ еиԥш наҟ иаҳхыҵны, иаҳԥырҵны ицеит шьыжьык.
Иаҳхамышҭырц саркьал бжьуп ҳзымҵаныҳәо ҳтәоу,
Ҳгәарахь имҩахыҵын, аӡын хьшәашәа ҳҭоуп.
Ишаабац ауп ишыҟоу, аҽамԥсахӡеит аԥша,
Уи ахааназ иамоуп иаабуа ахатә ҟазшьа.
Зны-зынла сазгәаалоит, аха ирыцҳасшьоит, иауам,
Изаҵәуп, игәнаҳауп са сыжәҩан нцәа дызмам.

113

* * *
Ажәеинраала шкәакәақәа – сгәыӷра зкәиц лашоу,
Сгәы ԥшқа рԥахт шәыхцәы шьқьырқәа, ссируп
шәызлашоу.
Шәашьҭан шәарҭ зны, исгәалашәоит, сыуара шәҭахын,
Ҳарҭ ҳаинаалт, убри аахыс шәыбла разқәа схын.
Аха усгьы исхамышҭӡацт зыгәнаҳа цәа шәхоу,
Зыԥсы хаа шәыхҭнызҵахьоу ршьоура шсыхәҭоу.
Ажәеинраала шкәакәақәа, шәысԥырҵ, шәыгәра згаӡом,
Ус сҳәоит арахь, аха сыԥсы сызшәыҟәгаӡом.
Сыҟам, мап, абас еиԥшҵәҟьа даниахьеит ҳәа аӡәы,
Изуа, исҳәо сақәымшәо сыншәыжьхьеи шаҟантәы.
Ажәеинраала шкәакәақәа, шәыгәра згарц сҭахуп,
Сыдгьыл ԥшӡа шәашьананы шәысҭынхарц сҭахуп.
Шәара шәыда исымаӡам саргьы нхашьа, мап,
Ихьаажәымган, зыҽхықәымҵа иҳахцәажәо ега рҳәап.
Сшәыҳәоит, маҷк иаасажәраӡа, сгәы иҭақәоу рацәоуп,
Зыԥсы хаа шәыхҭнызҵахьоу рыла ҳаиуацәоуп.

114

* * *
...Аҳәҳәы иҵәыуон, сгәы ԥшаауан,
Алабжышқәа еиқәҳәала, инҵәомызт.
Сгәыӷра аԥсымреиԥш иҭаауан,
Сгәы ахәра аччабжь азыхгомызт.
Шьҭа срыцәшәом урҭ абыжьқәа,
Сгәы рышьҭа анызаргь ицкәаны.
Қәаршаҩҵас урҭ сгәы инҭахкәа,
Ижәдыруаз, сгәы ыҟоуп еиқәханы.
Сеидроу нас уаҵәы исзыԥшу,
Иалшоит сымч каԥсар, сааԥсар.
Агәараҳәа сгәы рыцҳа ишу,
Ацара азхымгакәа иааиҟәжәар.
Сҩызцәа, игәыӷуа исзыԥшыз,
Еиқәтәаз сгәеисыбжьы шышәныҩуа,
Исзымҳәаз сажәа, сгәы иҭашыз,
Сызхьымӡаз сашәала сышәҵәыуа.

115

* * *
Амшын хықәахь, иашан,
Сықәларымызт уаҳа,
Аха иснаҭом ҭаха
Исымоу уахь агәаҳәа,
Схы сыргәаҟуан баша.
Схәыцрақәа ирыцрыхо,
Ацәқәырԥақәа сыԥхьоит,
Иааины сҿаԥхьа ихырхәоит,
Ирзаасыртырц исыҳәоит,
Ирзаасыртырц исыҳәоит,
Сымаӡа, сыгәҭыха.
Уахагь рышҟа снаԥхьоуп,
Џьыкарӡыла иҳәахқәоу,
Сымшын ҟәара ахаҳәқәа –
Иаасыртыроуп ргәыӷра агәашәқәа,
Гәҭынчрак смоуцт ахаан,
Сымшын газҽаз аҿаԥхьа.

116

* * *
Аԥҭа-пҟа амҵәыжәҩа
Аԥша аҵам, ихьанҭоуп.
Иахьак ахала ажәҩан
Исасны иаҭоуп.
Аԥҭа-пҟақәа ихыҵыз
Ирхьымӡеит, ирцәынхеит.
Сара, уи аха змамыз,
Агәы сызмырӷәӷәаӡеит.
Аԥҭа-пҟақәа ирхьымӡаз
Агәы раз смырԥхаӡеит.
Иҟазаргь еиҭымӡа,
Ақәа лабжыш сацәшәеит.
Аԥҭа-пҟа амҵәыжәҩа
Аԥша аҵам, ихьанҭоуп.
Иахьак ахала ажәҩан
Исасны иаҭоуп.

117

УАХЫК АӠЫН СҚӘАЦӘ АҾЫ
Аҵых ӡышӡа, иажәыз быргҵас,
Жәытә лакәқәак насаҳәан,
Иснарган аамҭа, ицеит иԥхьарцаз,
Иҿарҳасуа ахәхәаҳәа.
Сцәацәашь хәыҷы, убла ҭкәиӡа,
Улашара ҟәнысшьом.
Нас, избан, иҳәа, исцәумӡан,
Узӡыҭуеи, иԥхоушьеи?
Схәыцра хмыхәақәа, адә ицәцалаз,
Сыҩнаргәы ашҟа иаҳәон.
Урҭ са сыхьӡ ахьрыххалаз,
Иҟоумашь игәнаҳан?
Схәышҭаара сымҿ ҩарҵәқәа ҿҳәаблит,
Ихьшәашәароуп сқәацәаҿ.
Адәахь аҵла ашәыб иарыбит,
Исықәҳауан саргьы ацәа.

118

«АМШ МҨАС»
1987

АПҞАҚӘА
Апҟакәа, шәгәала сашәҳә даҽакала,
Сшәыҳәоит, макьана шәахыҵны шәымцан.
Адгьыл шанхала, ажәҩан канхала
Шәымбара хьааны ироуеит уашьҭан.
Апҟақәа, апҟақәа, шәгәалақәа самҳәакәа,
Ижәгәаӷьыз арбан, иабыкәу шәахьцо?
Игәныжәгозар здыруада амшцәгьа неиҭамҳәақәа,
Гәаӷҵас ҳабжьара дахьыҟоу илазҵо.
Аԥҭақәа-аӡҟәыҵәақәа апҟақәа шьҭыхны,
Ргәы хыхны ирыман ицеит, ицаӡеит.
Аҵыхәтәантәи рыҵәаабжь иагоит са сгәы ӷәыхны,
Рахаҵәҟьа смоуит, зынӡакыс ҳмеиӡеит.
Срыҳәон урҭ: «Шәгәала сашәҳә даҽакала»,
Аха даҽакала, мап, ирымҳәеит.
Ажәҩан ҵаулаҿ апҟақәа ргәала
Аԥҭа еиқәа зхаҩоз мҩахәасҭан иаанхеит.
Аҟәа

121

АМШ МҨАС
Валери Аҳашба изкны

Ишыҟамгьы имлашьуа,
Агәы иҭаӡамкәа,
Адгьыл иажәхьеи шаҟа шьа,
Ухаҿы иузаамго.
Иаҿуп ҳашықәсқәа ацара,
Иқәҳа, иқәҳа.
Ҳхәыцроуп иҵегьы хара,
Ус анакәха.
Иалшоит, иалшаҵәҟьоит, ҵаны,
Ҳагәқәа бжьнахыр.
Аамҭа, анышә еиԥш ибганы,
Ҳагәҭа ибжьаҳар.
Иҟамлароуп уаҵәазы
Ҳамш еиҭымхо.
Агәра аагароуп аҽазнык,
Ҳхы ҳамч шақәхо.
Еивнагарцазы аԥсы,
Маҷӡак, маҷӡак,
Анышә зҿаҵәо ашьа абжьы
Адгьыл аҵан.
Аҟәа

122

* * *
Аҵх еиԥш аҵаа ԥхыӡқәа ԥҽны,
Сдәықәлоит ҭагалан.
Сышьҭахьҟа инымхарц ирҽны,
Аҳаскьын хышәҭқәа рхала.
Аҵаа ԥхыӡқәа рыжәҩангьы ҵәцоуп,
Макьана, макьана.
Сара сымҩа санықәло уаҵәоуп,
Шьҭа издыруеит аргама.
Амра зҿаԥхо ахәаҿы,
Анаҟә ҳәатә хамҵа,
Баалҵны уа бгылаз быԥшны,
Сгәы иҭаскыз ак алҵроуп.
Ашәҭ ԥшқақәа рхышәҭқәагьы ҿоуп,
Акакала еизызгап.
Абна ахьынҵәо адәы икҿоу
Снықәсны, бышҟа ихәнызгап.
Сымҩа ба бҟынӡа инҵәаӡом,
Мап, уи саркаром.
Сымшқәа збоит, иҭацәӡам,
Ирыҵоушәа хаарак.
Уи амҩа – бареи слахьынҵеи,
Иҳабжьоуп, иҳабжьысуеит.
Сықәижьтеи шьҭа шаҟа ҵуеи,
Сзанымсуа, сзанымсуа.
03.XII.1986, Пицунда

123

АБНАХЫЛАԤШҨЫ
Дахылаԥшуан ибна,
Уи иалан ихәҭа,
Аха
Еиликаанӡа ихаҭа,
Иаанхеит иаӷаны,
Ибна хҩаа-ҿҩааны.
Данҿыха, дцәырҳазшәа,
Изымыхьчаз ибна
Ҵәыуон аҳәҳәы.
Уи алабжыш
Анацралоуп игәы,
Данҿыха дцәырҳазшәа,
Абнахылаԥшҩы
Ибна ихьчазшәа,
Иҭынчын игәы.
Мап, ибнагә игәын.
Аҵла шәпа дуқәа
Ихьӡ рҿакын,
Игәыӷуан игәыӷ.
Игәыӷуанаҵ урҭ
Мчы иазгомызт иӷәых.
Идыруан уи,
Изыхьчар, ибна
Агәы шизҭалоз.
Ибна аԥсы шихалоз.
Иарбан мчыз, нас, уи
Асҟаамҭа дзырҟьалоз?!
...Абнахылаԥшҩы ибна ихьчеит.
Амала, уиаахыс
Бнацәа, мап, дзыцәаӡом.
Аха
Ибнагә шигәыз ус даанхеит.
124

АШЬЫЖЬ АМШ АБАС ИААԤШИТ
Ицәырҳазшәа амш ааԥшит.
Амҩа иқәуп иахантәарак,
Иамаӡамызт зынӡа ԥсшьарак,
Аха уи ҳа ҳҟны имашшит.
Амра ҟәандаӡа иааԥшит.
Уи ашараз жәҩан инхалан,
Ашәахәа ԥсаҟьо аҟазшьала,
Амш каҵәа игәы инҭашит.
Адгьыл гәырӷьаны иааԥшит.
Аԥсабара аиаҵәараҿ,
Аӡаӡа ԥҟышқәа ааилацырцырын,
Аӡамҩа иҟәандаӡа инахьшит.
Агәы ҭынчӡа амшын ааԥшит.
Ацәқәырԥақәа ацәа иалан,
Аԥша рхамлацызт макьана,
Уи шьыжьӡа наҟ ибнакит.
Ишгылаз ашьхақәа ааԥшит.
Ахьхьа-хьхьаҳәа асырӡқәа илеиуа,
Ирымаӡамкәа гәалак аиуа,
Арха еиужь ахь иааццакит.
Ашьыжь амш абас иааԥшит.
07.XII.1986, Пицунда

125

АЖӘҨАН ДУӠӠА САҴАԤШУА


Н. Кәыҵниа изкны

Дызбон сара, ԥхыӡла иҵегь санеиҵаз,
Ԥсаатә бызшәала аԥсаатәқәа рацәажәашьа зҵаз.
Исхамышҭуа исгәалашәоит, ажәҩан ҳаракын,
Аԥсаатәқәа ааҟәымҵӡакәа ихьӡ рҿакын.
Ицәажәон рыхқәа еидкыланы, ирыман урҭ шә-маӡак,
Маӡа змам, мап, жәҩан аҿы ус имаӡам зынӡак.
Уи аԥыршьа аниҵаҵәҟьоз, сыԥхыӡ хаақәа нҵәахьан,
Иаҳҳәап даҽакала, нас, схыцәӡа сызҳахьан.
Сызхаану зегь згәалашәо сгәы аҭҳараҳәа еисуеит,
Урҭ рсахьа схашҭуазар, аҽныҵәҟьа наҟ сыԥсуеит.
Дызбоит сара есыуаха, лабҿаба зынӡас,
Ԥсаатә ҟазшьала ажәҩанаҿ аԥыршьа сзырҵаз.
Исзеиҭеиҳәоит ажәабжьқәа уаҩы имаҳаӡац,
Исыдиҵоит адгьылаҿ ԥсаатәҵас сыҭра сҳарц.
«Заџьал лашә иахыԥахьоу, инасыԥ дахьӡоит.
Уи аҳәаақәа ажәҩанаҿ иҵегь иҭбаахоит.
Игәааугӡама?» – «Игәаасыгӡеит», – аҭак ҟасҵон схаҭа,
Ажәҩан дуӡӡа саҵаԥшуа... Схы агәра згон уажәшьҭа.
...Аԥсаатәқәа зегьы рыбызшәа – ажәҩан аҭыӡшәоуп,
Уи еилкаашьас иеиҭари, аԥырра иацәшәо!..
02.XII.1986, Пицунда

126

* * *
Ицеит ишьҭхысаан уаамҭа аҽура,
Адгьыл ашьҭа нанҵаны.
Уаԥхьоит уи иухашҭхьоу аҩыреиԥш,
Ажәеи ашьҭақәеи еицҵаны.
Адгьыл анаҟә анаҭатәо еиԥш,
Уи уанаԥхьа, угәы уагеит.
Аамҭа ицаз ашахеиларшә еиԥш,
Еилургеит, нас агәра угеит.
Уи аҽышьаԥхыцқәа рыла
Уара шуакәу згәы цәнарҵәаз.
Нас ухала ашьҭа ухылон,
Уи уахьӡаанӡа умшқәа нҵәом.
Аамҭа хәмаруа аҟазшьала,
Ицоит, уи уашьҭоуп уахьыԥшны.
Адгьыл рыцҳа шьҭоуп, шьак алам,
Ҽышьаԥхыцла агәы цкәаны.
12.XII.1986, Пицунда

127

АДӘЫХТЕИУЖЬҚӘА АӠЫН
Аҳауа гәаҩа ашьа рдысуа,
Шьыжь ианасуа аԥшаҩа,
Адәыхтеиужьқәа хырсысуа,
Иаалҵуеит ацәеиԥш ргәырҩа.
Иац ирхыргаз аԥша ҵааршәқәа,
Иахьрызхәыцуазы дара.
Ргәаҿы хьаа цәгьак ҭаҳантошәоуп
Ишыҟоу, ихыгагаа рыԥшра.
Адәыхтеиужьқәа макьана
Ирзыԥшу шаҟа ҵааи-ԥшеи
Ахьырдыруа ргәы иагоназ,
Ҿымҭ рыԥсы ӡаны иԥшын.
Изаҵәӡа иаанхон рхала,
Аԥша ирхашәышәуаз абжьеиԥш.
Адәыхтеиужьқәа қәнагала,
Сара ишсаҭәаз ргәы смыжьжьеит.
...Иеиԥшын, иеиԥшын са сгәы рыцҳа,
(Иасҭаӡомызт уи шьҭа вба).
Адәыхтеиужьқәа рыԥхыӡ хаа,
Аԥша ҵааршә агьама збо.
11.XII.1986, Пицунда

128

* * *
Иақәымшәеит, иавҟьеит ахызаҵә ацәҟьара,
Ахызаҵәгьы брит.
Иҵәааҵәаауа ахызаҵә иагон агәыҭҟьара,
Имҩасит, ицеит, имхынҳәит.
Ахызаҵә зыниазгьы гәынхароуп,
Ацәҟьарагьы ԥшуп иууаӡа.
Ахызаҵәи ацәҟьареи еиниароуп,
Нас акагь шәарҭам зынӡа.
Аха ирымаӡам урҭ шьҭа еиниашьа,
Ргәаӷ еиқәа ццышәха иблит.
Избанзар, ахызаҵә ҩашьеит,
Ажәа еиԥш, ахызаҵәгьы брит.
1985, Аҟәа

129

АБЗИАРА ИАНИАША
Ҳабацәа рныҳәаԥхьыӡ – «Бзиарак ианиаша»,
Иахылҵит аиаша, ихәыцым ус баша.
«Бзиарак ианиаша» ҳацнаҵ, аиашаз,
Ацәгьара гәымбыл акымзарак алшом.
Амра хаа шашагь ҽакала иҟалашам,
Адгьылгьы ӡышо мацара иаанхашам.
Урҭ ыҟоуп наӡаӡа, иарбан ирыхьша,
Иҳацнаҵ, аиашаз, «Бзиарак ианиаша».
Уабацәа ражәа, рныҳәаԥхьыӡ ҳәашьа –
«Бзиарак ианиаша» – ахааназ иҩашьом.
Уи ажәа ԥшьа гәаӷҵас аӡәгьы иаҳашам,
Изаҳазгьы диашам, уи зхылҵыз Аиашоуп.
Икаххаа уаҵә амш иахьеиԥш ианымша,
Ҳазхәыцроуп усҟан доусы зегь иҳалшо.
Иҳамам ҽакала нхашьа, ҟалашьа,
Иҳацнаҵ аныҳәаԥхьыӡ – «Бзиарак ианиаша».
1985, Аҟәа

130

* * *
Аӡиас абжьы иагхар, аӡиас абжьы цар,
Издыруада, усҟан бҿаҳәатәы наӡар.
Ажәҩан иаҳхагылоу, усшәа сгәы иабоит,
Асыԥшшәы аанахәан, изқәыршәшәо иҽырбоит.
Аӡиас абжьы иагхеит, аӡиас абжьы цеит,
Аха имашәырны џьа ҵла бӷьык мқәацеит.
Аҭынчра иаҳхатәаз ауп ҳлымҳақәа ҵызхуа,
Иаҳҭатәаӡозар акәхап ҳгәала цагәы хуа.
Асы аур бҭахын, асы аур бҭахын,
Асы шкәакәа ахаҿы насыԥын бара бзын.
Аӡиас абжьы аӡеит, аԥаҩ иныкҿаиан,
Амшгьы ааҭгылан, иӡыҩӡа ус иԥшуан.
Иамуӡар асы? Сабыргон ацтәы,
Исымаӡам сара акымзарак ҳәатәы.
Бақәсыргәыӷт асы, избон ишыбгәаԥхоз,
Исыздыруамызт арахь уаҵә амш зеиԥшрахоз.
Ажәҩан ду иаҳхагылоу, усшәа сгәы иабон,
Асыԥшшәы аанахәан, изқәыршәшәо иҽырбон.
Агәырӷьа мца бкын, агәырҩа сагон,
Ҳаха змамыз ажәҩан еилагом, еилгом.
Аҟәа – Ԥақәашь

131

ШЬЫЖЬ ШӘАԤШЬ ҼАЗНЫК САԤЫЛАРЦ
Аеҵәа, иҭалаз икаууа,
Аҵәыуабжь ухыԥсаанӡа,
Угәы аҵанӡа иҭыԥсаауа,
Иууша узгәаагӡом.
Унхоит абас угәы ԥшаауа,
Амаҷ-аду – зегь гәнугоит.
Амца акызшәа згәы еилшаауа
Ашәаԥшь шьыжьла уаԥылоит.
Уи рҭысит удгьыл адақәа,
Хәылԥ шәаԥшь аԥсы иахьӡарцаз.
Иуԥылт ирхахан анапқәа,
Уаргь ахаан умԥсӡарцаз.
Еилыскаартә урҭ зегь саамҭа ааит,
Саамҭагь – ԥсраҽнынӡоуп.
Уаха аеҵәақәа, икыдышәшәан иаауа,
Рҵәыуабжьы схыԥсаанӡоуп.
Иаауеит урҭ жәҩанахьтә икаууа,
Аҳауаҿ рыԥсы ҭаларц.
Амца акызшәа, згәы еилшаауа
Шьыжь шәаԥшь ҽазнык саԥыларц.
1986, Аҟәа

132

АДӘҚӘА
Иааԥшуент, ргәы ак аламшәа,
Зегь згәалашәо адәқәа.
Ҳҩыҵшәан, рылаԥш ҳныҵашәкәа
Ҳцеит, идҳархьт рыгәқәа.
Ицеит ҳаамҭагь нықәхәаша,
Ҳамҩақәагь хазын.
Баргьы саргь ргәы иахәашаз
Ҳзымҳәеит адәқәа рзын.
Адәқәа, зегь згәалашәо,
Идҳархьит рыгәқәа.
Иааԥшуеит, ргәы ак аламшәа,
Еҳ, адәқәа, адәқәа...
Исыҳәоит, уҽанраала ҳәа
Исхашҭхьоу агәырҩа.
Аӡәрыҟоума акрызхароу ҳәа,
Исхаразар сара.
Рызаҵәра рхы алагӡа,
«Шәхынҳәы!» – иҳәҳәоит адәқәа.
…Исыламгылаз шьараӡан
Бырҭысхьеит са сдақәа...
1985, Аҟәа

133

* * *
Ашьхақәа ирықәнауит иҟәашӡа асы,
Аӡын рыхьӡеит.
Ашьхақәа ԥшьаала еиҭаркуеит рыԥсы,
Ишгылаз иааԥсеит.
Ашьхақәа ирхыргоз, игәныргоз закәыз
Уаҩы имаҳаӡеит.
Ашьхақәа рцәаҩа ыҟоупаз ус,
Рыԥсы аҵан ирӡеит.
Ашьхақәа ирықәшәышәуан анаатә, аҷыхь,
Рхы ладмырҟәӡеит.
Ашьхақәа ахаангьы ргәы иҭамызт агәаӷ,
Рааԥын рыхьӡеит.
Инагәылҟьан уԥсҭазаара иҽыццышәқәан урҭ,
Мап, имцаӡеит.
Ари адгьылаҿ ашьхақәа рхы анудырдыр,
Уҵеин ауп, умԥсӡеит!
1986, Аҟәа

134

* * *
Аԥсабара, амца иаҵәа ахысызшәа,
Аиаҵәара абнара инахьшит.
Уаҩ имаҳац симфониак рҽазыркызшәа,
Аҵарақәа рашәаҳәабжь нкашит.
Ажәҩан гәыҭбаа ахаҿ саркьа аарҿалашан,
Ашьха ҟәашқәа ргәышҵа аацырцырт.
Ашәҭ быбышқәа, аҵла махәқәа инрықәкәашан,
Ишацыз сарҳәеит ааԥын, рхы сдырдырт.
Ари адгьыл сықәижьҭеи схы сгәалашәо,
Иахьа заҵәык ак сгәаламшәо сааԥшит.
Исзырбаз сара уи акгьы амамшәа –
Ааԥын сшьа арҿыхеит, сгәы аршит.
Аԥшқа иеиԥш сааԥшит иахьа ак сгәаламшәо,
Аԥсабара амца иаҵәа ахьшуп.
Аныҟәашьа ахьысҵаз ҳашҭаҿ акәымшәа,
Садырсызшәа сгыланы сыԥшуп.
10.XII.1982, Пицунда

135

ҬАГАЛАН
Ҭагалантәи амшқәа хәашьит, еилагеит,
Еилазгаз аԥшоуп.
Аҵлеи абӷьыцқәеи ртәы-рымаа еилнаргеит
Аԥша хага, аԥша.
Агәахәтәы иахьӡазшәа, аԥша ҭынчӡа иааиқәтәеит,
Иашьон уажә аԥсы.
Изеиҿамԥшуа аҵлеи абӷьыцқәеи зҟаҭәаз –
Аԥша иаман насыԥ.
Аҵлақәа рымахәқәа абӷьқәа рҿыжәжәа,
Игәнаҳан рыԥшӡара аҭеиҭԥш.
Баша сгәы ҵәыуон, баша сгәы ԥжәон,
Аԥша зхәыцӡом ҳара ҳаиԥш.
Суадаҿ стәаны изыҩуан цәаҳәақәак,
Аԥша хьшәашәа аҵаа гәы ӡыҭуан.
Исгәалашәон анкьатәи, исхамышҭыц лакәк,
Уи алагон: «...аҵлақәа шәҭхьан!»
1986, Аҟәа – Пицунда

136

* * *
... Нас ҳаиԥырҵит, уиижьҭеи аамҭа акыр цахьеит,
Усҟан ҳарҭ ҳазгәалашәоз аҭәаҵлагьы ажәхьеит.
Ацәа ажәит, аха издыруеит, агәы ажәӡам,
Абар, ҩаԥхьа абыӷьҿа алнагеит ииаҵәаӡа.
Мшаҽнеиԥш ҳабна шыҟац иҟоуп: агәы аартуп,
Иҵӡозеи, уи ҳаицны ҳамбацт, ахьаа хҽтәуп.
Исылшом уаҳа, сааԥсеит, сҽыжәҵроуп са сҽы ихәжәаз,
Сымҩа анҵәамҭаҿ исзынхеит – зынӡа хәажә-хак.
Ицхаԥшшәалоу быбла гәыҭбаақәа аалашар,
Урҭ исарҳәар: «Издыруада, ҳамш ҳзахьӡар?!»
Ҩаԥхьа ҳдәеиужь агәҭа иларсны аҵәы,
Ҿыц аԥсҭазаара сеиҭалагон уаҵәы!
09.XII.1982, Пицунда

137

АԤХЫН ШКӘАКӘА
Аԥхын шкәакәа абжь иахыз,
Амза ашәахәа ахьӡы иӡаанахт.
Аԥхын иаҳнарҳәарц ҳҿахәы,
Ахәы инхыҵын, ҳашҟа аҿаанахт.
Аӡын хьшәашәа ҳԥырҵт, ицеит,
Иаабаӡом аҳарҭасырҭа.
Аҵла рықәцәқәа аақәацеит,
Ҩаԥхьа ироуит урҭ аԥсгарҭа.
Акәара иҿыхазгьы «ҳәацәоит»,
Ушьҭа агәра агоит ашәа.
Адәы иаҵәа адәыкрынқәа «ирӡоит»,
Урҭ иахьыхәмаруа иҟәбаҟәшәо.
Аԥхын шкәакәа алакә иахыз,
Исанаҳәеит абна шкәакәа:
«Атымитышаҿ иҵәахуп
Ацәгьа-мыцәгьа, рнап ак амкуа!»
12.XI.1982, Пицунда

138

ҬАГАЛАНТӘИ АԤША
Аҵлақәа урышьҭан, ишҭынхадаз еилукаан,
Иумшаҭеит, уреихсуан икылкаан, икылкаан.
Амахәқәа ҿӷәыхаа, ирыцҳахәха инужьит,
Иԥызкуада умҩа, еиҵыхуп, еиужьуп.
Амахәқәа иреиԥшын аҭакәажә лхаԥыцқәа,
Иааԥшуан ана-ара абӷьыц ҩеижь хыцҩыцқәак.
Уус хәымга ашьҭахь уахьымхәӡеит, иуныԥшӡом,
Насыԥ уара иуман, уахьӡеит угәахәтәы ԥшӡа.
Арҵәааҳәа еибарҳәҳәо амахәқәа ирҿууаа,
Илеиуан абӷьыцқәа, сгылан суазыруа.
Срыхьҵәыуон, игәнызгон, абӷькәа ҿышәшәон,
Аԥша-хымҩасқәа исывҟьоз ргәаҵа иҭашәон.

139

АМШҚӘА ИСЦӘЫӠХЬОУ
Ирцәынхеит схәыцрақәа аҳауаҟәк ирықәҳаз,
Иааԥшит ираҳаҭӡа ақәа аныхкәа.
Кәтҿырҳасымҭак ада уаҳа зызнымҵыз,
Амш хәашь аҩаршьҭра ицеит инҭыкәкәа.
Исцәымӷын сара амшқәа исцәыӡхьоу рызхәыцра,
Исгәалашәом урҭ ишсыргылаз насҭха.
Амшқәа исцәыӡхьоу рызхәыцра – аӡхыҵра,
Уаҵәтәи амш, суҳәоит, ҽазнык сацәнырха.
Исҭахуп, иаамҭоуп исқәашьзар шьҭа аӡхыҵра,
Сымшқәа рхықәахь, наӡаӡа, ҩаԥхьа.
Исзаагом схаҿы урҭ сырԥырҵны анхара,
Нас, избан сара абас урҭ ргәы зынсырха?
Уи, ааи, уи ауп исызхымгоз, сгәы сзырхьуаз,
Исымам урҭ реиԥш саргьы шьҭа неихыркәа.
Исгәалашәарымызт иахьа амшқәа исцәыӡхьоу,
Имлеир ақәа, ихымкәар ақәа.
18.XI.1982, Пицунда

140

ЕИҞӘЫҶҶОН АҴАА АԤСЫ...
Мышкала уазааигәазтәыз ааԥын,
Иахьа аӡынтәи ашьыжь уаԥылеит.
Аӡы ихшәылаз аҵаа агәы анааиҟәԥа,
Уаалҵызшәа ацәа, уааҭгылеит.
Уи уара илакәушьоз џьызшьаз,
Ишанхалан, амш аԥсы азҭымкааит.
Иумырзаӡеит аӡын мшқәа злоушьыз,
Уи раԥхьаӡа аҵаа агәоуп еилызкааз.
...Акгьы ыҟамызт, мап, уаҩ дзыцәшәашаз,
Ус аҵлақәа ашәыб рхьыссын ауп.
Иахьцәыҵыччоз амра хаа шаша,
Аҵааҷҷа аԥсымҭә еиҟәыҷҷон ауп.

141

АЦӘҚӘЫРԤҚӘА РААМҬА
Ацәқәырԥқәа раамҭа акалашәа имҩасуеит,
Мамзаргьы имҩасӡом, ус баша иқәԥақәсуеит,
Акәалӡы ашәнаххьеит, ҳамш кәеикәеиуеит,
Аха ацәқәырԥқәа ҭынчым, еснагь игәаҭеиуеит.
Ашәах ргәыҵач, иааҟәымҵӡакәа ижәылоит,
Агәаӷ еиԥш, анаҟәа рыблақәа инхылоит.
Ацәқәырԥкәа ахаангьы иазымхәыцыцт уажәа,
Узразҵаауеи урҭ, нас, абас изыргәжәажәо?
Иҟалар даҽакала, иукуан еиҳа рмаршәа,
Рмаршәа ахьузымкуа иахуҳәаара уақәшәом.
Ацәқәырԥқәа раамҭа акалашәа имҩасуеит,
Мамзаргьы имҩасӡом, ус баша иқәԥақәсуеит.
1986, Аҟәа – Ԥақәашь

142

ДЫНХОН УИ...
Дынхон уи дкәыкәыцыкәуа,
Ԥсшьамҩахә ҟамҵаӡо,
Аԥсҭазаара дызхыццакуаз
Шихыццакуаз мбаӡо.
Дынхон уи дкәыкәыцыкәуа,
Бзиарак имбаӡеит.
Аԥсҭазаара дахыццакуан,
Ԥсҭазаарак изхеит.
Иԥсы ҭан, зегь илаӡон,
Агәра игон ихы.
Аха агәаӷ, еидҩалаӡа,
Днымхеит ибаны.
Дынхон уи дкәыкәыцыкәуа,
Дкаҳаит, имч мхеит.
Уи убас дызхыццакуаз
Аԥсҭазаара иҭынхеит.
Ԥақәашь

143

АҴЫС ИАҴӘА АШӘА
Исзымҵеит аҵыс иаҵәа ашәа, исыхәҭан,
Схәыцуан, сахьӡап сара насшәа, уашьҭан.
Сышықәсқәа ниагәгәа ихьамԥшӡакәа ицеит,
Сқәыԥшра сынҭысаанӡа сажәрагь сыхьӡеит.
О, сышьҭахьҟа иааиуа, сымҩа иану,
Уи ашәа гәнукылартә угәуҽану?
Уара иуздырӡом иумоу аԥеиԥш,
Уазыӡырҩ ашәа, уазхәыц, цқьа уааԥеиԥш.
Иунарбоит уи аԥсҭазаара ахықәқәа ирыԥну,
Усҟан уагьныҟәап уара, ишаԥу.
Ашәак аҳәаха умоуа уҟамлааит ахаан,
Ашәа рӷьажәҩахар, ак амчым ухьаа.
Уқәыԥшра унҭысуеит, уажәрагь ухьӡоит,
Иуҳәоит усҟан: егьсыхьуам, сеиқәхоит.
Ус акәын ишгәыӷуаз ҳа ҳҟынӡа зегьы,
Ус акәын анкьа сышгәыӷуаз саргьы.
Уара уи иаламшәа убоит уамаӡак,
Избанзар, макьана узазхәыцӡом усҟак,
Уаамҭа иухыԥрааны ицаргьы имлашьуа,
Зны иузымҵаз аҵыс иаҵәа ашәа ушашьуа.
1986, Аҟәа

144

***
Амш ицаз амҵәыжәҩашьҭыбжь
Адгьыл ауп изхымҵуа,
Угәаҟәышра анулабжьо еиԥш,
Уи еснагь уазхәыцуеит.
Аҵх лашә инагәыҵаҵәоит
Алашьцара хьамҵӡо,
Угәы зырӡыӡо аҵәыуабжь еиԥш,
Уи еснагь уаргәамҵуеит.
Иуаркалеиуа ашәаԥшь ҟаԥшьы
Аҵх еиқәа ианалҵуа,
Ицәырҵуа амш, аҽыкәаша еиԥш,
Уара угәы арҿыцуеит.
Уи уара ухы алаужьом,
Уацуп, узаԥырҵӡом,
Амш ицаз амҵәыжәҩашьҭыбжь
Адгьыл ишзахымҵуа еиԥш.
08.XII.1986, Пицунда

145

АҴЛАҚӘА АШЬЫЖЬ
Аҵлақәа рнапы махәқәа,
Анаҟә цәаак рхырцан,
Ирхадыршҭырц ргәалақәа,
Игылоуп инкахәыцуа.
Иацы ԥша цәгьак рӡывасын,
Иахак рцәа иҭӡыӡон.
Ашьыжь шәахәа рхьыӡсан,
Ҩаԥхьа ргәы арҿыцит.
Аҵх згаз ҭыԥҳа ԥшӡаҵас,
Ашьыжь ацәа иаалҵит.
Абнара иагәылаԥсаз
Аҵар рашәа хыҵит.
Аҵлақәа рнапы махәқәа,
Аԥҭа цәаак рхырцан,
Урҭ иахьа аԥша цәгьақәа
Ирымаӡам рызхәыцха.
1985, Аҟәа

146

АРҨАШ КНАҲА АБЖЬЫ
Схәыцра ахы сҭарԥа
Саатәеит сеиқәышьшьы.
Игәхьаазгоит, аха ишԥа,
Арҩаш кнаҳа абжьы!
Иснарбон аҵас,
Иԥон уи хланҵы,
Аԥсҭазаара ашәаҵас
Иазынхарц азы.
Сгәы аҳәонаҵ абас,
Арҩаш кнаҳа абжьы,
Егьсыхьуам, мап, зынӡас,
Шәынсыжьӡаргьы шьыжьык.
Мап, сцаӡом хара,
Ишәыцзаауеит сыԥсы.
Ишсыцыз еиԥш ара
Арҩаш кнаҳа абжьы.
09.XII.1986, Пицунда

147

* * *
Аҵла рықәцәқәа еилыхуа,
Иасуеит аԥша хьаса.
Аԥсҭҳәа шәыга ныхуа,
Иҭнахуеит ажәҩан сахьак.
Адәҳәыԥш аҵыхәан ҽыхәак
Иаакьыркьырт, иааҭгылан.
Атамашәҭ афҩы хаа
Аҳауа цкьа ианаалон.
Ԥшьаала, наҟ, ақәаҵахь,
Ԥсаатәқәак рашәа еилыхон.
Агәыԥшаара изаҟәымҵуаз
Аҭәаҵла агәы дырҿыхон.
Исырҭан урҭ зегь гәахәа,
Исҳәар акәын ажәала.
Аха ажәақәа анысзымха,
Саламгеит ҽакала.
Аҵла рықәцәқәа еилыхуа,
Иасӡом шьҭа аԥша хьаса.
Аԥсҭҳәа шәыга ныхны,
Ажәҩан хыхь иҭнаххьан,
Кәадыр махоушәа сахьак.
07.XII.1986, Пицунда – Аҟәа

148

* * *
Лыччаԥшь шәахәа саркьаҵас
Сыблақәа хнакуан.
Лсахьа ԥха цәашьыблаҵас
Сгәаҵаҿ иасыркуан.
Усҟан сара амш лаша
Сгәаԥхалон иаҳа.
Дацын дыԥхашьаԥхашьо
Ааԥын шәҭ аҭыԥҳа.
…Урҭ аамҭақәа нықәхәаша
Ицеит, зынӡак ихьамԥшит,
Сыҷкәынра ԥшӡа зырлашоз
Лыччаԥшь ашәахәеиԥш.
04.XII.1986, Пицунда

149

АЛАФ
Иарбан мҩоу арахь баазгаз?
Бызлацазала аԥша исуаз,
Иаҿын еимҵәаны сгәы арҳәра,
Сазыԥшӡамызт шьҭа баара.
Исызҵар аԥша абызшәа,
Исҳәарын уи еиԥш быгәшәа.
Сгәы анеиԥшӡамыз зынӡа,
Бацны уи бхынҳәит шьыжьӡа.
Агәы ҭынчӡам, мап, аԥша,
Иаҳзымԥсахӡацт ҳарҭ ҳҟазшьа.
Ҳааҟәымҵӡакәа ҳазыԥшуеит,
Агәала анҳамоу уа ҳашшуеит.
Саргьы исҵеит аԥша абызшәа,
Аха исзымҳәаӡеит быгәшәа.
Ҩаԥхьа ҳгылоуп ҳаиҿаԥшуа,
Цасҳәа игәарлаӡом аԥша.
11.XII.1986, Пицунда

150

* * *
Цәыӡ дук умоушәа, ак ухан,
Асар рымҩаҿ уԥшаауеит.
Аеҵәақәа, рышьҭа ҭӷәыхаа.
Жәҩан ҵаула агәы ианшуеит.
Аԥша ҟьала хәылбыҽхала
Уаҟа асабақәа аршәшәоит.
Асар рымҩа аҳәира ахылом,
Уи уаныз, уцәыӡ убоит.
Ихарахаԥшуа иааҭгылаз,
Имҩа дықәлаанӡа иаанҵәоит.
Асар рымҩа аҳәира ахылом,
Уи уаныз, уцәыӡ убоит.
06.XII.1986, Пицунда

151

* * *
Сбыҳәоит, маҷк бысԥеиԥш, ҽа хәыҷӡак бысԥеиԥш,
Аҵх еиқәа иаҿыхәан иблуа ацәашьеиԥш.
Уи млашьӡом, мамоу, агәы иҭоу акоуп,
Ҳагәҭыхақәа рҵааршәы азырӡыҭуазар ҳәа ауп.
Аҵх еиқәа нҵәаӡом, аҵх еиқәа нҵәаӡом,
Быблақәа амца рхылар, сшәоит, нас сырбаӡом.
Бацшәаҳәоит аԥша, бацҵәыуоит ақәа,
Аҵла махәқәа ааҵраҿ ахьҭа ианакуа...
05.XII.1986, Пицунда

152

* * *
Игеит асырӡ абжьы ааигәаны,
Сеидроу ишалҵша сгәы еибганы.
Абар исыԥхьоит схәыҷра аӡхықә,
Иааигәам, иагьыхарам уи дук.
Уажәгьы анкьеиԥш сшьапқәа хтуп,
Аӡыцәқәырԥ саваҩларц сҭахуп.
Сара иҵегь санхәыҷыз,
Уи саԥыслаҵәҟьон, саԥыс.
Шьҭа сзаваҩӡом исҭаххар,
Сшәоит: схәыҷра агәы нсырхар?
Игеит асырӡ абжьы ааигәаны,
Сеидроу, ишалҵша сгәы еибганы.
12.XII.1986, Пицунда

153

* * *
Амшцәгьа бааԥс зхызгаз аӡиас еиԥш имҩасуеит,
Ҭагалантәи аҵхқәа хәашьуп, ихәашьуп.
Уахоуп ианыҟоу ара амза еиҭасран,
Аԥша ҵәыҵә зхьыԥшыда, агәы ҭацә цәыцәуп.
Амахәқәа ирыниаалан ирнааларц ахәҭоушәа,
Абӷьқәа еилнаршәшәоит, еилнаршәшәоит.
Амшцәгьа ахыԥша бааԥсгь ҳгәы еиланархәозар,
Аҵх хәашьқәа ҳхала ишҳаршац иҳаршоит.
Иниасып аӡынгьы, атыҩарҩар аамҭеиԥш,
Ҳгәы зынӡак икыдызхыз, ихкәап, нас, ақәа.
Ҳаԥсҭазаара злаҳшәо ааԥын мышқәа аҳамҭеиԥш,
Уаҵәы ҭынч ирзаҳшап згәы ԥшаауа адәқәа.
02.XII.1986, Пицунда

154

АГАӠА
Урызхәыцхьоума урызхәыц,
Зегь акакала, хәыцхәыц,
Уара ухырххьоу шаҟа ԥхыӡ,
Уара иуоухьоу шаҟа цәыӡ,
Урызхәыцхьеит? ШЬҬА УАҞӘЫҴ.
Амш ианацла, ианазҳа,
Уи иннажьыз ахәыцха,
Аҵх лашә ианахәха,
Уара уҟәышхеит маҷк иаҳа,
Уҟәышхахьеит? ШЬҬА ИУЗЫРХА.
Ишааԥшуаз ублақәа ҭҳаца,
Умтәеит уҿи-унапи еиқәҵа,
Узыхьӡоз ҟаҵо, инагӡо
Ушааиуаз, агәра угеит зынӡа,
Уара шуакәмыз АГАӠА.
...Ирылшари шьҭа, иаҳҳәап,
Иушьҭашло абыжьқәа:
ШЬҬА УАҞӘЫҴ,
ШЬҬА ИУЗЫРХА,
АГАӠА?..
03.XII.1986, Пицунда

155

* * *
Аҵх напоуқәа наргӡаны,
Аеҵәақәа анаркуеит.
«Радеда» ашәа ааигәаӡаны,
Уаха иҽыцны игоит.
Нахьхьы, ашьхақәа иҩархык,
Амза гәылҭәаа цәырҵт.
Ҳара ҳашҟа аҽазнык
«Радеда» ашәа мҩахыҵт.
Амза ахьы раӡны ахьшы,
Аҵх ҵәца лашоит.
Ашҭаҿ амҳара хәыҷы
Агәы аҭҳараҳәа еисуеит.
Абна гылоуп аҽырҭынч,
Еиқәлымҳаха иӡырҩуа.
Иазхәыцуашәа аԥсуа иџьынџь,
Уаха ачара зуа.
Абырг дныҳәоит, аказы
Дымҩашьцт, иибо иҳәоит:
«Ҭагалан, ҵыԥх еиԥш сынтәагьы,
«Радеда» ашәала ицоит».
03.XII.1986, Пицунда

156

АЏЬҴЛАҚӘА ҬАГАЛАН
Аџьҵла хҩаԥшьқәа зшәыз ҭагалан,
Амра хьиҭҟәиҭ иамам гьамак.
Рдақәа хьааны ирҭоуп ирхыргаз,
Издыруада урҭ игәныргаз.
Иааҟәымҵӡакәа рыгәқәа цәызҟьоз
Аԥша хагоуп, аԥша цырҟьа.
Рықәра дуӡӡа иаҵагылан,
Инкахәыцуа ԥшьаала игылоуп,
Хәыцрак рҽаҭан, хәыцрак рҽаҭан.
Знык иадамзаргь ргәы ашаҭарц,
Анаҟә цәаакы шьыжь ирхызцаз,
Аԥша ҿыхьҭа шьҭа ицәгьахәыцуам.
Аџьҵла хҩаԥшьқәа ахаан имшьыцит,
Урҭ арԥхоназ ргәыӷра аҳәымца.
Аҵаа ԥсасиқәа, аҵаа ԥсасиқәа,
Ус аамҭала иаасасын ауп,
Нас имҩасит аџьҵла ақәреиԥш,
Рықәра анхалон, рыцҳа, ргәы ахәреиԥш.
Аџьҵла хҩаԥшьқәа, аџьҵла хҩаԥшьқәа,
Адауаԥшьқәа, адауаԥшьқәа,
Иреиԥшнысшьалон џьара акала,
Мамзар ус сгәы акы иарҟьалон.
Исыздыруам, исыздыруам,
Аха аџьҵла хҩаԥшьқәа ара акгьы рхарам.
Игылан, ԥшьаала хәыцрак рҽаҭан,
Рықәра дугьы шьҭа ргәы ашаҭон.
Аха аџьҵла хҩаԥшьқәа зшәыз ҭагалан,
Амра хьиҭҟәиҭ иамам гьамак.
04.XII.1986, Пицунда

157

ИЗБАН?
Уаҩы изымҵацт, имаӡоуп,
Уара аамҭа уԥан.
Аб игәнаҳа аԥа ихьӡоит,
Избан? Избан? Избан?
Ҳаргь убас ауп, ҳшазыԥшӡам
Иҳауҭо зҵаарашәк рҭак.
Избоит, ианыҟало ааигәаӡам,
Еицҭаҳаршәуа хҭак.
Аб игәнаҳа аԥа ихьӡоит,
Избан? Избан? Избан?
Баша, башаӡа иуӡоит,
Иузеиҭамкӡеит уԥан.
Иуҟьо агәаӷь, мап, гәы азҭаӡам,
Игәааугӡап ушьҭан,
Аб игәнаҳа аԥа ихьӡоит,
Уазхәыц: Избан? Избан?
04.XII.1986, Пицунда

158

* * *
Ашьхақәа ргәыҵак,
Абнара, ргәыҵак,
Ашьхыҵә ас-ԥалақәа
Рыҭра –
Ажәҩан иахыҵит.
Аҵысхә ҟәаш иаргоушәа
Ашҭа аҵыхәан,
Ашьхыҵә ас-ԥалқәа
Хиаалон, еилыхон,
Ажәҩангьы «ԥшыхәуан»,
Ус аҭахушәа.
Ус дук иаҿушәа,
Зхәыҷра изахымԥаз
Аду иеиԥш, аду иеиԥш...
Ашьхыҵә ас-ԥалақәа,
Хиаалон, ихиаалон.
Урҭ уамашәа сара сашҭа
хиа ианаалон.
«Асыԥса ахьыҭҟәацуа,
Ас-ԥалақәа ирхарои?»
Абри саназхәыцуаз,
Иаҟәыҵхьан ахәмарра,
Ицон наҟ бнагәыла.
Сгәы иснаҭон,
Сгәы иснаҭон,
Гәаӷк сырҵысызшәа,
Ма уи ргәы иахәан,
Ишгәырӷьоз иԥсызшәа.
04.XII.1986, Пицунда

159

* * *
Агәарԥ леиԥш адәныҟа аԥшамҩас ҟуҵәыуоит,
Иақәшәом ацашьа.
Абас агәы зырԥшаауа зынӡак иахьзаҵәу ауп,
Уи иасҭароуп ҳәашьак.
Исмеижьозар сгәыӷра, шьҭа ухы уанышәап,
Уаалшәаны насшәа.
Иақәшәииз дарбан абас уара улеишәа,
Улеишәа – ҳәатә нымшәа.
Амацәыс ушьҭыҷҷа аҵх мҩа узнысуа
Иунаҭома агәахәа?
Иунаҭозар гәахәа, избан узацрасуа
Аҵлабӷь ахымхәа?
Сԥенџьыр ахышәаҿ асаркьа ҭасамшәа,
Уадхоит уахыла.
Ахьҭа уакуазар, уи саҳәашьа уақәшәар,
Иаасыртып, уҩнала,
Аԥша ҵәыҵә гәхыршәага, абриаҟара нуҵит,
Ушыҟаз угәрамган.
Абас ауп ушшоу уара ашьакьаса уҿыҵуа,
Мла уамкуа, хьҭа уамкуа.
Агәарԥ леиԥш адәныҟа уахак иҟуҵәыуоит,
Иақәшәом ацашьа.
Ацәгьоура изхьымӡаз, нас иахьзаҵәуи
Ирыхьҵәыуоит.
Уи иамаӡам чҳашьа,
Аха иасҭароуп ҳәашьак.
05.XII.1986, Пицунда

160

* * *
Аԥшатлакәқәа шдәықәло
Хьааны изныруа,
Аҵла жәпа дуқәа
Ԥшуп иуазыруа.
Ажәҩан аҵкараҿ
Аԥҭақәа ԥхьарылон,
Абнеи акәареи
Еицәажәон иааҭгылан.
…Имҩа баԥшыроуп,
Аԥшатлакәқәа ԥхазҵо.
Жәҩанаҿ иԥхьарылаз
Аԥҭақәа ԥхьазцо.
Урҭ амшқәа каххаа
Уаҵәы иҟалароуп.
Аха макьана
Амш хәарчаруеит.
Бгәы бҽабмыргароуп,
Амшқәа еиласуеит.
Аӡхыҵ бааԥсқәа срырран
Саныҟоу – насоуп.
08.XII.1986, Пицунда – Аҟәа

161

АБНАҾ ИЛЕИУЕИТ АҚӘА
Ргәы иазыргада адәқәа? –
Абнаҿ илеиуа ақәа.
Амҩан асаба шьҭачуп,
Акәарабжь зынӡак ихәыҷуп.
Абнарахь, наҟӡа, хара,
Икыдҵәан иаҿуп ақәоура.
Амш ҳа ҳашҟа аҽакуп,
Амра ԥшӡа ԥхоит, игәыкуп.
Иахаршҭны изқәиҭыз ахы,
Иасуеит иҭынчӡа аԥшахьы.
Иаҳәарц аҭахушәа – «сыжәбо?!»
Аҳәасаҵла ааԥшуеит иҽырбо.
Ргәы рҽадыргон уажә адәқәа,
Иахьыҟам изыҳәоз ақәа.
Аха башаӡа ргәы еибакит,
Ақәа арахь ишаауаз ибнакит.
08.XII.1986, Пицунда

162

АШЬЫЖЬ
Амшын газҽаз хәашьит,
Ацәқәырԥақәа млашьит.
Ргәы иҭагьежьуа афырҭын
Ашьыжь ацкы утәын.
Ацәқәырԥақәа ргәы шын,
Ашәах раӡны рҿашын.
Еиҵасуан аҟәара,
Иазцон урҭ аҟәара.
Ахықәаҿ рыԥсы ршьарц,
Ргәы иҭаркыз цқьа ахә ршьарц.
Аха ирышьҭашуаз аԥша,
Амчҵәҟьа анашәа,
Ихьаҵны шьҭахьҟа ицон,
Амшын аԥсы еивнагон.
Уажә ацәқәырԥқәа – ахцәы рҳәқәа,
Ихьаԥссан наҟ рыгәқәа,
Аԥшатлакәқәа ргәы иҭоу
Рхашҭны ҭынч ишьҭоуп.
09.XII.1986, Пицунда

163

* * *
Аҵх ццакӡом уаха аҽгылеиԥш,
Ҿымҭ иааҭгыланы иӡырҩуан.
Еилнаргозшәа аҭынчра ахцәы лакь,
Аԥша аҳауа агәы хнаркуан.
Иаҭахын илыбаарц абнахь,
Ажәҩан шызбоз илаҟәит.
Аҵла дуқәа хыхьӡа рықәцәахь
Аеҵә гәарҭак анаркит.
Изуа иақәшәо аӡыркәиқәа,
Абаҳча еиужь ахьӡы ахьдыршон.
Зыҭра ихыз атыҩарҩаргьы,
Ҽынлеиԥш аҵх лаша иацәшәон.
Аӡы измыцәоз, аҵх ахҭыгәла,
Аҭҳараҳәа агәы цқьа еисуан.
Иахыргазшәа алахҭым уи,
Ԥшьаала ицон иҵысҵысуа.
Урҭ зегь сшәаракәын са гәыла,
Урҭ зегь гәыла исраӡон.
Аҵх ццакыҵәҟьомызт аҽгылеиԥш,
Сыццакӡомызт, еицҳаршон.
09.XII.1986, Пицунда – Аҟәа

164

* * *
Уԥсы анҿырх ауп ухра ҩашқәа,
Имшны ануба уара умшқәа.
Иузымҵазҭгьы «Ахра ашәа»,
Ицар алшон уаамҭа хәрашәан.
Уаныԥнашәа уқәра аӡӷьыра,
Иурҽеит уусқәа рӷьырак.
Иуаҳахьеит уара «Ахра ашәа»,
Уашьҭа ахаангьы, мап, уеиҭашәом.
Угәы ҿызкаауа аҽакала,
«Ахәра ашәа» умҳәацт макьана.
Асакара, адәеиужь агәҭаҿ
Узаҵәхаргь иароуп угәазҭо.
Уҿаԥхьа егьалшом ауадаҩра,
Наҟ уагәылҟьоит абна тоура.
Амацәыс еиԥш аӡы ҭрысқәа
Урзынкылом, нырцәҟа урырсуеит.
Угәы архаҵеит «Ахра ашәа»,
Ухьаагьы хьаҵит «Ахәра ашәаҿ».
Урҭ уаҳаит уара ушқәыԥшыз,
Нас абас ауп ишуныԥшыз.
09.XII.1986, Пицунда

165

АМШҚӘА ЕИЛАСИТ
Ажәҩангьы зны-зынла ахыҵәҟьа иаӷоуп,
Иахьа аԥҭақәа рыла агәы зегь рыӷӷоуп.
Ахызаҵә уахызбааз уаӷацәгьа илакҭа
Еиԥшуп, уажә амш хәашьуп алакҭа.
Аҵықьҳәа ихысит нас адыд ангәаҟ,
Аха, мап, агәы мӡыӡеит адгьыл аҳақ.
Абас ауп ажәҩан шыҟоу есқьынгьы,
Иҵәыуахуеит қәала ацәгьара уны.
Адгьыл аӷныжәҩан ҽазнык иахнагоит,
Аҳауа хьшәашәала аԥсыԥ еивнагоит.
Шьҭа адгьыл ада иҭаныҟәо ашьеиԥш,
Ажәҩан цқьахаанӡа иаԥеиԥшуеит, иаԥеиԥш.

166

* * *
Уаамҭа цеит ушьаҳаны,
Уазыԥшуеит иџьашьаны.
Инхеит узхьымӡаз ҿаҳәаны,
Уара уеиԥш иҿаҳаны.
Уусқәа рхала иҟамлеит,
Амзыз уман ақәа анлеи,
Иуҳәон: «Ажәҩан аԥсҭҳәа хуп,
Иахьа сусқәа, мап, сгәы рхым».
Уара узыҳәан амра ӷьын,
Амш ныбзиаз адәахьы.
Ухы ахугонаҵ абас,
Уаамҭа цеит, ицон, имҩаст.
Узхьымӡаз ала ушьаҳахеит,
Иузымҳәаз ала уҿаҳахеит.
Уара иузамҭеит уаамҭа ахра,
Уажә уа уеиԥш иаҿуп ахьхәра.
Аамҭа абас агәы нурхеит,
Нас иареиԥшҵәҟьа уҿаҳахеит.
10.XII.1986, Пицунда

167

* * *
Аччаԥшьгьы мҩасуеит алаԥш ахьымӡо,
Алаԥш иаҩызан,
Уахьӡароуп ууаҩызар,
Уи аҵасазгьы,
Цасҳәан.
Знасыԥ заӡо уи наӡаӡа иахьӡаз иоуп.
Зыԥсы кыдхалаз
Амш қәасӡысуеит,
Уԥсҭазаара ҩархоит
Узмырсуа, узмырсуа.
Угәы цқьа иацрасыз ашьа цқьа ануԥхьа
Унымхан,
Шьҭа ицасӡом.
Аччаԥшьқәа мҩасуеит,
Алаԥшқәа мҩасуеит.
Нас урҭ еихьибагӡоит,
Ҭыԥкаҿ иаанҿасуеит.
Иахӡыӡо ишазыӡырҩуа,
Ргәы абас изызцасуаз
Рыԥсҭазарагь мҩасуеит.
11.XII.1986, Пицунда

168

* * *
Абахә еимаҳеиԥш, аӡын мшы еилахәашьқәа
Иҿаҳауп, Анцәа имҭоуп, ирымам ҳәатәы.
Ажәҩан иахылаԥшуа амра мшеишеикәа,
Сгәы сзақәкӡом ҩаԥхьа сара ара акагьы.
Ицон еишьҭагыланы аӡын мшы еилахәашьқәа,
Асы цәаак ааныжьны ихьамԥшӡакәа ицон.
Иашьҭамызт, мап, урҭ са сгәы иахәашаз,
Иашьҭазҭгьы еицәан, сгәы аҽакала иҟалон.
Амҩақәа ирнылаз аҭлаҩа еилахәашьқәа,
Аӡын мшқәа рышьҭеиԥш сгәы зегь рхәаҽуан.
Аха ааԥын мшқәа исхадыршҭын наҟ сара сгәалақәа,
Амҩақәарҿ амра ашәахәа ныбжьаҽҽеит.
Ихыҵын, ихыҵын, уи ныҵалт ақәаҵара,
Адәеиужь иахыҵәан, нас абна инахьӡеит.
Сажәын сара аӡын, ааԥынраз сқәыԥшхарц,
Сқәыԥшхеит, аха сықәра мхынҳәӡеит, имхынҳәӡеит.
14.XII.1986, Пицунда

169

* * *
Уԥсҭазаара аӡиасқәа урхыууан уцоит,
Аԥшамҩас иаҩызоуп, уҽыхәа ԥырӡоит.
Иудыруеит, наҟ уаԥхьаҟа умҩақәа куп.
Умҩақәа зкыз ргәы агәаӷ цәгьа ҭакуп.
Усоуп аԥсҭазаара алакәқәа зегь шшоу,
Анҵәамҭаҿоуп амшқәа каххаа иахьшо.
Абаашқәа рыԥҽыхеиԥш ҽыҭ-ҽыҭ еизыҳәҳәоуп,
Амшқәа инужьыз иуԥылом иҳәҳәо.
Аамҭа, зынӡа иԥшакызшәа анапқәа,
Иануҵнахгьы ухьамҵит, ирацәан угәҭакқәа.
Аԥсҭазаара аҳәамҭа, мап, зегь еиԥшӡам,
Иҟоуп зынҵәашьа зынӡакгьы иԥшӡам.
Ажәырҭ бааԥс иаҩызаз уаамҭа еимгәҳәаны,
Иааугеит уара ухеиԥшҵәҟьа уҵасгьы хьчаны.
Уԥсҭазаара настәи зынӡаск аҽакын,
Инужьыз ашәаџьҳәаҩ ихымҭа узыԥшын.
14.XII.1986, Пицунда

170

АШЬХЕИ АМШЫНИ
Ашьхеи амшыни изеиҭанеиааиуам,
Иҟоуп мчык урҭ ргәаҳәа иаиааиуа.
Ашьхақәа гылан амшын ихыԥшылоит,
Ацәқәырԥқәа гәырӷьоит, ихәмаруеит еидшылан.
Ашьха ду бзиа иабоит амшын ҭбаа,
Аха уи ашҟа иазымгәаӷьт, излымбааит.
Ашьхақәа ргәы иҵхо арҩашқәа ирашәоуп,
Амшын уи адыруеит, алымҳақәа ак раҩшәом,
Ашьха ӷьазӷьазқәа ҽырбоит, иҽырбоит,
Амшын ду газҽазуа иҽырбоит, иҽырбоит.
Урҭ ргәыҭбаара дуӡӡоуп, аиеи,
Иҟазҵаз ирықәлан абас, есииуа.
1982, Аҟәа

171

* * *
Исаҳә, исаҳә ажәак,
Иҟабымҵан ҽмырба.
Аҵыс хәыҷ бналт иахьак,
Иҭаҳәуаз иац сыхҭарԥа.
Ашьац иаҵәа цәқәырԥо
Иҭалеит амӡырха.
Издыруеит, нас, ишԥа,
Уи ба бгәы шарԥхо.
Имаӡаз зегьы,
Иааԥшуеит ргәы зегь цәҳәны.
Саанхаҵәҟьозар уаҵәы
Сымала сзаҵәны,
Исзыхгом сара,
Сбыҳәоит аказы:
Бахылаԥшла ара
Ибхылаԥшуа сыԥсы.
Ԥақәашь

172

АПОЕТ ИХӘЫЦРА
Иҵәыуоз асаркьалбжьы
Ҳарҿыхон ҳарҭ шьыжьла.
Уи еснагь иҳалабжьон:
Ҭынч шәынха, шәынҵла.
Раԥхьаӡа уи гәнызкылаз
Дҳацын апоет.
Иҟалаҵәҟьаз шыҟалаз
Анаҳдыргьы иҳамҳәеит.
Ҳусқәаҵәҟьа ҳархашәалан
Ҳзыҟамлеит мышкгьы.
Уи еснагь дҳахӡыӡаауан,
Даҳхылаԥшуан зегьы.
Аамҭа хәашь, амҟәыл цәгьақәа
Ҳҟәикларцазы дшан.
Дыҟан уи дҳазгәамҭакәа,
Иԥсҭазаара ашан.
Дзынҳариаз залымдароуп,
Игәы рыцҳа еиқәтәеит ишны.
Нас акәхап ианаадыруа,
Дышҳалаз уи дымшны.
Ԥақәашь

173

АӠЫН
Ажәҩан хьшәашәа асцырақәа
Алышәшәан иаауеит.
Сқыҭа аҳәынҵәа мҩақәараҿ
Сшьапышьҭақәа хшәаауеит.
Амхурсҭақәарҿ аԥҳә нымҩақәа
Инхаз уажә ихьҭакуеит.
Адәҳәыԥш, абна, аҵлақәа
Иӡышӡа асеиԥш ишлеит.
Аҳәынҵәа мҩақәа сшьапышьҭақәа
Рнымлацшәа иааԥшуеит.
Ажәҩан хьшәашәа асцырақәа
Алышәшәшан иаауеит.
Асцырақәа, асԥалақәа
Ҳара ҳҟны исасит.
Имԥсӡеит сара сгәалақәа,
Асеиԥш иԥсасит.
14.XII.1986, Пицунда

174

БЗИА ИББОН АСЫ
Асы кьаасӡом аӡҟы иеиԥш,
Изыцәшәо рацәоуп.
Быблагә хнахуеит уи аҭеиҭԥш,
Аха агәаҭа еиқәаҵәоуп.
Адгьыл аграқәа хнаҩарц
Аҭахӡошәа иԥшын.
Амра уи амаӡа хнатырц,
Иԥштәыдаӡа ихшьын.
Иҟоу шыҟоу зегь аабарц
Ҳаиҭаҟазаарын ҳарҭ.
Бгәы иҭамзар сцас ҽмырба ҟабҵарц,
Шьҭа иҟоу шыҟоу гәаҭ.
Асы цәаак аблақәа аахнаҩан,
Иҟанаҵон ҽырԥсы.
Адгьыл ашьа ԥха аалаҩеин,
Ҩаԥхьа иҭалт аԥсы.
Асы мкьаасӡеит аӡҟы иеиԥш,
Асы ахы иаӷоуп.
Сҵаауан: «Ишкәакәазма асы аԥеиԥш?»
Бара быҳәҳәон: «Иазхоуп!»
Ԥақәашь

175

АӠИАСИ АԤАҨИ
Исымбацт зныкгьы икараха,
Иџьасшьоит сара анарха,
Аӡиас ҭәагашуараха
Ицоит, ишцац ицоит.
Илеиуеит уи блаҟыблаҵәо,
Ахьышьҭрала ишаҵәышаҵәо,
Аԥаҩқәа инарыҵаҵәо,
Ашәак аҳәоит, иаҳәоит.
Абас аӡы аныҟәара,
Иазкым, мап аныҟәгара
Зынӡак иара зымарам,
Иацәтәыму уҳәан-сҳәан.
Иҟамлацт уи хьышьарххо,
Ирыцҳаны, игәышьаха,
Иӷәӷәоуп азы агәашьамхы,
Иацәымӷуп уҳәан-сҳәан.
Аԥаҩ гәаҟуан башаӡа,
Иахьазаҵымхуаз амаӡа,
Аӡиас згәылсуаз адгьыл ԥшӡа
Ашәакәын иаҳәоз.
Ицон уи блаҟыблаҵәо,
Ахьышьҭрала ишаҵәышаҵәо,
Аԥаҩқәа инарыҵаҵәо,
Ашәак аҳәон, иаҳәон.
Ԥақәашь

176

* * *
Амцарҳә иалышәшәазшәа икәицха,
Асырҳәқәа аауеит.
Ажәҩан иамаӡам ҳазхәыцха,
Ас цырақәа ҳрыблуеит.
Амцарҳә иалышәшәаз икәицха
Асырҳәқәа хьҭакит.
Асы азыҳәаны агәгәаҳәа,
Мцаҵас ҳагәқәа еибакит.
Асы злеиуаз ҳаицыблып ҳәоуп,
Иаргьы ҳаргь ҳаиҭахеит.
Ибзиан иаҳзеилкаазар ҳхазыҳәан, –
Иблыз зегь еиқәхеит.
Ԥақәашь

177

АЕҴӘАҚӘА
Еибархьусууа аеҵәақәа,
Алабжыш рҿашуп.
Аҵх агәазы, умыцәакәа,
Угылан урзыԥшуп.
Аеҵәақәа рҵәыуара
Угәы ҭнашьаауеит.
Иуздыруам ргәы иахәара,
«Шәызҵәыуеи?» – уҵаауеит.
Башаӡа ухы уазҵаауан,
Аеҵә ргәы ак алаз џьшьа.
Аеҵәақәа аигәырӷьон
Аҵх ҵәца лаша.
Аеҵәақәа гәкыҵәыкуа,
Рыбла ԥхақәа ааԥшуан.
Дара реиԥш уахьзымҵәыуоз
Азыҳәан ргәы ԥшаауан.

178

ИАХЬАТӘИ АҚӘА
Иац ашьхақәа аԥҭақәа рҿатәан,
Иац аԥҭақәа ашьхақәа рҟаҭәон.
Ирхьыкәкәозшәа ашәеиқәа,
Исзааргеит иахьа ақәа.
Ақәасса иаасымԥхьаз сара,
Ма ишԥацәгьоу ахгара.
Исызнауашәа зынӡа цас,
Иаҽхьынтәалоуп аԥша даас.
Ианымиацшәа абнара ақәнага,
Иааԥшуеит аблақәа ҭыгга.
Алҩақ иашәит урҭ рыԥхыӡ,
Ма алҩақ еиԥш рыԥсы цқьа рхыҵт.
Ишьхныԥсыла иԥшуп ахәқәа,
Иҿырҳасуа ишьҭоуп адәқәа.
Сашҭа ашәҭқәа ацәӡоуп уашьҭа,
Иԥшуп еиқәылашьца алакҭа.
Иааит иахьа ашәеиқәа ахьыкәкәа,
Сыззыԥшӡамыз сара ақәа.
Иахьагь сусқәа рхы сызкуам,
Иахьа ақәа иауам.
1987, Ԥақәашь

179

ИРАЦӘОУП САРА АԤХЫН ИСЗЫМҲӘАЗ
Ирацәоуп сара аԥхын исзымҳәаз,
Аҟыршоура сыԥсы еиланархәон.
Игәылҭәааӡа амза ҟаԥшь нанҳәаз
Иҩаҵхахон, уи сеиқәнархон.
Исымам акымзарак хьаас,
Иҟасҵазаргь егьа сара гха.
Избанзар, исыман иансааз
Нанҳәа амза аҵх ҟаԥшьқәа.
Еихысшеит мшыла са уи амза,
Сышықәсқәа зегьы ирыхьӡеит.
Ҩажәижәаба срықәын, избанзар,
Ҩажәижәаба уаҳа имхынҳәӡеит.
Ирацәоуп сара аԥхын исзымҳәаз,
Аҟыршоура сыԥсы еиланархәон.
Игәылҭәааӡа амза ҟаԥшь нанҳәаз
Иҩаҵхахеит, шьҭа уи сеиқәнархоит.
1987, Ԥақәашь

180

АԤШАТЛАКӘ
Аԥшатлакә ууан ҵхагәаны,
Бгамлашьҵас ижьышо.
Аҵх лашәи иареи ааибны
Амуит, сеидроу ирзымшо.
Амза аԥштәыда сгәы азыԥжәон,
Ишәаны иахьыбналаз.
Уи аҵх лашә аан агәы сырӷәӷәон,
Еҳ, еицәоугьы снаалон.
Уҽурӷәӷәароуп иҵегь сгәы,
Уа уоуп уеизгьы изыхҭысуа,
Аҵх лашә рышьҭақәа анҵаны,
Аԥшатлакәқәа анымҩасуа.
Аԥшатлакә ууеит ҵхагәаны,
Бгамлашьҵас ижьышо.
Аҵх лашәи иареи ааибны
Амуит, сеидроу ирзымшо.
Уаҳа исзақәҵомызт ҽакы,
Еицрымоуп хьаак ирхымго.
Ма, рыцәа иҟьалоз ҵхагәаны,
Агәаӷ сара исыхҭыргон.
Ԥақәашь

181

* * *
Агага аԥшшәеиԥш
Ихыгагаауп адәҳәыԥш.
Иашәызшәоуп ашәшьы
Ишыҟоу уажә аԥшшәы.
Уи цқьа ирԥхаӡам,
Амра иац шьыжьӡа
Уа анаҟә цәаак ашьит,
Адәҳәыԥш агәы хәашьит.
Уинахыс адәҳәыԥш
Ԥшшәы ахаӡам ашәшьеиԥш,
Аҳаԥшьа ахҩеиԥш,
Иаарту аҳаԥшьеиԥш
Иҭацәуп. Аԥеиԥш:
Анаҟә цәаакқәа роуп,
Аҳауа ҟәанда ауп.
Ишьҭоуп макьана адәҳәыԥш,
Ԥшшәы ахаӡамкәа ашәшьеиԥш,
Уаҵә анаҟә цәаакқәа цәырҵп,
Амра хаагьы шьҭыҵп.
Иазыханҳәып адәы
Илашо-лашо аԥшшәы,
Аха макьана ашәшьеиԥш,
Ихыгагаауп аҭеиҭԥш.
05.XII.1986, Пицунда

182

* * *
Амш ицаз аԥсыжәҩан икыдлеит,
Шьҭа аеҵәеиԥш бхынҳәы.
Уи ахьчара уалны иахьҳаду
Ҳарҭ ароуп уаҵәы.
Ҳқәыԥшра, иҳазымҭаӡоз ҭахак,
Ҳамшқәа ҭанархон.
Уаҳа иамамызт ҽа гәнаҳак,
Уи уеизгьы иазхон.
Амшқәа ҳаҩсны ицоит ашьшьыҳәа,
Ажәҩанаҿ иԥхьоит.
Уажәыгь ҳахьреиԥхыӡуа азыҳәан
Ҳрыхьчоит, хрыхьчоит, ҳрыхьчоит.
06.XII.1986, Пицунда

183

* * *
Абнара илхоз акәара хәыҭхәыҭуа,
Мчы алам, аӡышьҭа хьҭакуеит, ихьҭакуеит.
Амра хаа шцәырҵуа шьыжьла ихьиҭҟәиҭуоуп,
Аҵлақәа рымахә аҵаа ԥша иарҟәеит.
Ашьхақәа асы иҭанасын, зынӡа иҟәашуп,
Архақәа рыбла ҭааӡа ирзыԥшуеит.
Шьҭа асыԥса анытҟәацуа аамҭақәа рҟынӡа
Ашьхақәа ргәала рҵәаӷәоит, ирҵәахуеит.
Аӡын мшқәа ҽыжәуп, ицоит иныгәнысуа,
Адгьыл агә рыцҳа ҵаакны иааԥшуеит.
Аӡынмшқәа ироуҳәари, зыхьӡ зламысу
Иеиԥшуп, ахаангьы ишыҟоу иаауеит.
06.XII.1986, Пицунда

184

АГӘХАШҬРА
Бара ибымҭан акзаҵәык
Исзынхеит агәхашҭра.
Зынӡа измам иеиԥш ҟаҵатәык,
Саламхароуп, сашьҭроуп
Уахь, иахьасуа аԥшақәа,
Хыҵакырҭа змам рахь.
Сгәи, сыԥси, дареи еиҟәкуа,
Срыдхалозаргь ҳамҭак.
Уаҟа иԥысшәароуп ҩаԥхьа,
Иалшаҵәҟьо сгәы ашыра,
Наҟ сыҽрымадан хагәха,
Аӡиас цәқәырԥқәа рӷьыра.
Нас схынҳәып ҩаԥхьа шьҭахьҟа,
Сара исылшоз дырны.
Аҵх, иагоз уаанӡа агәыҭҟьа,
Ихааӡа агәеисыбжь сныруа.
Аха ибымҭан акзаҵәык
Исзынхаз агәхашҭроуп.
Зынӡа измам иеиԥш ҟаҵатәык,
Сашьаҳан, уи сашьҭуам.
07.XII.1986, Пицунда

185

АӠЫН ҾЫМҬРА
Аӡын хьшәашәа ҿаҳа-ҿымҭ
Асы ԥшӡа нканаршәшәеит.
Ҳаззыԥшыз ауп иара аҟынтә,
Уамашәа иҳамбеит.
Аӡын хьшәашәа ҿаҳа-ҿымҭ
Аԥшатлакәқәа арӷәӷәеит.
Уигьы ааҳгахьан ҳхаҿы,
Акагьы ҳамҳәеит.
Аӡын хьшәашәа ҿаҳа-ҿымҭ
Аҵаа ӡқәа зегь аршьшьеит.
Абас ақәаҳҵеит уи ҳарҭ,
Шьҭа аӡынра ԥхашьеит.
Еиқәҳархарц ҳаҿын, ҳаҿын,
Ҳгәы аԥхара аҽыҭ.
Аӡын хьшәашәа ҳазыԥшын
Ҳаргьы ҿымҭ.

186

АМШ ИУАҨСУА ЗМЫРӠУА
Амшын цәқәырԥқәа рхықәаҿ
Иузҳаит – иауам.
Мамзар, ацәқәырԥ рықәра
Ухыҵыргьы ауан.
Агәы иҭоу шмаӡоу еиԥш,
Имиц ацәқәырԥа,
Убас амаӡа шыӡеиԥш,
Иаакылҟьоит ухыцԥа.
Ухәыцуан, уеиҭахәыцуан,
Игәнукылаз рацәоуп.
Амш иуаҩсуа змырӡуа,
Агәы иҭоу еицәоуп.
Уани нахыс иуцын
Ацәқәырԥ, згәы еисуа.
Узыхьӡаз насыԥуп,
Узхьымӡаз ауп иԥсуа.

187

* * *
«Удгьыл хҩеижьааӡа ибылны,
Ицәҳәы сакаран
Ишьҭан, уирамш иазыԥшны,
Иузҳа, хьӡы угароуп!» –
Дырныҳәон анкьа абас аҵеи,
Игәаҟрақәа днырхыҳәҳәон.
Идгьыл аԥсы шҭаз ишон,
Убриалагь дныҳәан.
…Идмырзеит уабацәа уа уҟны,
Изҭагылаз удгьыл.
Еилукааит уи аҵыхәтәаны,
Нас угәы анкыдгыл.
Уиоуп изиоуҳәо уажә уаргьы,
Уҵеи дахьгароу:
«Удгьыл хҩеижьааӡа ибылны,
Зны ицәҳәы сакаран...»
1987, Ԥақәашь

188

ДГЬЫЛИ-ЖӘҨАНИ РҲӘАА
Дгьыли-жәҩани ҳхыбаауеит,
Рхатәы хьаақәа ргәыҵхны.
Алаԥшҳәаа еиҿырбаауеит,
Рҽеилаӡҩаны, ԥштәкны.
Ажәҩан амца ацрамсыроуп,
Мамзар адгьыл тҟәацуеит.
Уи агәнаҳа иаҵамларц,
Абар аҳәаагьы хьаҵуеит.
Ихьаҵуеит еиҭажәыларцаз,
Агыгцәақәа еиларгылан.
Агәаҟра ҳарҭ ҳазхаанымыз
Иаҳхаанымхарц азыҳәан.
Дгьыли-жәҩани ҳхыбаауеит,
Рхатәы хьаақәа ргәыҵхны.
Алаԥшҳәаа еиҿырбаауеит,
Рҽеилаӡҩаны, ԥштәкны.
Аш нхылоит алаԥш цәгьа,
Ак амбарцаз ахаан.
Ҳаныҟам ҳаԥсы налаҵәарц
Дгьыли-жәҩани рҳәаа.
1987, Ԥақәашь

189

АԤХЫӠИ АҴХ АЦӘҚӘЫРԤЕИ
Ԥхыӡла сыхьӡ аныбҳәа сҿыхеит,
Сыԥсы аҿыбхуан ҩаԥхьа ныхак.
Ус ҟабҵон иаха, иацуха,
Бгәырҩа аӡамҩа бгон ицәӷәыхаа.
Шьҭа исзыхгаҵәҟьом, имариам,
Гәнаҳа змам бара бгәырҩа.
О, уара аҵх еиқәа ацәқәырԥа,
Сеиҭауҳәоит, нас ишԥа,
Сыӡхыг шьыжь шәаԥшь аԥшаҳәахьы.
Уаҟа исымоуп сара аус:
Аҭынчра, аҿымҭра аҿҵаатәыс.
Амш ԥха, абла ҭбаақәа зхоу,
Адгьыл чашәра агәы зырԥхо…
Гәнаҳа змаз бгәырҩа сзацәцар,
Иалшон урҭ зегьы срыхьӡар.
1986, Аҟәа

190

* * *
Быԥшқа ила бхаҵа изыҳәаны бымқәын,
Ԥсуаҵасла ус ииашаӡам, иаԥым.
Уи зегь раасҭа бара бгәыӷуа бизыԥшын,
Дырхыӡлаанӡа бҩыза лыблақәа рымшын.
Ахраӡага, ҳарҭ ҳанкылган зегьы зшәо,
Иаабыдгылап бара баамҭагьы зқәыршәшәо.
Быԥшқа дхыцәӡа изҳап, бқәыԥшхап, бмыццакын,
Аҽа усын бара бақәшәазҭгьы иакәым…
1986, Аҟәа

191

АПАРОДИАҚӘА
* * *
Схагоуп.
Ииашоуп, схагоуп,
Сышԥахагам?!
Аха схада
Сызԥырхагоу
Ахьыҟам ауп –
Са сзырхаго!
***
Аԥсны Ашәҟәыҩҩцәа Реидгылеи
Аԥсны ашәҟәыҩҩцәа Рассоциациеи шәахь
Изеиԥшрои ҳлитфонд амал? –
Адырган ианыршәлоу асакәмал.
Ишӡыҭуа еиԥш афҩы гоит,
Афҩы шго еиԥш иӡыҭуеит.
***
Н. Кәыҵниа ишәҟәы «Арагәаԥшь»
аҭыҵра иазкны
Колиа имаӡам хәарҭаԥшь,
Ашәҟәы ҭижьит: «Арагәаԥшь».
Иҵашьыцуа ршьыцра иалҵырц,
Убри ала уаҳа имгәамҵырц,
192

Рқьышә инықәишьын аҵәаԥшь,
Рхы ианиҟьеит «Арагәаԥшь».
2000

***

Сергеи Агындиа изкны

Урыхцәажәа гәыблыла уқыҭеи уџьынџьи,
Иухамышҭыр акәын Пахәалеи Қьысқьынџьи.
Абри ааиаҳар Александр Анқәаб,
Аспонсорра аусаҿ иргылоит акәаԥ.
* * *
Мышкызны иаҳҳәо наӡару?
Аԥсны «аҭынчра» ҟалару?
Ҳсаит адаҟьақәа аартхару?
Анқәаб. Ҳгәыӷуеит. Акәаԥ. RU.
* * *
…Уи зыхҟьо – залымдароуп,
Ҳашәҟәыҩҩцәарҿ иҟоу Гәындароуп!...

* * *
Шәыхшьа сымаӡам сыҵкы…
…Са саҳкәажәуп, ухаҵкы!..
(И. Ҳаџьымԥҳа, «Мрашара»)
Шәыхшьа сымаӡам сыцкы,
Са саҳкәажәуп, ухаҵкы.
Ус исшәысхлар са сыҵкы,
193

Нас ишьҭызхуада, ухаҵкы,
Сыҵк иацәкаҳауа аҵакы!..
28.09.2002

* * *

Рауль Лашәриа иахь

Иаажәыр ауоу, сеидроу, мамоу,
Ҳарҭаслымуоу, ҳарҭамамуоу,
Иҳаздырӡом аҵәца ҳкаанӡа,
Иаҳкыз аҵәца ааҭаҳарцәаанӡа…

194

ВИАЧЕСЛАВ ҶЫҬАНАА ИЗКНЫ

ИХАЦЫРКУ АЖӘА РҾИАУА
Ҳазну ашықәс азы ашәҟәҭыжьырҭа «Алашара»
иҭнажьит «Ажәҩан баҳча» зыхьӡу ажәеинраалақәа
реизга. Уи – апоет Виачеслав Ҷыҭанаа авторс дызмоу
аҩбатәи апоезиатә шәҟәоуп.
В. Ҷыҭанаа акьыԥхь аҿы дцәырҵит дпоет-лирикны.
Уажәы ҳазлацәажәо ишәҟәаҿгьы уи даабоит, уаанӡатәи
ишәҟәаҿы еиԥш, ихациркыз ажәа ԥхьаҟа иацҵо иаауа
поетны.
Раԥхьа иргыланы иҳәатәуп апоет инапы злеикыз,
иԥсҭазаара хықәкыс иеиҭарц ииҭаху арҿиаратә ус
ахьынӡауадаҩу шидыруа – уи заманала ирныԥшуеит
зыхшыҩҵаки зцәанырреи акны еилаӡҩоу ицәаҳәақәа.
В. Ҷыҭанаа иқәла зықәлоу аԥсуа поетцәа даарылукаартә
дыҟоуп аԥсҭазаара иаҵоу ацәгьа-абзиа, хыхь-хыхьла
акәымкәа, рдац-ԥашә аҟынӡа анеира иҽахьанишәо ала,
ҿырԥштәыс иаагар ауеит ауаҩи аԥсабареи иахьатәи
реизыҟазаашьа аарԥшразы уаҳа назҭахым, аизга
злаатуа ажәеинраала «Аӡхьамԥш».
Ажәеинраала заманала ҳазнархәыцуеит аԥсабара
иаҿагыланы ақәԥара акәымкәа, уи иавагыланы,
иадгыланы ишықәԥатәу, иара ахаҭагьы ахьчара шаҭаху – еиҭахгьы ауаҩы ибзазара аиӷьтәразы, иара ауаҩы
иԥсҭазаара ахаҭа ахьчаразы.
Ишаабо еиԥш, ашәҟәы злалаго ажәеинраала иаразнак ҳгәы ҳҽаннаҵоит, иаразнак иҳаилнаркаауеит зҟны
аус ҳамоу апоет ажәа маҷла аду аҳәара зылшо шиакәу.
Ашәҟәы иагәылоу ажәеинраалақәа зегьы неибеиԥшны,
акы рыгымкәа, инҭырҳәцааны рҿахәы рҳәо иҟамзаргьы,
ибзианы ирныԥшуеит дара аԥызҵаз иџьабаа, аус шаҟа
ирыдулоу, ус иааилышьны аԥхьаҩ акгьы шидгалам.
245

Хыхь зыӡбахә ҳҳәаз рнаҩсгьы, аизга иагәылгоуп
иҵегь ауаҩи аԥсабареи реизыҟазаашьахь ҳхьазырԥшуа
ажәеинраалақәа.
Ауаҩы
иԥсадгьыл,
иқыҭа,
ихәышҭаарамца,
дызхылҵыз, дзааӡаз иани иаби – абарҭқәа дшырзыҟоу,
иԥсҭазаараҿы ҭыԥс иааныркыло сахьаркыратә ажәала
ҳгәаҵанӡа инеигарц иҭахуп апоет иажәеинраалақәа
«Саб илакәқәа», «Ԥақәашь». Кациҳабла», «Сани саби
рахь», «Исҭахуп аҩныҟа» уҳәа убас егьырҭгьы рҟны.
Сара исзеилымкаауа, исыгу
Ирацәазаргьы ҟалап.
Саб иблақәа ахаан ԥсра шрықәым
Здыруанаҵ егьсыхьуам, мап.

Имырҳауҳаукәа, уцәа-ужьы иҟәандаӡа иалало
цәанырра хаак, гәыблырак узнарҵысуеит ари астрофала
ихыркәшоу, алаконизм зҵоу ажәеинраала гәылҭәаԥсылҭәаа «Саб иблақәа». Абас гәахәарала аԥхьаҩ
идикылартә иҟоуп апоет ихы-иԥсы рҟынтә иаауа
ажәеинраалақәа жәпакы.
Ахы угәанарԥхоит иара убас ацәаныррақәа рыцқьареи
ахшыҩҵак аҵабыргреи рыла апоет ибзиабаратә лирика. Араҟа иаҳԥылом мыцхәы ацәажәара, мыцхәы
аҽырбара, ахгәарԥхацәара. Апоет иқәҿиаз, иҿахәы
бзианы изҳәо бзиабаратә жәеинраалақәоуп ҳәа
сгәы иаанагоит «Еҵәаџьаа рҭыԥҳа», «Аҵх амаӡа»,
«Игәныскылаз былаԥш».
В. Ҷыҭанаа иажәеинраалақәа ааибакны, темас изызкылаалак дыргәылоуп ауаҩы. Урҭ ирзеиԥшу ридеиатә
хырхарҭа хада ианыԥшуа иахьатәи ауаҩы иԥсҭазаареи
ихәыцрақәеи роуп. Апоет ирҿиамҭақәа иаҳдырбоит
аԥсҭазаара аҵаулара, уи хыхь-хыхьла ианыԥшуа, иахьеи
уахеи ҳазхәаԥшуа асахьақәа ирыҵаҵәаху, иаармарианы
збара алымшо амаӡақәа, афилософиатә ҵакы. Убри
аҵакы ҳзырбо ажәеинраалақәоуп, иаҳҳәап, «Аб иашәа»,
246

«Сыдгьыл дыргақәа», «Иҵәыуон аԥша», «Асы ӡыҭит»,
«Ихдырҵәаз аӡы», «Сыжәҩан гәакьа».
Апоет ирҿиамҭақәа зегьы рҟны, иара раԥхьатәи
ишәҟәы «Исызгәакьоу аҿыҭбжьы» инаркны иаҳԥылоит
меигӡарахда апоезиатә маҭәахәқәа – аепитетқәа,
аметафорақәа, аметонимиақәа. В. Ҷыҭанаа есқьынгьы
дрышьҭоуп арифма ҿыцқәа, иҩымҭақәа рритмикагьы
шьақәиргылоит иара итәала, иҽырцәихьчоит аԥхьаҩ
мыцхәы илымҳа иаҳахьоу, еицырдыруа, згәы ԥырҵәахьоу аритмқәа. Абарҭқәа зегьы автор имоурҽхәартә,
наҟ-наҟ еихеиҳалаша роуп.
Аҵыхәтәан иазгәасҭар сҭахуп В. Ҷыҭанаа ипоезиатә
рҿиара иадызбало хьысҳарақәак. Апоет макьана игу
ыҟоуп абызшәа аганахьала. Џьара-џьара иахьынӡахәҭоу
аус
рыдулам
ацәаҳәақәа,
зны-зынлагьы
урҭ
ирзышьҭымхуа, изгәылумбаауа «аидарақәа» ирыҵоуп…
Абарҭқәа ирыхҟьаны ажәеинраалақәа рҵакы хәылахоит,
уи аилкааразы аԥхьаҩ иаҭахӡамкәа мыцхәы аџьа ибар
акәхоит, иармарианы зҳәара, зцәыргара аҭаху мыцхәы
дакәшоит. Лассы-лассы иаҳԥылоит иара убас иҽеим
арифмақәагьы. Иманшәалам, сара стәала абас еиԥш
иҟоу ацәаҳәақәа: «Сгәы ахәра аччабжь азыхгомызт»,
«Агәараҳәа сгәы рыцҳа ишу», «Сқьаад баҳча иҭагылаз
сцәаҳәаҵла махәқәа шәҭызшәа», «Сбаҳча шәҭыш
иаҭааит аҵх еиқәа лашәха!» Арҭ ацәаҳәақәа рҟны
иаабоит ацәаҳәа зырхәанчо аинверсиагьы, аметафора
мыцхәгьы, ацәаҳәа иазышьҭымхуа аҵакы мыцхәы
аҵаҵарагьы. Анаҩс ажәеинраалақәа рӷьырак рҟны
иаабоит ажәа арҟәымшәышәцәара, арԥшқарахра,
арԥшӡацәара. Амаҭәар ахьӡ мацара арбара ахьазхогьы,
автор хымԥада иациҵоит ацәаҳәа зызӡырымго
аиҿырԥшрақәа, ахарҭәаагақәа: «Сҵыс хәыҷ», «Сыбна
хәыҷ», «Сгәы ҟәымшәышә» уҳәа егьырҭгьы.
Апоет
дыԥшааҩуп
арифмақәа
рганахьала,
шамахамзар, ихы иаирхәом згәы ԥҵәахьоу арифмақәа,
иаҳа иқәманшәалоуп ассонанстәқәа, аха иара абраҟоуп,
247

ақәҿиарақәа
шимоугьы,
џьарамкәа-ҩыџьарамкәа
еимаҭәаӡам арифмақәа рааирбра иҽахьанишәо:
зырлаҳә сзархынҳәт, иналаурст – убринахыс,
Ԥақәашь – сыдәҳәыԥш, аҵанӡа – рымаӡа, еиқәлеит –
бналеит, иҵаӡит – салаӡоит… Ирацәоуп арҭ рҩызцәа
аҿырԥштәқәа, арифмақәа аҿыццәа рхазҵо апоет
абас акырџьара иааџьоушьартә иажәеинраалақәа
рышьҭыбжь дацәдагәоуп, насгьы иҟоуп ишьҭихуа аритм
дыҭҟьаны даҽакахьы даннанагогьы. Сгәы иаанагоит,
апоет
џьара-џьара,
инамыцхәны
ҳгәырԥшаара
иҭахушәа, иҩымҭақәа рҟны лассы-лассы иаҳԥылоит
алаӷырӡ, аҵәыуара.
В. Ҷыҭанаа илирика иагу-иабзоу зегьы, иқәҿиарақәеи
ихьысҳарақәеи зегьы реиқәыԥхьаӡара акәымкәа, сара
иазгәасҭарц сҭахуп ихадоу ҳәа сгәы иаанаго акы: апоет ҿа аинтерес иҵоуп аԥхьаҩцәа рзы мацара акәымкәа,
иҩызцәа апоетцәа рзгьы. Уи ирҿиараҿы дара ирбоит аинтерес зҵоу ахшыҩ кәараҵарақәа, агәаӷьра
злоу аиҿырԥшра ҿыцқәа, ажәа аџьбарара, апоезиатә
маҭәахәқәа рхархәара аҷыдарақәа уҳәа убас иҵегьы.
Таиф АЏЬБА

АШӘАЛА ИҬӘУ АБАҲЧА ШАНА
Аҩыза изы ажәа
Иҟалап, уи игәаҵа иҭацеиуаз аԥсҭазаара амцашыра
ирласцәаны даблызар. Џьара дартәомызт, даргыломызт.
Зегьы дрыхьӡарц, ибарц, иаҳарц иҭахын. Еснагь ццакырак ицын, мчы маӡак даршаҟьон.
Виачеслав Ҷыҭанаа поетк иаҳсабла, уаҩышьала
ихаҿсахьа даеа хаҿсахьак иалаҩашьом. Ҭахак изымҭоз
иеилахарақәа зегьы наҟ иԥхьеиҳәҳәон, ихаиршҭуан
иԥсы аиԥш бзиа иибоз ипоезиа адоуҳа ашҭа данҭалоз.
Араҟа дыццакуамызт Виачеслав. Иажәақәа зегьы
агәыр аҵа икылиршәарц иҭахын. Иагьиқәҿион. Ирхәыз
ауарбажә еиԥш, рымҵәыжәҩақәа хьынааӡа урҭ акьыԥхь
аҿы иуԥыломызт. Ҵабыргыҵәҟьаны, иажәеинраалақәа
ркультуратә еиҿыртәышьа ҳаракын, апоезиатә гьама
аганахьала ҽԥныҳәак иҭашьа ыҟамызт. Сара дсыздыруам даҽа ԥсыуа поетк, ихатәқәа ракәымкәа, егьырҭ
ицнагаҩцәа, иҩызцәа рҩымҭақәа ҿырҳәала изҳәоз,
урысшәала аҿҿаҳәа ажәеинраалақәа ирыԥхьоз.
Виачеслав Ҷыҭанаа аҭаацәара ду далиааит. Иашьцәеи (ԥшьҩык) иаҳәшьцәеи (ҩыџьа) дызлареиҳабыз ала, иҭакԥхықәрагьы кырӡа идуун,
иагьыхьанҭан. Аха акы ихы аҵаимырхеит. Иеидикылеит, драԥгылеит, рӷьажәҩара рзиуит. Асовет Еидгыла анхыбгала, акоммунисттә режим анеилаҳа, аҳәынҭқарра
аџьыба ҳаҭцаны ишәҭаху ҟашәҵа ҳәа, амҩаду ҳананырҵа, иаҳҳәо-иаауа ҳақәымшәо адәышкәаӷьаз иқәхаз
ҳрацәаҩуп. Аха Виачеслав ус шԥаихьуаз. Еиҿирцааз
аусқәа рацәоуп. Егьырҭ зегь ракәым, ҵиаа хәшәыла
ачымазцәа рыхәшәтәразы еиҿкааз «Фито-бар» мацара249

гьы зыԥсоузеи. Иашьа Савели (аҳақьым) иареи рыжәҩа
еибыҭаны русеицура иабзоураны аҩызцәа дуқәа
дырҳаит, рхыбра хәыҷ ахьӡ Урыстәыланӡагьы инаӡеит.
Ԥсшьара иаауаз, аха згәабзиара уашәшәыраз ҳасасцәа
ирбон «Фито-бар» урҭ ргәабзиара рзырхынҳәраҿы
шаҟа ирыхәоз. Аӡәы иҳәар ҟалоит, Виачеслав дабатәи
ҳақьымыз, дфилологын ҳәа. Уи иашоуп, аха агәырҵҟәыл
бзиа змаз абри ауаҩ ҳақьымк дааидҩылоума уҳәартә
азанааҭ инапаҿы иааигеит. «Фито-бар» абысҟак сгәы
адгаланы аӡбахә зысҳәо, лымкаала згәаҭарак ҟасҵарц
азы ауп: ҳпоет усс дызҿызаалак аԥсуа доуҳатә ԥсҭазаара
дамадан. Џьашьатәшәа дазыманшәалан аԥсуаа ҳҭоурых урысшәала иӡырызгоз ашәҟәқәеи, егьырҭ
абызшәақәа рахь иеиҭаргоз ҳмилаҭтә литературатә
рҿиамҭақәеи, ҳсахьаҭыхыҩцәа рҿыханҵатә усумҭақәеи
аԥсшьаҩцәа рыдгалара. Рацәак ҳаблаҿ имааиуа абри
аус аҿы илиршаз рацәоуп.
Қәрала кырӡа дсеиҵбын, аха ҳаиҩызцәа гәа­
кьақәан. Схаҭа аԥсра сақәгәыӷуан акәымзар, абас
иаалырҟьаны акы ихьып ҳәа сгәы иаанагомызт. Ихыиҿы, ибла гәыҭбаақәа, ицәажәашьа, итәашьа-игылашьа,
иныҟәашәаҵәҟьа лахҿыхрала иҭәын. «Сара адунеихаан
сыԥсӡом» иҳәоит раԥхьаӡатәи ишәҟәы «Исызгәакьоу
аҿыҭбжьы» (ашәҟәҭыжьырҭа «Алашара», 1981 ш.)
иагәылоу иажәеинраалақәа руак аҟны. Алитературахь ҿыц зшьапы еихызгаз апоет қәыԥш изакәытә
гәыӷроузеи, изакәытә гәаҳәароузеи имоу:
Агәыӷра сымоуп – зегьы
срыхьӡап уаҵә аншо,
Иҳалалӡа амра
шәахәа сԥыларц илашо.
Сдақәа ашьа
цаҳәцаҳәуа ирҭашуп,
Сгәы уаҩ иимҳәац
ашәақәа ирзыԥшуп.

250

«Игәакьоу аҿыҭбжьы» ала апоет ихы агәра игартә,
ҳажәа сахьарк азҟазацәагьы игәра ргартә арҿиаратә
мҩа ду данылеит. Аизгаҿы аԥхьаҩ имаҷымкәа иԥылоит
ажәа лыԥшаах маҭәала еилаҳәоу ацәаҳәақәа. Иаҳҳәап:
«Аҵла рымахәқәа нхьашьшьит, Рыжәҩахырқәа ҭԥазшәа.
Сишь, ҷыт бжьык сназыԥшит, Апатҟәыр ааиҟәшәазшәа»;
Убас идыдит ажәҩан гәы ҩаҵжәаны,
Ианааимҟьа, ихәра ҭыԥны сназыԥшит.
Схәыцра ашьаҟа нсываҳаит илыҵҩрны,
Сцәа сааҭӡыӡеит, сгәы ԥшқа хәашьит

уҳәа, ирацәоуп аизга аҟынтәи иааугаша ажәеинраала
ҟаимаҭқәа.
Ҳәарада, Виачеслав Ҷыҭанаа ишәҟәы иану ажәеи­
нраалақәа рӷьырак ҿыхаацәоушәа, зыбжьамҭа иҭагылоу
амархәац аиԥш иӡыӡымкцәоушәа збоит, – аӡаӡеи
ашәҭыцқәеи, ааԥни абӷьы иаҵәареи, аеҵәақәеи амзеи
дыргәылахацәамашь ҳәа ахьугәахәша ҭыԥқәак уԥылоит.
Аха апоет қәыԥш уи ҿԥныҳәас иҭара – гәнаҳароуп.
Зырҿиара алагамҭаҿы, шамахамзар дарбану ус змыхьуа?
«Исызгәакьоу аҿыҭбжьы» анҭыҵ ашьҭахь фышықәса
анҵы ауп аҩбатәи ишәҟәы – «Ажәҩан баҳча» (1987 ш.)
акьыԥхь анаба. Уи иацу аннотациа хәыҷ иаҳәоит: «…Аизга
ҿыц иаԥхьо игәеимҭарц залшом автор поетк иаҳасаб ала
иаҳа дышҭышәынтәалаз, ипоезиатә дунеи шыҭбаахаз…
Исахьаркыратә ажәа иамоуп даҽакы иаламҩашьо
ахатә бжьы, ахатә дунеи». Ииашангьы, «Исызгәакьоу
аҿыҭбжьы» иаҵубаауаз маҷар ҿыхаарак шықәсыла
еилашын, агьама убар, узыршоушоууа ҩыџьбараны
иаақәгылеит. Ашәҟәы злаатуа «Аӡхьамԥш» инаркны автор
аҵыхәтәантәи аҭыԥ зиҭо «Уахык зны сқәацә аҿы» аҟынӡа
аизга иану ажәеинраалақәа рхәыцгоуп, гәырҩахҽыгоуп,
ԥхьаҟа рԥшыгоуп. Иааҳгап ажәеинраала «Саб илакәқәа»
аҟнытәи аԥхьатәи акуплет:
251

Саб илакәқәа рыԥхыӡ иаалҵыз,
Сдунеиужь аблақәа аахнатит.
Ишлакәираз агәра згарцаз
Сыблагә ахәуа, иҟәышӡа ишәҭит.

«Уахык аӡын сқәацә аҿы» аҟнытәи:
Аҵых ӡышӡа, иажәыз быргҵас,
Жәытә лакәқәак насаҳәан,
Иснарган аамҭа, ицеит иԥхьарцаз,
Иҿарҳасуа ахәхәаҳәа.

Иџьоушьартә иҟоуп, аха Виачеслав Ҷыҭанаа аамҭаказ
алакәқәа хҭеикцәеит, рыда ԥсыхәа имамкәа дҟалеит.
Иара убригьы машәырны имыхьӡеит. Алакәқәеи
амифологиатә ҳәамҭақәеи ргәамч ала иҽеибыҭаны,
иҽазыҟаҵаны, ирҿиаратә гәахәара зегьы ҳауаажәлар
иахьатәи рыԥсҭазаарахь ииаигарц иҭахын. Аха убарҭ
алакәқәа рҿгьы иибоз адауцәеи ақаҷаацәеи ракәӡамызт.
Абар, ажәеинраала «Сыдгьыл зыргәырӷьо алакә» дшалаго:
Зынӡа ҿыц ихшәаз аҵыс
ԥшқақәа ргәеисыбжь
Ихааӡа, иқәыԥсычҳауа
амахә ԥсыс иахоуп.
Аԥсы иахылҵуа ашәа
иазыӡырҩуашәа ахы ақәыжь,
Игылоуп сбаҳча шана,
ашәала агәы рԥхоуп.

«Аҵх еиԥш аҵаа ԥхыӡқәа ԥҽны», «Иақәымшәеит,
иавҟьеит ахызаҵә ацәҟьара», «Абзиара ианиаша»,
«Шьыжь шәаԥшь ҽазнык саԥыларц», «Дгьыли-жәҩани
рҳәаа» реиԥш иҟоу ажәеинраала гәҭархәыцгақәа
урыгәҭыларкуеит апоет аҵыхәтәантәи иеизга – «Амш
252

мҩас» аҟны. Виачеслав Ҷыҭанаа араҟа дааԥшуеит
изызҳаз, зылаԥш ҳәаа ҭбаахаз лирик-философны. Ашәҟәы агәра унаргоит, еицырдыруа аурыс поетцәа дуқәа
Тиутчев, Фет уҳәа иаҳа изыдгылоз аидеиа – «аҟазара
аҟазаразы» амҩала ацара ихы шазкыдыз. Сгәанала, иара
убри ауп изыхҟьазгьы арҿиаратә усураҿы иҽаанкылара,
иааҭгылара, икәанызанра. «Аҟазара аҟазаразы» амҩа
анылареи, ажәарацәареи, зцәақәа ҭчааӡа иҟоу ашәҟәқәа
рҭыжьреи еимаҭәам.
Сара саӡәыкны, апоет ирҿиараҿы дзыхьӡаз, мҽхакыла имаҷшәа иҟазаргьы, акраҵанакуеит ҳәа исыԥхьаӡоит,
илитературатә ҭынха сахӡыӡоит, ишыҟаҳцалац еиԥш
акәымкәа, еидкылатәуп, иҭҵаатәуп, хаз шәҟәны
иҭыжьтәуп. Усҟан уи, лакҩакрада, даҳзыхынҳәуеит
уажәраанӡа иаҳзымдыруаз арҿиаратә хаҿсахьа иманы,
иқәнаго ажәа изҳәара даԥсаны. Иажәеинраалак аҟны
ихаҭа ишиҳәаз аиԥшҵәҟьа, дҳацәцеит иара мацәысҵас
даҳҿаҷҷаны, ҳгәаҿы акраамҭа имӷьо ахәра ҳазныжьны,
аха ашәала иҭәу абаҳча шана ибжьы ыҵыҩуа.
Рауль ЛАШӘРИА

СҨЫЗА ИГӘАЛАШӘАРА
Сара аа-класск рҿы стәан, Виачеслав Ҷыҭанааи сареи ҳанеибадыр. Усҟан ашәҟәыҩҩцәа лассы-лассы
араионқәа рҿы инеиуан, еиҿыркаауан алитературатә
семинарқәа. Уаҟа
ахәыҷқәа
ражәеинраалақәеи
ражәабжьқәеи ианырзыӡырҩлак, иргәаԥхоз Аҟәаҟа
аредақциақәа рахь иаарԥхьон. Убасҟан ашәҟәыҩҩы
Џьума Аҳәбеи акритик Рауф Ебжьноуи сҩымҭақәа
ргәаԥхан, саргьы Аҟәаҟа алитературатә семинар ахь
саарыԥхьеит. Ари асеминар иалахәын Аԥсны араионқәа
зегьы рҟынтә иалырԥшааз ахәыҷқәа, астудентцәа.
Убасҟан ауп Виачеслави сареи ҳанеибадыр. Уи
К. Ф. Ӡизариа ихьӡ зху Аҟәатәи аԥсуа интернат далгахьан, афилологиатә факультет дҭалахьан, Аҟәа ақалақь
бзианы идыруан, даԥшәымахахьан, ашәҟәыҩҩцәагьы
рацәак дырцәыԥхамшьакәа драцәажәон. Виачеслав
иажәеинраалақәа зегьы ҿырҳәала идыруан, ибзиангьы дрыԥхьон. Уи аҽны, ашәҟәыҩҩцәа, ҳҩыџьегь
ҳажәеинраалақәа даара иргәаԥхеит. Асеминар анеилга,
Виачеслав даасыдгылан дсазҵааит, узцыда уара ҳәа. Азныказ сара стәала иаахьымӡӷысшьеит, аха нас иасҳәеит
саб дышсыцыз, уи апарк аҿы дысзыԥшны дыштәоу.
– Аҩныҟа дҳашьҭып! – иҳәеит иара, гызмалрак аҵаӡамкәа даачан. – Уаха сара сҿы уҟаз, ара
азеиԥшынхарҭаҿы ауада сымоуп.
Сара азныказ исҳәашаз сақәымшәеит, саангыларгьы сҭахын, аха саб сицны аҩныҟа сцаргьы цәгьа избомызт, арахь асеминар аҿы сдырҽхәахьан, уи ажәабжь
«шыԥхаз» саб изеиҭаҳәара сахыццакуан.
– Аҟәа усырҵоит! – деиҭаасыхлафит иара. – Ажәеин­
раала бзиақәа зыҩуа Аҟәагьы бзианы идыруазароуп!
254

Саб иҿы ҳнеин иаҳҳәеит иаҳаӡбаз, иаргьы, Виачеслав ихы-иҵыхәа цқьа ианеиликаа, инапы снаниҵан,
ҟәрышьқәакгьы наҳаҭан аҩныҟа дцеит.
Абас ауп ҳаибадырра ахы шакыз, сҩыза,
сыԥсҭазаараҿы даара иӷәӷәаны исывагылаз, иахьа
сызқәу сымҩа сахымҟьартә ианаамҭаз ацхыраара
сызҭаз Виачеслави сареи.
Уи нахыс, сара ашкол сшалгазҵәҟьа аинститут
сҭалеит, хышықәса азеиԥшынхарҭа сыҩнан, иаргьы
иашьак иеиԥшҵәҟьа илаԥш схын. Иҟоуп иареи сареи
ҳаиҩызараҿы ахаан исхамышҭуа ахҭысқәа рацәаны,
абраҟа урҭ рахьтә ҩбаҟа-хԥаҟа анысҵоит.
Виачеслав иашьцәеи иаҳәшьцәеи зегьы дреиҳабын.
Уи иашьцәа ԥсуаҵас иааӡаз ҷкәынцәан, иара иаԥхьа
аҭаацәара алалара рзыгәаӷьуамызт. Арахь иара иани
иаби дыхҭаркит, уеиҳабызар, уашьцәагьы мҩакы иқәҵа,
урԥырхагамхан, уаргьы шьҭа ухы уаазхәыц ҳәа. Уи иаанагоз еилкаан, ихы дахәар акәын! Виачеслав абри абри
лоуп ҳәа аӡәгьы далхны димаӡамызт, иара иҳәашьа,
аӡәгьы «дҭеимԥшыхәцызт» макьана, анаԥш-ааԥшра
акәын дызҿыз. Исгәалашәоит, хәылԥазык, ҳаашәарыцап,
иудыруеи ҳдырҩатә еиӷьхар иҳәан, апроспект ҳаныланы
ҳҿынаҳхеит. Ус ҳалаԥш нақәшәеит афиша, усҟан
астудентцәеи Аҟәатәи акультуратә хан аҿы еиҿкааз
ақәыԥшцәа ртеатри еицымҩаԥыргоз спектакльк
цон. Нас, ҳаузынкылозма ҳара, ахәаԥшҩы ирольгьы,
аҽырбаҩ ирольгьы нагӡо аԥхьаҵәҟьа ҳнатәеит. Виачеслав ихы аасыдикылан, исеиҳәеит уаҟа ихәмаруаз зӷабк
дшигәаԥхаз. Уи акәхеит, аспектакль анаанҵәа, лҩызцәеи
лареи алаф нараҳәо, апроспект ҳаныланы ҳҿынаҳхеит.
Лҩызцәа аӡәы, лара лыжәлантә, ҳпоетесса гәлымҵәах
Саида Делԥҳа лакәын, егьи – Инна Ҳаџьымԥҳа, лара –
иахьа Виачеслав ихәыҷқәа ран, Нонна Делԥҳа лакәын.
Азеиԥшнхарҭаҿы ҳаннеи, урҭ рахьтә сара Саида
дыздыруан, иласҳәеит, ҳҩыза лаҳәшьа дшигәаԥхаз,
еибаҳардырырц шаҳҭаху.
255

– Ибзиоуп, – лҳәеит лара, – амала, амыцхә дыԥха­
шьаҩуп, иаҳзеирцәажәар!..
– Иаргьы дыԥхашьаҩуп, аха уи ихәшә сара издыруеит! – сҳәан, иаразнак рыжәтә хәыҷык аахәан
иаазган, азеиԥшынхарҭа аҩбатәи аихагылаҿы дара
руада ҳныҩналеит.
Нонна иара усгьы ажәак аалыхәлымшәеит, иаразнак лцәа иалашәеит хгәы иҭаз. Аха Саидеи, Иннеи, сареи аҭагылазаашьа «еиқәҳархарц» ҳалагеит. Ус ҳаӡбеит,
ҳарҭ хабжьы рдуны ҳцәажәалап, ажәеинраалақәа
ҳрыԥхьалап, уимоу, амҳаҵәқәа ықәыкшаны «амузыка» аҳарҳәалап, уи иалагӡаны издыруада Виачеслав
акыр изҳәозар ҳәа! Аха Виачеслав, цас иҟаиҵозшәа,
убри аҽны ибыз ихәлашәеит, акызаҵәык ииҳәаз, иаб
ԥҳәыс даага ҳәа дшыхҭеикыз ауп; лара дшигәаԥхаз,
лара лыда дышхәарҭам, – уаанӡа ииҳәарц игәы иҭаз зегьы шҳәатәыз ихашҭит! Ҳара еиҭах ҳабжьы ҳрыӷәӷәеит,
дара зынӡа хьаас иаҳкӡамызшәа ҟаҳҵеит, уимоу, Саида дагьыкәашеит, ажәеинраалақәа ҳрыԥхьеит. Виачеслав уи иаҩижьуазма, арыжәтәгьы, иқәыԥшрагьы, ҳара
ҳазҿызгьы зегьы еилалан, игәы иацрасзар акәхап,
уаанӡа иҿаҳәазшәа иваԥсаз инапқәагьы рҟьара далагеит. Аха игәы иҭаз зегьы иҳәарцаз, ҳара иҵегь ҳабжьы
еиҵаҳхыр акәын, ҳара иҵегь ҳабжьы еиҵаҳхыр, –
акомендант дхалан ҳдәылицон! Ус ҳаӡбеит, уахатәи
ҳаиқәшәараҿы ҳаангыларц, уаҳа ацҳамҵарц, уаҵәы
ҳаиҭеиқәшәарц. Дара аӡӷабцәагьы гызмалқәамзи,
еиҿдырԥшуазар акәхарын, ауыха иаҳҳәози адырҩаҽны
иаҳҳәози еиқәшәозу еиқәымшәозу!.. Уаҵәы зыхьӡыз
ҳазегь ҳаиҭеиқәшәеит, еибаҳҳәеит ҭыԥ ԥшӡак ахь ҳцарц,
ҳаԥсы ҳшьарц. Ҳцеит Лбаатәи Ешыра, Виачеслав иҩыза
гәакьак иҿы зегьы ҳшеицыз. Уи ауаҩ даара ибзиаӡаны
ҳидикылеит, Виачеслав ауыха Нонна диҳәеит! Мызк
анааҵ, Виачеслави Ноннеи рынасыԥ еиларҵеит.
Ахаан исхамышҭуа ахҭысқәа иреиуоуп: даҽа уахык, усҟан авокзал авараҿы ҩын хәыҷык аҟны аренд256

ла ҳанхон сҭаацәеи сареи, ҳашьҭалахьаны, цхыбжьон
ашә асыбжь геит. Сҩагыланы иаасыртызар, Славик
дҳаш-ҳашуа, иԥсы игәы икылахо, ццакырак, ма ус
ӷәӷәак дшақәшәаз мҩашьо, ирласны уҽеилаҳәаны
уаала иҳәеит. Ҳабацо сҳәан, ҳабацо умбо, Нонна
ахшараиурҭаҿы дааганы дышьҭасҵеит, аҳақьым хадеи
уареи шәшеиҩызцәоу здыруеит, усызиацәажәароуп
иҳәеит. Саргьы ахьышәҭҳәа сҽааиласҳәан, сҿанынасхоз
аамҭаз: «Дәрыԥшьҟа ааигәа умцаӡаци?» – ҳәа дсазҵааит.
Ҳашԥамцац, иаҳхысыз асабшазы уахьынтәи ҳмааи
анысҳәа, нас ҳацламҳәа зырҵысыша акгьы ааумгаӡеи,
иҳәеит! Ишԥаазымгеи, уааи, акака аажәыҵәҟапи сҳәан,
аҿаԥарашәа иҟаз ҳныҩналеит. Уи акәхеит, аҩны иҟазгьы
цыфақәак анааҳзықәлыргыла, аӡә имаӡа иҵәахып,
ҩбаҟа сааҭ ҳааидхалеит! Ацхыбжьон ахшараиурҭаҿы
ҳаннеи, Нонна деибга-деизҩыда аҷкәын длоухьан!
Ахшареилыргаҩ ӡӷаб гәырӷьаҿҳәаша анҳалҭоз, Славики сареи лхы наҳақәылкын, – Нонна дсыҳәан, хынтә
ахԥатәи аихагыла аҟынтәи сылбаалышьҭхьеит, – лҳәеит, – цхыбжьон хәшәык иашьҭаланы ицан, машәырк
рмыхьзааит ҳәа! Ҳарҭ ҳабызқәа ҳрымҭииргьы, алашьцарагьы ҳалубаауазар акәхарын ҳҟаԥшь-ҟаԥшьӡа ҳшыҟаз.
– Шәарҭарак ҳақәшәеит, аха ҳацәцеит! – ҳҳәеит
ҳаргьы ҳаҿамхаӡакәа.
Виачеслав аҩыза изы иԥсы ҭихуан, иахьынӡаилшоз
дивагылан. Уи алитератураҿы даара агьама бзиа змаз
поетын, ирацәаӡаны аҩымҭақәа ҿырҳәала идыруан. Уи
аҵыхәтәантәи ашықәсқәа рзы ииҩыз аепиграммақәеи,
апародиақәеи, ажәеинраалақәеи ажурнал «Алашара» адаҟьақәа рҿы ианылахьеит. Ҳаԥсуа поезиа
дацәыӡит ҳаԥхьаҩцәа бзиақәа зыргәырӷьашаз, иҵаулан
ихәыцуаз, ажәа агьама зныруаз, злафи зҟазшьа бзиеи
рыла угәырҩақәа ухазыршҭуаз, ахааназ зҭыԥ ҽаӡәы
иҭыԥ иаламҩашьо ҳҩыза бзиа, ҳашьа бзиа – Виачеслав
Ҷыҭанаа.
Анатоли ЛАГӘЛАА

« АЦӘГЬАРА ГӘЫМБЫЛ АКЫМЗАРАК АЛШОМ…»
Аԥсра мыжда… Иҵаауам, иԥшаауам. Илаԥшықәнаҵаз
даахәнаҵәоит. Уахгьы-ҽынгьы ҳазцыз, иҳацыз ҳҩызак
данҳалнаԥаалак, ихьааха иааҳацралоит, ҳабжьара
иҭацәыз уи аҭыԥ быжькаҵәаӡа ҳанынбжьаԥшлак. Уи
ахьаа еиҳахоит, ҳахьынӡеицыз, алаҭаԥшра ахьынӡа­
ҳаҭәашьаз акьыԥхь аҟны ишахәҭоу ала ажәа ԥхақәак
рыҩра, инамцхәны аихӡыӡаара ҳахьахьымӡаз имца­
ԥшьха ианҳаӷралалак. Аха згәы иаанагодаз, аԥсуаа
ишырҳәо еиԥш, аӡыхь гәырҭәыла анаҿыхәаха змаӡацыз
ҳҩыза днаҳалҟьеит ҳәа.
Иаҳҳәеит ҳәа, ари аҩыза ахҭысқәа иаураԥхьатәиқәоу.
Аха аџьал шааигәоу еиԥш агәыӷра наскьагазҭгьы.
Ашәхымс илагылоу аԥсцәаҳагьы ҭынхак иеиԥш,
дышԥаҳалакьысри ҳәа ҳаниқәгәыӷуагьы ыҟазҭгьы.
Аԥсабара амаӡақәа зегьы шаҳзаамыртуа еиԥш,
иаартгәышьам ҳара ҳаҩнуҵҟатә маӡақәагьы. Аха зегьы
ираԥызго дунеиуп агәыӷра. Агәыӷра, еиҭа агәыӷра…
Дыҟоуп ауаҩы, дааршазар дхәиҭҟәиҭуа, дынкашәааакашәо, згәамбзиара уашьзырцыло, зынарцә мҩа
уанырԥшыло, уазыҟазҵо. Аха ҳара ҳҩыза гәлымҵәах
Виачеслав Ҷыҭанаа, ахра гәаԥшь еилабгар еиԥш,
иаалырҟьаны иԥсҭазаара ҿахҵәоит.
Ихьаазымгеит, мап, сыхәра ихтыз.
Исызгәамҭаӡеит усҟан уанааиз, узлааз,
Уи акәӡам сыгәҭыха. Уи акәӡам са суаз.
Ашьхеиԥш абаашқәа ансықәҳа еилыҩрны,
Еиқәурхеит, ааи, сыԥсы, унапы насыркны.

Аҩыза изы сгәалашәарақәа ранҵара саналага (ишԥацәгьоу ақәрахьымӡа изкны агәалашәарақәа
258

рыҩра), авсшьа сымам, Славики сареи раԥхьатәи
ҳаибабареи ҳаибадырреи рымш атәы мҳәакәа.
70-тәи ашықәсқәа рынҵәамҭазы акәын. Сара усҟан
аус зуан Мгәыӡырхәатәи аколнхараҿы ҳасабеилыргаҩыс. Шьыжьык, ҷкәына еиқәа-ҵәрышәкәак, ипапка
иҩыҵ­ракны дныҩнашылеит аколнхара аусҳәарҭа зыҩназ
ахыбра. Ҳаибадырит. Агазеҭ «Аԥсны ҟаԥшь» акорреспондент Славик Ҷыҭанаа иакәын. Сқыҭаҿы инхоз, Ахьиаа
ираныз, а-Дбарԥҳа, ақәра рацәа змаз, аҳаҭыргьы згымыз
аҳкәажә бырг илызкны аочерк иҩразы адҵа иман. Сара
сицныҟәеит аԥҳәыс бырг дахьынхоз аҩныҟа имҩахыҵра
аан. Қәрала рацәаӡак шҳабжьамызгьы, акьыԥхь аҟны
ицәыр­ҵхьаз иажәеинраалақәа рыла дыздырхьан, хаҭала
ҳаибамбацызт умҳәозар. Амҩан ҳахьцоз иасҳәеит саргьы
ажәеинраалақәеи ажәабжьқәеи шызыҩуаз, аха акьыԥ­
хьразы Гәдоуҭатәи араионтә газеҭ «Бзыԥ» сшахымсыц.
Шьыбжьышьҭахь, ҳара ҳтәала ҳаҭыр еиқәҵаны
ҳанеиԥырҵуаз, исеиҳәеит, абригьы-абригьы амш аҽны,
Лакоба имҩаду аҟны иҟоу ахәыҷтәы журнал «Амцабз»
аредакциаҿы имҩаԥысраны ишыҟоу алитературатә
кружок аилатәара, уи напхгаҩысгьы дшамоу апоет Гена
Аламиа. Аҳәарагьы сиҭеит, сажәеинраалақәа сыманы уи
аҽны срызнеирц.
Сара акыр слакҩакзаргьы, сааит Аҟәаҟа уи амш
аҽны. Абраҟа иара иоуп сыздыруаз, аԥхьагьы бзиала
уаабеит ҳәа исԥылаз. Ҳаибадырдырит Генеи сареи. Сыдирдырит ари акружок иалахәыз усҟантәи аҿарацәа,
иахьа ихатәрахахьоу апоетцәа: Анатоли Лагәлаа, Сергеи Агындиа, Инна Аҳашԥҳа, Лиолиа Тәанԥҳа, Валентин Кәаӷәаниа, Зураб Џьапуа, Вахтанг Аԥҳазоу, Анатоли Ҷкадуа уҳәа аӡәырҩы. Убри амш инаркны ауп сара
ареспубликатә журналқәеи агазеҭқәеи рахь сҩымҭақәа
цәырҵуа ианалага. Аӡәы итәы иӡап, аха сара алитературахь сымҩахыҵразы аԥхьаӡа агәашә сзаазыртыз
Анатоли Возбеи Рушьбеи Смыри раамышьҭахь, Славик
Ҷыҭанаа ибзоуроу рацәоуп.
Енвер АЖЬИБА

« АГӘРА СЫМОУП – ЗЕГЬЫ СРЫХЬӠАП ИАНШО…»
Агәрагара уадаҩуп Слава Ҷыҭанаа дыҟам ҳәа.
Ахааназ инижьит ҳәа иԥсы еиԥш бзиа иибоз иқалақь,
дахӡыӡаауа бзиабарала иаԥиҵаз, зшьапы иқәиргылаз
зегьы еиҳабра рзуны, еидкыланы имаз иҭаацәара ду,
дзықәгәыӷуаз, иқәгәыӷуаз иҩызцәа, зыда ԥсыхәа имамыз ишәҟәқәа, иԥсҭаҵаганы имаз апоезиа.
Сгәы иснаҭоит иахьагьы уи дыццакы-ццакуа амҩан
даасԥыларашәа, аус шеицаауша, иҟаҳҵаша, иаҳхәыцша
ҳәа шә-планк сыдгало, илақәа амца рхыҳәҳәыла, ииҳәо
аҵанӡа агәра ганы, уаргьы ухнахыртә еиԥш. Ус акәын
аҵыхәтәантәи аамҭазы ҳаиқәшәарақәа шыҟазгьы.
Уарла-шәарла, машәыршәа, ҳаццакы-ццакуа, ҳшеи­
бабаша, ҳшеицәажәаша ҳәа ааибыҳәаны. Нас досу иахьеи-уахеи дызлагылоу ипроблемақәа днарзыгьежьуан.
Слава аибашьра ашьҭахь иашьеи иареи злагаз аус ҿыц –
аҳаскьын иалху ахәшәқәа рыҟаҵара, аԥсуа жәлар рмедицина аӡыргара даара дыхнахны даман, ихи-игәи зегь
азышьҭны даҿын.
Слава еснагь дыццакуан. Деилахан, шә-уск аамҭакала
еицеилеигӡон. Зегьы дрыхьӡарц иҭахын – изыԥҵәаз
аамҭа шмаҷыз идыруашәа. Еснагь ирацәан ихахьы иигоз,
иҭаацәа рҿгьы, иҩызцәа рҿгьы. Ус акәын уи аусураҿгьы
дшыҟаз. Исгәалашәоит, ажурнал «Аԥсны аҟазараҿы» аус
анеицаауаз, 25 шықәса раԥхьа еиҿкааз уи аредакциа
хәыҷы аҿы ҳазегь зҳәоу еиқәшәо аҭаацәа ҳарҩызан.
Ҳгәы ацԥыҳәо, есышьыжь аныҳәахь ҳцошәа аредакциахь ҳаауан. Уахь имҩахыҵуан асахьаҭыхҩцәа, актиорцәа,
амузыкантцәа, апоетцәа уҳәа аҟазара знапы алакыз
аҿарацәа. Уаҟа ауп раԥхьаӡа иахьеиҿкааз Аԥснытәи
арҿиаҩцәа ҿарацәа Реидгыла. Аамҭак ҭацәны ианҳауаз,
260

Слава сааҭла иажәеинраала ҿыцқәа дҳазрыԥхьон, дры­
ԥхьон егьырҭ апоетцәа ражәеинраалақәа.
Слава ԥсабарала асахьаркыратә гьама бзиа илан.
Дмаҷын иара иеиԥш апоезиа зныруаз. Алитература даналацәажәоз, ицрыхоз зегьы наҟ инижьуан. Уи
ԥсҭаҵагак изаҩызан. Шамахамзар аԥсуа поетцәа иреиӷьу
рҩымҭақәа зегьы ҿырҳәала дрыԥхьон. Ибзиан идыруан
аурыси адунеизегьтәи алитература. Аԥсҭазаараҿы, ауаа
рзыҟазаашьаҿы ачҳара иман, агәыҭбаара аарԥшны,
уиаҟара игәы зызҭамгьы рацәак даҿагыломызт. Аха алитературеи аҟазареи рҿы агәаҩара, ажәаҟәазқәа, аҭацәра
изыхгомызт. Игәы иасуан игьамадоу, иаамҭалатәу.
Иҵакыдоу ма ихыркцәаны иҩу статиак азы игәаанагара
аниҳәоз, – Аххыла змам аҟәыд, – ҳәа дахлафуан. Аиумор
аҵамҵакәа шамахамзар дцәажәомызт. Иара уанихлафуазгьы аиумор аҵазар, ахааназ дгәаауамызт, игәаԥханы
дыччон. Слава уаҩы лахҿыхын, илахь еиқәны дубомызт.
Игәы бзиамкәа ахаан уаҩы димбацызт. Агәабзиареи
агәамчи злоу ҳәа ҳихәаԥшуан. Ус акәымзар акәхарын…
Иара зегьы дрыхӡыӡаауан – дзеиҳабыз, иашьцәеи
иаҳәшьцәеи, ихшареи, гәыкала дыззыҟаз иҩызцәеи.
Иара ихатә проблемақәа дрылацәажәомызт. Убри
азакәхап зегь ҳзы иаалырҟьаны изыҟалаз уи ичымазареи иԥсреи. Иҩызцәа рҟынтә ирацәаҩуп уи
игәы шыбааԥсыз змаҳацзгьы. Усҟан Аԥсны алхрақәа
ирыдҳәалаз аполитикатә еибарххарақәа еилашуан.
«Аԥсны аҟазара» аусзуҩцәа еснагь иаҳҭахын,
ҳагьақәгәыӷуан уи аредакциахь дхынҳәуеит ҳәа.
Аҵыхәтәанынӡагьы, ҳанеиқәшәалак, апланқәа ҟаҳҵон
аус шеицаауша ала.
Слава еснагь дахыццакуан уаҵәтәи амш. Иҟаиҵашаз,
дзыхьӡашаз рацәан. Иҭахын, иажәеинраалак аҿы
ишиҳәаз аиԥш, «амра шәахәа иԥыларц илашо».
Сдақәа ашьа цаҳәцаҳәуа ирҭашуп,
Сгәы уаҩы иимҳәац ашәақәа ирзыԥшуп…

261

Слава Ҷыҭанаа иҩызцәа зегьы иҿымцәаауа хьааны ҳхы-ҳгәаҿы иаанхоит уи игәыӷрақәа ас иаарласны
иахьҿахҵәаз, игәы иҭаз, ииҭахыз анагӡара дахьахьымӡаз,
аԥсҭазаарахь имаз агәаҳәара анҵыра ахьамоуз.
Светлана КОРСАИА

АМАЦӘЫС АКӘЫРҶАХА ЗЛАЗ...
Виачеслав Ҷыҭанаа дысгәалашәоит, схәыҷра ашы­
қәсқәа раан, Аҟәатәи аԥсуа школ-интернат аҿы аҵара
анеицаҳҵоз инаркны. Иареи сареи ҳаиқәлацәан, класск
ала сиеиҳан умҳәозар. Аԥсҭазаара мҩаду ахь икылсуаз ҳамҩахәасҭақәа ахьеиқәшәаҵәҟьаз агазеҭ «Аԥсны
Ҟаԥшь» аредакциаҿы ауп. Иара убраҟагьы аамҭакала
аусура ҳаицалагеит.
Ауаҩы ҩызас данышьҭухуа, цәаҩала дахьузааигәоу
ада акгьы уазхәыцӡом, акы дышԥасмыхәари ҳәа
ухәыцуазар, уи ҩызара алҵӡом. Исгәалашәоит, еицырдыруа ԥсыуа поетк, еимаркыз сгәалашәом, Славик
дыкҿеицалеит, аицәҳара аҟынӡа инеибаго, «уара ҩыза
бзиа думаӡам» ҳәагьы наиаҽԥниҳәеит. «Сара исымоуп
аҩызцәа сзықәгәыӷуа, аха урҭ уара урылаӡам!» – ибжьы ааҭирҟьеит Славик. Ианаҭахызгьы иара дыџьбаран,
алафҳәара илазгьы, убри аламҭалаз, иахьца-иахьаа
умбакәа инаилаба ицон. Илафҳәара атәы анысгәалашәа,
даара имаҷуп сара сзықәшәахьоу иара иеиԥш зыбз
цҳафыруаз. Ҽнак зны, автобуск азна аԥсуа шәҟәыҩҩцәа,
ишырҳәо еиԥш, зжьы ужәыр зтәан еиламгыло, ҳаицны
хцеит ныҟәара, ашәанцәа ахьеиланхоз ашьха қыҭа Сакьан. Убрака, ашьха ашьапаны, атурбазаҿы, ҳаанҿасит
ауыха. Цас иауазшәа, убри ауыха ашәанцәа ааилалан,
ауаҩы дыршьит, дара ирыбжьаз шьоурак аҵыхәала.
Ауаҩшьра зуз иабџьар сара сакәын изықәкыз ҳәа
даақәгылеит ԥсыуа шәҟәыҩҩык, дҿаҳәатәха. Ашәҟәы­
ҩҩцәа рыдагьы ҳгәыԥ иалан асахьаҭыхыҩцәа Адгәыр
Ӡиӡариа, Алик Шьанаа, аҵарауаҩ Руслан (Пусиа) Џьопуа
уҳәа ирацәаҩны. Урҭ зегьы зықәшәаз ахынҭаҩынҭара
аан рхымҩаԥгашьа атәы дахлафуан Славик амҩан,
263

ашьхантә хҳынҳәны ҳанаауаз. Изхысҳәаауа, абарҭ еицыз зегьы ԥсыс ирхаз, изырлахҿыхуаз Славик иакәын.
Иҟазшьа мхылдызк амазшәа, дахьыҟазаалак икәшамыкәша зегьы иара ииҳәоз акәын иззыӡырҩуаз. Ихшыҩ
цҳафыр акәхарын убригьы зыхҟьоз. Уи иареи сареи
лымкаала рхы ҳадкыланы иҟан Москватәи апоетцәа
ҿарацәа Алеқсандр Бардодыми Георги Лесскиси. Пату
зқәиҵоз иҩызцәа рахьтә далскаауеит аҵарауаҩ Гәрам
Гәымба.
Славик есышықәса арҿиаратә ԥсшьара аҳасабала
дцалон Д. И. Гәлиа ихьӡ зху Пицундатәи аԥсшьаратә
Ҩны ахь. Уи дахьнеилак аҩызцәа рацәаны ирҳауан.
Исгәалашәоит, Петербургтәи апоетесса Ирена Сергеева,
зыԥсы ицызшьоз, ажәеинраала ссир шизылкыз. «В новых ритмах искупалась!» ҳәа иалагон иара. Аус ахьиуаз
ажурнал «Аԥсны аҟазара» аредакциаҿы ласы-лассы снеилон, исирбахьан еицырдыруаз сахьаҭыхҩык ҟаимаҭла
иҭихыз ипатреҭ. Убригьы сгәалашәоит ибзианы.
Абас зҟазшьа лахҿыхыз, иабантәааигоз илирика
ҵаула?
Ихы даназынхоз ҽаӡәхон иара. Уаҩ даниԥырхагамыз,
ажәҩан иалууаа ацәаҳәа ссирқәа изааиуан. Аеҵә илеиуаз еиԥш урҭ днарыҵасны икуан. Иҵаулаз, имаӡаз игәыиԥсы ала ираӡаны ақьаад ианиҵон...
Апоетҵәҟьа иажәеинраалақәа иара иаҵкыс еиҳахоит,
аха иԥсҭазаара анҵәамҭазы иажәақәа драҟароуп Апоет,
урҭ реиԥш иаргьы ддууп.
Апоети Ажәеи наунагӡа ишьҭибахуеит аҵыхәтәаны.
Ахәы дынхыҵны наҟ дынҭалоит Апоет, аха уи ипоезиа наӡаӡа инхоит ари адунеиаҿы.
Игор ХӘАРЦКИА

АИАШЬА ИХЬҴӘЫУАРА
Зегь реиҳа иуадаҩуп раԥхьатәи ацәаҳәа аҩра. Нас
хәыҷы-хәыҷла рҿынархоит агәалашәарақәа. Иацы...
иахьа... уаҵәы... Нас-нас иаци, иахьеи, уаҵәи рыбжьара ԥсҭазаарак агәылубаауеит. Ухы уазҵаарц улшоит: изыԥсҭазаарада уи, уара ухаҭа иутәу, мамзаргьы
иузааигәаӡаз уҩызак итәу?
Ҳәарада, уара иутәу, уи иуҭахы-иуҭахым иахьеи
уахеи уара иуцуп. Зны амра шәахәақәа ануҿашло –
уарччоит, даҽазных – аԥсабара аҵәыуара ақәоуреиԥш
уарҵәыуоит. Усоуп. Иуҭахы-иуҭахым Ауаҩы, амҩа
уқәзароуп. Аԥсҭазаара ахаҭа, ишдыру еиԥш, қәԥароуп.
Ашьхақәа рҿы ииуа арҩашқәа, егьа ԥынгыла ӷәӷәа
роургьы, ишнеи-шнеиуа иӡиасхарц азы, ахаҳә дуқәа,
рымҩа иаԥынгыло, зегьы рыцҳашьарада ишырҿасуагьы,
рымчқәа еизыркәкәаны мҩак иазкылсуеит. Нас урҭ
рымҩақәа зегьы хоуп амшын ахь.
Хыхь иаагаз аҿырԥштәы ала иаҳҳәарц иаҳҭаху убри
ауп, дарбанызаалакгьы арҿиаҩы раԥхьатәи ишьаҿақәа
анеихиго инадыркны иԥымларц залшом ауадаҩрақәа.
Аха ауадаҩрақәа ҳәа ҳара ҳазҿу егьакуп, егьыҩбоуп.
Изаҳамҳәои, зегьыҵәҟьа ракәымзаргьы, ԥыҭҩык
арҿиара знапы алакыз ҳаиҳабацәа рышьҭахь иааиуаз аҿар – ашәҟәыҩҩра ашҭахь рҭажьлара зынӡаскгьы
ргәы иҭаӡамызт. Рыцҳарас иҟалаз уи ауп, дара рыда даҽа
бжьык раҳарц рҭахымызт, ргәы иаанагон, наунагӡа дара
рхаҭақәа алитература иазаанхоз џьшьа. Урҭ ирзеилымкааит иарбан аамҭазаалакгьы иара ахатәы абжьы шахоу,
убри уҽақәыршәаны иуҳәаз, иуҩыз аамҭа ишазынхо.
Насыԥ иман Виачеслав Ҷыҭанаа. Избан? Изимааз ҳәа
дҵаар ауеит аԥхьаҩ. Уи аҭак аҟаҵара зынӡа имариоуп.
265

Имариуоп ҳәа иззаҳҳәо убри азоуп, Виачеслав Аҟәатәи
аԥсуа школ-интернат дышҭаз иажәеинраалақәа иманы днеит ажурнал «Алашара» аредактор хада Алықьса
Џьениа ишҟа. Алықьса Џьениа, абаҩхатәра ду змаз,
иқәыԥшыз абаҩхатәра ссир аниба, хьаҳә-хьачарада Виачеслав Ҷыҭанаа иажәеинраалақәа ажурнал адаҟьақәа
рҟны икьыԥхьит. Уи ала апоет қәрахьымӡа имҩа каххаа
изааиртит. Настәи аус уи апоет ихаҭа итәын, иҳәатәуп
аиашазы, иҟаиҵази иҳәатәызи аус аҟны апоет Виачеслав
Ҷыҭанаа зегьы ҟаиҵеит ҳәа ҳҳәар уи шиашамхо. Избанзар, ибаҩхатәра алшара ду аман, иҵегь илитературатә
мхырҭаҿы аџьабаа баны аура ду ҭеигалартә еиԥш. Аха,
ус ҳҳәеит ҳәа, зегьы лахьынҵоуп.
Иҟоуп ауаҩы аамҭа данажьо, иара итәала изоужьу
аамҭа аҿҳәара шкьаҿу гәамҭаӡакәа зегьы срыхьӡоит
шиҳәо, инықәԥрааз аԥсаатә еиԥш, илахьынҵа иеижьаны,
игәыӷрақәа зегьы импыҵышша ианцо. Уи ауаҩы рыцҳа
изгәамҭо, ажәҩан ду даҵаԥшуа дыштәоу ицәықәԥрааз
аамҭа ауп.
Сыззааиуа убри ауп, апоезиа ҳәаа шамам атәы
даналацәажәоз, Николаи Рубцов ишьақәирӷәӷәон: «Дарбанзаалак, рацәак иаҩцам поетзааит, имоуп ирацәамкәа,
имаҷымкәа, ианамуӡах акызаҵәык акәзааит, – аҟазареи
ахараԥшреи зныԥшуа, ианакәызаалак аамҭа иақәҿызҭуа
ажәеинраалақәа, апоетцәа зегьы ирдыр-ирзымдыр,
ирҭахы-ирҭахым, – ԥааимбарцәоуп».
Ех, аамҭа, иаураӡазҭгьы...
Апоет Ҷыҭанаа иман аутәы, аҳәатәы...

2005 шықәсазы иҭыҵыз Виачеслав Ҷыҭанаа ишәҟә
ҿыц «Сызхьымӡаз ажәа...» аԥхьажәа зҩыз апоетҵарауаҩ Валентин Коӷониа иҩуеит абас еиԥш иҟоу
ацәаҳәақәа:
«В. Ҷыҭанаа ипоезиаҿы акырџьара ицәырҵуеит
игәыр­ԥшаа-хырԥшаагоу амотивқәа – имҩасыз ахәыҷра
266

аамҭа ахьҵәыуара, апоет дахьиз, дахьааӡаз Кациҳабла,
иаб иџьынџь агәхьаагара (ажәеинраалақәа «Сани саби
рахь», «Исҭахуп аҩныҟа», «Ԥақәашьҟа, Кьыршьал иахь»
уб. егь). Урҭ ажәеинраалақәа уанрыԥхьо, угәалашәарақәа
уаашьҭԥааны ургоит ухәыҷра иадҳәалоу ақыҭа
ԥсҭазаарахь. Зегь ҿыцбарах улаԥш нархугоит – ашҭа,
амҩа, абаҳча, аӡыхь. Уи алакә ссир наунагӡа ушьҭахьҟа
иаанхеит, хнырҳәышьа амамкәа. Иулшо акызаҵәык
ауп – азхьаара».
Ааи, диашоуп Валентин Коӷониа, хыхь иааигаз
ахшыҩҵак аҟны инеидкыланы ахәыҷра шықәсқәа
инадыркны алакә ссир иагәылаҳәоу урҭ ашықәсқәа
хнырҳәышьа рымамкәа, инықәыԥрааз аԥсаатә реиԥш,
зегьы ҳашьҭахьҟа иаанхоит.
Абри ацәаҳәақәа зыҩуа сыла ихгылоуп Виачеслав
Ҷыҭанаа ихәыҷра шықәсқәа. Шықәсқәак рыла Виачеслав иаасҭа сара сеиҳабуп. Кациҳаблан ихарҭәаам ашкол ҳаицҭан иареи сареи. Аха нас иара насыԥс иоуит
Аҟәатәи аԥсуа школ-интернат аҟны иҵара иациҵартә
еиԥш. Насыԥс иоуит ҳәа зысҳәо, уи дахьҭаз ашкол
аҟны иоуит, ас уҳәар ауазар, фундаменталтәла иӷәӷәаз
аҵарадырра. Ҳара, ақыҭа школ иҭаз, арҵаҩцәа разымхара иахҟьаны, атәым бызшәа аԥхьа инаргыланы, маҭәарқәак зынӡаскгьы имҵаӡакәа абжьаратә
школ ҳалгеит. Ганкахьала ари рыцҳароуп. Аха ҳара
ашколхәыҷқәа иҳалшаран иҟааз.
Исгәалашәоит, есԥхынра аҵаратә шықәса хыркәшан,
аԥхын ԥсшьара мшқәа шааиоулак дынкылыхх Кациҳабла дҳазнеиуан, дҳеиҵбызаргьы, аԥсуа литература ҿыц
иаланагалаз аԥсуа поетцәа рыӡбахә ҳаиҳәон. Насгьы,
иара ԥсабарала даараӡа изааигәан аурыс поетцәа
рҟынтәи Сергеи Есенини, Алеқсандр Блоки, Осип Мандельштами. Аиашазы, урҭ зыӡбахә цәыригоз апоетцәа
рҟынтәи ҩыџьа: Сергеи Есенини Алеқсандр Блоки
ҳаргьы иаҳдыруан, аха Осип Мандельштам иӡбахә
ҳмаҳацызт, дҳаздыруамызт. Нас иара ишиҟазшьаз
267

еиԥш, урҭ ражәеинраалақәа зегьы ҿырҳәала дрыԥхьо
иҿааихон.
Араҟа иҳәатәуп Кациҳаблан ҳаицәыхарамкәа
ҳшынхозгьы, ахԥатәи абригада ҳаиднакылон, ҳабацәа
ирыдкыланы ирымаз ачаирҭақәа ракәзаргьы, урҭ
иааигәаӡаны еиван. Ҳҩыџьагьы аҭаацәара рацәа
ҳазларылҵыз ала, хәыҷи-дуи ҳаидгыланы аус ааур
акәын. Виачеслави сареи ашьыжь ачаи хыхразы
ҳанааиқәшәалак, уа утәы, са стәы ҳәа еилых ҟамҵакәа,
ачаи радқәа ҳрыбжьагыланы ажәабжь еибыҳәо ачаи
бӷьы ахыхра ҳналагон...
Аиашазы, аԥсҭазаараҟны
ауаҩытәыҩса
зегь
ииҭарц зылшо Ҳазшаз иоуп, аха иара убас ашәымҭак
иалагӡаны зегь имихырцгьы зылшо иара иоуп. Ари ас
шакәу ҳнарбоит Виачеслав илахьынҵа ҳаназхәыцуа.
Уи иԥсҭазааратә мҩа нарха дук амамызт, аха аԥсуа
литература
иазынижьит илыԥшааху алирикатә
жәеинраалақәа.
Виачеслав дпоетны дымизҭгьы, уи хымԥада
дсахьаҭыхыҩхон. Абар уи зырҵабыргуа ицәаҳәақәа:
Иҟәашӡа адгьыл шьҭоуп иццышәха,
Иаблызшәа асы.
Мамзаргь шьал шкәакәа дук хахан,
Иақәыршәуп уажәы...

Мамзаргьы:
Амцарҳә иалшәшәазшәа икәицха,
Асырҳәқәа аауеит.
Ажәҩан иамаӡам ҳазхәыцха,
Ас цырақәа ҳарбылуеит.

Ицәа-ижьы иалашәеи апоет? Хыхь иқәтәоу
Ҳазшаз имаӡамзи Виачеслав илахьынҵа азхәыцха, уи
иҳазгәамҭаӡо ас цырақәа рыла диблыртә еиԥш? Мамзар268

гьы, идгьылтә напынҵақәа анынаигӡа ашьҭахь дҳалганы
дигазар? Уи маӡоуп, Ҳазшаз иаҳзишо алахьынҵа еиԥш.
Аха уаанӡа? Уаанӡа иҟан ҳқәыԥшра, нас иреиҳау
аҵараиурҭақәа рҟны аҵара аҵара. Уи бзиа ибон
аԥсҭазаара, насгьы, иара ицәа иалашәоз иарбан
цәанырроу ҳара иҳаздыруам, аха иара уи дахыццакуан. Аҟәа аинститут ҳанҭаз, ишдыру еиԥш, агырқәа
ма ақырҭқәа ирҭахымыз рыҩнаҵаҟақәа ҳрыҩнан.
Кациҳаблан ҳшеигәылацәаз еиԥш, Аҟәагьы Ҭраԥшь
ихьӡ зху амҩаду аҟны ҳаизааигәаны ҳанхон. Сара
сахьынхоз аԥшәмацәа аҩцара хазы иргыланы ирыман. Уа меигӡарахда аҩы хәыҵаргыланы ишрымаз
заа игәасҭахьан. Хәылԥазык Виачеслав сахьхәыҵаз
сынхарҭахь дааит, арахь ҳнеизҵаа-ааизҵаан, аҟәрышь
азы ҳџьыбақәа ашәа рҳәон. Цыфак злааҳхәашаз
еизҳаршәшәеит, арахь џьара рыжәтәк ҳамазаргьы цәгьа
иҳамбеит, аха иааг.
Ҳнеиҿаԥшы-ааиҿаԥшуа ҳаштәаз, ицәырганы иасҳәеит, сыԥшәмацәа аҩы ҭаҵәахны иахьрымаз аҭыԥ.
Уи акәхеит, сышихәаԥшуаз Виачеслав ихы-иҿы ааихалашеит. Маҷк алашьцара ҳазԥшит, нас аҩцара ашә
аартны, аԥшәмацәа рҩы ҩажәаҟа литра аахыхны иаагеит, изхаҳхыз ауалыр иаҳгаз аҟара аӡы нахаҳҭәеит...
Нас ҳнеидтәалан, Кациҳаблан ҳабацәа ирызгылаз
ауалырқәа инадыркны хәыҷла-дула зегьы рныҳәаҿа
шьҭаҳхит!..
Виачеслав Ҷыҭанаа дахьыҟазаалакгьы еснагь
гәыҵхас иман иани иаби, иашьцәеи иаҳәшьцәеи.
Иашьцәеи иаҳәшьцәеи дызлареиҳабыз ала, еснагь уи
илаԥш урҭ ирхын. Виачеслав иани иаби егьа аџьабаа
ӷәӷәа рбазаргьы, рыхшара зегьы иреиҳау аҵараиурҭақәа ирылгартә иҟарҵеит. Виачеслав иашьа еиҵбы Савели абиологиатә наукақәа дыркандидатуп, Аԥсни анҭыҵи
еицырдыруа ҵарауаҩны даақәгылеит.
Дарбанызаалакгьы апоет апоезиа аҟны имоуп ихатәы
знеишьа. Аурыс поет Васили Казанцев аԥхьаҩцәа зны
269

иазҵааит, апоезиа аус ӡбаҩ хадас иамада ҳәа. Уи аҭак
ҟаиҵеит ажәакала: «Ажәлар. Аха инҭкааҵәҟьаны иугозар – аамҭа». Ааи, ара диашоуп аурыс поет-лирик Васили Казанцев. Иара аҳаракыра аамҭа зегьы аӡбоит,
иҽыжәхтәу дҽыжәнахуеит, иҽыжәу, уи наунагӡа имҩа
наигӡалартә амҩа дықәнаҵоит.
Ааи, апоет Виачеслав Ҷыҭанаа иԥсы ҭаны изымбаз иеизга «Сызхьымӡаз ажәа...» раԥхьатәи адаҟьа
ахьаауртуа, раԥхьатәи ацәаҿы иануп апоет исахьа, –
ибзиаӡаны иаҳдыруаз, ҳзышьцылахьаз, аха уажәы инаскьагоу, игәыҿкаагоу. Ҳаит, абааԥсы, ублақәа ҭырхаха
узҳахәаԥшуеи, Виачеслав? Аиашазы, уара алитература
хара ушацәгыламыз ҳара уҩызцәа зегьы иаҳдыруан.
Аха уара дырҩегьых ухы наҳақәкны иаҳгәалауршәоит:
Сгылаз џьышәымшьан насҭха,
Сажәеинраалақәа ркәасҭха,
Рымца аԥхарра сгәы ианшуа
Сыҟан. Сыҟаӡам сашшуа...

Аиашазы, Виачеслав, уара уҟаҵәҟьан. Аха,
сашьеиҵбы, сааигәара ушыҟамгьы (исҳәаргьы уи аус
иабахәо, аха...) ҽԥныҳәак усымҭар сгәы иауам. Уара
убаҩхатәреи удырреи злаҟаз ала, аԥсуа литература
амхырҭа аҟны иҭугаз уаарыхра маҷушәа збоит. Ус сҳәеит ҳәа, издыруада, џьара ҭаҵәахык умазар, – уи уашьцәа
ицәырган иаҳдырбоит. Уара бзиа иубоз аурыс поетцәа
Ал. Блок изаарыгӡа аӡәырҩы рҩымҭақәа аԥсышәала
иурцәажәахьан, инарҵауланы бзиа иубоз Морис Чаклаис иҩымҭақәа кырынтә уҩызцәа рыгәҭа уаҳзаԥхьахьан.
Иабаҟоу, нас, урҭ?
Агәра згоит, урҭ зегьы еидкыланы еиқәыршәазар,
акьыԥхь аҟны аҭыԥ шроуа.
Аиашазы, Виачеслав Ҷыҭанаа изкны иуҳәаша
рацәоуп. Уи Ҳазшаз иҳамҭала ипоетыз иакәын. Уи
ихәыцшьа злаҟаз ала – милаҭтә поет-сахьаҭыхҩы
270

иашан. Џьара-џьара аурыс поет Сергеи Есенин
дааугәалаиршәоит. Уи дпоетхаҭан, иԥсҭазаараҿы апоетра еиҳау даҽак шыҟамгьы агәра игахьан, иԥсҭазааран.
Аԥша ҟәандеиԥш, еснагь илымҳа иҭахәыҭхәыҭуаз
поезиа бжьын. Уи ала дагьынхон ҳпоет гәлымҵәах,
аҵыхәтәантәи имра иԥсы ацҭашәаанӡа.
Арҭ ацәаҳәақәа зыҩуа хықәкыс исымам Виачеслав
Ҷыҭанаа дызнысыз ирҿиара мҩа инҭкааны, иҭҵааны
ахцәажәара. Уи сара стәала еиҳа избарҭоу, уи аганахь
ала иазыҟаҵоу ҳлитератураҭҵааҩцәа ражәа саԥыҩларц
сгәы иҭаӡам. Акык-ҩбак сгәалашәара хәыҷқәеи, еснагь сыбла ихгылоу апоет ихәыҷреи ртәы сызҳәозар
ҳәа ауп. Хаҭала иара иҩызцәа рықәҿиара адунеи азна
деигәырӷьон, уимоу, иахьынӡаилшоз ала иҩызцәеи,
иқәлацәеи, аԥхьаҩцәеи ибаҩхатәра ссир ала ирызнеигон. Иаагап ҿырԥштәык:
Ҩызас иԥхьаӡоу, қәласы,
Шәаҵамхакәан, абааԥсы,
Идышәныҳәал, шәааласы,
Ишәҟәы ҭыҵит Гындиа С.!

Ас узызҳәо хаҭала ипоету иоуп, ишьҭахь иааиуа рзы
шьыцра ҳарамрак зымԥан иҟам иоуп. Абри хыхь иааҳгаз
афактгьы шаҟа ианаҳәозеи аԥхьаҩ.
Апоет Виачеслав Ҷыҭанаа дынхон-дынҵуан Аԥсны
аҳҭны қалақь Аҟәа, аха, ус иаҳҳәар алшозар, ихы, иԥсы,
зегьы Кациҳаблатәи ахәқәеи, аӡиасқәеи, абнареи рҟны
акәын иахьыҟаз, ԥсҭазаарасгьы имаз урҭ ракәын:
Хәблаа рчаиҭреи Сакәазмааи
Кациҳабла акәа иҭаршәуп.
Иузыԥшыда, арахь узааи?
Исԥыргалаз зҵаара – ҵааршәуп.

Избан апоет иузыԥшыда арахь узааи ҳәа азҵаара
хьшәашәа изиԥыргалеи? Уи ихәыҷра шықәсқәа зегьы
271

ахьихигаз аҭыԥқәа ихашҭит ҳәа ргәы иаанагазар? О,
мап. Ишаҳҳәахьоу еиԥш, апоет Кациҳаблатәи асахьақәа
еснагь ицын, уимоу, искьыԥхьыз сажәеинраалак аҿы
сабдуцәа рыхьӡ ахьанымыз данаԥхьа, иаразнак експромтла абри аҩыза ацәаҳәақәа сзикит:
Урыхцәажәеит гәыблыла уқыҭеи уџьынџьи,
Иухамышҭыр акәын Пахәалеи Қьысқьынџьи.
Абри ааиаҳар Алеқсандр Анқәаб,
Аспонсорра аусаҿ иргылоит акәаԥ!

Ишысҳәахьоу еиԥш, ахәыҷы инаиркны аду иҟынӡа
зегьы-зегьы иара игәхьаан. Апоет қәрахьымӡа збаха
имаӡаз ишәҟәы «Сызхьымӡаз ажәа...» аҵыхәтәантәи
ацәаҳәаҿы икьыԥхьуп абри еиԥш ацәаҳәақәа:
...Сҩызцәа, игәыӷуа исзыԥшыз,
Еиқәтәаз сгәеисыбжь шышәныҩуа,
Исзымҳәаз сажәа, сгәы иҭашыз,
Сызхьымӡаз сашәала сышәҵәыуа.

Виачеслав, иухәҭоу ажәа шысымҳәазгьы, абри иузку сыстатиа хәыҷы алаӷырӡ нақәыԥсо изҩит. Уи уԥсы
иагәаԥхоу иагәамԥхоу сара исыздыруам. Сара еснагь
исҵәыуо – уара уцәеижь ауп. Убаҩхатәреи ууаҩреи еснагь исныҳәоит, шәымҭак иадамзаргьы сааигәа уахьыҟаз
азы. Агәра згоит, уцәеи-ужьи иԥшьоу Аҟәа иамадазаргьы, уара уԥсы тәарҭас-гыларҭас иамоу Кациҳаблоуп.
Уԥсы ҭынчыз. Мышкызны сышәҟәы ахьӡ угәалашәоу?
Ааи, мышкызны ҳаԥсқәа еиқәымшәарц залшаӡом...
Сергеи АГЫНДИА

АГӘАЛАШӘАРА ИАХЫЛҴУА АԤХАРРА
Виачеслав Ҷыҭанаа – ԥсабарала, цәаҩала, ҩныҵҟала
еибаха-еибафарала дпоетын. Иаармариашәа иҳәаз
иажәа, ицәаҳәа иаҵан уи идунеихәаԥшра уазааи­
гәазтәуаз доуҳамчк:
Сара схыцәӡа ансызҳа,
Искәадырит ҳа ҳҽырҳа.
Сҽыжәлон амра нсыҽхьынҵа,
Енагь уи сыцын игәыкӡа.

Абас, ҿыцбарах убла иаахгылаша аметафорақәа,
илыԥшааху ашәыгақәа лассы-лассы иуԥылоит уи
иеизгақәа рҿы. Зны-зынла ԥшь-цәаҳәак, аа-цәаҳәак
баҩхатәрыла ирҭеигӡон бзиабаратә гәалаҟазаарак,
гәаҭеирак
иарҵысыз
ацәаныррақәа,
насгьы,
ирхәмаршәа, маҷк астилизациа ззуны еиҿкаау адиалог ахархәашьа маншәала азыԥшааны. Убас иҟоуп
ажәеинраала «Еҵәаџьаа рҭыԥҳа»:
– Еҵәаџьаа рыԥхын, еимхәыц какаҷҵас,
Сыхәда иахаҵа, – бҳәеит.
– Амза гәылҭәаа, хьтәы мацәазҵас,
Снапы иахаҵа, – бҳәеит.
Аҵх агәы раз нсырхеит –
Амзеи Еҵәаџьааи еиԥсырхеит.
Аха уи ашьҭахь бсымбаӡеит,
Уажә урҭ реиԥшҵәҟьа бхарахеит.

Ус уаҩ иаликааша, ҿырҳәала игәалаиршәаша ажәеи­
нраалақәа, ацәаҳәақәа, ахаҿсахьақәа маҷым Виа273

чеслав Ҷыҭанаа ипоезиатә рҿиараҿы. Иҩнуҵҟатәи
игәеицҳафырра, игәҭыхақәа, игәҭахәыцрақәа реи­
лашыҩкра – амцабз зхыҳәҳәыла иҟаз иблақәа ирхубаалон. Егьарааны дубаргьы дыццакы-ццакуан, иныҟәашәа
ҭынчмызт. Тәамҩахә ҟамҵа акы дашьҭан, акы аԥшьигон,
дагьазааԥсон. Ус еиԥш иҟоу ауаа роуп иҳазгәамҭаӡакәа
ашыцламшә зқәиаауа абжьааԥнытәи ҳусқәа зырцых-цыхуа, мыцхәы ҳныҟәызцо, аамҭеи ахҭысқәеи рҟыба-ӡыба
ҳацәыхьчо. Дарбанызаалак апоет, аҟаза иԥсра – цәыӡ
дууп амилаҭ рзы. Иҟам апоет иҭыԥ ҭзырҭәаара зылшо –
ҿыц игылараны иҟоу апоет иоуп.
Слава ччаԥшь лашак иҿықәын, иҩызцәа рзын даартын. Алаф иҿан, ҳаргьы лафла дыхҭаҳклон, аха илаӡон,
идикылон. Егьа дааԥсаны дыҟазаргьы, илахҿыху
цәажәарак ахы узкыр, иаразнак иуҳәоз цыфак аиҭон…
Илахь еиқәызҵоз акы ыҟазаргьы – аҵәахышьа
дақәшәон, уара угәалаҟазаара бжьихыр ҳәа дшәон.
Машәыршәа иҟамлазар акәхап, аҵыхәтәантәи аамҭазы
ҳара ҳазцәыԥхашьало аепиграммақәеи апародиақәеи
иара иаахтны дахьрыԥхьозгьы. Сгәанала, урҭ рҿы
иҟоуп ҳаамҭазтәи ахынҭа-ҩынҭарақәа идыраргамаз
ниуансқәак, ҟазшьа ҷыдарақәак.
Ҩышықәсаҟа раԥхьа иареи сареи еибыҳәаны аамҭак
алаҳхын, сажәеинраала ҿыцқәа сизрыԥхьеит. Игәаԥхазигәамԥхаз аахтны исеиҳәеит. Срыцҳашьаны, мыцхәы
иахырҟьаны исымаирҽхәақәаз ажәеинраалақәакгьы
ыҟазар акәхап. Амц сумжьан, аҵабырг соуҳәароуп
ҳәа даныхҭаскӡа, мцык аҵаҵаны исҳәозар, уахатәи
аҵх сзымшааит ҳәа, хьаршшага-хырқьиага ажәақәак
нациҵеит…
Иԥси-иԥси еихьымӡо ицәажәашьазы дҵәылаҳхлон,
аха уи иара инаалон, иҟазшьақәа ханарҭәаауан.
Иара ихатәы жәеинраалақәа, ма адунеитә лирикцәа
дуқәа ражәеинраалақәа ҿырҳәала данрыԥхьоз –
иааԥшуан итемперамент, апоезиа ашҟа имаз ицқьоу,
иҳараку, игәышьҭыхгоу абзиабара ҳаракгьы.
274

Исгәалашәоит, 80-тәи ашықәсқәа рзы, Москватәи
шәҟәыҩҩцәак Аԥсны иаҭааит. Арҿиаратә еиԥыларақәа
рышьҭахь аресторан «Амра» ашҟа инарыԥхьеит
ҳасасцәа. Маҷк рқьафқәа аныҟарҵа, аԥсуа поетцәеи
аурыс поетцәеи инеимда-ааимдо ажәеинраалақәа
ирыԥхьон. Славеи сареи «апоетцәа ҿарацәа» ҳәа
акыраамҭа «иныҟәаагоз» ахьыӡ азин ҳнаҭомызт
ҳакла­ссикцәа ҳарԥыҩланы аныҳәаҿа аанкылара, ма
ажәеинраала аԥхьара. Аха нас, изулакь, бжьагыларҭак
сыԥшаан, А. Блок иажәеинраала «SPOLETOтәи
аԥҳәызба» аԥхьара салагеит, ҳасасцәа рышҟа схы нарханы. Ари ажәеинраала Слава аԥсшәахь еиҭеигахьан.

Ашьхыҵә реиԥш аууы ҳәа еилаз саси-ԥшәымеи
рыбжьеилаԥсагьы маҷк иааихсыӷьит. Ус сгәы сҽанӡамкәа, иаалырҟьаны даацәырҟьеит Слава. Ажәеинраала
анагӡаха сымҭакәа, иаасымданы аԥхьара далагеит. Убжьы цқьа ираҳауам анысҳәа, ашырҳәа ивараҿ игылаз
аҟәардә днықәгылт, богематә еиԥыларакаҿы ҳаҟоушәа.
Слава ацәаныррақәа иҽриҭаӡеит. Уаанӡа гәыблыла
илаԥшықәҵаны имаз, комплиментла ихҭеикхьаз Москва­
тәи поетессак маҷк илылсхьаз аԥсуа ҩы еикәаԥха даруалыуашо, иара иҿаԥхьаҵәҟьа дааины днагылт. Амца
ихылыддуан, мҵәыжәҩада дԥыруан. Иаҳа агәаҳәара
зҵаз ацәаҳәақәа данрыԥхьоз, лара лышҟа дхырхәаны,
инапы ааиҵихуан. Саргьы усҟан сҩыза дзықәгылаз
аҟәардә абӷакыдҵарҭа ӷәӷәаны иааныскылон… иудыруеи, зеиԥш ҟамло акагьы ыҟам ҳәа…

Абарҭ ацәаҳәақәа данрыԥхьоз ибла ааихмырс­ыӷьӡакәа, иргачамкхьаз Москватәи апоетесса длы­
хәаԥшуан… Ибжьы артәашьа аӡырҩцәа аднаԥ­хьалон,
иржәхьазгьы рыхнарԥсаауан. Аха ҳаиасып иареи
ихатәы жәеинраалақәеи, ирҿиара аиндивидуалтә
ҟазшьа ҷыдарақәеи рышҟа.
Виачеслав Ҷыҭанаа илирика ианыԥшуеит иара
еснагьтәи игәаҭеира, иҩныҵҟатәи иԥсихологиатә
лак­ҩакрақәа, акырӡа асубиективра зҵоу иԥсаба­
радкылашьа. Ус еиԥш иҟоу ацәалашәарақәа идырҿиоит
дара ирышьашәалоу, апоет игәалаҟазаара иақәҿызҭуа
аритмқәа, џьара-џьара зхы иақәиҭу ашәагазагақәа…
Џьара-џьара апоет ицәанырра-емоциатә дунеидкылашьеи ирҿиаратә интуициеи русеицура, реигәныҩра
иалыҵшәаны ииуеит зеӷьаҭам алирикатә етиудқәа. Убас
исыдыскылоит сара ажәеинраала «Абыӷьқәа рыԥсра»:
Ирҭахӡам абыӷьқәа аԥсра,
Аха иааит рыҽҳәара.
Амахә ҳарак, зыгәра ргаз,
Иныҿшәеит, ихиаалеит нас.
Акыраамҭа аҳауа ихуп,
Урҭ уа аԥсҭазаара рҭахуп,
Аҳауаҿоуп дара ахьиз,
Адгьылаҿ ироуеи мчыс?

Абзиабаратә цәаныррақәа, урҭ ирыҵоу ацқьара,
ҩныҵҟалатәи аибаха-еибафара, агәаҭеира, уаҩы
игәалашәараҿы акыраамҭа инхартә иҟазҵо асахьаркыратә цәа зыҟәну аниуансқәа роуп. Аҵх лашеи, амзаҭәымҭеи, амӡырхеи, аҵәаҵлеи алирикатә
фырхаҵа игәалаҟазаара ацәыргара, араргамара иац276

храауа «символқәоуп». Апоет илшеит урҭқәа зегьы
ирхәмаршәа, ҳзышьцылахьоу алитературатә штампқәа
ирцәыхьчаны раарԥшра.
Иажәеинраалақәа зегьы профессионалтә ҩаӡарала
еиԥшым, иҟоуп иаҳа иқәҿиаз – иқәымҿиаз. Аус злоу –
иҟоуп агәаӷь, арыц.
Аибашьра ҟалаанӡа Слава Ҷыҭанаа аус иуан ажурнал
«Аԥсны аҟазара» алитературатә усзуҩыс. Хаҭала иара
илиршазгьы рацәоуп ажурнал ахаҭабзиареи, ахаҿреи,
астили еилыхха иҟалартә аус аиҿкаараҿы, иреиӷьу
акультуреи аҟазареи рхаҭарнакцәа рықәгыларақәеи
ринтервиуқәеи разырхиараҿы.
1992–1993 шықәсазтәи Аԥсны жәлар Рџьынџь­
тәылатә еибашьраан уи баҩхатәрала аус иуеит арадиостанциа «Би-би-си» акорреспондентк иаҳасаб
ала. Ҳажәлар рԥыза ду Владислав Арӡынба имихыз
аинтервиуқәа иаҳа ианаҭахыз аамҭазы адунеи зегьы
иахыҵәоит.
Аԥсны иҟоу аҭагылазаашьа ҵабырг аарԥшра иазкуп усҟантәи аамҭазы иара еиҿикааз егьырҭ актуалтә
материалқәагьы.
Аибашьра ашьҭахь, иашьа, абаҩхатәра злоу аботаник
Савели Ҷыҭанаа днаивагыланы, Слава тәамҩахә ҟамҵа
аус иуеит Аҟәа РВСН иатәу асанатори аҿы «Фито-бар
Мушьни» ҳәа изышьҭоу анаплакы аартразы. Ирацәаҩуп
дара ирыбзоураны ҵиаа хәшәыла згәабзиара
еиӷьызтәыз ҳтәылауааи Аԥсны асасцәеи.
Слава иҽазҵәылхны дашьҭан ари итрадициатәым
амедицина аперспектива азаартра. Иашьеи иареи
ирыман ари аусаҿы рхатәы концептуалтә знеишьа.
Иҽазишәон апоезиеи инапы злеикыз азанааҭ ҿыци
реилагӡара. Иубартә иҟан иҭаацәа рныҟәгареи, ихәыҷ
ҟәыбҷақәа рааӡареи ижәҩа ишықәыӷәӷәоз, аӷарреи
ананамгареи ҳазегь иҳанзырԥшыз аибашьра ашьҭахь.
Иразҟы ихыццакит. Игәахәтәы дахьымӡеит. Ҭынч
иажәеинраалақәа рыдтәалаха имоуит.
277

Слава хьаас иман аԥсуа культура, ҳаԥсадгьыл аҭоурых
аӡыргара. Аибашьра ашьҭахь Иошкар-Ола иҭыҵыз,
Аԥсны аҭоурыхи, аԥсуа доуҳатә ԥсҭазаареи рпопулиаризациа иазкыз ашәҟәқәа – Андреи Бараниуки, Николаи Абини, Фазиль Искандери, Станислав Лакобеи, Олег
Бӷажәбеи авторцәас измоу – разырхиареи реиҿкаареи
хаҭала акыр дазааԥсахьан Слава. Иара иоуп аԥсуа
сахьаҭыхыҩцәа ирзеиҿызкааз, иаԥшьызгаз арратә санатори аҟны иҟоу еснагьтәи ацәыргақәҵа. Уи аҵыхәтәантәи ашықәсазы аус ахьиуаз афитобараҿы хҭацәыхак
шааиоулакь ҳаԥсуа
ҿыханҵаҩцәа
дрыдҵаалон,
драцәажәон, рҭагылазаашьа шыуадаҩыз гәаҭаны,
дызларыцхрааша акы дашьҭан. Зны-зынла ирзымҭиз
русумҭақәакгьы иара инаплакы ахыбра аҩнуҵҟа
аҭыԥ рзалихуан. Евгени Котлиаров, изаацәаны здунеи
зыԥсахыз аҟаза ду Славик Хәырхәмал, Оҭар Зарандиа,
Гарри Дочиа, Витали Қацәба, Аслан Нанба, Заур Мықәба
уҳәа аӡәырҩи иареи иахьеи-уахеи еибабон, рыгәҭыха
еибырҳәон, ачеиџьыка рзеилан. Абас дыҟан Слава,
макьана зырҿиаратә лшарақәа инагӡаны рцәыргаха
змоуцыз, схәыҷқа ршьапы исзықәыргыландаз ҳәа
ԥсааиҭакрак ҟамҵакәа аус зуаз. Аҵыхәтәантәи аамҭазы
иубартә иҟан ипоезиаҿы иҵегь ихы аџьабаа аирбарц
шиҭахыз, алитературатә усура азыхынҳәра – зегь реиҳа
игәнигоз аусқәа ишыруакыз.
«Аԥсны изызҳауа ахәшә ҵиаақәеи урҭ рхархәареи»
ҳәа иашьа Савели иареи аус здырулоз апрограмма ашьақәыргылара алыршахеит еиҳараӡак Слава
иҽазышәарақәа ирыбзоураны. Акырӡа аџьабаа ибеит
уи апрофессор Альфред Колаковски иҵаҩцәа ируаӡәку,
афлорист Савели Ҷыҭанаа ишәҟәы «Флора Колхиды» аҭыжьраҿы. Иахьеиԥш исгәалашәоит, Слава ари
аусумҭа аҭыжьразы ацхыраара ҟазҵаз Аҵарадыррақәа
Ракадемиахь акырынтә дшымҩахыҵхьаз иашьа дицны.
Сгәанала, ари ашәҟәы уникалтәуп иагәылоу, асистематизациа зызуу аматериалқәа рыла.
278

Уааҵашьыцратә иҟан иԥшәма Ноннеи иареи русеицушьа, реихаҵгылашьа, рҳәоуеиқәшәара, рлафеи­
быҳәашьа. Агәахәара ду снаҭоит рыҷкәыни рыӡӷаби
ахьхьаҳәа аԥсшәа ахьырҳәо.
Сеиҭарзыхынҳәыр сҭахуп, иахьа шьҭа игәаларшәагагәыҟажагоу Слава илафқәа.
– Нонна, насыԥ ду шбымоу бдыруама, бара – быԥшәма дахьпоету? – абас леиҳәон, ииҳәоз мцу-ҵабыргу аилкаара уадаҩны, аинститутаҿы аҵара анаҳҵоз аахыс ибзианы иидыруаз сыԥшәмаԥҳәыс амҩан даалԥылар.
Агәра умгартә зны-зынла иахырҟьацәаны арҽ­
хәаԥхьыӡ аниҳәоз – маҷк илакҭа ааирлашьцон, аха
илаԥш ихубаауаз аиумор – ҵәахышьа амамызт, агәы­
разра аҵан.
Абарҭқәа зегьы рыла деибаркуп ауаҩы. Абас еиԥш
иҟоу, ҳазцәыԥхашьаны алитературахь ицәырҳамго
аниуансқәа ихадырҭәаауеит арҿиаҩы ихаҿсахьа.
Иҩлатәуп, иагьрыԥхьалатәуп аепиграммақәа, апаро­
диақәа. Урҭ ҳрылыргоит аҭыӡшәа бааԥсқәа, ауҳәансҳәанқәа, ассамысса. Аха апоет ирҿиаратә портрет
азы зегьы иреиҳауп уи ирҿиамҭақәа. Абас иҟоуп 1987
шықәсазы Виачеслав Ҷыҭанаа иикьыԥхьыз ажәеинраала
«Абзиара ианиашьа».
Ҳабацәа рныҳәаԥхьыӡ – «Бзиарак ианиаша»,
Иахылҵит аиаша, ихәыцым ус баша.
«Бзиарак ианиаша» ҳацнаҵ, аиашаз,
Ацәгьара гәымбыл акымзарак алшом.
Амра хаа шашагь ҽакала иҟалашам,
Адгьылгьы ӡышо мацара иаанхашам.
Урҭ ыҟоуп наӡаӡа, иарбан ирыхьша,
Иҳацнаҵ, аиашаз, «Бзиарак ианиаша».
Уабацәа ражәа, рныҳәаԥхьыӡ ҳәашьа –
«Бзиарак ианиаша» – ахааназ иҩашьом.

279

Уи ажәа ԥшьа гәаӷҵас аӡәгьы иаҳашам,
Изаҳазгьы диашам, уи зхылҵыз Аиашоуп.
Икаххаа уаҵә амш иахьеиԥш ианымша,
Ҳазхәыцроуп усҟан доусы зегь иҳалшо.
Иҳамам ҽакала нхашьа, ҟалашьа,
Иҳацнаҵ аныҳәаԥхьыӡ – «Бзиарак ианиаша».

Дыҟам Слава. Иҩызцәеи иқәлацәеи рхьаа хнаҽып,
рыԥсы реивнаргап ҳәа инарыдигалаз аҵиаа хәшәқәа
ирызхымҽит иара ихьаа. Анцәа имчала агәамч ӷәӷәа
змаз ахаҵа иаалырҟьанs дыҵнашәааит изгәамҭаӡакәа
ицәа иалалаз ачымазара бааԥс.
Дыҟам Слава. Аха иҟоуп иажәа, иччаԥшь лаша, зшьапы икыз аус бзиахәқәа, иаԥшьигаз аидеиақәа. Виачеслав Ҷыҭанаа дрыдыркылахьан СССР ашәҟәыҩҩцәа Реидгылеи Аԥсны ашәҟәыҩҩцәа Реидгылеи рышҟа. Иара
ирҿиаратә ҭынха иахӡыӡааны аидкылара иаҿуп иашьа
Савелии иԥшәмаԥҳәыс Ноннеи.
…Иҟоуп еихсыӷьра зқәым, иахьагьы аамҭа аҟыбаӡыба ҳалызго илаф. Иҟоуп ҳаамҭазтәи аԥсуа лирикаҿы,
«Аԥсуа поезиа антологиаҿы» зхатә ҭыԥ аанызкылахьоу
иара ицәаҳәақәа – иара иуасиаҭ. Сыстатиа хсыркәшарц
сҭахуп иара ицәаҳәақәа рыла:
…Сҩызцәа, игәыӷуа исзыԥшыз,
Еиқәтәаз сгәеисыбжьы шышәныҩуа,
Исзымҳәаз ажәа, сгәы иҭашыз,
Сызхьымӡаз сашәала сышәҵәыуа!

Владимир ЗАНҬАРИА

АПОЕЗИА НАУНАГӠАТӘИ ААԤЫНРАҾЫ
Уи иҟазшьа даҽа ҟазшьак иалаҩашьомызт, есымша
џьара дыццакуан, акы дашьҭан, акы иԥшаауан… Ԥароу,
малу? Ҳазну аамҭазы урҭ рыдагьы даараӡа иуадаҩуп
аҳныҟәгара, акыс ҩыџьа ихшара – астудентцәа ршьапы
иқәыргылатәын… Иҟалап, уи апроблема иџьабаа абзоурала еиҳа имарианы иӡбозҭгьы, иҩныҵҟатәи идоуҳатә
дунеи ицранаҵоз апоезиатә мца қьоуқьад аҵкьыс. Избан акәзар, Виачеслав агрофоманра дацәыхаран – уи
дпоет иашаҵәҟьан. Бзиа ибон, ласы-лассы игәынкыланы
дрыԥхьон Пушкин, Блок, Есенин, Иуа Коӷониа уҳәа
рҩымҭақәа. Баграт Шьынқәба илирикатә жәеинраалақәа
ҿырҳәала идыруан. Иаргьы дгәырӷьаҵәа ихы-иҿы
амца наҿықәлон, адоуҳатә гәахәара дуӡӡа ширҭоз
ҩашьомызт, аҩыџьбареиԥш «иқьафгьы» ҭанаҵон. Агәра
згоит – урҭ ашәымҭақәа раан иаргьы игәаҿы ипоезиатә
цәаҳәа лыԥшаах ҿыцқәа шҿыхоз. Мшәан, «ашәа ашәа
иахылҵуеит» рымҳәои. Уи апоезиатә еизгақәа х-шәҟәык
дравторын. Рыцҳарас иҟалаз, алитературатә критика
аганахьала урҭ иахьагьы ахәшьара рыҭаӡам. Аха аус
злоу уи аума? Мап, жәаҳәарада! Уи ахәшьара арҭахьеит
гәыла-ԥсыла апоезиа иаша еилызкаауа аԥхьаҩцәа.
Аҵыхәтәантәи жәохә шықәса рыҩныҵҟала апоет шәҟәы
заҵәык иадамзаргьы изҭмыжьит. Уи аамҭазы, уалаҭахыла, аспонсорцәа (Апоезиа иаша ахаҭарнакцәа
Анцәа исасуп!) рыла аграфоманцәа рхы ианахәоз.
Меижьарада – апоет иҭынхеит хыԥхьаӡара рацәала
ажәеинраалақәа, апародиақәа, аиҭагақәа, аҟазара
иазкны астатиақәа. Урҭ мышкызны аԥхьаҩцәа рышҟа
инеишт. Аха Аԥсабара ауаа раҵкьыс еицәаз агха
ҟанаҵеит – апоет, ҳҩыза гәакьа Виачеслав Ҷыҭанаа
281

дзаԥымлеит дыззыԥшыз ааԥынра. Амала, иразҟы
џьбара ацасҳәа – уи дагәылалеит ԥсра-ӡра зқәым
наӡаӡатәи апоезиа – Аԥсынра. Уи аԥсы ҭоуп есымша, иаргьы уаҟа иреиӷьу шәҭыцны даҿоуп, дкаԥсом,
даҿшәом…
Виктор КӘАКӘАСҚЬЫР

ВИАЧЕСЛАВ ҶЫҬАНАА ДИИЖЬҬЕИ 60
ШЫҚӘСА АҴРА ИАЗКНЫ
50 шықәса инагӡаны ихымҵыцкәа зыԥсҭазаара
ҿахҵәаз, абаҩхатәра злаз аԥсуа поет Виачеслав
Мушьни-иԥа Ҷыҭанаа ииасхьоу аамҭала ихцәажәара
уадаҩуп. Избанзар, ҳазшаз ус лахьынҵас изишахьазар акәхарын, иуаҩыбжара анҭысхагьы иамраӡакәа
дҳаԥхагәышьеит.
Виачеслав идунеи аниԥсах иацы акәушәоуп угәы
ишунаҭо, аха аамҭа, иара ацашьала, иццакуеит. Уи аахыс жәашықәсагьы ниасхьеит. Егьа шықәса царгьы,
апоет қәрахьымӡа иҩызцәа-иқәлацәа, изааигәаз,
икәшамыкәша игылаз зегьы рзы хашҭра иқәым. Аха
иҩызцәа рзы мацаразы акәмызт уи ари адунеи дзықәыз.
Амаҵ иуан амилаҭ рдоуҳатә культура. Ажәлар доуҳала
иӷәӷәаны, ибеианы иҿиалартә аҭагылазаашьа рызҭо,
рмилаҭтә ҷыдарақәа рыла ирылыркаалартә, даҽакы
еиԥшым рхатә дунеи иҭагӡоу рыԥсҭазаара злаӡырырго
ажәа аԥхьа игылоуп. Анарха змоу, ауаатәыҩса рыбжьара цҳаражәҳәаҩыс иҟоу ажәа ала аҿахәы аҳәара
зылшо изы насыԥуп. Уи лахьынҵоуп. Зегьыҵәҟьагьы
ирқәашьымзар акәхап.
Виачеслав Ҷыҭанаа ихы агәрагара иманы ауп алитература дшазхьаԥшыз. Ҳазшаз ианеишьаз абаҩхатәра,
аҟыбаҩ ҷыда цәанырра ҟәымшәышәқәак изцәырнагон.
Убри азы акәхап иажәеинраалақәа руак аҟны изиҳәаз:
Сгылаз џьышәымшьан насҭха,
Сажәеинраапақәа ркәасҭха,
Рымца аԥхарра сгәы ианшуа
Сыҟан. Сыҟаӡам сашшуа...

283

Виачеслав Ҷыҭанаа диит 1955 шықәса, ноиабр 19
рзы Очамчыра араион Ԥақәашь ақыҭан. К. Ф. Ӡиӡариа
ихьӡ зху Аҟәатәи ашкол-интернат № 1 даналга дҭалоит
А. М. Горки ихьӡ зхыз Аҟәатәи аҳәынҭқарратә арҵаҩратә
институт афилологиатә факультет. 1978 шықәсазы
иреиҳау аҵараиурҭаҿы иҵара хиркәшеит. Еиуеиԥшым
ашықәсқәа раан аус иуан агазеҭ «Аԥсны ҟаԥшь»
(«Аԥсны») аредақциаҿы корреспондентс, ашьҭахь ажурнал «Аԥсны аҟазара» («Аҟазара») аредақциа аҟәша
деиҳабын, нас – аҭакзыԥхықәу амаӡаныҟәгаҩыс дыҟан.
Аԥсны Аџьынџьтәылатә еибашьраан (1992–1993) арадио «Би-би-си» акорреспондентс аус иуан, аԥсуа жәлар
ахақәиҭреи ахьԥшымреи рзы рықәԥараҿы иаадырԥшуаз афырхаҵара адунеи иаирҳауан. Ҵабыргны, арадио
ала иишьҭуаз ажәабжьқәа амацәаз иҭакыз Аԥсны азы
хәарҭара рылан.
Апоет ажәеинраалақәа рыҩра далагеит ашкол
аҟны аҵара аниҵоз. Иҩымҭақәа рнылон ажурнал «Амцабз», нас «Алашара», агазеҭ «Аԥсны ҟаԥшь» («Аԥсны»),
даныҩеидас – апоетцәа ҿарацәа ражәеинраалақәа
реизга «Еҵәаџьаа», аурысшәахь еиҭаганы ирнылеит
аизга «Ерцахә» (1981), насгьы «Однажды в апреле»
(1982). Иажәеинраалақәа еидызкыло раԥхьатәи аизга
«Исызгәакьоу аҿыҭбжьы» ҭыҵит Аҟәа, ашәҟәҭыжьырҭа
«Алашара» аҟны (1981). Аҩбатәи ишәҟәы «Ажәҩан
баҳча» аԥхьаҩцәа ироуит 1984 шықәсазы. 1987 шықәса
акәзар, апоезиа абзиабаҩцәа ироуит Виачеслав Ҷыҭанаа
иажәеинраалақәа реизгақәа ҩба: аԥхьатәи – «Амш
мҩас» (аԥсышәала), аҩбатәи – ажурнал «Молодая гвардия» абиблиотека асериа ала иҭыжьыз «Золотая нить».
Иалкаау иҩымҭақәа еидызкылаз аизга «Сызхьымӡаз
ажәа» ҭыҵит 2005 шықәсазы.
Апоет апародиа ажанргьы дазҿлымҳан, егьицааиуан.
Амилаҭтә ҟазшьа змаз аиумор иаҵоу амаӡа аҵхны иман,
ихаҭа иеиԥш, уи агәамчгьы ацын. Арҿиареи ақьиареи
ргәамч игәыхәтәы дахьнагӡон. Иԥсҭазаареи ирҿиареи
284

ижәлар гәакьеи иԥсадгьыли ирызкын. Машәыршақә
акәхарым, иажәеинраалақәа жәпакы ижәлари, Аԥсни,
аԥсабара ԥшӡеи иахьрызку. Уи иныруеит ауаҩи аԥсаба­реи реимадара шаҟа аҵанакуа. Арҿиаҩы изы
акраҵанакуеит
аԥсадгьыли,
ақыҭеи,
аџьынџьи,
ахәышҭаареи, урҭ рыԥшәмацәеи анхеибарҭәаауа,
еиҟәгашьа анрымам. Лымкаала дазхьаԥшуеит аԥсҭазаараҿы ауаҩы ҭыԥс иааникыло, ибзоуроугьы
шырацәоу.
Арҿиаҩы данхәыҷыз инаркны ашәҟәы абзиабара
шьҭикаахьан, ирацәаны даԥхьон.
Ибзианы идыруан адунеитә литература, еиҳаркгьы – апоезиа. Ҳәарада, алитературатә гьама иман.
Ашьақәгылара, аизҳара амҩа ианыз апоет аҟыбаҩ шилаз азгәарҭахьан иеиҳабацәа, ажәа сахьарк азҟазацәа
Џьума Аҳәба, Таиф Аџьба уҳәа егьырҭгьы.
Апоет раԥхьатәи ишәҟәы анҭыҵ нахыс аԥхьаҩцәа
деицгәарҭеит поет-лирикны. Иажәеинраалақәа рҟны
ицәыригоз, иааирԥшуаз инарҵауланы азнеира иҽази­
шәон. Убас шакәугьы, ииҳәарц ииҭаху еилацаланы аҿахәы аирҳәартә азнеишьа дақәшәон. Ицәа­
ҳәақәа хаарак, ԥхарак рыҵоуп, ргәыблра удыркуеит,
урыдрыԥхьалоит. Аԥсҭазаара, ҳаамҭазтәи аҵабырг
иаҵаҵәаху амаӡақәа раҵхра иқәманшәалахоит, ҿырԥшыс иаагозар, ажәеинраалақәа «Абнашәа», «Иҵәыуон
аԥша», «Сыԥсадгьыл дыргақәа», «Сыжәҩан гәакьа» уҳәа
рҟны.
Ажәеинраалақәа рбызшәа ласуп, ираӡоуп, еихы­
шәшәоит, аха убри аамҭазы иҵаулоу ахшыҩҵакқәа
аадырԥшуеит. Урҭ иара иҩнуҵҟатәи идунеи ҳагәыла­
дырԥшуеит.
Апоет иԥсҭазааратә мҩа хыҵхырҭас иамоу дахьиз
аҩнаҭа, иани иаби рахь имоу абзиабареи, иҳаблеи
иқыҭеи ргәыблроуп. Уи ус шакәу шьахәла ирныԥшуеит
заатәи иажәеинраалақәа: «Сан», «Сани саби рахь»,
«Схәыҷра», «Схәыҷра аԥхыӡқәа», «Аааԥын сқыҭаҿ»,
285

«Исҭахуп аҩныҟа», «Саб илакәқәа», «Ԥақәашьҟа, Кьыршьал иахь» уҳәа егьырҭгьы.
Иԥсҭазаара шкьаҿхоз идыруазшәа, апоет еснагь дыццакуан, аамҭа изхомызт, дзыхьӡарц ииҭахыз
рацәан. Гәынхәҵысҭала иныруазшәа, зны-зынлагьы
уи ирҿиараҿы аԥсҭазаара еиԥш, игәымбылџьбароу
аԥсрагьы шыҟоу игәалаиршәоит. Аха уи ус, зеиԥшла
акәымкәа, ихаҭа иразҟы иадиҳәалоит. Убас иҟоуп
ажәеинраала «Арҩаш кнаҳа абжьы». Абар ишааирԥшуа:
Сгәы аҳәонаҵ абас –
Арҩаш кнаҳа абжьы,
Егьсыхьуам, мап, зынӡас,
Шәынсыжьӡаргьы шьыжьык.
Мап, сцаӡом хара,
Ишәыцзаауеит сыԥсы.
Ишсыцыз еиԥш ара
Арҩаш кнаҳа абжьы.

Ҳәарада, апоет идыруан ацәгьеи абзиеи рышьхәа
шеивҵоу. Ауаҩытәыҩса иира насыԥ дууп, гәырӷьароуп.
Виачеслав Ҷыҭанаа ҳазшаз ианеишьаз иҿҳәара
дзахыԥомызт. Ҳазшаз дитәын, ҳазшаз дигеит. Ари
лахьынҵоуп, апоет илахьынҵоуп. Иаргьы идыруан
наунагӡа ари адунеи ақәзаара шиаҭәашьамыз, аха,
ихаҭа иеиԥш, ас заа иразҟы кьаҿхоит ҳәа аӡәгьы игәы
иаанагомызт. Абар иажәеинраалақәа руак аҟны ииҳәо:
Сеидроу нас уаҵәы исзыԥшу,
Иалшоит сымч каԥсар, сааԥсар.
Агәараҳәа сгәы рыцҳа ишу,
Ацара азхымгакәа иааиҟәжәар.
Сҩызцәа, игәыӷуа исзыԥшыз,
Еиқәтәаз сгәеисыбжьы шышәныҩуа,

286

Исзымҳәаз сажәа, сгәы иҭашыз,
Сызхьымӡаз сашәала сышәҵәыуа.

Абарҭ ацәаҳәақәа рҟны зегьы иҳәоит апоет, уасиаҭк
иаҩызангьы иаанижьит. Хәылԥ шәаԥшь еиԥш, дниасит апоет, зегьы ҳагәқәа ҳархьны, аха хьаа хҽыганы
иҟазаауеит ипоезиа. Дзыхьӡаз маҷымкәа ишьҭа аанижьит. Ирҿиамҭақәа реиԥш, иҟоуп иҵәҩаншьап,
ихатә ҭаацәара, ихшара, иашьцәа, хыԥхьаӡарарацәала
иҩызцәа. Аӡәырҩы иара изкны акьыԥхь аҟны
ргәалашәарақәа
рыҩуеит,
апоетцәа
жәпаҩык
ражәеинраалақәа рциклқәа изыркхьеит.
Ҵабыргны, аԥсуа сахьаркыратә ажәа ыҟанаҵ апоет
Виачеслав Ҷыҭанаа ихьӡ хашҭра ақәымкәа иаанхоит.
Ихаҭа агәра шигоз еиԥш, иԥсадгьыли ижәлари рԥеиԥш
лаша иацзаауеит, ицәырҵлоит абаҩхатәра ҿыцқәа,
апоет изымҳәаз, дызхьымӡаз ажәа иацызҵаша,
иназыгӡаша.
Вахтанг АԤҲАЗОУ

ԤСҬАЗААРАК АУП ИҲАЗҾЫЗҬУА
Ԥсҭазаарак ауп иҳазҿызҭуа... Нырцәи-аарцәи
ҳаилызхуа... Ҳҿара шықәсқәа рҿыҭыбжьы... Уажәы
иарҿыхада шьыжьы? ... Ирҳәоит: даҽа дунеик
ԥсҭазаарас иалихит уи... Изҳәада? Ауаҩытәыҩса Анцәа
данишо илахьынҵа ицишоит. Ҳазшаз инапсыргәыҵеиԥш
амҩа дангылан, уи знымзар-зны уахь ацара дахыццакуазма?... Мамзаргьы «ицаны иаахьоу» рҟынтәи
жәабжьк «иаҳахьазма»?.. Иҳаздыруам, «ҩ-дунеик
еиԥшымзаарас ирымоу»?.. Иареи сареи аамҭак
ҳаицанын, закәытә ԥхарраз, лашараз ихылҵуаз, илшон
ауаҩы мра шәахәаҵас ихы-игәы дҭаланы аҭысра, знык
дзыҿцәажәаз игәаҿы наунагӡа даанхон.
Еихсыӷьрак ақәӡам, аамҭа аӡиас ишцац ицоит. Ари адунеиаҿ ԥсҭазаара ҿыцк алагашьа егьырҭ
излареиԥшымыз аӡәгьы изгәамҭаӡеит, иара зызхьааны
Ҳазшаз иишаз ауаҩы ида... Иара ихаҭагьы инагӡаны
хырҩа аимҭазар ҟалап досу ирзыԥҵәоу аамҭа маҷмаҷ амра еиԥш аҭашәара ишаҿыз, – ушазымхәыцӡо
аԥсҭазаара лакә аҽанрааланы, гәыӷрак ушахьыԥшугьы,
лахьынҵакгьы ҭынч анаскьара ишалагаз… заа издыруада иҟалаша?
Аамҭа еиԥшуп иаурыжьыз аҽы,
Ишьҭхысаан ишцо сахәаԥшуеит илакәшьо...

Дызхьымӡаз ажәа – иҳәам ашәа. Алахьынҵа уҳәеит
ҳәа... Заҟа ҿыҭбжьы саркьалҵас алымҳа иҭаҩхьоузеи
ари адунеи? Насгьы, урҭ зегь еиԥшума? Шаҟа бжьы
гәыннакылахьоузеи, шаҟагьы ахашҭхьоузеи? Аха...
Ауаҩы ишьҭақәа ашьацра иаҵәара иагәалашәо иҟоума?
288

Ашьацра аӡамҩақәа ирыхьшу ацәыкәбарқәа – лаӷырӡ­
қәоума?.. Заҟантә иҵәыуахьоузеи адгьыл ацәеи-жьи
ашәҭқәеи?..
Зааӡа апоезиа амҩахәасҭа данылахьан Виачеслав
Ҷыҭанаа, заа игәаҿы ицәышәҭит Ԥақәашьтәи ашәҭқәа,
исахьарку ажәала дазышәаҳәеит иқыҭа ԥшӡа аԥсабара:
Кац иҳабла, адәы, ахәыҷқәа,
Шә-сахьак цәырҵуеит еилыхха.

В. Ҷыҭанаа ибзиаҵәҟьаны еиликаауан асахьаркыратә
ажәа иацыз аҭакԥхықәра. Уи иԥсынҵры амардуан
аҿаԥҟарсҭақәа дырҿагыланы ишиаҭәоу дцарц азы еиликаауан ишаҭахыз ахамеигӡара, ахачҳара, агәаӷьра,
ихшыҩҵак ма икалам иҵихуаз ажәеинраала акьыԥхь
арбара, аԥхьаҩ идгалара дахыццакуамызт, иажәа
иррацәомызт, ас уҳәар ауазар, абырҵкал икылихуан.
Ирҳәоит: аӡәы ажәеинраалақәа ибоит, егьи ажәеи­
нраалақәа иаҳауеит ҳәа. В. Ҷыҭанаа амаҷ ала аду
аҳәара илшон – убриаҟара илымҳа ҵарын, илаԥшҳәаа
ахара иҟаз шьҭнакаауан:
Саб илакәқәа рыԥхыӡ иаалҵыз,
Сдәеиужь аблақәа аахнатит.
Ишлакәираз агәра згарцаз,
Сыблагә ахәуа, иҟәашӡа ишәҭит.

…Уи аԥсуа поезиа ашҟа дымҩахыҵит аҟыбаҩ
ҷыда змоу поетны. Ҳәарада, раԥхьатәи илирикатә
жәеинраалақәа ирыҵан ақәыԥшра иацыз гәҭыхаҳәарак,
иара иитәыз, идунеихәаԥшра ацәыргара иацхраауаз романтикатә гәаҭеирак. В. Ҷыҭанаа игәалаҟазаара
қәыԥсычҳарас иаман апоет иритм ссирқәа, ибызшәа
ахаара, ицәалашәара-емоциатә дунеи ашьха ӡыхь еиԥш
ацқьара.
Иҵәыуоз асаркьалбжьы... Ҳарҿыхозма ҳарҭ шьыжьла... Уи еснагь дҳалабжьон...
289

Сгылаз џьышәымшьан насҭха,
Сажәеинраалақәа ркәасҭха,
Рымца аԥхарра сгәы ианшуа
Сыҟан. Сыҟаӡам сашшуа.

Абаҩхатәра ду злаз апоет ибон, имч мырхакәа иаџьал
шихыццакуаз. Ауаҩы изыԥҵәоу иаамҭеи (иҿҳәареи)
илшарақәа ркьаҿхареи идырҵысуеит зеиԥш ҳпоезиаҿы
имаҷу аԥсихологиатә анализ. Апоет иаџьал ааскьара
хаҵаҵас идикылоит («Сыҟан. Сыҟаӡам сашшуа...»), уи
хьаас имоу аԥсабара изыԥнаҵәаз ибаҩхатәра инагӡаны
аҽеиужьха ахьамаӡо, ижәлар иара ишиҭаху рымаҵ
ахьизымуа ауп. Уи иаамҭа – шәымҭак ауп иҟоу, аха аԥсуа
поезиа ашҭаҿы иӷәӷәаӡа иҵәҩаншьап арсуп.
Уи иччаԥшьгьы мҩасит ҳалаԥш ахьымӡо... Иԥсҭазаара
аӡиасқәа дырхууан дцеит... Аԥшамҩас иаҩызаз, иҽыхәа
ԥырӡеит... Амшқәа инарылакны инижьыз иашәақәа
ҳԥылоит игәыкы-ҵәыкуа...
Аамҭақәа цеит... Нас ҳаиԥырҵижьҭеи акырӡа
ҵхьеит, усҟан иареи сареи ҳазгәалашәоз Ԥақәашьтәи
аҭәаҵлагьы ажәхьеит, аха издыруеит, Виачеслав Ҷыҭанаа
ипоезиа агәы ахааназгьы иажәӡом, мшаҽнеиԥш ҳқыҭа
шыҟац иҟоуп: агәы аартуп, абар, ҳабна ҩаԥхьа абыӷьҿа
ылнагоит ииаҵәаӡа...
Аиашазы, иҽажәкхьоу иоуп издыруа аӡы агьама,
иааԥсара ихьӡазар акәхап… Иҵӡозеи уи аамҭеикәшара
дыԥнашәеижьҭеи, дцеит днаӡарцаз Едемтәи абаҳчахь,
аха дандәықәлоз ишьҭахьҟа инижьит иажәа – иашәа...
Иара ида, урҭ рымҵәыжәҩақәа еиҵыхуп.
Сергеи АГЫНДИА

ЗАШӘА – ЗЫԤСҬАЗААРАЗ
Сгылаз џьышәымшьан насҭха,
Сажәеинраалақәа ркәасҭха –
Рымца аԥхарра сгәы ианшуа
Сыҟан. Сыҟаӡам сашшуа...
В. Ҷыҭанаа

Аамҭа цацыԥхьаӡа – шьҭахьҟа аԥшра хҭаҳкуеит.
Иацы... Иахьа... Уаҵәы...
Издыруада уаҵәтәи амш иаҳзаанаго? Заанаҵ уи
еилызкаахьада? Дарбан арҭ азҵаарақәа згәы иҭызымҳәаац, иамыргәаҭеиц.
Ҳаишеит зегьы зшаз – ҳԥышәараз. Иҳалоу ибарц,
иҳалшо ибарц... Нас хәыҷ-хәыҷы иара ҳаизааигәахарц.
Дасу иҳаҭоуп ҳзызшоу – ҭакԥхықәрак. Ҳаҟазаара
аҵакы азҭо, досу ҳхықәкқәа ҳашрызнеиуа, –
кәтыҿырҳасымҭак иҭаӡо ҳаԥсҭазаара уи анымԥшырц
залшом. Еиҳарак, ҳаныҟам...
Иаҳуа, иаҳҳәо зегьы ҳхаҿсахьақәа иккаӡа асаркьаҟны ишубо еиԥш, – зегь наунагӡа ари адунеи ианубаалоит. Акгьы ыӡӡом, акгьы рхашҭӡом.
Абаҩхатәра шьахә злаз Виачеслав Ҷыҭанаа
иԥсҭазаара мгеимцарак иҭаӡеит.
Ааи, мгеимцарак...
Дызнысуаз имҩа уарҳалла ихҟьамызт, – хаҳәран,
мҿыхәран... Уи дреиуамызт ирласны згәы каҳауаз,
ихьаҵуаз. Уимоу егьа хьаа, егьа гәынамӡара имазаргьы, инирԥшуамызт, есымша ачча иҿықәын. Игәамԥхоз
иҳәон иаартны, уҿаҟны, – аҵәы алымхыкәа, лафла.
Виачеслав Ҷыҭанаа ииҩуази ихаҭареи цәгьашәа
еиқәшәон. Урҭ аӡә ракәын. Шьоукы-шьоук реиԥш ҩ-цәак
309

зхаз, ҩ-бзык зҿаз дреиуамызт. Даартын. Аԥсҭазаара
дацԥыҳәон: бзиа ибон аԥшӡара, ацқьара... Аԥсабара дамадан. Уи ԥсыс ихан.
Згәы иҵхоз зегь ашәала аҳәара зылшоз – иԥсҭазаара
ҿахҵәеит. Дрыԥхеит иҭахцәа, иҩызцәа, иқәлацәа... Аха
иҭынхеит аԥсра хьшәашәа иазмырхәашаз, дзыҿҳәараз
Ажәа.
Ажәа, ашәа, ажәеинраала – абарҭқәа роуп уи иԥсҭа­
заара ҵаҵӷәыс ирымаз...
Ирацәоуп апоет изы иуҳәаша – иҭҵаам, иҩым.
Аха егьа ус акәзаргьы, алитература абзиабаҩцәа
рыҩныҵҟа, имаҷҩуп уи ицәаҳәа хьыршәыгәқәа,
илафқәа иахьа ҿырҳәала иззымдыруа, бзиа ибаны
иамыԥхьо. Апоезиа ахәылԥазқәа раан, уи ибзианы
дыздыруаз иҩызцәа ихьӡ рҳәалоит, ирыԥхьоит ԥсражәра зқәым урҭ ицәаҳәақәа.
Апоет игәы ҭбаан, иразын, дунеик ҭаӡартә еиԥш. Уи
ус шакәу рыҵубаауеит иажәеинраалақәа рӷьырак. Уи
ицәтәымын агәаӷ. Ауаатәыҩса азхьаирԥшуеит ақьиара,
аиашара:
Агәы хәыцуеит, хара иԥшуеит,
Иалшоит агәы аҵәыуара.
Агәырҩа азхымгар зынгьы иԥсуеит,
Ирыниап егьа рыцҳара.

Анаҩс, аладахьы, иажәеинраала хыркәшо хықәкра
рзиуеит згәы цқьам ауаа, урҭ дрықәыӡбоит иаартны:
Агәы абзиабара аныруеит,
Агәы ианыруеит ауаҩра.
Иразуп, иԥшӡоуп, издыруеит,
Дшәиз иашьҭоу агәнырхара.

Виачеслав Ҷыҭанаа илирикатә жәеинраалақәа
убри­аҟара аԥхьаҩ изааигәоуп, урҭ ирыҵубаауа ацәа­
310

ныррақәа ухатәык еиԥш иудукылоит. Исахьаркны,
еиҿырԥшрала илшоит игәҭыха аҳәара:
... Аҵх еиқәа нҵәаӡом, аҵх еиқәа нҵәаӡом,
Быблақәа амца рхылар, сшәоит, нас сырбаӡом.
Бацшәаҳәоит аԥша, бацҵәуоит ақәа,
Аҵла махәқәа ааҵраҿ ахьҭа ианакуа...

Аҵарауаҩ В. Коӷониа уи ипоезиаҟны ишазгәеиҭаз
еиԥш, апоет илаԥшҳәаа иҵашәо рацәаӡоуп, рымҽхак
ҭбаауп, амаҷ ала аду аҳәара илшоит, еиҳараӡакгьы иара
уамашәа ибзиаӡаны ицааиуаз апародиа ажанр аҿы.
Апоет иааикәыршаны иҟоу зегьы алаф анрылихуа,
ихгьы ихашҭӡом – критик бзиак иблала днаскьаны ихы
дахәаԥшуашәа убоит:
Схагоуп,
Ииашоуп, схагоуп.
Сышԥахагам.
Аха схада
Сызԥырхагоу
Ахьыҟам ауп
Са сзырхаго!

Иџьоушьоит уи ихшыҩҵак аарԥшышьа, урҭ рыласра:
Иаажәыр ауоу, сеидроу иамуоу,
Ҳарҭаслымуоу ҳарҭамамуоу?
Иҳаздырӡом аҵәца ҳкаанӡа,
Иаҳкыз аҵәца ааҭҳарцәаанӡа.

Имариамзар ҟалап лафла, иуморла иуҳәарц иуҭа­
хыҵәҟьоу аҳәара, аха В. Ҷыҭанаа иеиԥшҵәҟьа ҽа поетк
ари аус аҿы иқәымҿиар ҟалап. Апародиа шьауӷаӡам, уи
иаҵамзароуп агәаӷ, ацәымыӷра...
Сара, абарҭ ацәаҳәақәа зыҩуа, хықәкыс исымам Виачеслав Ҷыҭанаа иҩымҭақәа, инапы иҵижьыз зегьы реи311

лыргара, рыхцәажәара, аха ҩызак, ԥхьаҩык иаҳасаб
ала, сгәаҵаҿы зышьҭа рҳаз ицәаҳәақәа сызрывымсит
ауп...
Аҳәатәы змаз, аҳәашьагьы здыруаз апоет, ԥсабарала
уи зцәа-зжьы иалаз изы иуҳәаша, иуҩыша рацәауп,
ирацәоуп урҭ амхылдыз еиԥш урыдзыԥхьало.
... Ажәҩан ҭбаа уҽагәылакны, унеиуеит, уааԥсаӡом.
Ушыҟац аханатә аахыс, уара угәы ажәӡом.
Амаалықь имҵәыжәҩақәа, аԥырра иаԥсоу,
Умоушәа угәы алаҟоуп, мап, ахаан уԥсӡом!

Ашьха ашьапаҿы иҵхәрааны иаауа аӡыхь ҭабара
шақәым еиԥш, Виачеслав Ҷыҭанаа ипоезиа цқьа ҭабара
шақәым, сара уи инагӡаны агәра згоит.
