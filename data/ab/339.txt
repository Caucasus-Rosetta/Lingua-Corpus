Иаҳхамшҭроуп урҭ амш хьанҭақәа

1989  ш. – ари ахҭыс еицырдыруа акоуп. Аалӡга ацҳаҿы аидыслара бааԥсы ҟалеит, аиҿахысра ӷәӷәагьы агымхеит. Усҟан Очамчыра араион военкомс дыҟан Германиа арра зхызгахьаз амаиор Чедиа Л.З. Уи Аалӡга ихыу ацҳа ахьчара Ҭхьынаа иҳаидиҵеит. Арӷьарахьтәи аҿықә ааҵәақәа ԥслымӡла ирҭәны ааҵәақәа аӡы ахықә 1,5 метра, уаҩ ишәара ижны ҳгылан аҷкәынцәа сыманы. Хыхь ицоз амҩаду ҿыц Кәтолаа Игор Гәыргәлиа иуаажәлари иареи гылан. Аидыслара бааԥсы иҟалаз ахара амч змаз Қарҭаа араион аиҳабыра ирыхҭнырҟьеит. Қарҭ иҟарҵаз ақәҵарала араион аиҳабы С. Багаԥшь иусура аҟынтә ихы дақәиҭыртәит. Ари ахҭысқәа ҟалаанӡа ажәлар ирылаланы шәақьқәак, шәарыцагақәак змазгьы ирылыргахьан. Уи аус аҟны ҩцәак рхаҵаны ацхыраара рызҭоз ҳҩызцәақәакгьы рылан. Очамчыра араион апрокурор Вл. Гәырџьуа абанк аҿы ирылыргахьаз абџьар ахьыҵәахыз иԥшааны ҳаҷкәынцәа ириҭеит. Уигьы еилыркааит, ҳәарада, дагьҭаркит Вл. Гәырџьуа.
Дук мырҵыкәа Аҟәа аилалара ҟалеит. Уи амзызқәа зегь ирдыруа ауп. Аԥсҭбарақәа наҟ-ааҟгьы иҟалеит. Иуҳәар ауан Аԥсны зегь уаҟа ҳаизеит ҳәа. Тҟәарчалынтәи, Очамчыратәи араионқәа рҿынтәи дара ирацәан аҷкәынцәа иҟаз. Аидыслараҿы напышьашәала, лабала иԥхаҵаны АБНИ аԥхьа амшын иалаҳцалеит. Ахҭысқәа анеиқәтәа В. Кобахиеи К. Озгани иааҳаԥхьан Тҟәарчалаа Очамчырааи Гәдауҭаҟа шәцароуп, уахь шәымҩақәа кыуп ҳәа ҳарҳәеит. Уантәи урҭ акатерқәа рыла Очамчыраҟа ҳаарышьҭырц рыӡбеит. Дәрыԥшь ақыҭан ҳаизыргеит, уаҟа Иван Ҳашим-иԥа Ҭаркьыл даҳԥылеит, убарҭ зегьы рхәы ҟаҵаны. Уантәи К. Озган дсыԥхьеит, акатерқәа реиқәыршәаразы шаҟаҩы ауааԥсыра рхыԥхьаӡара аилкааразы. Арра ацәаҳәа аруаа анықәдыргыло еиԥш еизганы иҳаԥхьаӡеит. Тҟәарчалаа – 1000-ҩык, Очамчыраа 1200-ҩык. Убас шараԥзынӡа ауаа аӷбақәа рыла рымҩаԥгара аус цон. Сара хаҭала зегь рышьҭахьтәи ареис сацааит. Араиком аҿаԥхьа ҳаӡхыҵит. Уаҟа автобусқәа рхианы С. Багаԥшь дырзыԥшын. Иаауаз зегьы дрыԥыланы досу рқыҭақәа рахь идәықәиҵон. Хыхь ишысҳәаз еиԥш С. Багаԥшь иусура дахьамырхыз хьымӡыс ишьҭаҳхит Очамчыра араион афорум «Аидгылара» алахәылацәа. Усҟантәи ақыҭақәа рнапхгацәа «Аидгылара» активистцәа Игор Гәыргәлиа, Павел Логәуа, Владимир Ԥлиа, Мириан Лабахәуа, Константин Ԥарулуа, сара ҳала акәын амасса ахҭысқәа ицоз ралархәра злаҟаз. Даҽа напхгаҩцәақәак «Аидгылара» аабаны инхомызт, аекстремистцәа ҳәа акәын ишҳахәаԥшуаз, иаартны ирҳәомызт умҳәозар. Урҭ рыхьыӡқәа еилыкка иҳамдыруеи, аха иаԥсам, дара рхы усгьы ирдыруеит. Иахьа урҭ ҳара ҳаасҭа рыбжьы акы аанаго иҟалеит, уамашәа иубара. Ажәак ала С. Багаԥшь иргьежьра ҳҽазаҳкит. Аԥсны обком актәи имаӡаныҟәгаҩ Б.В. Адлеиба Лыхнытәи ахҭысқәа ирыхҟьаны уигьы ихы дақәиҭыртәхьан. Ҳаилатәарақәа руак аҿы ԥсаҭа шкәакәа Кәри Ҵәыџьба, Игор Гәыргәлиагьы, саргьы иҳадиҵеит Б.В. Адлеиба иҟны ҳцарц. «Аидгылара» ахьӡала изеиҭашәҳәа уи дполитик дууп, уисураҟны дыҟамзаргьы, уи хымԥада мҩак ҳақәиҵоит, иҳабжьеиго ҳбап», - иҳәеит Кәри. Уи аамҭазы Борис Адлеиба Очамчыра иан лҿы дыҟан. Ҳахьнеиз дара гәахәарыла ҳидикылеит, инапаҿы аус зуаз ҳакәын, ҳусурагьы идыруан, ҳусураҿы егьараан ҳапроблемақәа ҳациӡбахьан.
– Арҭ бдырма, сан? – ҳәа иан ҳлырдыруа, ус иҳәеит. Ари Гхыргәлиа Лмасхан-иԥа иоуп, аколнхара напхгаҩыс дыҟоуп. Егьи Думаа Нестор иԥа иоуп, аупа ҟаԥшьаа реиҳабы ҳәа алафгьы аасылихит.
– Арҭ ҷкәынцәоуп, сара иабаздыруеи, нан, - ҳәа аҭак ныҟаҵо дааҳақәныҳәеит иан.
Ҳазнеиз ҳара иаҳҳәаанӡа иара идыруан, ҳаазышьҭызгьы иаҳҭахыз зызкызгьы С. Багаԥшь иргьежьра ишазҳәаз зегь наҳаиҳәеит.
– Шәус аҿы аӡәык-ҩыџьак ақырҭцәа шәыдгылар бзиоуп. Убри аҟынтә араион аҟны адепутат Валиӡо Ӡаламиӡе сыхьӡала шәиацәажәа. Ауаа рахь дкылызгаз сара соуп, иангьы даԥсуоуп, Ҭарԥҳауп, дшәыдгылароуп, - иҳәхеит. Абзиа зуны абзиарала изшәо зыламыс ҳаракыу иоуп. Уи аԥсҭазаараҿы аҿырԥштәқәа даараӡа ирацәоуп, иара иахьагьы. Ҳнықәланы ҳцеит ДРСУ аиҳабы Ӡаламиӡе иахь. Аԥсышәала абарҭ ҳаиԥш дцәажәон. Ҳаззааз анеиликаа иааигәарагьы иааимгеит, Борис иажәақәагьы иимырҳаит, уажәшьҭа дызицәшәозеи? Борис дазыԥшын аҭак, убри аҟынтә иаҳартә иҟаҳҵеит. Уи Борис дара даргәааит, схахьы дызгоит уи иҳәеит. Аха Б. Адлеиба уи ашьҭахь хара имгакәа иԥсҭазаара далҵит. Егьа ус иҟазаргьы, ари азҵаатәы ҳазҿыз ҳхеилак аҿы иҳаӡбеит, асиала араион адепутатцәа ҳара афорумаа ҳабжеизҳарак ҳакәын, аерманцәа адепутатцәа ҳара иҳадгыло иҟаҳҵеит, И. Гәыргәлиеи сареи ҳҩыза Аведиан Ардаш Лабратәи аколнхара ахантәаҩы ила. Абарҭ зегь рышьҭахь ауп аилатәараҿы иӡбаны иара С. Багаԥшь ҳгәы иҭоу иаҳҳәарц ҳаналацәажәаз. Кәри Ҵәыџьбеи сареи иҳадырҵеит Сергеи иахь ацара. Ҳахьнеиз уи дахьтәаз ауаҭахи арантәи дахьцази еиҿурԥшыр угәы канажьрын. Ҳаззнеиз аниаҳҳәа дақәшаҳаҭхеит, Владислав иашәҳәа ҳәагьы ҳаиҳәеит. Иара иҿынтә ҳашиашаз Владислав иахь ҳааит. Адкыларҭа аҿы ҳааԥшит ԥыҭраамҭак. Убри аамҭа зегьы аҭӡамцқәа ирылыҩны Владислав ибжьы ишакәымыз игон. Излиелаҳкааз ала 8-ҩык ақрыҭуа депутатцәеи иареи ракәзаарын еиҿыхоз. Еилагьежьрак ҟаларгьы ҳәа Кәри сареи ҳҽырхианы ҳааԥшит. Сааҭк еиҳаны рыбжьқәа цәгьаны игон, анс иаадәылҵит иҟаԥшь-ҟаԥшьӡа рызегь. Ҳара ҳшыԥшыз амаӡаныҟәгаҩ ианиалҳәа дҳаԥхьеит. Кәри сара исыдиҵеит уеиҳабуп ҳәа, акы уәцыбжьахар сара ихасырҭәаауеит, насгьы иареи уареи еиҳа шәеибадыруеит иҳәеит. Саргьы иаасцәымыӷхеит, уажәы игәы ԥжәаны даныҟоу, иҳәатәызма ари азҵаара ҳәа. Ҳаҩналеит, ҳаниба игәы акы алоуп узымҳәартә ҳидикылеит. Идәылҵыз зиргәаҟуаз ҳәа ҳанҵаа, дааччан, арҭ ҳдепутатцәоуп ҳәа рҽеибаркны иааир сдыршәоз џьыршьон, аха ирыхәҭаз раҳан ицеит рышьҭахьҟа.
Ҳаргьы иааԥсара гәаҭауа, ҳазҵаатәахьы ҳниасит. Иасҳәеит аԥсуа араион агыруа дшахагылоу, аԥсыуак дыҟазарц шаҳҭаху, аус иазааухьоу хыхь исыҳәаз зегьы изеиҭасҳәеит. Иаҭахыз зегь ҟашәҵахьазаапеи, саргьы шәара сшәыдгылоуп, ҳара иҳалымшар дара ирҭахыу далырхуа  иалагоит иҳәеит. Убарҭқәа реиԥш иҟоу аусқәа дара ирыӡбо иҟаларц ауп изышьҭоу иҳәеит. Иазхоуп иахьынӡаҳалахәмархьоу ҳәагьы нациҵеит.
Абасала араион асессиа изаамҭанымтәыз аилатәара ҳалҳаршеит. Усҟан акомпартиа Вл. хышба дызхагылаз аԥсы ҭан, аха акгьы аӡбо иҟамызт. В. хышбагьы В. Аҩӡбагьы алахәын ҳсессиа. Ақырҭцәеи агырцәеи изаамҭанымызтәи асесси аилатәара иақәшаҳаҭмызт, аха акгьы рылымшеит. Анагӡком амаӡаныҟәгаҩ Григори Папаа иааиз адепутатцәа рхыԥхьаӡара азымхозшәа акворум ҟамларц иҽазишәеит. Сара хаҭала инапы кагәаны икны ирбара салагеит Хышбеи Аҩӡбеи ишырбоз. Иара инапы аҵысра иалагеит, асасцәагьы ҭаҳмадак аус изуумун ҳәа иаасабжьеит. Егьа ус иҟазаргьы сара исырҵабыргит акворум шыҟаз. Асессиа аадыртит, араиком азал аҿы акәын иахьымҩаԥысуаз. Хазы-хазы ҳаҽшаны, дара ганк ахь, ҳара егьи аган ахь ҳтәан. С. Багаԥшь ирхынҳәра азҵаара абжьыҭирахь ианиас ҳара 7-ҩык рыла ҳаиҳаны абжьы ҳауит. Абас алоуп Сергеи Очамчыраҟа дшырхынҳәыз. Ӡаламиӡе дназлаз егьырҭ ақырҭцәагьы уаҳа  ҳмеицәажәаӡакәа аибашьра ҟалеит, уи акәхеит урҭ рықәӡаарагьы.

Аполлон Думаа
