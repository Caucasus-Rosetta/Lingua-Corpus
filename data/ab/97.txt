
Аӡиас даныр, ахәы дҩыхәнан, дышҽыжәыз Кьагәа иқыҭа длалаԥшит. Ирҳәоит нырцә
нхара ҳәа иқәнагалаз Калдахәара акәын дызлыҵыз ҳәа. Уи иаб асас дахь данизааи,
ихылҵ дахьынхоз иирбарц, ахәы даақәгылазаап. Абна тоура анаӡараҿ илагылаз шқәацәыз узырдыруаз уи иахылшәшәоз алҩа акәын. «Анахьхьи инхода?» ҳәы данҵаа, «сԥа иоуп» иҳәазаап аԥшәма. Уи иԥа шикәыз рхамшҭуа, абри аҭыԥ «Асԥа» ҳәа ахьӡ аххалеит рҳәоит. Аха Ӡыхьҿа аҵаҟа ауаа нхозижьҭеи иҵуаз уаҩы игәалашәомызт, ахьӡ
иацы иахырҵазшәа ишалацәажәозгьы. Кьагәа дызҿаԥшуаз абаакыра зкәыршаз ахырӷәӷәарҭеи уи иҭагылаз ауахәамеи баша идыргыларымызт, жәытәӡа ауаа абра инымхозар. Бзыԥ иарҵәыӷьахьаз адгьыл чашәра азааигәара анхаҩы даднамхаларц
залшомызт. Ԥсҳәааи, иургәаар иедыӷьахоз ашәуааи, асаӡуааи азхьанарԥшуан адәеиужьра, иагьреимакырҭан. Амала, ашьхауаа ирцәыуадаҩын амшын иаҳа изызгәакьаз ашьха саӡқәа ирылсны абри адәеиужь ду иқәиааз ашәаԥыџьаԥ ахь ркылсра. Аҟама еиԥш ҩ-ҿык рыла ацәажәашьа ззымдыруаз асаӡқәа уаацәгьақәан. Урҭ рԥыза гьачаа еснагь
иазышәарыцон Бзыԥ аԥшаҳәа, аҵыхәтәан аӡиас нырцәи-аарцәи ахылаԥшыҩ ӷәӷәа дроун,
имыршәа-имырҳауа рҽыҟарҵеит акәымзар. Наџьнатә аԥсҳа инапаҵаҟа аҟазаара зцәымӷыз асаӡқәеи абыхәааи аҭоурых алахьынҵала ирыҟәнашалоз рыжәлар ирықәларц
азакәын уажәы, Саҭанеи Гәашьа лыԥшыхьырсырҭа иахысырц, амҩа зышьҭырхуаз. Ас
еиԥш ахықәкы аҿы арҭ иреиӷьмызт аедыӷьа ԥызацәагьы.
Ахәыцра жәпа изцәырҵуан Кьагәа хаҵа, ахәы акалҭ иаланхаз калдахәараа рус дук
аӡбара инапы ианны, ма иара иқыҭаҵәҟьа алахьынҵак дазхәыцуа, абра данаақәгылалоз.
Ари аҭыԥ ԥсеивгагаҵас изыҟан, хьыӡрацара иҽазикуазшәа. Аҭауад Инал-иԥа иашҭа аҵаҟа
иҟаз адәҳәыԥш аҿы ауаа еибабарц иҟан. Нырцәи аарцәи еилых рымамызт азын.
Калдахәараа реилазара ԥыхьа еиԥш Кьагәа дахылаԥшуан. Амрагьы ҩаскьахьан азы, иҽы
аахьаирҵәиин, амҩа днықәлеит. Дзышьҭаз аус, ажәларқәа еиҿанамгылартә, амҩақәҵара
даҿын. Анхацәа хнарҵәахьан аиӷыӷибагара. Ахәыҷы аду алҵуан, ианаамҭаз ишахәҭаз
азныҟәашьа анеимулак. Жәлар реизарахь икылсыз аус уаҳа зда ихәарҭамхаз мҩан, аха
ус акәын аусӡбара қәцәыс иамаз. Иагьа иус хьанҭазаргьы, уажәшьҭа аҵыхәтәаҿы
иааихьан. Ауаҩшьра иахылҵуаз ашьаус заҟантә ажәлақәа, абиԥарақәа еиҿанаргылахьаз,
иқәнарӡаахьаз. Убранӡа имнеиртә, аныҟәашьа уҽақәуршәар акәын. Ашәақь, ӷәӷәала
еиҵазаргьы, ҽԥыхәшәда ишҭымҟьоз удыруазар акәын. Ауаа, иагьа еиҿагылахьазаргьы,
ирыбжьалашаз ауаа уԥшаар акәын. Ажәлар рыбз ԥынӡаҳируп /хәшәуп/, иакәымкәан
узрацәажәомызт. Ахьымӡӷ здыз ихьымӡӷгьы ихнахуан.
Ахаҵа еибага ззырҳәоз игәы иалан иахьцалак абри аус ажәлар рыӡбарҭа аҿынӡа
иахьааиз. Уи иара иаҳаҭыр шьҭнахуан џьоукы рыблаҿ, даҽа џьоукы рҿаԥхьа дланарҟәуан.
Аӡбара иалахәхоз ракәын араҟа заҳаҭыр шьҭнахуаз, избанзар аилазара рхылаԥшҩы
ихала аус мҩа изамҭеит. Аха ишԥаҟаиҵарыз ишьҭыҵуаз аусқәа мҩак-мҩак зхала
ирзызыԥшаауаз Наԥҳа хаҵа ихала изымыӡбоз азҵаараҿы. Жәлар зегьы ирусны иԥхьаӡеит,
нас уигьы мҩами. Уи акәмызт. Аԥсны аҳ Кьалышьбеи аӡбара далаирхәырц иӡбеит. Иаҳа
еиӷьны аус ацашьа иахәарын игәахәит иара уи иаара. Кьагәа, ауаҩы дизымшьҭыкәа,
Лыхнашҭаҟа ихала дизцахьан, цқьа диҿцәажәаны, реибабара ихала ихы алаирхәыр зда
ԥсыхәа шыҟамыз иирдырырц. Дуаҩы ҳалалын аҳ, аџьбарара ахьаҭахыз
ишхаирҟьацәозгьы, ишларагьы ҳаҭыр ақәын, жәлар реизара иаӡбышаз алҵшәа аҽарӷәӷәарын. Кьалышьбеи игәы бзиамызт азы, аҳаҭыр ду зқәыз ауаҩы даниҭаа, аҳәара ӷәӷәа
иҟаиҵаз даназхәыц, аҳ дақәшаҳаҭхеит, жәлар реизара мчыбжьык набжьаҵаны
аҿҳәарагьы арҭеит.
Абар иааит аҳи иареи иеибырҳәаз аҿҳәара. Ажәлар рҽеиҟәшаны адәы иқәгылан. Урҭ
рыгәҭа дылҽыжәҵит Кьагәа. Агәыԥқәа рыҩбагь рҿынтә аӡәаӡәа аиҳабыра аарылҵын,
иааидгылеит. Арԥыскгьы иаӷәра ааимихын, иҽы игеит. Ҭынч иԥшын ауаа. Ччаԥшьк хаҿык
иузанбаломызт.
А-Инал-иԥа иашҭаҿынтә икәасқьа абарҵа ду акәын иааԥшуаз. Калдахәараа раҳ
макьана дмаацызт. Ахылаԥшҩы дхылаԥшҩызаргьы дынхаҩы шьҭран. А-Инал-иԥа иаҳ
шьҭраҿы уи дымнаӡацызт ҳәа, Наԥҳа Кьагәа дааиаанӡа, дымлыбааит иаҳҭынра зықәгылаз
аҳаракыра. Ашәшьырҵаҿынтә длаԥшуан иара акраамҭа. Уажәшьҭа Аԥсҳа даауазар
акәхарын анигәахәуаз, иаргьы ажәларгьы иаҳаҭыр рбартә аамҭа ҟалартә еиԥш
даназхәыц, иуаа ицрыԥссы, шьапыла аладара дылҭалеит. Уи дызныз амҩахәасҭа ашьац
иаҵәара иагәылган. Кьагәеи уи идгылақәази даарзааигәахеит.
– Аҳ дааир иԥсы ишьарц иҭаххашт, – иҳәеит иара.
– Мап ицәызкуада, – абыргцәа руаӡә уи дааиҿаԥшит. – Ажәлар ааԥшып. Аус злоу –
иара иааира иахыццакуеит, ҳус дшалахәу рбар рҭахыуп.
Аҭауад, иагьа иҽирзажәратә ишьҭра азин инаҭозаргьы, иабиԥара ирылааӡаз
ахамаԥагьара иахҟьаны, данҿаз ицҳафырра иуаҩрахь днеицыԥхьаӡа ашлара иазҵасыз
аҳаҭырбара наизацлан, ажәлар рыбла дыхгылартә еиԥш дыҟан. Уи иаԥысра анхаҩы
ицәыцәгьан ҳәарада. Аха Наԥҳа Кьагәа иеиуаз ахаҵа жәлар дрылиаауан, имаз
афырхаҵара ҷыдарагьы дынхаҩымзар аӡәы ицишомызт. Адгьыл иқәаарыхуаз, арахә
рацәа зааӡоз, аԥсҭазаара аџьабаа бзабаахартә зцәа-зжьы иалаҽыз ауаатәиса ракәын
дызлиаауаз Наԥҳа Кьагәа. Ҭӡы цԥхьаӡа рцәаҩа бзиақәа злаҽышаз ашәышықәсақәа рыла
зны аӡәы диуан. Уигьы илаз еснагь иаариԥшыртә изыҟамлеит. Ауаҩы иԥсҭазаара ниасны
ицар ауан, илшара ду ихы изамырхәакәа. Уи азын аҭоурых иазынхашаз ахҭыс ҟалар
акәын. Жәлар ирҵеиз убраҟа иҭыԥ изыԥша ар акәын аус злаз.
Мрагыларахьла ахәы иаҿгаз амҩа ианын шә-ҩык рҟнынӡа ашьнаҟәмацәа. Раԥхьа
игылаз х-ҩык ирыгәҭагылаз аҳ Кьалышьбеи иҽыз иҵаԥаџьԥаџьуан. Ишьҭазгьы уаа
нырҳарақәан. Нарҭаа нҭыҵыз џьушьарын, еиқәных аладара иахьылҭалоз. Аҽқәа адәы
иаақәгылеит. Аҽышькылкцәа аҳ иааидибаҳәалан, дылҽыжәырхит. Иааидизалаз,
калдахәараа раҳи ахылаԥшҩи назлаз, дрылагыла ашәшьырҵахь иҿынеихит. Уаҟа игылаз
ахсмаҟә аҭырқә уарҳал ықәыршәын, Лыхнашҭаҿ аҳ итәарҭа иаҩсуазма уҳәо, еиҿкаан.
Днатәеит, аԥхӡы ԥҟышӡа илахь иақәҭәахьаз рыцқьо. Уи инаҩсан егьырҭ аиҳабыра рҭыԥқәа
ааныркылеит. Урҭ рышьҭахьҟа ашьнаҟәмацәа ааилагылеит, џьоукы ашьацраҿ
инатәақәеит, ргәабзиара иақәгәыӷуазар акәхарын. Ҩ-жәларык наҟ-ааҟ рҽеикәыршаны
еилагылан. Дарбанзаалак аӡәы бџьарк иҟәнымызт. Аҳ а-Инал-иԥа Кьалышьбеи илымҳа
дынҭахәыҭхәыҭит:
– Аҳ, ухаҵкы! Ухы нықәуҵар уҭахымкәа уҟам, амҩа уаркаразар акәхап.
– Абас ажәлар шеилагылоуу?! – иаҳаз шџьеишьазгьы, дааԥышәырччеит
Кьалышьбеи. – Шәыхиазар, шьҭа ҳалагап! – уи даахьаҳәит Кьагәа иахь.
– Ҳаиҵахом, аҳ ухаҵкы! – иҳәеит Кьагәа. – Амала зны ажәлар рызхара инауҿаԥшып,
уигьы акы иахәап ҳәа сгәыӷуеит.
Дақәшаҳаҭын Кьалышьбеи. Уи иагьа дуаҩы ҳалалзаргьы, иаҳшьа атәы иамгар
ауамызт. Иааукәаршаз уахьынӡареиҳаз ахьынӡарныԥшуаз акәын уахьынӡаҳаракыз.
Уҽиаҟратәны уназвагылаз дуеиҳахарц ахәыцрақәа изцәырҵуан. Иара итәылаҿ ажәлар
аиҟарара ду рыбжьан, аӡәы иџьабаа мацарала даҽаӡәы дынхо иҟамызт. Аҳакгьы
илшомызт дызланхоз анхацәа аҩ иҵеицалартә, иагьа дагыруа лаҟәызаргьы ахамхаԥагьара далаҟан. Шәышықәсала ауаа ирыбжьалаз ахәԥҳара еибаркны ишамазгьы,
шьҭрала ахьӡ-аԥша аанкылара уадаҩын, уеилҟьа-еилӷәыцәӡа, ухшыҩ цҳафырӡа узланхоз
акала урмыхәозар. Аҳ игәаанагара авасра ианакәзаалак ицәымӷын, аха ибон Наԥҳа
Кьагәа хшыҩла дышныҟәоз. Дуаҩы цәгьан рҳәеит ҳәа, аҟәышра зцымыз ахныҟәгашьа
уаҩразма. Хызаҵәык иабоз жәларык анықәнахуаз ҟалон. Иаҭахын Наԥҳа Кьагәа имҩа
уаԥшырц.
Ауаа, рыбла ҭырхаха, иааларшәашәа ус дук ахьыҟалалоз ирбоз аҳи уи
ишьнаҟәмацәеи ҿыцбарах ирзыԥшуан. Уи зынӡак дзымбацызгьы рацәаӡан. Рыхшыҩ зегьы
«р-Анцәа» иахьынӡаизкыз, рылахь дреиҵызмырхуаз аус ахь аиасра иазԥштәын.
Рыжәҩахырқәа еидкьысло, ԥшырҭа рибамҭо иахьынӡагылаз, Кьагәа дҭынчын. Нас
ршьапқәа неиҭак-ааиҭакуа, ашәшьырҵа ахьыҟаз ахь ансакьарақәа ргәаԥхо ианалага,
Кьагәа ихы Аԥсҳа инаизирхеит:
– Аус мҩаԥгара уажәшьҭа иаамҭоуп, аҳ, ухаҵкы, иуцәымӷымзар…
Кьалышьбеи еиликаауан ахылаԥшҩы ииҳәарц ииҭахыз: аус мҩаԥгара уара иудуп
акәын. Ус акәын иагьшыҟарҵалоз: асҟатәи ауаа анеиҿанагалоз – аҳ иакәын зыжәлар рус
иахәаԥшуаз, ихадаз аҳәаақәҵагьы ҟазҵоз. Аха аҽнытәи аус жәлар рыӡбарҭахь акылгараз,
аџьабаа ду збаз Наԥҳа Кьагәа иакәын. Ҳаҭыр змаз абыргцәа рыбжьанаҵы, ихаҭагьы акыр
дрызныҟәаны, ҩ-жәлак, рҭынхацәагьы нарыцҵаны, еиқәиршәеит. Аусӡбараз заа ауаа
алырхыртә дныҟәан, урҭ зегьы ара ирыдтәалан. Аус хәыц-хәыц иҭиҵаахьан, аӡбара ус
арманшәалара дацныҟәарц зегь ракҵыс иара илшон. Уи адагьы Кьалышьбеи игәы
бзиамызт.
– Уалага, Кьагәа!..
Кьагәа Аԥсҳа усҵәҟьа диқәгәыӷуамызт. Зегьы инапаҿы иааигарын ҳәа акәын
дышхәыцуаз. Амала аусӡбара иара, ахылаԥшыҩ, имҩаԥигарын ҳәа игәы ианаанага,
идырын ихы иаҭәеишьашаз шиаҭәеишьаз. Азныказ а-Инал-иԥа анапхгара дазкызар
ҳәагьы ааигәахәт, аха Кьалышьбеи «уалага, Кьагәа!..» ҳәа иара ианидиҵа, ус иахәҭаны
иԥхьаӡон акәын. Кьагәа дҩагылан, наҟ-ааҟ ауаа днарылаԥшит, иҟаларызеишь ҳәа зегьы
рԥсы ӡаны ишԥшуаз даҽазнык агәра игарц.
– Ҳаҭыр зқәу ажәлар! Иахьатәи ҳус еилыргара ихы алаирхәырц, даҳзааит Аԥсҳа
Кьалышьбеи. Убри аҟнытә, заа ишәасҳәарц сҭахыуп, зыгәра ганы иалхыу ауаа
иарнбанзаалак хьаҵрак шыҟармыҵо, зхаҵкы сцаша аҳ иаҳаҭыр аҟнытәгьы. Уажәшьҭа
ҳаиасып аус ахь. Ҩ-жәлак еиҿанагалеит. Урҭ ԥсыхәа рымамкәан еикануеит, абранӡа
иааиат аус, убри адагьы ӡбашьа рзыҟалом уҳәап иахьа уахьахәаԥшуа. Аха ҳажәлар
наџьнатә аҵас бзиақәа рыман, убарҭ ирыҵагылаз роуп уажәраанӡагьы хар ҳамаӡамкәа,
ҳаӷацәа зҳавҵамло ҳаазго. Еикануа ажәлақәа рҿгьы иҟалеит зылшара ҳаҭыр ақәу ауаа,
абри аус ажәлар рыӡбарҭахь икылсратә иагьазныҟәеит. Шәус ахьӡгьы ахьымӡӷгьы ажәлар
иҳашәҭ ҳәа абыргцәа, рхаҵкы сцааит, ианықәгыла, схаҭахьала, даара иҭабуп ҳәа
расҳәарц сҭахыуп ажәлар рыбз зхьырыгӡаз аус ҿахәахоит ҳәа изԥхьаӡоз ауаа. Ҭӡык
аҩнуҵаҟа еимаркуа уа ихәаҽлатәуп, акәымзар иуеиканырц зҭахыу упара дашьҭалоит.
Абарҭқәа зегьы ҳрызхәыцны, иахьа абри аус ҳаӡбап ҭынч, хшыҩла, аӡәы уацыҵҟьаны
акәымкәа. Ари аус шьҭа аҵыхәтәа ԥҵәатәуп ҳәа ажәлар иазырыԥхьаӡоит. Амҿы
излашьарҭоу асал алаҳҵароуп уажәшьҭа, иара усгьы ҳаҷкәынцәа заманақәа
ҳацәҭахахьеит. Зны ҳрацәажәап аҷкәынцәа, урҭ рыла ахара здуи издыми еилаҳкаап. Нас
ари аус атәы здыруа ирҳәарц ирҭахыу дҳарҳәап. Шәақәшаҳаҭзар ҳәа сыҟоуп наҟгьы-ааҟгьы?
– Иашоуп иуҳәо, сааукәхшоуп, – дааҭгылеит быргк, илабашьа ныҵарсны,
ахылаԥшҩы ииҳәаз ишақәшаҳаҭыз азы еиҿагылаз ауаа рбжьқәа анааиларԥса. – Ҳара,
Кәыҿаа рашҭантә ҳанлыбаа, абрысҟатәи ашьакаҭәарақәа иҳахьыз уажәшьҭа иҿаҳәахар
ҳҭахыуп. Быца заҵәык ала аанда узышышуам, дад, ажәлар рнапаҿынӡа аус аннаҳга,
ҿааҳәра змоуа мҩак ылҳԥшаа роуп. Аха уи иаанагом, изхаругьы изхарымгьы ҵәаҟьак
еицасыртә аус мҩаԥгатәуп ҳәа. Изхароу ауаҩы убас еиԥш амҩа дықәҵатәуп, уи иҿагылоу
ауаа хьымӡӷык ҳадым рҳәартә. Убас еиԥш шәышныҟәо аадыруеит, ҳаҭыр зықәҵаны,
ажәлар зыгәра ргаз ауаа. Ҩ-жәлак рыуеи ргәыцхәи абра еидгылоуп, ҭынч нхара ҳаурушь
ҳәа. Аԥсуаа раҳ Кьалышьбеи, ухаҵкы сцеит! Уара ҳажәлар даара урхылаԥшуеит. Аҳ
итәарҭа уаԥсаҵәҟьаны ажәла р урзыҟалан, нхыҵаа арҳәразы ашьха ахыҵра рцәымӷахо,
аҭырқә амшын ӡхыҵра ргәамԥхо аҿынӡи инеит. Шьха ҭыԥк ҳаԥнуп кәыҿаа рыуаа, аха убри
аӡбахә заманала иаҳныруеит. Нас унапы злаукыз абри аусгьы аҭыԥ ақәҵара
уазыманшәалахашт. Уара, Наԥҳа Кьагәа, Бзыԥ нырцәи-аарцәи уӡбахә мацара
еиҿнакаауеит. Ухаҵара нхыҵааи аахыҵааи еишьцәанатәит. Уара уеиԥш иҟоу роуп ажәлар
гәыӷырҭас ирымоу. Ахалыҷ-ӡы урзаҩызоуп. Анцәа унаигӡааит. Ажәеиԥшьаа рашәа
анҳәатәу удыруеит, ҳузԥшуп, Наԥҳа Кьагәа.
– Ус анакәха, ажәлар шәхаҵкы ицаша, аус напы аҳаркып, – даақәгылахт Кьагәа,
кәыҿаа рбырг данцәажәа ашьҭахь, барасаа рҿахәы зҳәашаз изымԥшааргьы шыҟалоз
даазхәыцны. – Даажәг Мрыҟәа! – инарыдиҵеит рԥарцәақәак. Кәыҿаа ахьеилагылаз
иааргәамԥхеит, аха Кьагәа лаԥшыла иааникылеит. Иара иҭахымызт наҟ-ааҟ, заа
иқәыргыланы, амца ацрарҵарц. Усҟан лаԥшыла акәмызт, бжьылагьы реиқәкра уадаҩхон.
Ибџьардаз аҷкәынцәа, наҟ-ааҟ ишивагылазгьы, иаҳаҭыр бо, дааргон зықәра маҷыз,
аха ихгылаз арԥыск. Кәыҿаа лаԥшыла дымҩаԥыргон иара, ицҳафыруаз рыгәқәа ҩныҵҟала
иҟажо. Ихы даушьҭзар, дзусҭазаалак арԥыс хгыла иеимҿыжәжәара дазхиан, ажәлар
русӡбара аҵас иаҳәоз аԥҟарақәа ауаҩы игагшәыграқәа рхәаҽуан акәымзар. Барасааи урҭ
ирыднацәалоз ауааи изԥшуан иара, рцәымӷреи ргәыҳалалреи изеиҟараны. Мрыҟәа
алаԥш рацәа изычҳауамызт, ихы ларҟәны ҩ-жәлак рыгәҭа далсны дахьнеиуаз. Анахьгьы
арахьгьы еилагылаз жьрацәрала еизааигәаз, аамҭа иқәныҳәар, ҩ-жәлак уаҩԥсыла
иеигәырӷьашаз ракәын. Дызҭашәаз аҿы ихарази ихарамзи реиҟәшара уажәшьҭа
иуадаҩын. Урҭқәа зегьы еидихәыцлахьан дбаандаҩыртәижьҭеи, аха уажәык алаԥшқәа
ракәын изымчҳауаз. Наԥҳа Кьагәеи аҳ а-Инал-иԥеи ирыбжьатәаз Аԥсҳа илаԥш наиаахеит,
ганха данааҭгыла. Уи иблақәа ацәымӷреи, арыцҳашьареи, аныӡбареи еиларӡҩоз шәахәак
аарышьҭуан. Мрыҟәа ицәыцәгьан иарбан цәанырраз аԥыжәара згоз аилыргара.
– Дад, Мрыҟәа, – даацәажәеит ҭынч Кьагәа. – Ажәлар узԥшуп. Ухи уҵыхәеи
шынеибакәу уҳәарц ухәҭоуп. Нас ауп аҵыхәтәантәи ахҭысқәа рахь ҳаниасуа.
Мрыҟәа, иԥсы аивгашьа дақәымшәакәа, ихы ҩышьҭихит. Дазхәыцуан изааигәаз
икәша ишизԥшыз, аха ицәаныруамызт. Зегьы ирдыруан иара иҭаарых. Кьагәа, ихаҭа
иакәзар, иаҳагьы еиӷьны, инҭырҳәцааны дҭиҵаахьан. Иуадаҩын даҽа знык уи
алацәажәара. Амала иҟауҵозеи абрысҟатәи ауаа еилақь ианузԥшыз, рнапаҿгьы уаныҟаз.
Илахьынҵа рнапы ианын, иара дыҟазу дыҟамзу изеиԥшны, аԥсцәаҳа, ауаҩы ицәа
ихарԥаны, адәы дықәызшәа, ихы ибозижьҭеи иахьа мацара акәмызт. Кьагәа иара
диҿцаауазижьҭеи, иус азы ауаа дрыбжьаҟазазижьҭеи, раԥхьа данибаз изцәырҵыз аҳаҭыр
аҵкысгьы, иблаҿ дынцәахшаха дибон. Уи ҭынч ииҳәаз ажәа ӷәӷәан, даҽа хьаҵрак
узыҟаҵомызт. Убри акәзар Мрыҟәа деимархха дызкыз? Иузеилымкаауаз аҳ Кьалышьбеи
илаԥшгьы џьашьахәха, уаҭҟәо ихын.
– Сара схаҭа сышәзааит абыхә жәлар рҿынтә… Аха сан лҿынтә изласаҳахьаз ала,
сиит абраҟа, шәышьхақәа рҿы…
Мрыҟәа дааҭгылеит. Зегьы ԥшын. Аӡәырҩ рлымҳа иҭасхьаз, ԥыҭҩыкгьы ибзианы
ирдыруаз аҭаарых ҿыц ицәырҵуан. Азҿлымҳара ду ирызцәырҵуаз кәыҿаа рцәымӷра маҷк
иарӡҭуан: барасаа, рыхьымӡӷ цәырнагон азы, рылахь аԥхӡы алнахуан. Ашьоура
иамҽхакыз кәыҿаа рҵас ақьабз шымҩаԥгатәыз рханаршҭуан ҳамҭакы, барасаа ахымца
ааиларҵаргьы цәгьа ирбомызт, ржәытә хьымӡӷы адырҩегь ицәырҵыр аҵкыс. Аха урҭ
ажәлар русӡбарҭа анықәра иацәшәон. Ицәшәон Аинар-жьи иҳаԥы иҭыҵыз аихаблы
икылсхьаз ахаҵа кьаҿ рцәымӷра шьҭихыр ҳәа. Иара, Наԥҳа Кьагәа, аҳ диватәан, иахьатәи
аӡбара ишахәҭаз қьабзла имҩасыр акәын ҳәа, еилазгазгьы ажәлар рылахь иоуртә дшымҩасуа ихымҩаԥгашьа ианырԥшуа. Кьалышьбеигьы иҿаԥхьа еиласрак ҟалашьа амамызт.
Арԥыс нырҳара, знык ажәақәак аниҳәа, дааунашьҭызшәа даақәгылан, иҭаарых
нҭырҷҷаны рзеиҭаҳәара иҽыназикит. Ажәлар хәацыхәаԥшьха ҭынч игылан. Урҭ
рхымҩаԥгашьа дшазкылԥшуазгьы, Кьагәа дӡырҩуан, имаҳацыз акы илымҳа иавымшәарц.
Амалагьы излымҳак маҷк иавсуан рҳәеит, иара иӡрҩшьагьы ауаа арӡрҩуан. Мрыҟәа,
иажәабжь дазыӡырҩуа, дахьиҿа ԥшуаз, Кьагәа иҿаԥхьа ииасуан ажәытә хҭысқәа…
Хә-ҩык аишьцәа барасаа раҳәшьазаҵә Хамсада ԥшқа бзиахә бзиа дылбеит ныҳәак
аҿы зҽы зыҵаԥаџьԥаџьуаз кәыҿаа иреиуаз арԥыск. Иаргьы длаԥшықәҵа дышимаз,
длыцәнымхо дшиҭахыз уахык еилылкааит, лара дибарц, ажәагьы лниҵарц дшааиз анлаҳа
нахыс. Маӡала урҭ реибабара анлыҵырх, лашьцәа ықәгылт, лара лзы бзарамзар ԥсран,
акәымзар а-Кәыҿба ҷкәын, иаб аамсҭа хылҵзаргьы, зыжәла хәыҷыз анхаҩы ҭыԥҳа
илыхшаз лԥа а-Барас ҭыԥҳа дышԥаирҭоз. Аҩны дыҵрыжьуамызт Хамсада, лгәы ҿкааны
дызмаз ес-ҽны дшизхьаауазгьы.
Уажәшьҭа дылхашҭит ргәахәуан ԥанк ианааларц згәы иҭамыз лашьцәа
леишәацәгьақәа. Ларгьы дихашҭыз џьылшьон, уахык иӡбахә лмаҳахызҭгьы. Маӡа диццарц
ажәа лниҵеит, лара илымуит умҳәозар, лашьцәа лхаҵацашьа ианышәарц ргәы иҭамызт.
Уаа цәгьақәаҵәҟьан. А-Кәыҿба маӡала дцо-даауа дшыбжьаз, уаҳа иамуӡозшәа аниба,
сраҭәарымшьо сыздыруам, аха ахаҵашьа закәу дсырбап иҳәан, уахык лаб игәараҭаҿ
илызгылаз лымҳараҿы длыниеит, аԥшқара ацәанырра хыҭхыҭреи лыӡӷабра иацыз
агәазыҳәареи лыриааины.
Ҭагалараз Хамсадеи лани, аҟәыд гәылхуа, аҟәардә лаҟәқәа ирықәтәан. Ус иантәаз,
рыҵкы асаара ишьҭасуа, ршьапқәа рҵәахуан. Хамсада, лан илмырбакәа, луанытә
дқәыԥсчҳан, дҩагылеит. Аҟәардә ҳаракы даахан, днықәтәеит. Ан илдырт лԥҳа лгәы
шҽеимз. Лгәабзиара даназҵаа, аҭак еилырга лмоуит. Иаарласынгьы Хамсада лԥсы
ааилахәеит. Усҟан ан иаулымдырхуаз иҟалаз. Аҩсҭаа рҩны дшыҩнаԥалаз иуамагаха лхы
иааҭагьежьит. Лԥҳа лҿахәы лҿылхырц длацәажәеит, длыҵаҟьеит, ианамуӡа длыршәеит,
аха Хамсада дгәынқьуа дҵәыуан акәымзар, ажәак лҳәомызт. Аԥҳәыс рыцҳа, уаҳа
илылшарыз, лԥеиҳабы иалҳәеит. Уи иашьцәа ааизиган, раҳәшьазаҵә даалыԥхьеит. Ажәа
мцхәы мҳәакәа, илыдиҵеит ахара зду иаахҵәаны ихьӡ лҳәарц. Ҿылымҭуазшәа аниба,
иҟама ашьшьыҳәа иааҭихын, заҟа ицҳафырыз ибарц, инапы азқәа иқәыз ахәы
инықәишьит. Нас иҿааихеит лара лахь. Лԥсы лылӡаан, дцәышӡа аҩнаргәаҿы днаизҟәҿит.
Зегь раԥхьаӡа лашьеиҵбаӡа Ҟамлаҭ дналхаххын, дҩышьҭԥаа ацәардӷәы днықәиҵеит.
– Улкьымсын! Дрыцҳауп, – даақәҵәит иара иашьеиҳабы иахь, иакәымыз иҽазикыр
шимуаз ирдыруа.
– Уаргьы иудыруазар акәхап амшцәгьа бааԥс ицәырнаго ахәацаԥшь амш анбзиоу
аҽахьаҵәахуа?! – аиҳабы уи дааизыҵҟьеит.
– Мап, исыздырӡом! – игәра угартә дыҟан аиҵбаӡы.
Ҟамлаҭ игәра умгартә дзыҟалаз еилкаан: аҩнаҭаҿы Хамсада зегь раҵкыс бзиа дызбоз
иара иакәын. Ларгьы даараӡа дылҭахын. Урҭ рымаӡақәа акын. Хамсада лыбзиабаратәы
ахьицәылҵәахыз игәы иалымсыргь ауамызт, иаҳәшьа иара днаскьаганы дахьлыргылаз
иҭахымызт. Амала иара дылԥырхагахарын ҳәа лгәы изаанагарызеи, длыцхрааргьы
лзымдырит. Иан длыцхрааны, Хамсада далихырц дахьаҿыз, иаҳәшьа дицәыӡызшәа игәы
иабон. Ларгьы лԥсы ааивылган, ажәақәак лҳәарц лқьышәқәа ааимҟьеит.
– Усыцхраа… Усыц-храа, Мрыҟәа!…
Илҳәоз лдыруа дыҟамызт, аԥхыӡ далан. Амала еилкаан зыхьӡ лҳәоз а-Кәыҿба
шиакәыз. Аиашьеиҳабы игәы изцахьан ахьымӡӷ дзыргаз дарбаныз. Раҳәшьа ллахьынҵа
уааҵәҟьа иӡбит. Реиҵбы Ҟамлаҭ иакәын заҳәшьа лхылаԥшра зегь раҵкыс изуалыз, иара
иакәын ларгьы зыгәра лгоз. Уи илымшазаргьы, барасаа рыхьымӡӷ рхызхшаз иара иакәын.
Камлаҭ идиҵеит, ашарԥыеҵәа дацгыланы, раҳәшьазаҵә ашьхаҟа дигарц. Уаҩы
дахьзымнеиуа бнаршәырак аҿы ашәымкьаҭ ҭыԥ лзылихырц ихәҭан.
Ҟамлаҭ идыз наигӡар акәын. Шарԥыеҵәа агыларагьы уамак агмызт. Иашьеиҳабы
ҳамҭас ииҭахьаз аҟамеи ачыфҭи рыла иҽааибиҭеит. Урҭ злыхыз Аиҭар-жьи иҳаԥаҿынтә
иҭыгаз аихакәын. Аҟама ахәҵәы амаҭ ахы анын, аҟама аҭры – уи амаҭ ахәамци аҵыхәеи.
Амаҭ шҳам иеиӷьмыз згәаҵәаз иԥсы ихыхрада даҽаказы ухы иаумырхәан ҳәа Ҟамлаҭ
иеиҳабы иаҳәаны акәын аҟама шиҟәниҵаз. Уажәы абри аҟамала иаҳәшьа дишьырц идын.
Злахьынҵа иақәшаҳаҭыз Хамсада дызҽыжәыз аҽвакы иваргыла, Ҟамлаҭ амҩа
дықәлеит, аашарккаанӡа ақыҭа далҵырц. Ан, лбжьы уаҩы имаҳартә, аҩныҵҟа амыткәма
лҳәон. Дылгәаӷьит лԥҳа, ахьымӡӷ амч дуун аԥсҭазаара аасҭа. Ҟамлаҭ ишьҭахьҟа дхьаԥшӡомызт, иаҳәшьа лыбла дхыԥшылар ҳәа дшәаны. Игәы ԥшқахар идҵа изынагӡомызт.
Амҩан ацәылашара рыхьӡеит, уамак мҵыкәа ақыҭа иалҵӡеит, амш шыбзиахоз убартә,
мрагыларахь ашәаԥшь ыҵлашаауан. Ҭагалан азы ашьха мҩақәа абнақәа рылгашьа бзиан,
аԥхынраз ишьхнылози ишьхалбаауази рацәан азы. Аха Ҟамлаҭ иҵегь имҩа бзиазар
иҭахын, иус ирласны инаигӡартә. Еидара хьанҭан уи. Амш шыбзиазгьы ибомызт, иара
изын лашьцаран, ашьхамҩа ҭшәа акәзар – иаҳагьы изыҭшәан. Ажәак ларгьы илыхәлымшәеит, дыԥсеиқәараха аҽвакы дақәтәан.
Уажәшьҭа имҩахыҵтәан анигәахә, иҽы абнаршәырахь аҿынаирхеит. Даара акыргьы
днаскьаӡеит. Иаҳәшьа дааҽыжәихын, аҽқәа наскьаганы иҿеиҳәеит. Ицәгьахәыц ус
анагӡараз, убырҭгьы шаҳаҭра руазар иҭахымызт. Ла лахь иҿааихан, дзымааӡаӡакәа,
хаҳәык днықәтәеит. Уи дызҭашәаз ларгьы илбон. Хамсада, жьрацәрала адагьы, гәыла
илзааигәаз, лашьа гәакьа дааизааигәахеит. Бжьы шлыхәламшәозгьы, лылаӷырӡ лҿыкьаса
ицон. Ҳамҭанык ашьҭахь лԥсы лхыҵрын бзиа илбоз лашьа инапала ҳәа агәрагара
уадаҩын.
– Ҟамлаҭ…
Ҟамлаҭ дааҭрысит. Изааигәаӡаз иаҳәшьазаҵә лбжьы иааигәаӡаны иаҳаит. Абыржәы
акәын ианидыруаз уи лбжьы иаҳарц дшазгәаҟҵәҟьоз. Аха иҩныҵҟа иҭеихәаҽуаз агәрҩа
ииааины, игәазыҳәарақәа иханаршҭуан.
– Ҟамлаҭ сымҳәеи… Ҳаиҳабы Бесланӷәыр уара сушьырц зудиҵеи?.. Егьырҭ ҳашьцәа
изрыдимҵеи?..
Ҟамлаҭ, иҟама ҭԥаа дҩаҵҟьонаҵы, даақәҵәихьан. Аҟама нлылаирҟацарц
ишьҭкәыцәаа икын. Аха издәықәмҵеит: рылаԥш ааиқәшәеит. Лара, арҵәаа анааҭлырга
нахыс, дгачамкны дыԥшуан. Иара деиӷьмызт. Иаразнак имч кәадахахьан. Иҟама
импыҵҩрны аҿыланахан, ԥышәла иныҵакьакьеит.
– Уаҳа бысмыҳәарц акәын… аха иауам, иауам.
Дзылҿаԥшуамызт. Ишьамхы иҵаҟәылон. Дааҳәны даатәеит. Лара лԥсы еивга,
лымчқәа ааизыркәкәашәа, лҿаалхеит. Днеиҳәҭҟәыҟәлан, ихәда лнапы аакәлыршеит,
дрыцҳаишьарц диҳәо. Дқьызқьызуа, илымҳа дҭахәыҭхәыҭуазшәа, диацәажәон.
Рашьеиҳабы иӡбит Ҟамлаҭ имҩаԥигарц ахьымӡӷ ахгара. Издыруадаз Ҟамлаҭ
дызҿынҵәаауаз иаҳәшьа длеигӡарын ҳәа иӡбазар. Игәаҵан иҭаз агәыӷра иԥагьара
инамырҳәеит, аха уаҳа ас дызныҟәарыз?
Ҟамлаҭ аӡрҩра уаҳа илшомызт. Игәыҭшьаагаз амаҳагьара ҟазҵаз аӡә иакәызшәа ихы
иԥхьаӡон. Дҩаҵҟьан, иҽы днадххыланы, икәадыр иадҿаҳәалаз иуапа аақәихын, дхынҳәны,
иҟама ахьыҵарсыз, инышьҭеиҵеит. Ичыфҭра ааимӷеихын, иуапа инықәиршәит.
– Бхы хьча! – налызҿиҭит, игәы мбжьажьарц, дласны дыҩҽыжәлан, иҽвакы има,
днаҭрысит.
Лылаԥш дааҵшәаанӡа, лԥсы шеиқәхаз агәра лызгомызт. Нас лымацара ашьха
бнаршәыраҿ дшынхаз азхәыцра аалыхҭашәеит. Амлагьы дакуан. Дҿажәкуан. Ӡык
лыԥшаарц, лашьа илзынижьыз аашьҭылхын, лҿыналхеит. Дахьцарыз ҳәа
агьынылзымӡба, афархь рацәаны еизылган, анаалашьца амца еиқәылҵеит. Ауапа
лыҽҭаҳәҳәа, дтәан аухантәарак. Ахара абгақәа рбжьы анеихсыӷь, маҷк дамхацәеит. Ҭынч
лԥсы лызшьомызт, агыгшәыг дрыцәшәәон, лымцагьы уажәи-уажәи иҿыцәаауан. Аҟамала
амахә аӡақәа хҵәаны, аҩҩақәеи дареи еилаҵаны, амца еиқәылҵон, ашьыжьынӡа
иҿымцәаарц.
Уажәшьҭа сыԥсы еиқәхеит ҳәа дҩагылеит, амҩа лбо даныҟала. Лшьаҿақәа
неихылгеит. Аха лԥсы ас ианбанӡеиқәлырхари. Машәырны агыгшәыг лнымиеит,
издыруадаз амца иацәшәазаргьы. Илықәшәар илылшарызи ԥҳәыс қәыԥшк, асҟатәи
лцәалжь анԥсыҽыз. Абыржәы ма уашьҭан имлашьуаз ак лықәшәарымызт ҳәа
дызлагәыӷрызи гыгшәыгла иҭәыз абнаҿ. Лашьа дишьыр иаҳа илзеиӷьзаргьы здыруадаз.
Лгәаҟрақәа ирыцҵаны, адәы дықәиҵарц иӡбазаап. Аҵәыхәтәан уаҳа лыламкәа ҵлак
ашьапаҿы днеизҟәыҿит.
Ахьшәашәара лқьышә ианлықәс, лыхдырра шааиуаз лныруа, лыбз бааӡарц,
лхаԥыцқәа ааихылхит. Ҿамҩак аӡы лалбаалдан, лыблақәа аахылтит. Илдыруаз хаҵак
инапы лызқәа иакәыршан. Егьи инапала ахмаҷыр иҭаз аӡы лиржәуан. Акрылҿеиҵеит. Нас
ара дахьаанагаз уамашәа ишџьеишьаз леиҳәеит. Аиҳабы, иҿаԥхьа илзыҵәахуаз ҵәахуа,
илыхьыз илырдырит, уахыки-ҽнаки ирылагӡаны дзықәшәазгьы наиалҳәеит.
Ахаҵа дышныҟәарыз дазхәыцит. Шьҭахьҟа лашьцәа рахь дизгомызт. Усҟан ақыҭа
зегьы ираҳауан, аусгьы еицәахон. Иҽы днақәиртәан, аӷәра аанкыланы, днаԥхьагылеит.
Хәлаанӡа амҩа данын. Анааилашәшәы ашәуак игәарԥ днадгылеит. Уи нхыҵтәи ашәуаа
сасцәаны иҭан, гәыцхәыралагьы дара аԥшәма изааигәан. Хамсада даазгаз ахаҵа
дыццакуан, асасцәа дриҭеит, Нхыҵ дыргарц, лцәа лтәымкәа дшыҟазгьы рцәимӡеит.
Маӡала ларгьы длылабжьеит дзышьҭраз, дзыхӡьаз-дзынԥаз уҳәа, аҵабырг ралымҳәарц.
Уҳәан-сҳәан лашьцәа лышьҭра ихнаҵар алшон.
Абасала Аахыҵ ашәуақәа рҿынтә Нхыҵ ашәуақәа рҿы днанагеит Хамсада. Уи
ашьҭахь дзынԥаз аусқәа Наԥҳа Кьагәа инхшьылан акәын ишидыруаз. Избан акәзар, уи
лԥа Мрыҟәа ихаҭагьы иаҳақәахьаз маҷын, иан изеиҭалҳәомызт лԥа иҭаарых. Ажәлар
рыгәҭа уажәы далагылан, иидыруаз иааԥыҵәҵәа-ааԥыҵәҵәаны еиҭаҳәо. Наԥҳа Кьагәа
ишиабжьеигахьаз еиԥш, иара ихы мҩаԥигон ишиаҭәаз. Кьагәа иакәзар имаҳац жәабжьк
дазыӡырҩуазшәа, илымҳа кыдҵаны Мрыҟәа дизҿлымҳан. Уи игәаҵанӡа иҵәахын абри
арԥыс хгыла иахь бзиабара хәыҷык. Уи дзықәшәаз азы инарҵаулаӡаны дрыцҳаишьон.
Еилахәхашаз ауаа имшала еиӷацәахан, иаргьы иаӷахеит, ргәы арԥсасишьа дзақәшәомызт. Ихаҭа ихы ицәымӷхахьан, шьауӷс иқәырҵо уамак дазхәыцуамызт. Еиӷацәахеит
ҩ-жәлак. Наҟ-ааҟ еиҿагылан, еинышәарак зқәымз реиԥш. Арахь иажәабжьгьы
иазҿлымҳан. Уи ицәырнагеит ржәытә еиҿцаашьақәа. Илызҿлымҳан зынасыԥ ахь зымҩа
мнеиз аԥҳәыс. Ишԥаҟалеи уи лыԥсҭазаашьа? Аҳ Аҳмыҭ Мазлоу иҩны амаҵ луан. Ахшара
илоузгьы иара димаҭазшәа диааӡон. Амала иара иҭахымызт инапаҿы ари аԥҳәыс
дизаазгаз ашәуаа рыӡбахә ахәыҷы иаҳарц. Зҭаарых ҟьалахаз аҷкәын аҽыбӷаҟазареи
ашәарыцареи дырзыҟаиҵон, Хамсадеи аҳҭны рԥыси реибагарала рхы анҿырх
ашьҭахьгьы. Абыхәаа раҳ дырԥырхагамызт Хамсадеи лхаҵеи, хазынхарашәагьы акы
анеиҿыркаагьы. Урҭ ԥҳакгьы дроуит. Хамсада лхаҵа игәабзиара уашәшәырын. Мрыҟәа
ахаҵа ус ихәда иқәҳаит. Уи адагьы аҳ иҿы дқьаранџьуан. Уи, қәылара данцалозгьы, ир
дрылан. Дыҷкәына цҳафырны даниба, ишьнаҟәмацәа дырхиԥхьаӡалеит. Мрыҟәа
дахьцалазаалак иан илҭаз ачыфҭра ираӡны маҟа иадҳәалан. Иҟәныз иҟама амҿтәы ҭра
ҿык азыҟаҵан.
Аҳмыҭ Мазлоу ҽы бзиак иман. Уи аницәыӡ, Аахыҵҟа иқәнагалеит ҳәа аӡбахә иаҳаит.
Ҩыџьа ауаа ицҵаны, Мрыҟәа дашьҭеиҵеит, иан ишылҭахымыз, дагьаанагеит иара
асаӡқәа рҿы. Уа дшыҟаз ақәылара ҟалан, дырҭҟәеит. Дахьнанагашаз даннанагаз акәын
ианеиликааз Кәыҿаа рашҭаҿ дшыҟаз. Ҽнак уаатәи аԥшәма дааиԥхьан, ихы-иҵыхәа
еиликаан, ус иҳәеит:
– Мрыҟәа ухьӡуп нас?! Уара уан улеиԥшуп.
– Сан илылудраауазеи? – дҵааит Мрыҟәа, иакәымз шиаҳауаз ицәа иалашәан,
дхәыцыхәаԥшьха дгылан.
– Усҭ уҟамеи учыфҭи, – иааирххеит дара.
– Исаҳар сҭахыуп сан дахьубахьаз, – даақәҵәиит арԥыс иҽанааибиҭа.
– Ухы уақәиҭуп, Мрыҟәа. Уца уан лахь. Издыруада ааигәа ҳаибабар, – дгәабзыӷын
ахаҵа.
– Сызҵаара аҭак самҳәакәа, шьаҿак џьаргьы иҟасҵом.
– Иуадаҩуп ас иаарласны аҽаартра. Уара уазымхәыцӡаци уҟама ахатәы ҭра аман
ҳәа?..
– Иуҳәо закәи?! – ихьымӡӷишьеит арԥыс. – Сан илҟәыхыуп, сахьнеилак исыҟәнуп.
Сара избеижьҭеи, абри аҭроуп иамоу.
– Уаншьа иман уҟама аҭра. Уҟама ахәҵәы иану амаҭ ахәамци аҵыхәеи аҭраҿы
инҵәон.
– Избан иман ҳәа зуҳәаз? Насгьы дзусҭадаз уи саншьа ҳәа узҿу?
– Сара сеилукаап ҳәа сгәыӷуеит, убри азоуп изуасҳәо. Сеигәырӷьоит уара
уахьызбо… Аҵыхәтәан уахьызбо! Игәыӷуадаз уара уԥсы ҭоуп ҳәа.
– Узусҭада уара?
– Сара Кәыҿба Мрыҟәа соуп.
– Уаргьы Мрыҟәа ухьӡну?..
– Аа – уҟама аҭра! – Кәыҿ Мрыҟәа иаацәыригеит аҟама аҭраҵәҟьа… амаҭ ахәамци
аҵыхәеи зныз аҟама аҭра. Мрыҟәа иҟама даахан, ижьымдыршәа иацәтәымыз амҿы ҭра
иааҭихын, иаратәы инҭеиҵеит. Амаҭ ахи ахәамци еилиаазшәа еиқәшәеит.
– Саншьа уара уоума?! – арԥыс дгачамкит.
– Мамоу. Уи дҭахагәышьеит… дсыцәҭахагәышьеит. Снапала дсымшьыр…
– Алахша!
Мрыҟәа аҟама ааҭԥааны а-Кәыҿба инаилеиҵеит. «Уццакцәеит… уццакцәеит…»
иҳәан, дгәынқьуа дынхышәҭит. Ашә аимԥааны, ауаа еиқәных иааҩнашылеит. Иҟалаз збаз
арԥарцәа рҽҭых Мрыҟәа ижәлеит, аха аиҳабацәа «шәаангыл!» рҳәан, рыцҳафырра
аахырҽит. Руаӡә аҭҟәа дааидгылан, «уаб душьит, дад» иҳәан, днахынҳәит. Мрыҟәа ихы
еилаԥсазшәа даагарыгаҽеит, нас, ихы кны, дныҩнаҳәҳәеит, аҵыхәтәан «ауоу»
аацәыригеит.
Дындәылырган, деиқәҿаҳәа дҭаркит. Ауха, кәыҿаа ираӷацәаз џьоукы абаандаҩы
дымҵадырсын, длыбааганы, калдахәараа рҿы барасаа дрырҭеит, шәаҳәшьаԥа иоуп ҳәа.
Ус иныҟәаз рыхҭарԥақәа рыла рхаҿы ҭаҳәҳәан, уаҩы изымдырит, аха Наԥҳа Кьагәа ус
ҟазҵаз дарбаныз ҳәа зыгәра имгоз дыҟан. Уи акәхеит: ари еилызкааз кәыҿаа аибашьра
рҽазыркуан, Наԥҳа Кьагәа ихала данрызҩеиуаз, аус еилыргараз. Кәыҿаа рыҽдырцәгьеит,
барасаагьы – акаамеҭқәа. Наԥҳа Кьагәа хаҵа иакәымзар, аус жәлар русӡбарҭахь даҽаӡәы
изкылгомызт.
Мрыҟәа иҽирхаҵарцгьы даҿын. Игәышԥы ргыланы, ихәамц риашаны, дааԥшлон,
дзықәдыршәозаалак хаҵарыла дшаԥылоз дирбарц иҭахызшәа. Ибжьы рӷәӷәа,
иааԥыҵәҵәа-ааԥыҵәҵәаны иажәабжь рзеиҭеиҳәон. Уи ирҭаз азҵаарақәа рҭакгьы ҭынч
иҟаиҵон, ажәлар рҿынтә акы иазҿлымҳахоз иааҵырҟьаны гәаӷшақә ишҵаауазгьы,
дрыцымҵҟьакәа. Арԥыс еибага аҽынкылара имаз дуун. Аха Наԥҳа Кьагәа еиликаауан
Мрыҟәа ичҳара шхыжжуаз. Знык иакәымз ааиҿыҵшәар, ауаа еиланагалар алшон. Иеиҵоу
ашәақь ҭҟәацырц аҵхара акәын иаҭахыз. Убри азын, иара ихаҭа зҵаарақәак ҟаиҵеит,
еилагылаз ргәы иҵхоз иахәҭаз аҭак роурц. Мрыҟәа ҭынч ихымҩаԥгашьа иҽақәиршәартә
еиԥш.
– Иушьыз уара уаб шиакәыз уаанӡа уцәа иалашәахьазма?
– Иаламшәацызт, акәымзар снапы шьҭыҵуазма, – иҳәеит Мрыҟәа. Кьагәа уи
азҵаара иҭак ииҭахьан азы, ҽыц дызҵаауа изеилмырго.
– Уаншьцәа зусҭақәаз уан иуалҳәахьазма?
– Ашәуаа роуп ҳәа сылжьахьан, аха бзыԥаа роуп ҳәа зныкгьы сықәылмырԥшыцызт.
Ашәуаа рахь саҳ амҩа санықәиҵа, саншьцәа аӡәыр дызбозар ҳәа сгәыӷуан. Сан
сшьақәҟьарц дзаҿыз сыздыруамызт.
– Уан илоуҳәама уаншьцәа уԥшаарц угәы ишҭаз?
Мрыҟәа Кьагәа иблақәа дырхыԥшылон. Кьагәагьы, ибла еихмырҟхысӡакәа, арԥыс
дкылиблаарызшәа дизԥшуан, аҭак иҟаиҵоз илахьынҵа шаӡбоз иеиҳәарц иҭахызшәа.
Мрыҟәа амц изҳәомызт, ишьхарыуа гәы иауамызт аҽыркьаҳәра, арахь, Кьагәа
ишиабжьеигахьаз, амалагьы злахьынҵа цәгьаз Хамсада зынӡа Анцәа иишәииз
диеиԥшыртәуан згәаӷ пеипеиуаз ауаа. Лара аарлаҳәа абыржәы акәын илоураны иҟаз
анасыԥ лԥшаазшәа лхы анылбоз. Акы заҵәык уи игәаныла лашьцәа ирлахьынҵаз
ахьылзымдыруаз /насгьы, Мрыҟәа ихаҭа изымдыруаз даҽакы, Кәыҿ Мрыҟәа изы еилкаа
ахьлымамыз/ акәын.
Аха иаҳагьы еиӷьымзи аӡбараҿ Мрыҟәа ишьҭахь изҿцәажәоз ирҳәоз лаҳар аҵкыс
иахьылмаҳауаз. Дышԥаҟаларыз, Кәыҿ Мрыҟәа даҳшьыр акәын ҳәа лашьцәа шдәықәлаз
еилылкаазҭгьы? Усҟан Мрыҟәа кәыҿаа рашҭа дықәҵит маӡала, иараӡәзаҵәык ишьҭазаара
аздырхоз џьашьаны. Иҩны игәара ццышәыртәит барасаа аишьцәа. Уи збоз Мрыҟәа
иашьцәа кәыҿаа ирзычҳауазма, рабџьар шьҭых иаақәгылан, аибашьра ҭарҵеит. Ҩ-жәлак
рыуаа рыма иқәгылон. Агьызхарамыз ндырҵәеит, барасаа аишьцәа зышьҭаз Мрыҟәа
иашьцәа аӡәы заҵәык иакәын иҭадырхаз. Мрыҟәа абна дылҵын, шьоураҳәа ддәықәлеит.
Иуаа барасаа иларыжәиҵан, аишьцәа ҭаирхеит. Инапалаҵәҟьа аҟама зӷришьыз Ҟамлаҭ
иҟәых – иҟамаҭра – игеит.
Калдахәараа ахьымӡӷ рыдын. Ргәаӷ пеипеиуан. Кәыҿаа иҭҟәаны иргаз арԥарцәеи
аӡӷабцәеи рхы иақәиҭыртәырц, иаақәгылеит. Урҭ аҽазыҟаҵара ианаҿыз уаҩы
имырдырӡакәа, уахык Наԥҳа Кьагәа, кәыҿаа ргәы рҽананымыз аамҭак ԥшааны,
калдахәараа рарԥарцәа рхы иақәиҭитәеит. Урҭ кәыҿаа рашҭа зыхьчоз еиқәԥах иҿарҳәан,
раҳәшьцәа аурыжьҭит. Аҽқәа рԥшаан, ауаа еизыҩҩаанӡа, иҽыжәланы иқәҵит. Убри
ашьҭахь Наԥҳа Кьагәа ацҳаражәҳәаҩ Мрыҟәа дизишьҭит. «Зхаҵкы сцаша Мрыҟәа, ауаа
рхы иақәиҭыстәит акәымзар, ԥырхага усымҭеит, шьҭа ҳаиканра аԥсаны избом» ҳәа
изицҳаит. Кьагәа иҽшалеигалаз збаз Мрыҟәа хаала ари ажәабжь аҵыхәтәа ԥиҵәарц
иӡбеит. Хамсада диԥшааразы длышьҭаларц акәын уи игәы зыҳәоз. Аха лыӡбахәык
ааимаҳаӡеит. Лашьцәа дыршьырц шырӡбаз илымҳа ианҭас, жәла дук ирԥҳаз ӡӷаб бзиак
дымҵаирсит, аха иабаҟаз абзиабара.
Хамсада лакәын аизараҿгьы дзызҿлымҳаз уажәы Наԥҳа Кьагәа.
– Уан илоуҳәама уашьцәа уԥшаарц угәы ишҭаз? Насгьы лара уи иақәылҵазеи?
– Мамоу, иласымҳәаӡеит, – Мрыҟәа амц изҳәомызт.
– Илоумҳәарц зуӡбазеи? – даҟәыҵуамызт Кьагәа.
– Сан рыцҳа, уи ласҳәаанӡа, адунеи лԥсахит.
Уи акәын Кьагәа ииҭахыз. Уаҳа еилкаатәы шрымамыз аниба, Мрыҟәа дыргарц
нарыдиҵеит. Уи ашьҭахь шаҳаҭҵас зҿахәы зҿырхуаз зегьы, аш рыбла ихылазшәа,
илашәыз агәазыҳәарақәа цәырганы, жәлар русӡбаҩцәа ирыдырҵон Мрыҟәа ишьра
даԥсартәырц. Уи маҷк ирцәымӷын барасаа рыжәлантәқәа. Мрыҟәа ршьа иуит ҳәа
ирԥхьаӡон, иара адунеи иқәзаара рыхьымӡӷ арҿыцызшәа ишахәаԥшуазгьы. Зегь рацкыс
зҭыԥқәҵара уадаҩыз – дара аҩжәлантәык зеиуаамызт.
Кьагәа дгәыӷуан Мрыҟәа идгылашаз наҟ-ааҟгьы џьоукы шԥаҟамларыз ҳәа. Барасаа
раҳәшьазаҵә лԥа иакәын, даарыцҳаршьарын игәахәт. Урҭ рашьеиҳабы иԥазаҵә дынханы
дыҟан, уажәшьҭа дарԥыс хгылан, аха уи ианшьцәа ракәын дзааӡаз, рылаԥшгьы ӷәӷәала
ихын, барасаа рыҵәҩаншьап зынӡа иқәымӡаарц. Кәыҿа а ракәзар рҭагылазаашьа
еиӷьмызт. Инханы иҟаз Кәыҿ Мрыҟәа заҵәык иакәын аишьцәа гәакьақәа рҿынтә, уигьы
дҭахеит. Уи иԥҳәыс, заҟа дыԥшӡаз аҟара, дҟәымшәышә ааӡаран, аамҭа цацԥхьаӡа, лыԥшқара иацлон, лгәабзиарагьы еиӷьхомызт. Уаҩы дылхылымҵит. Абиԥара еиднакылоз,
аанда ахыԥара иашьцылаз аҽы аҵәҩан ишахаԥсуаз рхы иԥнаҟыр, Кәыҿ Мрыҟәа
иԥазаҵәны изынхаз, дырҭахы дырҭахым, барасаа раҳәшьаԥа иакәын. Изымдырӡакәа
иҟаиҵаз агаӡара ианарыжьыр, иаб иҵәҩаншьап заҵәы еихеиҳарын. Уи алагьы ҩ-жәлак
еигәыцхәцәахарын, ашьоура ирыҵанагалаз ашьаарҵәырагьы ҽаҳәахарын. Иахьа
уажәраанӡагьы абна дылан Кәыҿ Мрыҟәа, ԥҳәыс дааигазижьҭеи, иашьаҵас изааигәахаз
иабхәында ҷкәын Дарыҟәа иԥа Шәарах. Уи итәылантәқәа саӡқәан. Жьрацәрала ашәуааи
дареи еизааигәан. Шәарах аиакәым барасаа рҿы ианыҟаиҵа, калдахәараа асаӡқәа рҿы
аус роуан, уи ала макьана акыр зыҽнызкылоз асаӡқәа аланагалон, нас ашәқәагьы
аангыломызт. Амалагьы урҭ, асаӡқәа, даараӡа рԥан цәгьан. Уажәы аус злаз кәыҿаа
ракәын. Инхаз драшьа гәакьазаргьы, абиԥарак иаҵанакуаз «ҳашьа ихьӡи ихьымӡӷи збаша
ҳаҟоуп» ҳәа Шәарах дныркыларын, уи ала аусгьы еиқәтәарын. Урҭ рҿы акры еилызцоз
Мрыҟәа рыцҳа иакәгәышьан, зегьы иара ихҟьазаргьы. Кьагәа иабжьеигоз
даԥынгыломызт. Зынгьы уи игәы Бесланӷәыр иԥа имҵарсра, ашьаԥса-хәԥҳас дҟаиҵарц, уи
ала ауаҩра еиқәирхарц, аха ахәыҷы ианшьцәа дырҵәахит.
Иахьцалакгьы жәларык рлахьынҵа аӡбара зҽазызкыз ауаҩы кәыҿаа дрықәгәыӷырц
иҭахын, избанзар дрыбжьаҟазо дахьынӡарыбжьаз, абиԥарақәа аԥхьаҟатәи рԥеиԥш
иазхәыцуаз ашлақәа абас акәын ишцәажәоз. Урҭ ахәыцрақәа иара издигалозгьы
иақәшаҳаҭхон. Амала, аӡабараҿ аус анааи, ахьӡи ахьымӡӷи иарлашәит. Барасаа
рцәажәашьақәа рыла иубарҭан кәыҿаа рԥа ихьчара дара ирыдымзт рҳәарц шырҭахыз.
Кәыҿаа ракәзар, барасаа раҳәшьаԥа идымгылозар, Кәыҿ Мрыҟәа дызшьыз
дзырыхьчарызеи ҳәа ихәыцуан. Мрыҟәа иаб иахь ргәыблыра дуун. Мрыҟәа иԥа Мрыҟәа
иахь иаадырԥшуаз агәыцхәра аасҭа. Доусы рыжәла аԥыжәара иашьҭан, урҭ
рхыламырҟәра иалаӡуаз зус рӡбоз иакәын. Доусы рхамахаԥагьара аҳаракраз, Мрыҟәа
ишьажәра иазхиан.
Наԥҳа Кьагәа иуаажәлар рҟазшьақәа цқьа изымдыруазаарын, акәымзар заа
дазхәыцхьазаарын ас еиԥш аамҭа уи аҽны дышҭашәоз. Заагьы ауаа рыбжьеиҵарын
ладагьы ҩадагьы. Уажәшьҭа акәзар, иԥшаатәын ҩ-жәлак ӷыӷеибамгартә еидызҳәалашаз
мҩақәҵагак. Ари аус Мрыҟәа далаӡыр, уи ианшьцәагьы иаб иашьцәагьы рыхьымӡӷ
рхыҵуан. Ус адагьы ԥсыхәа ыҟамызт. Ажәлар рхаҭарнакцәагьы Мрыҟәа иԥсҭазаара иеилаҳауа ицәажәомызт, дынкыдҵаны дышьтәын ҳәа зҿыҵҟьақәазгьы маҷымхеит. Иахьа
ажәлар ашьаарҵәыра иналагылартә аус зырҿиазгьы Мрыҟәа иакәмызт, нас аӡәы изы
ауаа зымеинаало изыҟаҵатәызи? Дгылан арԥыс хгыла. Угәрҩа змамыз аӡәызаҵәыкгьы
иааукәыршаз данрылагыламыз, иуадаҩын ахышьҭыхра. Ауаҩы ихьӡ ихьчарц дзаҿыз
ижәлар рыблақәа дыцқьаӡа дыхгыларц акәын. Ихьымӡӷ ззихьчодаз ианшьцәеи иашьцәеи
драӷахазар? Иаб димхашьызар?.. Иан иалымҳәазар ишьҭра ахьынтәаауаз. Адунеи
зцәымӷыз, иагьацәтәымхаз ауаҩы диҿаԥшуан Наԥҳа Кьагәа, ажәа азҟазацәа
ахьынӡақадақуаз.
– Ажәлар шәхаҵкы! – иҳәан, дҩагылеит иара, зҿахәы зҿырхуаз ирылганы, наҟ-ааҟгьы иаақәгылан ицәажәоз ианырзыӡырҩ. – Саашәыкәыхшоуп, ҳасасцәа кәыҿаа. Иахьа
нахысгьы ԥшӡала шәыхьӡ шырҳәац бзиала ирҳәалааит! Ҩ-жәлак иахьа шәеиднагалеит,
шәеибабара нагӡара амазааит! Шәыжәлантәқәа ирҳәоз ҳаҳаит. Доусы шәгәы иалоу
еилкаауп. Убри анаҩсан, иахьа злахьынҵа ҳаӡбо аҷкәын изкны ишәҳәоз ҳаҳаит. Ихаруи
ихарами ҳазхәыцп, еилҳаргап. Зегьы ҳшәап, рҭыԥ иқәаҳҵап, ҳмыццакып. Ихәҭоу ашьауӷ
изаҳаԥшаап. Амала, наҟгьы-ааҟгьы иалшәхыз ауаа абра итәоуп, саарыкәхшоуп, иахәҭоуп
ҳәа ирӡбо нагӡатәуп, убри шәара шәақәшаҳаҭымхар ада ԥсыхәа ыҟаӡам, ҳҵас иацу ауп
имҩаԥааго. Иарбанзаалак аӡәы уаваларгьы ҟалаӡом. Исҳәо иашоума, ажәлар шәхаҵкы?
– Наԥҳа Кьагәа, сааукәхшоуп! – даақәгылеит аԥхьаӡа ицәажәоз кәыҿаа рбырг. –
Ҳара ҳганахь ала, абри аус аҵыхәтәа цәырҵижьҭеи акрааҵуеит, ҳажәлар ықәнахт,
уажәшьҭа иазхазааит ҳәа иаҳԥхьаӡоит. Ажәа шәаҳҭоит, ҳаҭыр зықәҵаны иалырхыз
шәҿаԥхьа, аҳ Кьалышьбеи, зхьышьаргәыҵа сакәыхшоу, уҿаԥхьа, иаҳхылаԥшхәу уҿаԥхьа,
иарбанзаалак хьаҵрак шыҟаҳамҵо ала. Шәара ишәыӡбаз – ӡбоуп, саашәыкәахшеит.
– Анцәа дууӡа, улахь иоуааит, – даарылҵит барасаа рахьынтә аҿахәы иҳәарц абырг
Ҭагә, – зыгәра ҳгаз аҵеицәа ирӡбо иавалаз ауаҩы, дхәыҷума, ддуума шәиԥхьыӡ
игымхааит!
Итәаз зегьы ҩагылан, Кьалышьбеии Кьагәеи инарышьҭалеит. Ааигәа игылаз ҩнык ахь
рхы надырхеит. Уаҟа ашәшьырҵа иҵагылаз арымӡ хәхәа инықәтәеит, иаҳа иеиҵбацәазгьы
аархагылеит. Аԥшәма аҩныҟа илеигарц даҿын, аха дара ируамызт. Ажәларгьы адәаҿы
еилагылан, ҩ-гәыԥкны рыҽшаны. Урҭ уажәшьҭа аӡәык-ҩыџьак аарылҵқәаны инеидгыла-ааидгылақәон. Иаҳа зыҽзырԥагьозгьы гәыӷрақәак зныԥшуаз рышәахәақәа неиқәдыршәон.
Мрыҟәа ицыз ҩыџьа арԥарцәа ашьнаҟәмацәа рыгәҭахьы даарган, игәы маҷк иҟаҳҵоит
ҳәа, иҿаччон. Игәҭахәыцрақәа инымԥшырц, иаргьы аҭак риҭон. Адәы иқәгылаз ауаа аӡәи-аӡәи рылаԥш неимырдазшәа, иҵегь аизааигәара иахгәаҟуазшәа шырныԥшуазгьы, зегьы
рхы-рыхшыҩ ааигәа рыбла ихгылаз амӡырха аҿакәын иахьыҟаз. Абыргцәа, аҳ рыгәҭа
далартәаны, акраамҭа еиҿыхон. Зынгьы иузеилмыргоз рбжьқәа ааиҩуан. Аҵыхәтәан
Кьалышьбеи ҭынч дышрабжьоз мҩашьо, ааҭынчрахаӡеит. Уи даныҩагылагьы, адәахьы
ацара иҽазымккәа, акраамҭа дҵақәак ҟаиҵон. Ажәларгьы рыла ҭраа иԥшуан, абысҟаамҭа
ирзымӡбызи ҳәа, маӡала џьоукы неидашшылон.
Амра шылхыҵхьазгьы, иааԥса-икараха зшьапы иқәгылаз, ааигәа чаӷьак зҿы
иҭазмыршәацыз ауаа амш маҷӡак аҽшаарԥсасизгьы рныруамызт. Адәы иахықәгылаз ахәы
ҵла иаҵәарала ихҟьан, уи ашәшьырҵа заҵәык рԥсы акызшәа, иԥшын. Ҳамҭанык рус
аархаршҭны, аӷды-мдыҳәа даҽа уск иаалацәажәазгьы ҟалеит. Нас рыбла ҭырхаха, уажәы
иааҳарҳәарызеишь ҳәа инарызԥшит амӡырха иааҭыҵны зҿаазхаз. Рышьи-рышьи еиқәҵо,
доусы рҭыԥқәа ааныркылеит. Ажәлар ааилагылеит еиқәыӡырҩуа. Маҷк дрызԥшын Наԥҳа
Кьагәа. Уажәшьҭа иаамҭан ҳәа итәаз аусӡбацәа данынарызԥш, дара ҩагылеит, иаргьы
ажәлар ихы нарзирхеит.
– Зыгәра ганы иалшәхыз ауаа, зхаҵкы сцаша Аԥсҳа Кьалышьбеи инапхгарала,
ирӡбит кәыҿаагьы барасаагьы хьымӡӷы шәымам ҳәа. Ҩ-жәлак ишәыбжьанагалаз аус
зырҿиаз ауаҩы, убас иазаҳаԥхьаӡеит, шәыжьрацәра иалҵыз иакәын, аха ихаҭа изымдырӡакәа, цәгьарак аӡәы изызуп ҳәа игәы иҭаӡамкәа, аиаӷа дсырҳап ҳәа дазымхәыцӡакәа,
амашәыр импыҵҟьеит. Иаб дишьит, аха саншьа дызшьыз ауаҩы ҳәоуп ус зизиуз, иаб
шиакәыз зынӡа издыруамызт ҳәа азаҳаԥхьаӡеит. Убри азын, Мрыҟәа ҳнапала
дҭаҳмырхарц ҳаӡбеит.
Аууҳәа иааилалеит. Кьагәа дыԥшын, урҭ рҽеиқәыркуазар ҳәа, аха рбжьы
еиқәтәомызт, арԥыс хгыла иԥсеиқәырхара иақәшаҳаҭмызт. Мрыҟәа ихы изышьҭхуамызт.
Изырӡбарыз арбаныз ҳәа дхәыцратә дыҟамызт, ааигәатәи амӡырхаҿы иус
иахьынӡеимҿаркуаз. Кьагәа дахьынӡаизыӡырҩуаз, инапқәа ԥдыртуазшәа, ихы-ихшыҩ
еилккан. Уажәшьҭа ажәлар рхымҩаԥгашьагьы ибзианы дазкылԥшыртә дҟалахьан. Иара
имшала еиланагалар рҭахымызт, акәымзар наҟ-ааҟгьы изхьаауаз уаҩы дыҟамзар
акәхарын. Амаҭ зцәымӷыз исасуан ҳәа, иаҭахымкәа ахреибаркыра дхыҵит. Аиашаз
дырцәымӷын иара, ирыбжьеигалаз аиӷаразы адагьы, ирцәымӷыз ржәытәра ахьирҿыцыз
азы. Аусӡбацәа шыҟаз рхашҭны, аӡәи-аӡәи иеибырҳәон рхаҭарнакцәа ирыӡбаз
шиашамыз. Кьагәа ҭынч дыԥшын. Шьаҿак ԥхьаҟа дызлагылаз даарылҵит Кьалышьбеи.
Рҽаадырҭынчқәеит.
– Наԥҳа Кьагәа ииҳәаз ззеилымкааз аӡәыр уҟоума?! – «ҟыт» зыхәлымшәоз ажәлар
дрылаԥшуан, «ус иҟоу уаарылҵ!» иҳәозшәа. Аӡәгьы иҭахымызт ихы амацара ӡыригар. –
Ус анакәха, аҵыхәтәанынӡа ҳаизыӡырҩып, – шьҭахьҟа днаскьеит.
– Убас еиԥш ҳаӡбеит, избан акәзар, – Кьагәа иажәа наигӡон, – дшәаӷахазаргьы
Мрыҟәа наҟ-ааҟ шәыжьрацәра иалҵыз иоуп. Даҽа ганкахьалагьы, ари арԥыс иааӡараз
џьабаа шәымбеит, ҳаҭыр зқәу кәыҿаагьы барасаагьы. Ихы дақәиҭуп, амала шәыбла ахгылара азин имам, иҽшәимырбароуп. Дцааит Нхыҵ, ахьизҳаз ақыҭахь. Убри асабыҭ имазарц
ҳақәшаҳаҭуп. Дахьнеиуагьы иреиҳәааит иҟаиҵаз, намысла ишизныҟәаз, ҳауаҩрагьы
еилыркаап. Ашьха дынхыҵаанӡа, днаскьазгаша алхыуп, аха уажәтәиала уи ҳармаӡап.
Убри анаҩсан, кәыҿаа шәнапала иҟалароп абна илоу шәашьа иабхәында ҷкәын
ирхынҳәра. Ҳара ҳганахь ала уи ихьымӡӷ ихыхыуп ҳәа иаҳԥхьаӡеит. Иара, дашәыуа
ҷкәынзаргьы, жәлар ирӡбаз данавамгыла, иҳаӷоу аӡәыс дыԥхьаӡаны, иус ӡбоуп: гәшаҭарак
ҳазидкылом. Абзиара шәымаз, намыс змоу зегьы! Шәыхьӡала Аԥсҳа Кьалышьбеи иҭабуп
ҳәа иасҳәарц сҭахыуп, иахьа ахылаԥшра ҳаҭаны, амҩа ҳахьықәиҵаз азы, – аниҳәа, зегьы
ныҳәа-ныԥхьо аҳ инаиеихырхәеит. – Абри ала ҳалгеит иахьатәи ҳусӡбара. Иахьанахыс
ачарақәа рҿы ҳаиқәшәалааит, ҳаиндаҭлара ақәчага ишәаҿ мацара иҟалааит!
Инеилыҵ-ааилыҵит, џьоукгьы ааицәажәақәарц инеидгылақәеит. Аҳ а-Инал-иԥа
дрыԥхьеит ауаа аҩныҟа. Аарцәы ачеиџьыка змам нарцәы ачаӷьа даҳәоит ахьырҳәоз
мацара азакәмызт иашҭахь дызрыԥхьоз. Аҳ Кьалышьбеи, иҩныҟа днеимыԥхьакәа, даҽа
шьоукы дыргар иҭахымызт. Усгьы анхацәа изааргаз ашьтәқәа рыла акәын исасцәа
злаирҭхаџьуаз. Имаҵуцәеи игәылацәеи шьыжьаахыс круран изҿыз, ицәгьараха-ибзиараха асасцәа идикылар акәын. Аԥсҳа ишьнаҟәмацәа рымацара уаа шә-ҩык ыҟан.
Кәыҿаа маҷмызт. Асасцәа ртәаны, агәылацәа акрырҿамҵакәа иуздәықәҵомызт.
Ашьҭахь рҿаныҩархоз, Кьагәа иабхәында Уча Сымсым дааиԥхьан, иеиҳәеит Мрыҟәа
дахьигашаз. Хәлаанӡа Уча иҿы дырҵәахырц иҟан. Уажәшьҭа ихы дақәиҭын, аха ахәыц
зхы иҭашәо илудрааи. Нас, анааилахәлалак, маӡала нырцә аԥҳәысеиба лҿы дыргар
акәын. Кьагәа Аԥсҳа ицыз днарыхьӡан, инаҩсан иҿынеихеит. Ашҭаҿ ашәшьырҵа
иаакәыршаӡаны бнараса бӷьыла ихҟьаӡан. Ахахьы, аҳи ашлацәеи ахьдыртәашаз, ишәа
хәхәақәак гылан. Аԥшәма, Аԥсҳаи, Кьагәеи, асасәа шлақәеи, ақыҭа быргцәақәаки иманы,
аҟәардәқәа рҿы данылатәа, егьырҭгьы еиҳабы-еиҵбыла инырҵахьаз абысҭа ҿахра
еиқәҵақәа инарыдтәалеит. Арԥарцәа, ргәыблаақәа рыма, иаарылалан, еиҳабацәақәак
аарыхьӡан, акәац шара рҽыназыркит, доусы ихәҭаз ҳәа илахь иаԥшны. Аирыӡқәа рыма,
иаархагылаз аҳәсахәыҷқәа аҿаҳақәа рҭәны инықәдыргылеит. Аҳ а-Инал-иԥа «Анцәа
улԥха ҳаҭ» ҳәа акака надиркын, аишәа амҩаԥгара ихаҭа иҽазикит. Уи збаз Кьагәа, акы
анижә, аԥшәма иныҳаҿа аарылиҵеит.
Аныҳәаҿа зегьы ирылсаанӡа, аҳ Кьалышьбеи, излымҳак ала дӡырҩуа дхәыцуан.
Уажәшьҭан, иныҳәаҿа шьҭырхыр, ахәыцха изҭарыдаз. Наԥҳа Кьагәа диқәгәыӷуан иара,
асаӡқәа ахьынхоз Жәкаранӡа дахылаԥшрын ҳәа. Амчи агәабзиареи игмызт анхаҩ хаҵа.
Урҭ ихшыҩ ҷыда анрыцыз, ажәлар рҭынчраз уаҳа иаҭахызи. Урҭ – асаӡқәеи, ашәуааи,
абыхәааи – унапаҿы иузаагоз уаамызт, наџьнатә рхала иҟазаарц рҭахын, ас ажәлар
реидымгылара, жәла-жәлала реиҟәшара аԥсадгьыл иахьынӡаԥырхагаз рзеилкаауамызт.
Ианамуӡах асаӡқәа бзыԥынтәи адгьылқәа ирмеикануандаз. Асԥа Кьагәа дахьынхоз
ицхыраагӡа дуун Мамзышьха аҵаҟа ишьҭаз адгьыл чашәрақәа аҳ инапаҵаҟа рыҟазааразы. Дзықәгәыӷуаз ауаа шимазгьы, абри ахаҵа иеиԥшыз иаҳра иацәмаҷын.
Кьалышьбеи иныҳәаҿа анырк, дырзыӡырҩуан еизадаз, еиԥшыз ажәақәа. Гәанылагьы
еиликаауан зхәы арасабӷьы иқәҵаны иахатәаз анхацәа гәыкала иҩагыланы
ишиеихырхәоз, рыҩныҵҟала иаауаз ражәа цқьа шизыркуаз. Гәҩбара зҵамыз рзыҟазаашьа
ӷәӷәа ахьынӡаизхаз, иаҳрагьы ашьапы иқәгылазаауан. Абарҭ анхацәа
дахьынӡарылаԥшуаз, игәнигон Аԥсны аҳәынҭқарра ӷәӷәа ахьеихамҳахаз. Аҭоурых
иҟанаҵаз агха ажәлар ҳәашьак ақәымкәан ирныруан. Аха ирӡтәымызт уи иацәынхаз,
еихаҳатәын анхацәа рнапала. Адоуҳа ӷәӷәа ргәыҵаҵәах ирыман ажәлар хәыҷы. Доуҳала
акәын аԥсадгьыл злабеиаз. Доусы иԥсадгьылгьы иара изы ишьамын. Ижәлар
дырзыԥшуан Кьалышьбеи. «Уаҿа иануп!» ҳәа аҿаҳақәа неибыҭо, аныҳәаҿа рылсуан.
Асасцәа ирызкыз аныҳәаҿа ажәахә ду азырҳәон зегьы. Уажәшьҭа еиӷарак арҭ аҩ-қыҭак ирыбжьаларымызт ҳәа угәыӷыртә иҟан. Иаашьҭырхит Наԥҳа Кьагәа иныҳәаҿа.
Рылақәа ҭԥхаауан анхацәа. Аныҳәаҿа еимырдон «уаҿа иануп» ҳәа. Ауаа ражәа аԥхара ду
аҵан. Рбзиабара ргәылжжуан. Аӡи, афатәи, аҳауеи ирзаҩызан Наԥҳа Кьагәа хаҵа ихьӡ.
Кьалышьбеи дшьыцуан, аха ицәанырра ихәаҽуан, уи алагьы дгәырӷьон: имч ӷәӷәан аҳ
Кьалышьбеи Наԥҳа Кьагәа хаҵа ила.
Аныҳәаҿа рылсырц агьагымкәа, Кьагәа ҷкәынак дааиԥхьан, илымҳа
дынҭахәыҭхәыҭит. Уи дцан, гәыблаа гәаҩак ала алҩаҵә зхылҵуаз, абыржәы иааҭырхит
уҳәарын, акәац ааиган, аишәа иадтәалаз даархагылеит. Кьагәа, иҿаҳа аашьҭхны, иҭабуп
ҳәа нареиҳәеит, изыркыз аныҳәаԥхьыӡ азы. Аҩы анижә, иҿаҳа лықәиргылаанӡа, агәыблаа
зкыз арԥыс ибла наиирбеит. Уи ԥхьала дааиасын, Кьалышьбеии а-Инал-иԥеи махак-махак
нарымҵеиҵан, днагьежьит.
– Абри ашҭа гәырӷьарыла еснагь ҳҭалааит ! – иҳәеит Кьагәа. – Гәеихшәара
шәыдкыламкәа, абра итәоу аӡәаӡәала шәгәараҭа ҳҭалааит. Уаҩԥсыла еидҽы рбаларада,
уаҩԥсыла шәеизҳарада, Анцәа еиӷара шәыбжьеимҵааит зыла иахьа ҳаибабаз ҩ-жәларык.
А-Инал-иԥа иашҭа ҳҭанагалеит иахьа, ус адагьы иауамызт, избанзар кәыҿаагьы
барасаагьы уажәтәиала гәыбӷан заҳҭаша хара зду уаҩ шәыҟам. Убри азын, сгәанала,
шәареи шәареи аԥшәымарак аӡәы иоуны зыҟалом ҳәа иԥхьаӡатәуп. Аԥшәмара роуааит
знапы ҳану ауаа…
Кьалышьбеи дааихаччеит. Амаха мҵаҵарала аус цәгьа аиқәкра адагьы, аҿаҳәара
дашьҭан Кьагәа. Аҽны аус шымҩаԥысзи, изҭази урыхәаԥшыр, уи ақьабз амҩаԥгашьа
амамызт. Аха Кьагәа иԥшааит уи амҩақәҵашьа, Кьалышьбеи дҩагылеит, аҿаҳа ҩышьҭхны.
Иҟаларызеишь ҳәа иԥшыз алаԥшқәа ааимидан, иаҳагьы ирҵарит. Иарма напала амаха
ҩышьҭихит, иҵегь ақьабз ирԥшӡарц.
– Ҳаҭыр зқәу ажәлар! Акыр сныҟәахьеит, ладеи ҩадеи ссасхьеит,
сынрылаԥшқәахьеит урҭ рԥсҭазаашьеи рыхныҟәгашьеи, избеит рыбзазашьақәа. Аха
сыжәлар акала урҭ излареиӷьым ыҟам. Ихәыҷуп акәымзар, доуҳала даараӡа ибеиоуп.
Иҭбаауп рысасдкылара, рқьабзи рҵаси ҳәашьак рықәым. Ақьабз атәы бзианы
еилышәкаауеит а-Кәыҿбақәагьы а-Барасқәагьы. Урҭ реилагарак уаҩы ишәылшом,
избанзар шәынамыси шәыуаҩреи ҳәашьак рықәым. Шәыхьӡ-шәыԥша цқьоуп, ицқьазааит
наҟгьы. Абри амаха ус ҿаҳәаганы ишәзыҟалааит.
Иҿаҳа анижә, ҳәызбала ҿаҵак акәац амаха иаамихын, иҿы инҭеиҵеит, уажәраанӡа ус
шыҟарымҵалозгьы. Ԥыхьатәи арԥыс дааин, амаха, аҳ иааимхны, кәыҿаа реиҳабы
инаииркит.
– Аҳ инапала амаха анаҳиркы нахыс, – ҿааиҭит Кьагәа, – а-Барасқәеи ҳареи заҟа
ҳаизааигәахазеи ҳәа анышәҳәо, Анцәа ишәыциҳәааит! Аҳ изхижәлаз амаха ҿаҵак-ҿаҵак
иамаҳхыз заҟа ҳаиднаҳәалазеи ҳәа шәхы иазышәҳәааит!
– Анцәа иҳәааит! – инаицдырӷызит.
А-Инал-иԥагьы дныҳәа-ныԥхьан, ҿаҳак аҩы ыжәны, амаха, жьыхәҭак аамихын,
барасаа рахь идәықәиҵеит. А-Барасқәагьы а-Кәыҿбақәагьы еибаныҳәаны, рымахақәа
иаарымырхыз ҽаҵақәак ыфаны, рымахақәа еимырдеит. Ауаа, еиҳагьы еиҿаччо, рыгәқәа
рзеизыҟаны еидтәалан. Уажәшьҭа аҿар аагыландаз игәахәуан Кьагәа, макьана рқьафқәа
шыҟарымҵацызгьы. Ԥыҭк анрымхажәлак, ахыхьымӡӷшьара ҵыргон, аӡәы даҽаӡәы ҵәык
наилаиҵар, уаҳа аҭахӡамызт аилеибаҵаразы. Зхы ада ҭакԥхықә змамыз маҷхәызма. Урҭ
ракәын ауаа рҭынч нхарагьы еснагь еилазгоз.
Жәҩашәаҟьак Ҭагә даахан ирыцқьеит, иҩыҳаракны днанԥшылеит. Ааилашәшәихарц
агьагмызт, ацәымзақәа нықәдыргылахьан, цқьа ибомызт. Нас ихаҿы аамашьцан, абҩа
нықәиҵеит. Идтәалаз азҿлымҳахеит, аха агьшимбаз агәра диргарц даҿын. Ашьыжь даԥшырц игәы ишҭаз нареиҳәеит. Уи иблақәа ҭахәаҽӡа Кьагәа иахь инаирԥшит, уамак
шыҟалоз агәра ииргарц иҭахын.
Аныҳәаҿа ҿыц аԥырҵон. Кьагәа ҳамҭанык абырг иблақәа ааихаиршҭит.
Анааилахәлаӡа аҳауа зҩыдаха аҽаархьшәашәахьан. Ауаа рԥсы ааивыргаӡеит. Џьоукгьы
ҩагылақәан, иахьнақәшәаз ишеицәажәоз, аҵла аҵаҟа рҽааиҵых инықәиақәеит, итәаз
ҩагылаанӡа иааԥшырц, аха маҷк рԥсқәа ааиҭаркырц. Ихьанҭан уи амш. Аиҳабацәа
еидтәалан аҵхагәҭанынӡа. Кьалышьбеи игәамбзиара аҩы изацнаҵахьан, ахьшәашәара
иԥсы аанагон акәымзар. Адырҩаҽны ашьыжь, Амра гылаанӡа, иаҳҭынраҿы дыҟазар
иҭахын. Амза ықәҷҷа ирхалашон, аишәа иахатәаз аныҩагылоз. Арԥарцәақәак
аҳәсахәыҷқәа, агәарԥныҳәа рҽахьыздырхиауаз, ирыцхраауан.
Шарԥыеҵәа уацгылама ҳәа анхаҩы бзиа ианизырҳәоз аамҭа неихьан, сасгьы
ԥшәымагьы гәарԥныҳәа ишәа ианаахагылоз. Аԥшәма инаишьҭаргыланы, аԥаҭхь
Кьалышьбеи идыркит, уи иашьҭахь – кәыҿаа реиҳабы. Ус саси ԥшәымеи рҽеиҭныԥсахло
ирылсӡаанӡа, арбаӷьқәа рҿыҭбжьы аагеит уажәшьҭа ҩынтәны. Ацәылашара аҽазнакуан,
Кьалышьбеи дыҩҽыжәҵаны амҩа данықәырҵоз. Ишьнаҟәмацәа еицрыбзза инаишьҭалеит.
Кәыҿаа гьы «заа ҳдәықәлар, заа ашьха ахалара ҳзымариахоит» рҳәан, иааҭымгылеит.
Ирыгхаз ацәареи аҩи рзеилалан, урҭ амҩа ақәлара шырцәыуадаҩыз рбон аԥшәмацәа, аха
амҩахь рԥсы ааиҭаркырц ӡбаны, амҩа иқәлеит. Аԥшәмацәагьы анеилыҵра рҽазыркуан,
Ҭагә имаратәны Кьагәа дааидгылеит.
– Ак соуҳәарц уҭахыушәа збоит, – ҿ ааиҭит Кьагәа.
– Иҽеим иуасцҳәарц исҭахыу, – игәаӷьит егьи данааҭгыла ашьҭахь.
– Уаналагах – иумҵәахын. Иаҳәеи ужәҩашәаҟьа? Аԥшәма итәума?
– Ашьхәа цқьоуп. Уи ауп аԥшәма иитәу.
– Ҳтәыла акәзар?
– Аԥынҵагьы цқьоуп. Ашьхәа инавакынгьы ицқьоуп: ацуҭа амацара уацәшәартә
иҟам. Агәҭа былра ӷәӷәак снарбеит, аибашьра ҟаларымашь?
– Аибашьра атәыла зегьы алахәхоит, аԥынҵа иунарбар акәхон. Ақыҭа иатәызар –
ахҵәароуп. Аӡәы қәылара иҽазыҟаиҵоит.
– Ҳазшаз, ҳрыцҳашьа! Уаҳхылаԥш хәыҷи дуи! Абна иҟоу, аҩны иҟоу ҳәа…
– Убжьы думырҳан! – Кьагәа дааҟәихит уи. – Саԥшны избаз ҳәа ақыҭа ирылоумҵан.
иазыҟаҵатәу ауаа сара издыруеит, егьырҭ рыцәа ҭынчзааит.
Кьагәа Мрыҟәа ак изырузар ҳәа дшәон. Уахь акәын ихы ахьцаз, аҭаҳмада, абҩа
дахәаԥшны, иҽиԥсахижьҭеи. А-Инал-иԥеи ажәлари абзиараз ҳәа нараҳәаны, дҽыжәлан,
днаццакит. Ибарҭан кәыҿаа ахьҩеиуаз. Иабхәында Уча инхарҭа иавсны ицон дара. Иҽы
аӷәра ааҿаирххеит, урҭ иҽырҟәикырц. Нас иманшәалаз амҩахәасҭа днанылан, сымсымаа
ахьеиланхоз дынкыдыххылеит. Уаҟа еиликааит аҵхагәҭаны џьоукы рызкылԥшуан уҳәартә
ишлыԥшықәырҵаз. Аӡәы дрықәлар ҳәа дацәшәан, Уча маӡала нырцә, аԥҳәыс еиба лахь,
дигеит. Мрыҟәа дзыхьчоз ҩыџьа арԥарцәагьы ицзаарын. Кьагәа дааҭымгылакәа иҽы
ишьхәа наирбеит.
Иааигәа-сигәа иҟаз ихшыҩ рзымшьҭкәа, аӡиас дырны, шәаԥыџьаԥла иҭалаҳаз абна
мҩахәасҭа днанылеит. Ашыц еилаччырала амҩақәа ԥыҵәҵәа, аҭыԥ узымдыруазар, мҩа
ахьузымԥшаауаз аӡбаарақәеи аужәырҭақәеи ирылгаз, улаԥш зҵамшәоз амҩахәасҭақәа
дырнын. Ҽыла арахь уаҩы дықәнагалацәомызт, иара дзықәтәаз, араҟа зехьынџьара
ишеимнарҟьахьаз удырратә, иццакуан. Аужәырҭа уахьзылымсуазгьы, аӡиас аҟәарахьы
иҽы амҩа наирбон.
Ақыҭа аҵыхәан, Алаҳаӡы иахьадыз, дынхон аԥҳәысеиба Ханҵыкәа. Калдахәара а-Барасқәа дырхашәалан лхаҵа. Нас асаӡ нхаҩы ҭыԥҳак дымҵаирсын, хаз нхара иҽазикырц
далагеит, аха дызхашәалаз барасаа ирамҳәаӡакәа аҭаацәара дахьалалаз даахдырҟьан,
дықәырцеит. Иԥхәыс хәыҷы Ханҵыкәа даашьҭихын, нхара ҳәа аӡбаареи аӡиаси иҭакны
ирымаз дгьыл хәыҷык хиҟьан, анхара иҽазикит. Адгьыл знапы ианызгьы ҿырымҭит, урҭ
рыуаара адагьы, ари адгьыл хҟьатәын, хашәалак унаҭарц. Насгьы иџьабааԥса дула
иирыцқьаз адгьыл имазкуадаз. Ҩыџьа аԥацәа рхылҵит. Уажәшьҭа иааивагыларын ҳәа
данрықәгәыӷуаз, барасаа иҽааимардахит, изыхҟьаз ҳәа уаҩы изымдыруа, рахәыкгьы
изанырҵеит. Ԥыхьатәи реизыҟазаашьақәа ааргәалашәахын, еиҭанеиааиуа
рҽидыршьцылеит. Барасааи кәыҿааи анеикануаз акәын. Рыцәгьеи рыбзиеи далахәын
азы, барасаа дрыдгыланы, кәыҿаа дышрабашьуаз дҭадырхеит. Ииаҭымхаз иҭаацәара
ихы зқәиҵаз рҿынтәгьы иаархылаԥшышаз днымхеит. Хылаԥшыҩ ӷәӷәак дызмамыз агәарԥ
аҿы Мрыҟәа дҵәахызар дшәарҭадахарын ҳәа дахәаԥшуан Кьагәа.
Аԥҳәыс еиба лынхарҭа дазааигәахәо даналага, хысбжьқәак иаҳаит. Нас
иааиларҵаӡеит. Иҽы аҟамчы нахиҟьеит. Аԥацха, мацәазны ишҭаркыз мҩашьо,
иакәыршаны ихысуан. Кьагәа, ахысбжьқәа рыла, абра џьоукы тәамкәа ишыҟамыз
злаигәахәаз аҭыԥ ала иҽынеихеит, иҽы аныҟәашәа рмаҷуа. Зхы-зыхшыҩ амӡырха
иқәгылаз аԥацха аҩныҵҟахь иҟаз ҩыџьа даархагылеит. Урҭ аԥацха аҿынтә ихысуаз рыхҟа
иаԥшаауа итәамызт. Руаӡә данхыс, ишьанҵа шәақь ааиҵеиҵан, ачыфҭы аҿишьырц
дшаҿыз, аҽлымсы цаҳәцаҳәо иӡамҩа аашьарҵәырнартәит. Ишәақьгьы наимпыҵыҩрит.
Иҩызагьы убасҵәҟьа анихьуаз изгәамҭеит, уи ихы кны даныҩагылоз акәын аҽыуаҩ
данибоз. Аԥхьатәи иҟама ааҭиԥаан, дааҵасит. Аҽы аақәҵәиимҭа дақәшәан, агәчама
данҟьон, аҽаанкылашьа иҽақәимыршәар.
– Уқабадха! – иҽы аақәырҵәины, Кьагәа уи диҵаҳәҳәеит, егьигьы инапқәа
ҩышьҭихит. – Џьара шәызбахьеит шәҩыџьегь, аха… Шәзусҭқәада?
– Блаб Рамхәыҭ… – дааиҵақыџьқыџьит, хымпалҵас зыбла ҵары дкылнаблаауаз
Кьагәа дахьизԥшуаз.
– Амӡырха шәҭала! – инарыдиҵеит.
Ибжьажьошәа аниба, дрыҵаҳәҳәан, ԥхьаҟа инаԥхеиҵеит. Рабџьар аашьҭхны, дара
дырзыԥшуа, дышҽыжәыз днавалеит Кьагәа. Иҭҟьоз уаҳа бџьар имаӡа мызт, жәлар
реизара ахьынтә акәын дахьаауаз. Рамхәыҭ иуаа збаз наҟгьы-ааҟгьы амца
ааихдырсыӷьит. Дара ашьшьыҳәа амӡырха агәҭа иазааигәахон, иахьааҭгыларыз
иақәымшәо. Кьагәа, илаԥш нарыҟәганы, амӡырха цқьа еимидон. Рамхәыҭ ихаҭа дахьтәаз
еилиргарц.
– Шәызҿуи, уара? – ибжьы аагеит Рамхәыҭ ихаҭа. – Шәҭаслымханы
шәыҽрышәҭома? – иԥсы еибафон иара. – Шәхынҳәы, уажәыҵәҟьа! – дрыҵыҳәҳәеит,
изааҭымгылозшәа аниба.
Дара ааҵысит. Ҳамҭанык ааҭынчрахеит. Ааигәанӡа ахысбжьқәа аԥсаатә дыршәан,
ирԥсаҟьеит акәымзар, рҵук абжьы гаргьы иуаҳарын. Агәарԥ шынеибакыз илаԥш ҵары
иҵаршәны, дыԥшын Кьагәагьы. Рԥсы рӡеит Рамхәыҭ иуаагьы, иҟаларызеишь ҳәа еиқәыӡырҩуа. Рыхқәагьы цәыҵырҳәҳәа, иԥшуан, рҽаадыртцәар аҭынчра рхы иархәаны, аԥацхаҿ
зҽызҵәахыз ауаа ухы ухырцҟьаауан. Рамхәыҭ иакәын ааимҟьара ззымчҳаҵәҟьоз.
– Шәхынҳәы, акәымзар схысуеит!
Дара еиҭаҵуамызт.
– Шәадырсма, уара!
– Рамхәыҭ!.. – ҿааиҭит руаӡә. – Наԥҳа Кьагәа дҳахьӡеит.
– Изакуи-и! – Рамхәыҭ ибжьы амӡырха иаахыҵын, абна инылаӡит, ахысбжьгьы
аагеит. «Наԥҳа Кьагәа дҳахьӡеит» зҳәазгьы длеизҟәыҿит. Егьи, хҟак иқәшәаанӡа, аԥацха
аҿынӡа днаӡан, аҭӡы иҽнавеикит. Аҽышьҭыбжьқәа аагеит. Кьагәа еиликаауан, ауаа има
дрыхьӡаз џьашьаны, Рамхәыҭ абнара иҽшеиҭаз. Акәымзар уи ус ихьаҵуаз иакәӡамызт.
Иакәымыз акы рҿыҵшәар ҳәа дшәаны акәын, агәарԥ иқәгылаз игыруацәа Рамхәыҭ
дызриехсуаз. Кьагәа ирласны Мрыҟәа дзыхьчоз дызрышьҭаломызт, насгьы аус
армариара иаҳа иалшарын ҳәа иӡбаны, Рамхәыҭ ауаа рацәаны ишьҭихит, – уи еилкаан.
Уажәы, Кьагәа дышихьӡоз аниаҳа, уи дааҭгыломызт. Кьагәа амӡырха дынҭалан, дааҽыжәҵит. Уа ишьҭаз ахы илахьҵәҟьа иҭашәазаап. Рамхәыҭ икылкааны дхысуан.
Уча иҩызцәеи Мрыҟәеи аԥацха иаадәылҵит. Аԥшәмаԥҳәыс, лхәыҷқәа лыма, урҭ
дрышьҭагылан, лԥштәы лхыгга. Аҽышьҭыбжьқәа анга, зегьы рҽырхиа рыҽ наварӡақәеит.
Гәыԥ-ҩык аҽцәа амӡырха иааҭаԥалеит. Урҭ ацыџьқәаа ракәын. Ахәы аҿы ираҳаит рыҵаҟа
иҟалаз аиҿахысрақәа. Аԥҳәысеиба заҵәы рыбла ишабоз дыхдырҵәар ҳәа ишәаны, аӡы
ирзаап. Кьагәа даацәырҵит.
– Мшыбзиа, Кьагәа хаҵа! – урҭ раԥхьагылаҩ иарӷьа напы, аԥхьатәи ах-нацәак
харҟәыланы, иҩышьҭихит, иаргәҵысҭа инадикылозма уҳәартә.
– Бзиа збаша, згәыла ихьаа зхьаау афырхацәа! – убас иарӷьа напы ҩышьҭихит
Кьагәа.
– Цхыраара уҭахызар – иаҳцәумӡан, – уи агәарԥ аҿы зылахь кылблаа ишьҭаз
днаизԥшит.
– Уажәтәиала – мап, ҭынчрахеит. Аха акы сызлауҳәо – улызҿлымҳаз Ханҵыкәа.
Наԥҳаа рхықә сылбаанӡа, уара Бзыԥ ааҩҵәара иаҳа иузымариоуп.
– Угәы рҭынч, Кьагәа хаҵа. Абзиараз!
– Амҩа алԥха зауша!
Ацыџьқәаа нахынҳәит. Ишааиз еиԥш ирмацәысуа, аҽышьҭыбжьы абнара инылалеит.
Дук мырҵыкәан, урҭ аӡиас инырын, нырцә ахәы иҩаҿалеит, еицрхәхәа еишьҭагыланы.
Амӡырха иакәыршаз ашәаԥыџьаԥ иаҵәара иахылҵуаз аҳауа цқьа ԥсыршьагаха
илбааудон акәымзар, Кьагәа дкарахаҵәҟьа дыҟан. Иааԥсара инимырԥшырц дшаҿызгьы,
ҩ-жәлак реиканра ус аҭыԥ иқәҵаны, урҭ реибабара зымшала еилакшаз ҳәа ирԥхьаӡоз
иԥсы анырцәига, аҽны ашьыжь уи иеиқәырхара аналша, уажәшьҭа аԥсааиҭакра аҭахны
иԥхьаӡон. Ихәдаҿ икаба ааԥиртырц, инапқәа ҩеиҵихит. Аԥшәмаԥҳәыс хара дшыҟамыз
аниба, дызлагаз дааҟәыҵын, дҽыжәларц иҽы днадгылеит.
– Аҩнынӡа ҳцап, ахара мҩа дықәаагаланӡа.
– Иаԥсам, – ҿааиҭит Уча. – Кьагәа, уара Наԥҳаа рхықә аҿынтә Ӡыхьҿа ухәнар
уҭахыуп. Устәиала Бамбеи иашҭа Мрыҟәа дхаугаларц угәы иҭамкәа уҟам. Рамхәыҭ уахь
амҩа диркыр ҟалоит.
– Сара сымҩа уи изкуам.
– Иахьцалак иаҭахым ишәарҭоу амҩа ангылара. Мрыҟәа илахьынҵа ҳазхәыцп, уара
акы узура шрылымшогьы здыруеит аха. Иеиӷьуп Мазихәа уаҿалар: Рамхәыҭгьы
даҽаӡәгьы ргәы иҭашәом, Кьагәа, Мрыҟәа иаӷацәа рымҩала дугап ҳәа.
– Аиаша уҳәеит, – дааԥышәырччеит Кьагәа. – Аха угәы иаанамган сара Рамхәыҭ
амаана исыҵеигало сзаиаарым ҳәа.
Кьагәа илшомызт Уча иҿагылара. Иагьа диеиҵбызаргьы, иабхәында иакәын,
иаҿаршәны иаҭахым ззиҳәоз азы, игәы цәиҟьарц дашьҭамызт. Учагьы имаҳә иҿаԥара
дазгәаҟуамызт, дабхәындан ҳәа аиҳабыра икуамызт. Еиликаауан Кьагәа ихьӡ-иԥша
ахьынаӡоз. Уи адагьы аԥсҭазаараҿ амаҳә убас ҭыԥк ааникылахьан, ажьрацәра
еиҿнакаауаз аиҳабыра-еиҵбыра аҭагылазаашьа иазхьамԥшыртә еиԥш. Аха Уча
иҿырҳәцааны данцәажәоз, Кьагәа дхьаҵуан, ус зыҟаиҵоз иабхәында еиликаарц, ихы
аарҽхәашәа.
– Ус анакәха, ара ҳааҭгылап аԥсшьараз. Шәара шәца! – Уча иҩызцәа нарықәҿиҭит
Кьагәа, даргьы хыма-ԥсыма рыҽқәа рахь рҿынархеит. – Уча, Мрыҟәа думан, аҩныҵҟа
ушьҭала. Сара, ӡык насықәҭәашәа, саахынҳәуеит. Абра ашәшьырҵаҿ снықәиап.
– Ишәарҭоуп.
– Умшәан сҳәеит.
Кьагәа, иҽы амгәырххақәа ааркәаданы, амӡырха инықәиҵеит. Абнара илеиҵар,
ианааиҭаххо имбартә, хара ицар ҟалон. Ирӡарц џьоукы ашьҭалар ҳәагьы дшәон. Аӡиас
ахь амҩахәасҭа днанылеит. Абнара, кьыс амаӡамкәа, иазҭынчран. Акыр ицәыҵашорахон.
Амра ҩаскьацԥхьаӡа, аха аиаҵәара ԥырхага аиуамызт, аӡиас ааигәа-сигәа адгьыл
ацәаакыра аҵанагалон. Аӡбаарақәаҵәҟьа рааигәа узықәломызт, акәыбрқәа убла ҭырхуан
кәыркә мзазыҵәҟьа. Аԥҳәысеиба лынхарҭа маҷк аҟара урҭ иахьрылгаз лԥсы ркын. Аӡиас
акәзар – ԥша хәыҷыкгьы аанагон. Аҟәарахьы заҟа уааигәахоз аҟара, абӷьқәа ҵысуан,
аӡиас азааигәара изҳауаз аԥслышқәа рымахәқәагьы ҭынчмызт ашьыжьымҭанӡа.
Иҽааилихын, ҵаҟатәи маҭәагьы ишәӡамкәа, аӡы дынҭалеит.
Ихьшәашәан ашьха ӡиас. Ахәыҷқәа реиԥш изхара иҽизымкәабо, нырцәыҟа дырит.
Аԥаҩраҿ махә дук ааникыларц аӡы игәыдыҽҽало дгылан. Нас дыҩҭыҵын, ачықьқәа
иҽрываӡуа, аӡы злаауа ала иҿыҩаихеит. Имаҭәақәа ахьышьҭаз дызнеиуамызт, шьҭахьҟа
дандәықәлалак, аӡӷьы давнагаӡон. Дҩаскьаны дҭалар акәын, иҽахьеилеиҳәашаз аӡы
дҭыҵыртә еиԥш. Ишьапы хырҟьаҟьақәа амаӷ нарыласуа, иаргьы акакала иаалхуа,
днеиуан. Ахаҳәқәа днарықәгыла-аарықәгыло дцаргьы илшон, абнара даалҵыр, аха аӡәы
дибар иҭахымызт. Кьагәа иҽшикәабоз шырбаз зҳәашази изырҳәашази рҿаԥхьа иаҳаҭыр
маҷк имлаҟәыр ауамызт. Ухы ҳаҭыр ақәуҵар акәын, ауаагьы уаҳаҭыр анырбоз. Уи азы,
узлаҟаз аҵкыс, узлаҟамыз уалаҟазшәагьы ухы дурбар еиӷьын. Убри азы, зегь реиԥш
уҳәындазӡа аӡы уанҭалахгьы, зегьы рыԥхашьашьала уаҩы уҽиумырбар акәын.
Амаахырқәа еиқәаҵәаӡа азш-маӷы ирҿалахьан. Акакала иҿыршәшәо, инапсыргәыҵа
аазна иҟәшәан, иҿы инҭеиԥсеит. Днаԥшы-ааԥшын уаҩы данимба, лабала амаӷқәа
днарыха-аарыхан, ицрамсырц иҽгәаҭо, адырҩегь ԥыҭк иҟәшәеит. Даараӡа ихаан амаахыр.
Иара, ишигәаԥхоз ихааны, ас маахырк имфазижьҭеи, акрааҵуан. Аԥсҭазаара
иҽаҟәигазшәа, ихы дазхәыцит. Амаахыр ԥшәтәы иҿатата, амаӷра даалҵын, ахаара
зҿыкәкәоз инацәақәа ибз ала ирыцқьо, аԥаҩ даақәгылан, хланҵы аӡы дазцеит.
Ахьшәашәара, ицәеижь иалсны, ибаҩқәа еимнадозар иҭахны, аӡаҵаҟа дыӡсо, агәҭаны
акәын дахьыҩхәыҵҵәрааз. Аӡиас данаахықәгыла, ирласны дбарц, лаԥшык
дахьыҵамшәашаз днавҵа гылан, Амра ааиқәирԥхеит. Ибаҩ ицәыласхазшәа, дааҟанаҵеит
иҽыкәабара, аха аӡыхь ианакәызаалак иумырдырӡакәа уарааԥсон. Дбаанӡа уаҳа акы
дазымхәыцӡакәа, ҭынч дыԥшын, ашәахәа ҟәымшәышәқәа иқәхәмаруа. Ашьыжь акәын
даргьы ахьынӡаҟәымшәышәыз.
Иҵегь ааҭгылара игәы ишазыҳәоз, иҽааилеиҳәан, икәымжәы ижәҩахыр инықәҵаны,
шьҭахьҟа амҩахәасҭа днанылеит. Иахьатәи амш Ханҵыкәа лымӡырхаҿы ирхыргар акәын,
Кьагәа дыццакуамызт. Маҷкгьы ихы дынҭахәыцыр ааиҭаххеит. Игәы иалан Рамхәыҭ ихымҩаԥгашьақәа. Акырынтә дахьирхәхьеит ицәгьа мҩа, аха ихы дизаламырԥшыцызт
азакәын ас инапаҿы дзизаамгоз. Блабаа рхәы ахьыҟаз даҽа қыҭан, аха инапы ахьынаӡоз
зегьы дырԥырхагазар иҭахын. Рамхәыҭ диԥырхагамхар, барасааи кәыҿааи рус егьараан
жәлар рнапы иҵырхыртә иҟаиҵахьазаарын. Кәыҿаа рҭыԥҳак Рамхәыҭ данҿаз дирымҭазт,
ргәаӷ дыкны дагон. Урҭ дызрабашьуамызт, иуаацәгьақәан. Убри азын ирабашьышаз
рабашьратә дныҟәон, ажәлар еилеибаҵон, ауаҩшьра, ақәылара, аимҵәара анрыбжьалалак, анахьгьы арахьгьы Рамхәыҭ дырхашҭуан, ихгьы рцәигон. Мрыҟәа имҩа
дықәҵаны дшаахынҳәлак, убри Рамхәыҭ, инапы илеикыр акәын.
Амӡырхаҿы иҽы ҳәуан. Араҵаҟа арымӡ днықәиеит. Аԥшәмаԥҳәыс хчы хәхәак
изаалган, ихы инаҵалҵеит. Кьагәа иҽанааиҵих ижьышәақәа аададахеит. Уажәакәын
иааԥсара анилсҵәҟьаз. Дхәыцырц акы игәалаиршәақәон, аха иҽизеизгомызт, иблақәа
хьынеиқәиԥсаз ус иаанхеит, алашара ибла аныхԥшылара ицәыуадаҩны. Ибла шыхҩазгьы,
иблацәа иалсны, алашара иблагьы ихыԥшылозшәа, аҽырҭынчра ааицәыуадаҩхеит. Ихаҭа
иҟаиҵоз дазымхәыцӡакәа, инапы илахь ала ихы иаакәиршеит. Инапы ацәеижь илахь
иахьадкьыслоз аԥхӡы маҷк алнахуан, аха ибла хазы ашәшьырҵара азнауан инапы. Игәы
раҳаҭӡа дынҭанагалаӡеит.
Игәы ҭынчцәамызт Уча. Мрыҟәа ишимуаз дышьҭеиҵан, ихаҭа ахышә дкылԥшуан,
Кьагәа дихылаԥшуа. Хаҵа кьаҿ игәы ӷәӷәан, амӡырха иеиԥшымызт имацара абнараҿ
дахьыцәалоз, гыгшәыги ҳәазеи илакьысрын ҳәа дымшәаӡакәа, адгьыл аҿы ашьацра
дахьылаиауаз. Аха амашәыр аҳампал иалан рҳәон, иахьугәыӷырҭаз акәын уахьҭахоз.
Бџьар мца дагомызт, абга дақәтәан ҳәа изырҳәон ахаҵеибага, аха имаҳә иара
дизааигәан, зегь реиԥш, мышкы зны диит, мышкы зны дыԥсрын. Инкылатәаны
зҿаадырхоз хҿа заҵәык изхон, уи згәаӷьуаз даныҟала азыҳәан. Иара, Кьагәа, дыцәан,
дарбанзаалак иԥсҭазаара ихьчозшәа, дуаҩызма, игыгшәыгызма – зегь иҩызцәазшәа.
Уча ахәыцреи атәареи игәы анԥырҵәа, дындәылҵит. Аҽы ныгала ӡык намҵаиргылеит.
Ишабахьазшәа иааҭнаркәкәеит. Аанда нахьхьи аганаҿ алаҳа иныҵаиргылеит, азхара
иҳәхьан азы. Амҵқәа ҭыԥ арҭомызт, ави-авиҳәа ахи аҵыхәеи ҟьо, аԥсеивгара иашьҭан.
Дара цҳауан, аҽы ацәа жәпа рԥынҵа-гәырқәа аларԥсны, ашьа аларцәцәаарц. Уажәшьҭа
иаамҭан анигәахә, аанда шышы дынхыԥан, ахкаара ишьаҳаны иҭаз ҩ-ҽык дынрыдгылеит.
Аатә хнышьаҳагақәа ршьапқәа иаарымихын, рыхәдақәа инархаршәны, иҿааихеит.
Амӡырхаҿы дааиаанӡа, ашыш аанда иацәыхарамкәа, аӡы ахьыҵыҵуаз, аҽқәа ршабара
аахиҽит. Ханҵыкәа лхәыҷқәа амхы иаван, амаӷқәа аанда иаԥыраџьгәо. Абна илаз арахә
аԥхасҭа рырҭозар акәхарын. Аҽқәа Кьагәа иҽы ахьыҟаз иааигеит.
Аԥшәмаԥҳәыс ааигәа димбацызт, дабацарызишь ҳәа даахьаԥшит. Калаҭк аца
иааҭылган, ацалаҟьа инықәлыргылеит. Нас дахо аца аҵаҟа иныҩналгылеит. Ацхыраара
лҭахызар ҳәа, ацалаҟьа дныҵагылан, Уча аца аҵаҟа дныҵаԥшит. Аԥҳәысеиба, алурҟьанта
кны, алу лыргьежьуан. Ԥыҭкгьы ллагахьан. Агәыблаа азна ашыла анын. Аиаҳәа хәыҷгьы
усҟатәи ҭаԥсан, алурыҵгьы ашыла аҿыҵышәшәон. Лыҵкы цәаакшьышьр аӡа аԥхӡы
иагахьан.
– Иалабхи асҟатәи, даҽазны, аншоурам, иҟабымҵа ри?
– Мҩаныфак шәзыҟасҵап аасгәахәшәа сналаган, самханагалеит.
Дыԥҳәыс заҵәын, Уча дрыцҳаишьон. Уи шылдырыз лылжжит лцәажәашьала. Иагьа
дымчымхазаргьы, аԥҳәыс ус ахаҵа, насгьы асас, илырҟаҵозма. Аиаҳәа иҭаԥсаз ашыла
чарӷәла иааизылҳәҳәан, иҭәыз агәыблаа аашьҭхны, аца дааҵҵын, аԥацхахь лҿыналхеит,
лгәыблаа ҭарцәны, даахынҳәырц. Уча дахьлыхәуаԥшуазгьы дшылԥырхагаз еилкааны,
днахынҳәит. Ауадаҩ даларҵеит, лхьаақәа лзымхозшәа. Аха лара лыгәхьаа иазхәыцуадаз,
еицәоу аус ҟамларц уанықәԥоз.
Амра лхыҵуан. Кьагәа дызҵаиаз арагьы Амра ыҵашырц агьагмызт. Ашәахәақәа
наиқәԥхар, усгьы дааҵҟьон. Уча акәадырқәа аадәылиган, аҽқәа инарықәиҵеит. Аатә
хнышьаҳагақәа ирҟәынтаны ԥыџьла акьахь адаԥа иадиҳәалеит. Еивагылан х-ҽык,
рымгәырххақәа аархханы, ушынарҽыжәлара ирхианы. Мрыҟәа даадәылҵит, иблақәа чны.
Ҿымҭкәа Уча дызҵагылаз алаҳахьы иҿааихеит. Уи ҭынч дзыцәомызт. Иԥсы ааиҭеикырц
дахьнышьҭалаз, дкараха дҩагылон. Мрыҟәа ажәак иҿумхуазар, ацәажәара иҭахӡамызт.
Учагьы иқәҿиҭуамызт, аха Мрыҟәа цәаҩала еиликаауан уи игәы цәгьара шизҭамыз.
Амала иуаҩымра ааирԥшыр иаҳа еиӷьын. Усҟан Мрыҟәа ахыхьчара иҽазикыр акәхон.
Уажәы зегьы изеиԥшны, аԥсҭазаара игәалаҟамызт. Ихьӡи-ихьымӡӷи рыдагьы, иԥсҭазаара
аԥшәмацәа рнапы иахьаныз акәзаргьы здыруадаз ас дҟазҵаз.
Кьагәа дааҳәцымыцын, даақәтәеит. Ихахәда аԥхӡы ықәшын. Иҩызцәа рахь днеин,
ацәажәара иналеигаларц, шьыбжьон ацәара шҽеимз нареиҳәеит. Мрыҟәа ҿиҭуамызт.
Рых-ҩык шеидгылаз збаз Ханҵыкәа ашьамхәқәыршә аашьҭылхын, аныгала аӡы аалган,
рҿқәа длырӡәӡәеит. Данынахынҳә ахьурӡы нкналҳан, амца ҩаҵалҵеит. Дукгьы
имырԥшыкәа, лысасцәа лалыртәеит. Хԥа-хԥа ҿаҳа еиҳаны ирымжәит. Мрыҟәа иаразнак
дрыҳәеит, уаҳа идрымцаларц. Дзыдтәалазгьы уи иҭагылазаашьа еилыркаар акәын,
ижәырц «уаҿа иануп» ҳәа идрымкылеит.
Амра ҵлакашәарак ишыҟаз, асасцәа амҩа иаақәгылеит. Аԥшәмаԥҳәыс, лхәыҷқәа
лыма, урҭ наскьалгон. Гарӡганла зхы ҿаҳәаз аҳаҭа Уча инеилыркит, амҩа змаз
ахьынӡанаскьаргоз иҽахәда инықәикырц. Кьагәа, уи лысасдкылашьаз длаҭабуа, иҽы
анаахьаирҳә, Мрыҟәа дылҽыжәԥан, аԥҳәысеиба даалыдыххылт. Иан дылԥырҵуазшәа,
дааигәыдиҳәҳәалеит. Лара, лылаӷырӡ хыжжыла, иҟәаҟәа алшьшьит. Уи данаалыдԥа
дналеихырхәахт. Нас, уаҳа дхьамԥшӡакәа, дыҩҽыжәлан, иҿынеихеит. Уи иҟаиҵаз згәы
аарԥсасииз маҳәи бхәындеи наишьҭалеит.
Кьагәа иҽы аҟамчы нахиҟьан, Мрыҟәа ивсра уамак ишыманшәаламзгьы, днаиаԥысит.
Мрыҟәа усгьы игәы алаҟамызт, дааизԥшыргьы ҟалон. Кьагәа ихымҩаԥгашьа макьана
иззеилымцацыз Уча иаԥхьагылаз дрызԥшуан. Имаҳә Наԥҳаа рхықә ахь ихы хазма уҳәо,
амҩа шьҭихит. Мрыҟәа Ӡыхьҿала ашьхаҟа амҩа иқәгылара ҽеимызт, еиӷьын нырцәтәи
ахәы ала, Мазихәаҟа икылсыр, иаҳа ишәарҭадаран ҳәа Уча ашьыжь ианиабжьигоз,
Кьагәа дақәшаҳаҭхеит. Уи ихашҭзар ҟаларын, наиқәҿиҭырц игәы ианҭеикуаз, Кьагәа иҩны
дынкыдгыларц иҭахызар ҟаларын ҳәа агәаанагара иоуз Уча дааннакылеит. Ауардын
мҩахь ианкылс, Кьагәа иҽы Мраҭашәараҟа амҩа наирбеит, иццакышьагьы ааникылеит,
иҩызцәа ааивагыларц. Асас, Мрыҟәа, дрыгәҭылакын маҳәи бхәындеи.
– Ҳахьцо сзеилкаауам, – ҿааиҭит Уча.
– Гагрыԥшь аԥсҭала, ма Жәкәара ԥсҭала ҳашьхнылар иаҳа ишәарҭадоуп, – иҳәеит
Кьагәа. – Рамхәыҭ Бзыԥ аԥсҭеи ахрақәеи ихьчааит. Амала ушынахынҳәлак илымҳа
иҭушьроуп, аԥҳәысеиба цәгьашақә данлызныҟәа, иара изы сшыгьежьуа.
– Уара ухынҳәаанӡагьы, ҳара иҭыԥ дықәаҳҵоит.
– Уахымццакын.
Сымсымаа рабиԥара маҷмызт шьҭа, аха Маҭ иҵәҩаншьап заҵәыс иҟаз Уча иакәын.
Уи иакәымз уск иҽалеигалар Кьагәа иҭахымызт, акы иҽалеигаларц даналагозгьы,
даԥхьирҟәҟәаауан, излалшоз ала игәы дамыскәа. Дҭаацәарамызт Уча. Уи иара гәхьаас
уамак имамызт, аха Кьагәа маӡала игәы иҵхон. Ҳагәашә азааигәара асаӡ нхаҩы ҭыԥҳа
бзиак дизҳәаны дтәан. Асаӡ рԥарцәа лҿыгәҳәаауан, дымҵадырсырцгьы рҽазыркқәахьан,
аха лаби лашьцәеи ҳауп зҳәо қәылацәақәак ҳрыҵахарын ҳәа ргәы иҭашәомызт. Абыхәаа
рырԥарцәагьы лзымҩахыҵхьан, амала рыхкашәԥса лҽамалдомызт. Уча заҵәык иакәын
илзыҿҳәараз, лҭаацәагьы ақәшаҳаҭын: Кьагәа хаҵа иабхәында ҷкәын мап ицәкра
рцәыуадаҩын, иагьырзыламысмызт. Уча ихаҭагьы дынхаҩ бзиан. Кьагәа ихаҭа иакәын урҭ
ирызцаз, иабхәында ҷкәын иуаа драԥхьагыла. Аха ааигәа ашәуа ҷкәынак аԥҳәызба
дымҵаирсырц лашьцәа дреиканит. Дыхәны акәын иҩызцәа дшыргаз. Еицәаз ак алҵаанӡа,
Уча игәыцхәцәа ирыӡбеит, ҭагаланӡа имԥшыкәа, рацәакгьы иахымгакәа, ачара рурц,
ирымаз ирыхӡыз ааицырхырааны. Даҽа мчыбжьык аҟара бжьан уаанӡа. Аҭаца Кьагәа
иҩнаҭа днаргаргьы ҟалон, нас ҭагаланӡа иԥшрын ачараз, аха ари уажәшьҭа имаӡамызт,
Уча иԥҳәысаагара аргамара илымшеит рымҳәар акәын.
– Уажәшьҭа ухынҳәы! – Кьагәа Уча аҳаҭа ааимихит. Уабхәраа рахь укылаҳгарым.
Учара сахьӡартә, схынҳәуеит сахьыҟазаалакгьы. Аҩны ункыдгыланы, лымҳаҭаск аҟара
нараҳәа.
– Бга шәԥылт! – иҳәан, Уча даарызԥшит, иааскьеигаз аҩыџьа абнара иаҵәахаанӡа.
Урҭ Ҳагәашәҟа рхы хан. Абзыԥқәеи асаӡқәеи рҳәаа иҭамлеит ааилахәлаанӡа. Кьагәа
иҭахымызт ауаа рылаԥш иҵашәар. Амшын рхьчозшәа, иахаҽырбон иқәҷҷоз Амза
блахкыга. Жәкәара ԥсҭа уаҩы дызҭаломызт, аҭыԥ бзиа издыруа иакәымзар. Кьагәа, ара
бзиа дырдыруан азы, иӡбеит Уча иабхәхараны иҟаз диҭаарц. Уи иҩнаҭаҿы иаҳа рыбз рҿы
иааҭаркрын, Кьагәа дшырбаз ала. Уи ауха аԥшәма дҵааит кәыҿааи барасааи рус азгьы,
Кьагәа иҳәеит жәлар рус ӡбарала ишымҩаԥысыз, ашәуа ҷкәынгьы, уаҳа арахь дықәлар
азин имамкәан, ихы дшақәиҭыртәыз. Мрыҟәа, усгьы згәы ҭаԥсны иҟаз, дыҵабгар
иҭаххеит, дәахьыла иҽиимԥсахырц ихы дақәԥон умҳәозар, аишәа дахьахатәаз. Аԥшәма
Мрыҟәа дизҿлымҳахеит. Кьагәа уи дҿихит, иҭаца лашьа иабхәында иабхә иԥазаҵә
иакәын ҳәа ҳәаны. Уажәы ҽык ицәырӡан, ашьҭа ихыланы иаауеит ҳәагьы, даҽа мцык
нациҵеит.
Икьаҿын аԥхын ҵхы. Аха ҽынла зԥсы бзианы изшьахьаз асасцәа уи аҵх хәыҷгьы
рцәырацәан. Шарԥыеҵәа иацгыланы акәын амҩа ишықәлаз. Шьапылеи ҽыбӷалеи
рныҟәара еиҟаратәны, ахра акаҵәарахь рхы дырхеит. Амшгьы аҽааҩнашон еиԥш, ашьха
дгьыл аҿы рымҩа ылыргахьан. Кьагәа иаҳа уаҩы дахьырҿырхарсҭамыз амҩахәасҭақәа
иԥшаауан. Џьаргьы акыдгылара иҭахымкәа, аҳаҭа иҭаз афатә ааҩшо, Мрыҟәа дима, амҩа
данын. Уажәшьҭа Мрагылараҟа ихы хан. Гәбаадәыҟа амҩа ылимхит, избанзар асаӡқәа
рҿы Кәыҿ Мрыҟәа иабхәында идырцәа дрылашәар ҟалон ашәарҭа иҭагылаз иԥа. Нарҭаа
ран Саҭанеи Гәашьа лыԥсшьарҭа ҭыԥ аӡиа Риҵа дынхыԥшыларц агәазыҳәара шимазгьы,
Кьагәа, уи давсны, Ӡиаҟа ихы ирхеит. Уаантәы Нхыҵҟа амҩа акыр иманшәалан. Нас
уаантәи абыхәқәа рахь ахыҵра иаҳа ишәарҭадан.
– Ашьха Казказ абӷа уҩыхәнызгоит, – ибжьы ааиргеит Кьагәа, – нас ухала улбаауеит.
Мрыҟәа ихы икәаҽӡан, Кьагәа хаҵа дишьҭан. Акыр дгәаҟзаргьы, аԥсҭазаара абла хаҵа
услаҵәҟьа дахьҭаԥшыз аҭыԥ ааныжьра иус мариамызт. Дызнысыз амҩахәасҭақәа даҽа
знык дырнылар, изааигәахар, ламыси ҳаҭыри згымыз, ахьӡи ахьымӡӷи реилыргашьа
иақәшәоз ажәлар ахәҭак ицәыӡрызшәа, дҽыжәын, илахь изеиҵымхуа. Изцәырҵрыз зҵаара
жәпакы рҭак иаҳарцгьы иҭахын, урҭ здыруаз Кьагәа заҵәык иакәын. Ахаҵареи ауаҩреи
зхымҩаԥгашьа ирызцәымзаркыраз хаҵа кьаҿ иахь изцәырҵхьаз ибзиабара, уи ауаҩы
иҵаҵәахыз, ҳәашьак зқәымыз аламыс агыдрахь дышзымҩаӡоз иҩныҵҟа инарбон. Акала
дизааигәазшәа, имҩаԥызаҩ иҵегь иеиҳәашаз имазшәа, уи аҵыхәанӡа деиликаарц
дахгәаҟуа, дишьҭан, уажәи-уажәи аҿцәажәара аахиртрын ҳәа.
– Уажәшьҭа ихарам ашьхеибаркыра абӷа.
– Уи анхыҵра сара сахгәаҟуам.
– Избан?.. Уан дхәашабгаха дтәазар акәхап.
– Исзеилымкаац еилымкаакәа, хынҳәышьа сымам.
– Аус злоу: уԥсы еиқәхеит.
– Уажәыҵәҟьа аԥсеиқәырхара усҟатәи саҿыгәҳәаауам.
– Улызхәыцуан… Уаҳәшьазаҵә дааугәаларшәа! Уҟамижьҭеи изыниахьоу иалудрааи.
Урҭ ахаҵа ихылаԥшра рҭахыуп. Уара, – иҽааирџьбареит Кьагәа, – ухада хәыцырҭа
умамкәан, уԥынҵа кылзза, ушԥацәажәо?!
– Ҟаи, Кьагәахеит! Усҵәҟьа усмацәҳан. Сара уара аӡәзаҵәык уоуп сзыҿцәажәарц
исҭахыу. Амала аҵабырг соуҳәар сҭахыуп.
Кьагәа иҽы аӷәра ааҿаирххан, дылҽыжәԥеит. Ааигәа, ацаҟьа аҵаҟа иҵыҵуаз аӡыхь
ахь дааскьан, инапқәа ргәаҩаны, иахьыманшәалаз џьара илҭакны, иааҭигаз аӡы
неиҿеиҭәеит. Ихәдагьы инапы ырбааӡаны иныҵеишьит. Ҿамҩак аӡы иҿы инҭеиҭәан,
дааскьаны зымҩа инкеиҭәеит, кәармакгьы лбаамдакәа. Ахаҳә днықәтәан, инапқәа
ишьамхы инықәкшәа, иҽааириашеит. Инхаҩы нап дуқәа рызқәа ҟьаҟьаӡа, инацәкьара
шәпақәа ааҭачкәымхар – урыцәшәарын. Мрыҟәа дылҽыжәҵын, Кьагәа инапқәа лаԥшыла
иааимидеит.
– Сузыӡырҩуеит, – иҳәеит ахаҵа кьаҿ.
– Аӡбараҿ сан лԥсы шҭоу сымҳәарц сыдуҵеит. Иахьа уажәраанӡагьы уныҟәашьа
иаҵакыз сзеилымкаацт.
Кьагәа, иԥштәы ааиԥсахма уҳәо, Мрыҟәа дшиҿаԥшуаз, илаԥш ааиҟәиган, аӡыхь ахь
инаиршәит. Ицәыуадаҩын уи алацәажәара, иӡбаны аҭыԥ иқәын ҳәа ииԥхьаӡоз ҿыц
ацәыргара. Азныказ даахьаҳәит, изқәыз амҩа даақәҵны, ҭынч иааицәажәарц, иҽырхианы
дахьылатәаз. Амҩа ианызар, усҟатәи аҽалагалара рылшомызт. Иҟалон уажәгьы
дҩагыланы, «ҳцалап!» ҳәа дынҽыжәлар. Аха дыԥшын арԥыс. Кьагәа уи деиҭанеиҿаԥшит.
Игәы иҵхоз цқьа еилмыргакәа цашьа имаҵәҟьамызт Мрыҟәа.
– Сааԥсеит, Мрыҟәа, – иҳәеит иара, арԥыс дшимбацыз ала, ихаҿы ааиқәҵаны. –
Абри аӡәгьы изышәзеилымкаауеи?
– Ааԥсаха умазар, Кьагәа хаҵа, – иҳәеит Мрыҟәа, Кьагәа ауаа рзы акәын ааԥсара
игымхашазшәа дызныҟәоз, акәымзар аԥсшьара ӷәӷәала дшаҳәоз еилкаан.
– Угәаныла, Хамсада лԥсы шҭоу ауаа ирдырыр зысҭахымзи?
– Уи здырхуандаз, суазҵаауазма.
– Убри уазхәыцырц ауми ухы зухагылоу, – Кьагәа дзықәтәаз ахаҳә аҿынтә
аҩагылара злымшоз иԥшра иман. – Шәхәыцырц ауми зегьы хык-хык ҳазшаз
изҳаҭәеишьаз. – Кьагәа, ашьа ԥха ҿыцҳҳараӡа ахаҳә хьшәашәа аҿынтә инаилалазшәа,
ашырҳәа дҩаҵҟьан, аӡыхь днахагылан, ацаҟьа изнапык надҵаны, Мрыҟәа иахь ихы
ааирҳәит. – Хамсада лашьцәа дыргәаӷьит, ахьымӡӷ ҳгәара иҭалгылеит ҳәа. Уажәы,
лашьцәеи уаншьцәеи анықәибах, илеигӡо инхаз лабиԥара роума? Ма Хамсада лԥа
кәыҿаа зхьыԥшыз дахьишьыз азоума излеигӡо?.. Хамсада шаҳаҭра лур акәын жәлар русӡбараҿ. Лара арахь данықәнагала ажәлар иаҳагьы иарӷыӷкуан. Усҟан уара
уеиқәырхарагьы иаҳа иуадаҩхон. Угәы иаанамгааит, арԥыс, уара уеиқәырхара мацараз
абрысҟатәи схы аџьабаа асырбеит ҳәа. Зҽы уашьҭазҵаз Мазлоугьы цәгьара уск
иҽазикыргьы ҟалоит, смаҵуҩы ҷкәын аҟамчы ихышәҟьа сара исхышәҟьа акоуп ҳәа. Уа
уахьнеиуагьы, заҟа иузырԥшқо ирԥшқаны ухҭысқәа иоуҳәароуп. Напеилаԥса уаҩ дааӡоит,
аха лабеилаԥса уаҩ дашьуеит. Аԥсуаа ладагьы ҩадагьы, Нхыҵгьы Аахыҵгьы ҳахьӡи
ҳахьымӡӷи дууп. Уазхәыц, ухәыцразоуп ҳазшаз ухы зуиҭаз. Уаҳа зҵаара умоума?
Ирацәан Мрыҟәа изҵаатәқәа. Аха Кьагәа, ииҳәаз адагьы, ицәажәашьа акырӡа
ианаҳәеит арԥыс. Мрыҟәа, адгьыл ахь дышьҭаԥшуа, уаҳа зҵаара злаимамыз ала, ихы
ааирҵысит. Кьагәа ииҳәаз, дзызҿлымҳаз зегьы рҭакқәа инаҭазшәа, дҟанаҵеит. Дыԥшын
дызҿыз ахаҵа амҩа дықәлозар ҳәа. Ас ааҭгылашьа имамызт. Кьагәагьы иҽы днадгылан,
аӷәра нахаршәны, дҩақәтәаанӡа, ҿааиҭит:
– Уажәшьҭа иуасҳәап, исурҳәаз сумырҳәазҭгьы, дунеихаан иумаҳашаз даҽа хҭыск.
Усҟан сыԥҳәысаагара иаамҭан. Ӡӷаб ҟәышк дыцҳәарц сгәы иҭан, акырӡа дсеиҵбын лара,
убри азын исҭахын уаҩы ишимбац сеибыҭазар. Кәыҿаа рашҭаҿ аӡәы сизнеит, уи Шьашәы
абжьныха дызхылаԥшыз уаҩын иара. Шьашәы ижьаҳәа бзиан икуан. Иаԥшьырҳақә
иеиԥшыз ԥшьырҳақә ыҟамызт. И-Шьашәы ӡрыжәга сақәгәыӷны, ҟама ӷәӷәак сзыҟаиҵарц
сизцеит. Иахьагьы исыҟәну иароуп. Убри иҟнытә сшыхынҳәуаз, абнаршәыраҿ
дсықәшәеит зцәа зтәымыз ԥҳәыс ԥшқак… Избоит – уԥштәы уԥсахит, Мрыҟәа. Иудырит
Хамсадеи имицыз уареи шәыԥсы еиқәзырхаз сара шсакәыз. Уаҳа егьацысҵом. Уи
ажәабжь уара уда аӡәгьы иасымҳәацызт. Ирдыруазҭгьы ас аусқәа зцарымыз. Аӡбарҭаҿ
жәлар рҿаԥхьа шаҳаҭс сгылазар акәхон. Уи маӡазароуп. Хамсада лԥсы шҭоу аӡбахә
ахьырзеилымкаазгьы, Анцәа иџьшьоуп. Уи, арахь данаарга, слымдырырц залшомызт. Уи
ҳаԥхьаҟагьы ҳацәшәароуп. Уахьнеиуа иуҳәашагьы иумҳәашагьы шыҟоу убеит.
Кьагәа дыҩҽыжәлан, иҽы наҵирҟьеит. Нас иҽы ацашьа ааирмаҷит, зхы зтәымкәа
инижьыз Мрыҟәа иҽышьҭыбжь иаҳаанӡа ҳәа. Дхьаԥшуамызт, рылаԥш ааиқәшәар аҵкыс,
ишьҭаз ихаҭа дыҵабгар шиҭахыз еиликаауан азы. Кьагәа еиҭеигәалашәон уи арԥыс изкыз
ахҭысқәа, ихаҭагьы иашамкәа џьаракыр дныҟәазар ҳәа дхәыцуан, аха макьана ибзианы
даауан, гха имамызт. Амала гәы ҭахәыцырҭа ҭыԥ бзиан. Иааукәыршаны уаҩы дыҟамызт,
ҟәаԥаҿаԥаран, хра ҿҟьарҭан, ахаҳә иқәыз анышә маҷын, иқәиаауаз аҳаскьын азы
ашәарахқәа ракәын иаҿалоз. Урҭгьы, уҽӡа дара урышьҭамындаз, заҟа рҽудмырбарыз.
Ауаа ахьынхақәози арахә хьчацәеи уҽырҟәукыр ауан. Аха, аҭыԥқәа иагьа ибзианы
иудыруазаргьы, зынгьы иуадаҩын ахәыцра. Уртәыртәуан ашьха ԥсабара, аҳауа зҩыда,
ажәҩан казказ зхакнаҳаз ашьха Казказ.
Ахра ҿҟьара илхықәгыланы, Ӡиа џьашьахәы илҭаԥшит. Ӡиа иалҵуаз аӡиас хәыҷы
ццакуан Мрагылара шыҟаз. Ауадҳара ӡы иалаланы, иҵегь аҽарҭбаа Лашԥсы иахьӡарц. Уи
Риҵа иазцон. Аҽыуаа, ахра ҿҟьара иахықәсны, рҿылархеит Мыӡымҭа иазлеирц. Храдиуаҵ
иацрыҵуаз аӡиас ахра еиҩыххаа, асаӡқәа рынхарҭақәа иргәылсны, Лиашә қыҭа
ахьаҿықәгылаз, Аредбақәа инарылсны, амшын ахь ахы хан. Ашьха ашәаԥыџьаԥ
уагәылԥшны, улаԥш иҵашәаанӡа, абжьы цәгьа улымҳаҿ иҭаҽҽон. Кьагәа иааскьеигаз
арԥыс имҩа ихала дықәиҵартә дыҟазижьҭеи, уажәшьҭа акрааҵуан. Аха аӡиас дырганы,
ашьхеибаркыра абӷа днықәыргыланы дхынҳәыр, иаҳа игәы ҭынчхон. Ашьха рымҵ аҟҿы
ицҳауан. Аҽқәагьы, абнара ҳалсны, аӡы ҳанҭагыландаз ҳәа алада иццакуан. Аӡиас бжьы
иаҳа-иаҳа иааигәахон. Абар иаргьы. Ицқьакәакәараӡа. Аҽқәа ахьналагылаз рԥышәқәа
нӡаадыршьшьылеит. Рызхара ржәыр, аныҟәара рцәыуадаҩхон азы, иҽыжәыз раӷәрақәа
иаарыханы, аҽқәа ишырҭахымыз аӡыхь иааҟәыргеит. Урҭ ршьапқәа ахьӡаагылаз ма
рцәаржь зегьы ахьшәашәара рыхьӡозшәа иҭагылазар рҭахын. Аха рыԥшәмацәа
рмаҳмызқәа ргәыҵа ианыҵаркша, ахьышәҭ-сышәҭҳәа иҩҭыԥан, аҩадара иҩаҿалеит. Арахь
шамахамзар шьха цәҳәыран. Кьагәа дааҭгылан, ишьҭаз дааихьигӡеит.
– Уажәшьҭа ухала уцоит, – уи иаҳаҭа Мрыҟәа икәадыр маха инхишьит. – Амҩалԥха
уоуааит! – дышҽыжәыз арԥыс даагәыдикылеит.
– Иҭабуп, Кьагәа хаҵа! Ҩынтә сԥсы ҿуххьеит, сара зныкгьы саԥсамхацт акәымзар.
Абзиараз!..
Рҩыџьегь, раргәҵысҭа ирзааигәаӡаны, раԥхьатәи рыхнацәк харҟәыла, рарӷьа напқәа
ҩышьҭырхит. Мрыҟәа иҽы днаҵаҟьан, ишалшоз ԥхьаҟа иноуижьит. Анаӡараҿ, хланҵы
дынҭаланы, илаԥш дааҵшәаанӡа, Кьагәа дыԥшын. Игәы рҭынч, иҽгьы аахьаирҳәит,
аҵықьҳәа ашьанҵа шәақь ахысбжьы иаҳаит. Шьҭахьҟа дааҳәны амҩа данымгылацызшәа,
дхьаҵәихьан, деиқәӡырҩуа данааҭгылоз. Маҷкгьы изывсуаз илымҳа дажьазар ҳәагьы
даахәыцт, аха ахысбжьы зныкгьы дкәанызануа дықәнамырхацызт. Иҽы наҵирҟьеит.
Мрыҟәа илаԥш дыҵзыршәаз ахылаӷьара данынҭала, акырӡа ԥхьаҟа инаскьаганы иҽы
ибеит. Уи, аҽыкәаҳарҭа иқәҿаҳәазшәа, ихагежьуан. Агәҭаны дышьҭан Мрыҟәа. Иарӷьа
напы хиҵәарц, иҟама ҭԥаа ихагылаз Кәыҿ Мрыҟәа иабхәында ҷкәын Дарыҟәа иԥа Шәарах
иакәын. Мрыҟәа иарӷьа напы иаб инышәынҭрагәы иқәиҵарц игәы иҭан. Уи игәҭакы
наигӡаанӡа ҳәа дыццакуа, Кьагәа иҽы аҽламсы лахиҟьеит. Уа днаӡаанӡа, еиҵарпапа
икәадыр маха, алада ахы рханы, ихшьыз ишьанҵа шәақь даахеит. Дзызнеиуаз насҭха
ишьҭеиҵахьаз иабџьар мца дназыҭрысит. Уи аиҵаҵара дахьымгӡакәа, Кьагәа ҽыгәышԥыла дааидыххылеит. Дарыҟәа иԥа Шәарах дидырит зыԥшра цқьа изымдыруаз
ахаҵа. Уи знык дызбахьаз ибла, иагьа аҽаԥсахыргьы, дигәаланыршәон. Урҭ уажәы
иҵыршәааӡа Шәарах дкылыркаауан. Аҽы иӷраԥаларц агьагмызт.
– Узҿузеи?.. – дхьаҵуан, деиҭаԥон, дҳәазон иара. – Уеилагама?.. – иқәҿиҭуан, аха
аҭак иаҳауамызт. Аҽы жәылон, амаҳмызқәа агәыҵақшацԥхьаӡа. – Сауршьуама? – аҽы
асҟатәи иҳаракны имбацызт. – Уаангыла, анык улыхшазар!!! – наҟ-ааҟ аҽы иваԥалон, мҩа
инаҭомызт, мҩа заҵәыкс имаз – ахра даҿалар акәын. «Уфырхаҵамзи – фырхаҵаҵас аԥсра
узаԥымлозеи?» зҳәоз аԥшра иман аҽы ижәазҵоз. Уи иҿынтә ажәак ахьимаҳауаз акәын
зынӡа деилазгоз. – Исымоукыузеи? – ибжьы қыџьқыџьуан Дарыҟәа иԥа. – Сымаҳә ишьа
зуит. Уара усс иумоузеи?! Бџьар скым иубоит, ухы иархәаны, усыжәлеит, ус аума
уфырхаҵашьа? – игәы дарганы, иламыс ирцыхцыхырцгьы даҿын, аха Кьагәа дшааиц
дааиуан. Уи ишьанҵа шәақь иара иқәкын, аха ачыфҭа аҿимшькәа, ихысуамызт, нас
дзыршәарыз Дарыҟәа иԥа Шәарах? – Сара уи иҭархаразы арахь смааит, – ибжьы аҭыԥ
аҿы иааиуан. Ашәарыцараз саақәлеит. Абӷаб сшашьҭаз, абрахь сықәнагалеит. Нас, саӷа
дшаасҿаҳаз еиԥш, уара уаӷа даауҿаҳар ушԥаныҟәарыз?
– Жәлар русӡбара ашьауӷ аԥҟара еилазгаз жәлар рылахь иоуроуп! – иҿы
ааихыԥхьеит аҵыхәтәан Кьагәа.
– Жәлар исықәырҵо иаалудрааи, ухала сҭоурхарц уаҿызар? – иаҳа-иаҳа иԥсы
илалон егьи.
– Урҭ ирыӡбахьеит Мрыҟәа дҭазырхаз илахьынҵа.
Шәарах ибон Кьагәа дышхьамҵуаз. Ганха дыԥан, ацаҟьа алгәыгәра днықәԥылеит,
адырҩегь аҽы анижәлоз. Кьагәа иган иаирхан. Шәарах ас дманшәаланы дҟаларымызт,
дыԥаны аҽыуаҩ иашьҭахь днақәтәеит, иарма напы ихәда иаакәыршаны, дааигәыдирӷәӷәалеит. Иҟама ҭиԥаарц, иарӷьа напы имаҟахьы аҿынаирхеит. Усҟан Кьагәа, ишәақь
нкаршәны, иҟама дазыҭрысхьан. Шьҭахьҟа зҽидзырԥыслоз варала инаилиҵеит. Егьи
арҵәааҳәа дҟаан, дыхбыкьны хланҵы ацаҟьа даахеит, иҽеиҵых уа дагьнаваҳаит. Иҟама,
аҿы рыцқьаны, аҭра инҭеиҵан, ԥсышьацәгьа зиҭаз дааихагылеит. «Адамра хыла
уадырсыр иаҳа иузеиӷьын», – ҳәа, ишәақь аашьҭыхны, иҽы амҩа алада инаирбеит.
Мрыҟәа дааихагылан, дылҽыжәҵит. Игәы кылкааны икылжәан. Қәрахьымӡа иан
хәашабга лылаӷырӡ иқәҭәарц дзыҟаломызт. Кьагәа илшон аԥсы иан дылзигарц. Аха аҳ
Аҳмыҭ Мазлоу, иуаҩы иҭахашьаз анеиликаа, даангыломызт. Қәылареи хҵәареи ҵеигон.
Шәарахгьы дҭаимырхар ада ԥсыхәа зыҟаломызт. Уи дцәырҵыр, кәыҿааи барасааи
еиланамгалар ауамызт. Зыжәла дурала изымҽхәоз аақәибахӡон. Иҟалақәаз Нхыҵ
инаҩҩыр, зегьакакәын Мазлоу даангыломызт.
Мрыҟәа рыцҳа, агыгшәыгқәа дрызнымхарц, гәаҩарак дҭеиҵан, изеизгоз ахаҳәи ацаҟьа
ԥҽхеи рыла дхиҩеит. «Ҵ аҳәарҭа уҟоуп, мыцҳәарҭа сыҟоуп», – ҩныҵҟала даақәыԥсычҳаны,
дыҩҽыжәлан, егьи аҽгьы наиваргыланы, амҩа днықәлеит. Аҽы аҩныҟа изкылгомызт азы,
иӡбеит ашәуаа рахь данкылслак, аӡәы иҿы инижьырц. Уи аҽны еиԥш иқәымҿиацыз амши
ауси игәалашәомызт. Зынӡа дзымхәыцуа, ҳамҭакы ҩныҵҟала аҽырҭынчра даҳәо, амҩа
данын. Аха Мрыҟәа иҭахара илнаршомызт дымхәыцыр.
Џьара ԥшаара уск ма иҿыцу ԥшьгамҭак аӡбахә анаҳҳәо, ақыҭан иҟалоз ахҭысқәа
здырҳәало арҵаҩы иоуп. Изаҳауа изын еиӷьын даҽа занааҭк змоу ҳазлацәажәо аус
дадгалазар, азҿлымҳара иаҳа иҵархон, имаҳац инарҳарызшәа иаразнак игәы инарбон.
Зҭыӡшәа ҳамоу ақыҭа ақалақьи ақыҭеи рҳәаақәа ахьыӡуа аамҭа иҭагылоуп,
аинтеллигенциагьы рацәоуп, аха уажәгьы убас иҟалеит аҭоурых аҭҵаара аиҳараӡак араҟа
иазҿлымҳахаз арҵаҩы иакәны. Убри азын иара дагьынҳажьып иҭаԥыҿ дшыҟоу,
изаҳауагьы ҳаиликаап ҳәа ҳгәыӷлап.
Арҵаҩы, автобус дахьақәтәоу, ахышә саркьа дкылԥшны, аргыларақәа дрылԥшуеит.
Ақалақьқәа еимыздо амҩа ду ауп иавтобус зну. Амҩа ҭбааҭыцәуп. Иҵегь идырҭбаарц, ма
иара иаваҟәыло даҽа мҩак аварҵарц, апроектқәа ирызхәыцуеит. Ныҟәара ицо аԥсшьацәа
зқәтәоу а-Икарусқәеи а-Лазқәеи еишьҭеибаҵа еишьҭоуп, иарбанзаалак ҵыхәаԥҵәарак
рмоурашәа. Амашьына ласқәа ракәзар ҭыԥ урҭом. Ана-ара ГАИ аусзуҩцәа еиԥхьытта
ишгылоугьы, иуадаҩуп машәырк ҟамлакәа амҩасра. Ухы гәоуҭалароуп иахьабалак.
Арыӷьарахь – аргыларақәа, аргыларақәа… Ахәы еиҩцәааны иқәнагарц, аекскаватор,
асаса раҳа иҭоуп. Абрикҵәҟьагьы аанкылашьак амоуӡеит. Уи ахәаҿы аколнхацәа абна
аныдрыцқьоз ааигәаӡоуп. Акы аиҭаҳахагьы рмоуӡакәа, ахәы арбгара иалагеит. Арымарахь, аихамҩа анаҩсан, – адырҩегь аргыларақәа, аргыларақәа. Анхацәа рынхарҭақәа
еиҵаркуеит, иӷьазӷьазуа рҩнқәа роуп аҳра зуа, уажәраанӡа иаԥшәымаз ашҭа ҭбаақәа
ирықәгылаз, аԥшьараз иларҵоз ара ҵлақәа рхаҭыԥан. Даҽакала ибеиахоит ачмындырқәа
ирықәу аӡахәақәа. Даҽакала иԥшӡахоит аҩнаҭақәа рцәаара. Убла ихгылоуп аиҭакрақәа.
Аха аҳра руртә еиԥш аҩнеихагыла дуқәа зҳауеит, изҳауеит ладагьы ҩадагьы.
Анцәаакыроу акәыкәбаақәа шцәырҵуа еиԥш, иҭацәу дәы хәыҷык шааҟалалак,
иаацәырҵуеит наплакык. Аамҭа аҽаԥсахит.
Амраҭашәарахь зхы хоу автобус асовнхара анапхгара ахьыҩноу ахыб зықәыглоу
ахәада аҵаҟа ианааҭгылалак, арҵаҩы дыллыбаауеит. Еимҟьарҭак инақәыршәаны, амҩа
ду ааихиҵәан, ҽыуардынк абжьысра ахьацәыцәгьахашаз агәарбжьара дыбжьалоит.
Агәарбжьара ахьаанҵәо ииагоу амҩа анаҩс, аҭӡы уадыԥшылоит. Уаҟа аиха-бетнотә зауад
ҭакыуп. Акорпусқәа хаккала иахьгылоу рыҩныҵҟа, аиха аиларҭәара иахьаҿу, алашара
мацәысҵас иҩнаҷҷоит. Азауади амҩадуи иаарыбжьаркуа, дгьыл бжьахароушәа, дгьыл
хәыҷык ыҟоуп. Ҭаацәарақәак абра иаваԥсоуп. Азауад аиҵыхра ргәы иҭоуп азы, арҭ
ахыҵра рықәуп. Анаплакқәа рацәахоит, аҩнеихагылақәагьы рхыԥхьаӡара есааира
азҳауеит, дгьыл ҿаҵак аиурагьы цәгьоуп. Асовнхара анапы ианыз адгьылқәа ҭшәахоит.
Анхацәа ауаҭахқәа рзыԥшуп, аԥсҭазаара аҿыц форма шьҭнахырц. Аҿар ракәзар – уахь
еиҳагьы иеиӷьаршьоит.
Арҵаҩы гәашәк днадгылоит. Егьырҭ амӡырха ҭшәақәа раасҭа, дзықәԥшуаз агәарԥ
акыр иҭбаауп. Аҩнеихагыла унаҿаԥшуеит. Даадәылҵуеит аҭаца, лхәыҷы дыкны. Илзааиуа
дшылзымдыруагьы, аԥсшәа гәык ала иалҳәоит, длыманы аҩныҟа длеиуеит. Ҵ аҟатәи
аихагылаҿ амца еиқәуп. Уа, зыбӷа нкыдҵашәа, зиарҭа илаиоу Наԥҳа Смел иоуп. Арҵаҩы
уи аԥсшәа иеиҳәоит, аԥхара шилсуа аниба, иплашь ааишәихуеит. Нас, аҭаца изаалго
аҟәардә дааха, аԥшәма изааигәара днатәоит. Смел дычмазаҩуп. Сынтәа ауаа
рацәажәара даргәаҟуеит, арахь ацәажәаха змада, аусура ашьыжь ицоит, уаха ианааилак,
икарауараха рҭаацәара иаарыдтәалоит. Иҷкәын еиҵбы, аҩнаҭа иазынхаз уи иакәын,
уажәы усура дыҟоуп. Аҭаца дҭацоуп, дыԥхашьаны акы лызҳәом, лхәыҷқәеи лабхәеи
дырзынхан, илбоит. Изымдыруа ауаҩы данизааи диеигәырӷьан, ихы-иҵыхәа еиликаауеит
абырг.
– Сара уара уҿы сааит, иҳәоит арҵаҩы. Наԥҳа Кьагәа иӡбахәык ҳәа иудыруа
сауҳәарц. Амала ауаа ирҳәо ажәабжьқәа здыруеит, аха урҭ иргәаламшәо ма ирзымдыруа
уара иудыруазар алшоит, узла-Наԥҳау ала.
– Ауаа ирзынхаз ауп саргьы издыруа, уаҳа издыргәышьози, – иҳәоит Наԥҳа Смел. –
Ауаа ирзынхаз ауп наԥҳаагьы иаҳзынхаз. Иӡыз ажәабжьқәа ҟалеит, ҳәарада. Ажәытәан
ауаа ажәабжьҳәара бзиа ирбон, аха уажәшьҭа уи аха змада. Аӡәык-ҩыџьак абас
еиԥхьышә шәа иаалоит, шәҟәык ианырҵарц.
– Имыӡырц ус иаҳа иеиӷьми.
– Иаҳа иеиӷьымкәа, иԥсуазгьы ҽнак аԥсҭазаара акыр иаԥсоуп имҳәеи.
– Наԥҳа Кьагәа иаамҭа арбаныз зырҳәаз?
– Уи здыруада. Исхааныз аӡәы ихааныз дызбеит иҳәо рмаҳацт .
– Уи ихылҵшьҭра ҳәа акыр жәдыруама?
– Ихылҵшьҭроу сырхылҵшьҭразаргьы сазҳәода. Амала ҳара ҳабиԥара ажәытәан
иахьынхоз, иара нхарҭас иман рҳәоит. Уаҟа ҳаԥсыжырҭақәа уажәгьы иҟоуп. Сара соуп
арахь нхара ҳәа илбааз. Сыҷкәынцәа аӡәы уажәы уаҟа нхарҭас ишьҭихит. Сыԥсыргьы
сызқәаҭыԥ уа иҟалароуп. Ара иубоит изҿу. Ишәарҭахеит анхараз.
– Кьагәагьы уа джума?
– Уи азы еилкаа сымам. Уа джуп ҳәа аҳәара гәаӷьыуацәоуп. Дынхон уаҟа рҳәоит,
аха уигьы шьақәзырӷәӷәада.
– Угәы ишԥаанаго: абрысҟатәи фырхаҵара ҟаҵаны иԥсыз изкны ауаа еилкаа ӷәӷәак
рымаӡамкәа изынхеи?
Смел дааимҳәоит, игәаҵантә рахәыцк ҭигошәа. Иԥсы еиваханы, зынгьы
иҽааирҭынчуеит, изнапык ихы иаакәыршаны, дынкыдилоит. Аҭаца амца мҿқәак нақәылҵоит, хьурӡыкгьы нақәлыргылоит. Арҵаҩы иуам, иаарласны дцар ауп. Аҭаца лчеиџьыка
мап ахьацәикуа иахылҳәаара лыздыруам, аха уи лысас имырбаӡакәа арбаӷь лшьхьеит.
Илыӡбоит ахьурӡы аԥхьа арбаӷь зҭалжәша ачуан ақәлыргыларц. Уи збаз Смел иблақәа
ааихаччоит.
– Уаалҟәаҵи, дад, – днаилабжьоит иара рысас. – Уи дыбзиахоит лара. Лус лара
илдыруеит, уара сара уаасзыӡырҩи. Азҵаара иҟауҵаз аҭак сзыҳәарышәа сгәы иабоит.
Кьагәа изы еилкаа ӷәӷәак ахьыҟам ауаа ракәым изхароу. Рыԥсҭазаашьа ус иҟалеит. Ҳара
ҳажәла шәиуп ҳәа рҳәоит. Уи иахҟьоит ҳәа агәрагь ҳазгом, аха иабаҟоу егьырҭ
ажәлақәагьы реинылара уадаҩхеит. Амала наԥҳаа ҳзааинымлаӡеит. Амҳаџьыр
ҳаԥсаҟьеит азныказ. Кьагәа ихаангьы ахҵәарақәа мҩаԥыргон, аха ас хҵәара убахьоу.
Убрахь инанагаз наԥҳаа иаҳа ирацәахеит, абра иаанхаз ҳабацәа раасҭа. Убри ашьҭахь
шьҭа хар ҳамамзар акәхап шаҳҳәоз, сара исгәалашәоит арҭ аменшевикцәа ҳанырхаанхоз.
Ҿаҳ ҭыр ҟалозма, урҭ рҵыхәа ахьынӡаҳхьынҳалазгьы. Аҵла иалыҩрыз амаҭ ицҳауеит ҳәа
баша ирҳәаӡом, ҿкык даҽа ҿкык ацны иааит убарҭ ашықәсқәа рзын. Испанка ҳәа чмазарак
ааҳазцәырҵын, ҳахьааилатәақәаз ацуҭақәа рҿы ҽнак бжьах ҽнак аӡәы анышә даҳҭон.
Ҳаақәнахӡеит. Ҳара ҳажәла усҟангьы ара имаҷмызт. Иаанхазгьы убарҭ ачымазарақәа
ҳдырԥсаҟьеит. Қыҭақәак рҿы ҭӡык-ҭӡык алаԥсақәоуп. Усгьы ҭӡык, ҩ-ҭӡык ҳреиҳамхарц
ҳшәиуп. Саргьы абра саагылеит. Сашьеиҵбы дполковникын. Данҭахоз иԥа заҵәык
диҭынхахьан. Сара аӡәк соуп зыхшаара рацәоу. Анемец ҳаниеибашьуаз, сԥсы нханы
схынҳәит. Сыҷкәынцәа ракәзар – зегьы ҭаацәароуп. Аамҭа даҽакала иҳақәныҳәоу сыздыруам, урҭ зегьы еиҵаҩҩы иҟоуп. Гәаҟра Анцәа ҳҭоумыргылан! Ҭырқәтәылантә ҳашьцәа
анаауа ҟалалоит, иҳақәшәахьеит араагьы. Абас ауп ишыҟаз ҳаамҭа, дад. Кьагәа дхаҵагәышьан, аха аамҭа афырхацәа анеимулак, ма амчра ду ианақәымхалак, жәларык
рлахьынҵа цәгьахоит.
Аишәа фатәыла илырхиоит аҭаца. Смел дышиаз инапы илырӡәӡәоит, бӷа змам
ҟәардәк иаԥхьа инаргыла, ихәы нықәлыргылоит. Рысасгьы дналыртәеит. Смел ҵәыцак
аашьҭихуеит, иҭоу диқәныҳәа, инықәиргылоит, ижәыр ҟалаӡом. Арҵаҩы аҵәыцак ауп
иикуа, аусутә имоуп иахьа, ижәны уаҩы дибар иҭахым. Маҷк ифоит, аԥшәма инапы
злакыу ихәы далгаанӡа ҳәа дааизԥшуа. Аҵыхәтәан даҽа ҵәыцак икуеит, рчеиџьыка дақәныҳәарц. Убри ашьҭахь аԥшәма дидтәалахыуп иара, даҽа ԥыҭрак игәы ааирҿыхарц.
Дгәаҟуеит узизҳәом ачымазаҩ, аха ииарҭа даагәылҵыртә имч ыҟам. Ацәажәара ауп
дзыхгәаҟуа, изхара изымҳәарашәа игәы иабоит.
– Инаӡаша аус еснагь зҿлымҳара аман, – иҳәоит иара, исас дцарц иҽаназикуа, – аха
инаӡаӡоу акгьы ыҟам умбои.
Арҵаҩы шьҭахьҟа амҩа данылоит, дызҭаз ииҳәаз уамак дазымхәыцкәа. Амш
уеигәырӷьартә иҟам, згәыи зрыԥҳаи уашәшәыроу ирықәнакыҵәҟьоит. Аԥша ҿыхьҭаха
иаҿоуп, андәылҵра ааугәамԥхартә. Амала аԥсҭазаара шцац ицоит, иарбанзаалак
ааиҿасрак ҟанаҵом. А-Икарусқәеи а-Лазқәеи хынҳәны иаауеит, ҵыхәаԥҵәарак роуп
угәамхәыртә. Арымарахьгьы арыӷьарахьгьы ргылароуп, ргылароуп изҿу. Аамҭа еигәом,
иццакуеит. Дызлагылоу аԥсҭазаара азхәыцха уаҩы иоуам, иусқәа рацәоуп.
Арҵаҩы игәы иаанагон дзышьҭаз иӡбахәык рацәаны еиликаап ҳәа. Дышгәыӷуаз еиԥш
деиқәымшәазар гьы, уҳәан-сҳәанк иаҩызаха изеилкааз игәы ҭыргартә ддырбеиахазшәа
ихы иԥхьаӡоит. Макьана иҟаиҵаша аус рацәоуп, алагамҭа акәын аҽнытәи ишьаҿа. Аус,
ахы умкыкәа, аҵыхәа узкуам. Иахьа иара дазхәыцуам ари ашықәсан игәы изырхьша
ԥсҭазаарак ҿыцәаап ҳәа. Уи ҟалоит уажәшьҭа амш аԥхарахь ахы архоит ҳәа уаҩы
дангәыӷша, ашәҭқәа рыԥтымҭаз. Наԥҳа Смел иԥсыжра аҽны дахьааиуа, абри ауаҩы
ииҳәарц ииҭахыз акы игазшәа дазхәыцит арҵаҩы. «…инаӡаӡоу акгьы ыҟам умбои» ҳәа,
зны даниҭааз ииҳәаз ааигәалашәоит иара.
Инаӡаӡоу акгьы ыҟаҵәҟьам. Аха аамҭа наскьацԥхьаӡа зыхьӡ гахьоу рыӡбахә наӡаӡазар
иҭахыуп ауаҩы. Убри азын урҭ рыхьӡ ауацхыр рзышьҭеиҵар, ма «аҟата» ацгыларц даҿуп.
Наԥҳаа рырахә ахьышьхныз Бамбеиашҭа днаӡаанӡагьы, Кьагәа игәаҵӷа иҵхоз аҽны
изынамыгӡаз жәлар рнапынҵа акәын. Агәеилгараз ухы унапаҿы аагара шыуадаҩызгьы,
амҩа хара змаз ахәыцраз иҽеизиркәкәон. Мрыҟәа еиқәырхараз илшоз зегьы ҟаиҵазшәа
ихы шибозгьы, уи иҭахара ихы иавеибон: даҽа ҳамҭанык дицныҟәар акәын. Уаԥхьа
иҟалашаз дыршьас иауҭарызи акәымзар. Зҳәа неиуа, зуы ылҵуа ахаҵа ишиаҭәашьамзгьы
амш дақьарнџьын. Узҭашәаз ухы анураалар акәын. Дарыҟәа иԥа Шәарах, дахьҭаирхаз
уамак ишихьаамзгьы, игәы дааҭашәалон. Уи жәлар рлахьынҵа дагазшәа дизхәыцуан.
Шьашәы илахь иоурцгьы, игәы дынҭаҟәындҟәындуан. Уи, иԥсы ҭаны дынхар, Мрыҟәа
иарӷьа напы, имаҳә иҳаҭгәын иқәҵаны, ирбаарц дыҟан. Их ьымӡӷ шихихыз жәлар идирбарын. Уи ала иагьрылыҩҩрын абыхә ааӡарах дышҭахаз. Нхыҵааи аахыҵааи еигәныҩрын,
зегьы ааԥшрын, аиаӷара еиҭа рыбжьалахрын ажәлақәа, жәларык ззықәԥоз аҭынчра
ԥырганы. Шәарах иҭахараҿы арҭ ахәыцрақәа аӷа уҽызлаицәухьчашаз асаԥар изаҩызан.
Бамбеиашҭа даақәгылан, ҿыц адунеи днықәԥшызшәа, маҷӡак даалахҿыххеит.
Абамба ахьлаз ашҭа ду ахьыхкаарҭаз днавалан, згәы алаҟаӡаз иеиԥш, ана-ара зынхарҭа
мӡырха ҭыԥқәа рҿынтә иибоз анхацәа аԥсшәа раҳәо, лаҟәы, наԥҳаа рырахә ахьҳәоз,
иҿылеихеит. Уахь ааигәа-сигәа нхарҭак ыҟаӡамызт. Аҳацкьын еилаччы иахьгылаз Бзыԥ
арха аужәырҭа еиԥшын. Иашьеиҵбы Кьаӷәсеи рчныр абыхә ҷкәын Дыргәыни арахә
ԥхьарцон. Иаалырҟьаны Кьагәа иаацәырҵшьеи иныҵаӡышьеи иашьцылахьан азы, иара
аҭыԥахь шҿынеихазгьы, дара арахә ԥхьацара ҿымҭ иаҿын. Ршьамаҟеи рԥсасеи даара
ирацәан. Сымсым Уча ирахәгьы ара ирылан. Рырахә рхыԥхьаӡара шырзымдыруазгьы,
акы аарылшәар лаԥшыла ргәы азыҩуан. Реилыргара иашьцылахьан.акәымзар, гәыԥҵәага
усын. Иашьеи ачныри дырзымԥшӡакәа, иҿаҳәаз амца днахагылан, ахәа ааилырттаны,
ахәшԥырӷқәа днарыҭәҳәаны иааирлахҿыхын, афархьқәа ԥыҵәҵәаны инақәыԥса, амцабз
ҩаҵхахаанӡа, дааԥшит. Нас мҿқәак нақәеиҵан, ахьыурчан ӡәӡәаны инахакнеиҳаит.
Аӡы шаанӡа ҳәа днықәгылан, арахә днарызԥшит. Игәы ааихашҭызшәа,
дагьаалахҿыххеит. Аԥсҭазаара еиҭазкшаз уамак ҟамлазшәагьы даазхәыцын, акәар шыҟаз
днеин, ихаҿы ӡык нақәиҭәеит. Ҿамҩақәакгьы ижәын, иҩныҵҟа ахьшәашәара наилсит.
Акгьы дазымхәыцуа дахьаатәаз, ԥсшьарашәа изыҟалан, имахашьаха ааирԥсыҽит, ибӷа
ахаҳә надҵаны. Илӡаалоз Амра былуан. Ариабжьарак иҭынчыз ԥхыӡк ахьимбацыз
дазҿыгәҳәаауазшәа, илацәа нҭааит. Уамак ус дышзаанымхазгьы, дцәырҳаны дааҭрысит.
Уи еснагь ҭынчра изымҭоз иҷкәын ихаҿы иԥхыӡ иаалибааит. Иаразнакы аԥхӡы
ааиқәнаҭәахьан. Иԥа ҭаха ахьиимҭоз игәы иаланы, дҩагылеит, ус игәы иахьҭашәазгьы,
ихы гәыбӷан аҭо, аҭыԥахь иҿынеихеит. Ахьурӡы шызар игәахәны дахьнеиуаз, Дыргәын,
агәӡа алаԥсо, ахьыурчан дшахагылаз ибеит. Абри аҷкәын иара иԥа диԥсахызшәа
дихибаалон, аха ибзиарагьы изкыдын. Кьагәа иҽы ахьихашҭыз ихы иавбо даахьаԥшзар,
уи, акәадыр ақәхны, ишьаҳаны адәы инықәеиҵахьан Кьаӷәса. Ихы еилаԥсазар ҳәа
дацәшәаны, арахә днарылалеит.
– Уԥсы шьа, ҳарҭ ҳамч рықәхоит, – ҿааиҭит зныга аакнызхыз Кьаӷәса.
Уи иажәа ҩбамтәкәа, Аиҭар диашьапкызшәа иун, Кьагәа днахынҳәит. Игәы
ааихаршҭны, днықәԥш-аақәԥшит. Дыргәын абысҭа таруа иун, аишәа азхаз иларгылан,
анҵара иҽыназикит. Уаанӡа, аихаҵәы иахаҵаны, акәацҵаа ныҽҳәеикхьан, уажәи-уажәи
даақәгьежьыцԥхьаӡа акәац ааирҳәуан, ицәымблыкәа игәылиӡаарц. Рырахә
еилдыргаанӡа, уаххьафара рҽазыркуамызт, иааԥса-икараха ихынҳәыз Кьагәа имшала
акәын акәымзар. Кьагәагьы ачныр аҵәы ааимихит, хәлаанӡа рырахә ирыхьӡарц.
Дыргәынгьы, даҽа ныгак аашьҭыхны, Кьаӷәса ицхыраараз иҿынеихеит. Урҭ хынҳәаанӡа,
Кьагәа уаххьа ирхиахьан. Ҿымҭ-ԥсымшь рнапқәа ӡык нарықәҭәаны, рҟәардәқәа иаарыхан,
аишәа иазааигәахеит. Аханы итәаз Кьагәа инапы анаиркы, егьырҭгьы рбысҭақәа
ааԥырҽит. Ашьха ианыҟаз сасык данрыхҭыгәылоз, аҳаҭа аҩы рызҭан, аха рхала
еидыржәылацәаӡомызт. Ӡышхәыс ирымаз хырҵәы хьшәашәан. Имццакӡакәа бзиа
акрырфеит. Зынгьы уаҳа чаӷьак рҿы инҭамыршәӡакәа, адырҩауханӡагьы ианынхалоз
ыҟан. Афатә-ажәтә шрыгмызгьы, рымгәа бжьаны ирыман.
– Уусқәа маншәаламхакәа уҟам? – дҵааит Кьаӷәса.
Кьагәа ихатәыс иԥхьаӡаны акәын Кьаӷәса жәлар рус аӡбахә шцәыригаз. Уи
иашьеиҳабы ус дизҵаалаӡомызт, џьарантә даныхынҳәлак. Кьагәа, игәы иҭамӡоз ак
ҟалазшәа димбазҭгьы, илаҿиҭрымызт. Аиашьа еиҳабгьы «зегьы бзиоуп» ҳәа ихы
ааирҵысит, изхара шифахьазгьы, акрыфара даҟәымҵыр, ацәажәаха шимамыз иашьа
ибарц. Ачеиџьыка аҳаҭыр азы, Кьагәа имҵаз еимгәаҳаҳа ифаломызт, еиқәҵак имҵазар,
ҿахрабжак нижьлон, аха уажәы ҩ -ҿахрак абысҭа аи шәа иааниххьан. Дыргәын даҽа
ҿахракгьы дизаахеит.
Аалашьцеит. Аишәа анеилдырга, Кьаӷәса алақәа даарыԥхьан, дара ирызкыз аҿыкәа
амца аԥхьаҵәҟьа инаргыланы, еиҵаркәакәаҵас ирзыҟаиҵаз афатә инахаиргылеит. Амца
ахьырҿашуаз алақәа ирзычҳауамызт. Арахь амла иқәынҵәон азы, ирласны акрырфарц,
аҟыԥ-сыԥ рыхәлга, аҿыкәа ианын. Ахьшьцәа ус зыҟарҵоз, алақәа, ирласны акрырфар,
ирхьчаразы рҭыԥқәа рахь еидырхарц акәын. Алақәа аабҭра еиҵҳәа ахкаара акәақьқәа
рҿы иҿарҳәеит. Даҽа ҩбагьы рхы иаужьын, иҿаҳәаз рбжьы шаацәгьахалак, аақ-сақҳәа
агыгшәыг ма арҳәцәа инарзыҵҟьарц. Кьаӷәса данаахынҳә иуапа нышьҭеиҵан, ибӷаӡара
еснагь излаҭаԥиҵәоз ихәымџьар ааиркәадан, ижәцәеимаақәагьы ааишьхны хазы
инышьҭеиҵан, иӡеиқәа ҩҵаркәкәашәа, днышьҭалеит. Уи ивараҿ иуапа ааиҵихит Дыргәын.
Аҭыԥаҿ иныкҿакшәа иуапа нкаиршәит Кьагәагьы.
Дзыцәомызт, иҩызцәа аҽнытәи рџьабаа ус ашьҭахь уаҳа гәхьаа анрымамыз. Ираҩсыз
амшқәа иреиԥшыз даҽа ҽнак раԥхьаҟа ирызԥшын, ԥсшьарала рҽазыҟарҵон. Иара ус
аԥсҭазаара ес-ҽнак нацлон, абза баара еихаҳауа, имццакӡо имҩасуан ашықәсынҵыра. Урҭ
акы заҵәык Анцәа изхаиашьапкуаз қәыларак ҟамландаз ҳәа акәын. Ақәыларагьы уамак
иацәшәо иҟамызт ауаа, Наԥҳа Кьагәа дуаҩын ҳәа дырдыруа даақәгылазижьҭеи. Ана-ара
аӡәык-ҩыџьак имҵадырсуаз ракәын акәымзар, рыцәа ҭынчын анхацәа. Наԥҳа Кьагәа
иакәын данҿазгьы ақәрахь данааигьы зҽызызмырҭынчуаз. Уи жәлар дырхылаԥшуа
иҟалара ус мариамызт, абиԥарақәа иеихарҳауаз агәаӷьреи агәымшәареи иргәылҵуаз
иагьзлааӡаз иакәымзар, уаҩы илшомызт.
Наԥҳаа рабиԥара рхы рдыруазижьҭеи ихацәан, иахьынхозгьы абри ақыҭа аҿакәын.
Бзыԥ аӡиас ахықәаҿ иааӡаз, уи ашьа ада рымнадазшәа, рҭыԥ бзиа ирбон. Дара рышьаҭа
абраҟа убысҟатәи ашьагәыҭра алҵит уҳәарын, иахьынхозгьы рыхьӡ ахырҵеит. Наԥҳаа
рхықә Ӡыхьҿа аҵаҟа исахьа ҩычаха аԥсабара иагәылган. Ахәы еиҵыхраҿ рабиԥара
ашьаҭа зкыз, абна рххны, ахсмаҟәқәа рырбаара дахьӡаны, адацқәа ыҵхны, адгьыл
ақәаарыхра даназыманшәалахаз аамҭа уаҩы аӡбахә иҳәомызт, иргәалашәомызт,
иагьрыздыруамызт азы. Иара иеиԥш анхацәа даара ирацәан, иарбан абиԥарахоз жәлар
рҵеиҵәҟьа ҳәа ззырҳәашаз афырхаҵа дахьгылоз еилкаара алшомызт. Наџьнатә Бзыԥ
аарцә иаҳаз аӡиас ихықәгылаз руахәама абаагәара аҵкыс хәынтә-фынтә еиҳан анхацәа
рабиԥарақәа рықәра. Аԥсҭазаара амыҟәмыбарақәеи ацәыхцәыфарақәеи идырҿиауан
афырхацәа зааӡашаз жәлар рҵас шьахәқәа. Анхаҩы иџьабааԥса здиҵаз адгьыл иҽизаҟәгомызт, ашьаԥса-хәԥҳара ҩ-жәлак шеишьцәанатәра аасҭа, уи амч иаҳа иӷәӷәан. Наџьнатә
адгьыл зтәыз ҳәа иԥхьаӡаз аҳгьы анхаҩы идгьыл дызлахибаашаз зинк имамызт. Уаҟа
анхаҩы исабуҭра иаҳа амч аман. Адгьыл жәлар ишыртәызгьы аҳ дақәшаҳаҭымхар ада
ԥсыхәа имамызт.
Наԥҳаа рыԥсадгьыл ахьалагоз рыдгьылгьы анхацәа рыхьӡ ахын. Дара
рҽеиҵырхуамызт ҭӡы-ҭӡыла. Ахҵәареи ақәылареи иқәнаххьаз нхацәан. Даҽа дгьылк аҿы
инанагаз рыжәла зхыз дынханы ргәалашәомызт, уаҟа ирылаӡҩозар акәхарын. Ааигәа
иҿиаз аҭаацәара абри ахәы ахьынӡанаӡааӡоз ирымҽхакны иаҿаԥсан. Аха рабиԥара
ахәшҭаарамца аҩшара уамак бзиа ирбомызт. Изларҳәоз ала, Ҳагәашә, асаӡқәа
унрылагылаанӡа, аӡмаххарахь зхы зырхаз ӡиак ихықәтәалан Наԥҳаки Бараски. Уск
аҵыхәала иабрагьцәан. Калдахәара инхоз а-Барасқәагьы уаа цәгьақәамзи. Абри аӡмыжь
Ӡыӡлан даҿцаауан рҳәеит. Уи аҽны лара ҽылкәабозаарын. Дызбаз а-Наԥҳа ҿимҭӡеит.
Абрагьи лареи еинаалашьа рымамызт, амалагьы хаҵа дылбаны даанхомызт, дҭалырхарц
диақәԥон. Арахь лара убысҟатәи дыблахкыган, а-Наԥҳа дшанхартә. Уи дангәеиҭа а-Барас, зыԥсҭазаара иацәшәаны, зхы зхашҭыз диҩызахан, иҟаҵатәыз дазхәыцаанӡа,
дылиехсит. Уи ихашҭит дылиааины, «уашхәа мақьаԥсыс, уаҳа сшуԥырхагамхо»
лырҳәаны, маҵуҩыс дшыҟаиҵашаз. Аҟама заҵәык дацәшәон ҳәа ирԥхьаӡоз Ӡыӡлан лшьа
аӡы иаахыжжылеит. Аӡы дахьагоз, ҳамҭанык лхы аакыллырҳәҳәан, ахацәа рыжәлақәа
лшәиит:
– А-Наԥҳақәа шәыжәла иагьымҿиааит, иагьнымҵәааит! А-Барасқәа шәыжәла ҭӡаҩык
рыда ҟамлааит!
Ашәира рыхьӡеит рҳәартә, барасаа, раҳ ихәура рҽааҟәганы, хазынхара
рҽыназыркижьҭеи, рынхацәеи дареи лабеилаԥсала еилан. Рыуаҩыцәгьарагьы иахҟьаны,
қәыларак рҽаладмырхәакәа руамызт, ахҵәарагьы рызԥшымкәа иаанхомызт. Раамсҭа
жәла ду ҿиара хәыҷыкгьы акәмызт. Наԥҳаа аҽеиҵыхра зырҭахцәамзгьы убри ашәира
иахҟьаз акәын. Аха уи ҿыҵган. Аиаша ахьыҟаз иара аԥсҭазаара аҿы акәҵәҟьан. Амала,
аҿыҵга аныҟала, Кьагәагьы иашьеиҵби иареи рыхнышьыр рзеиҩымшеит. Урҭ гәараҭак
еицҭан, абзазара бзиа еиҿкаараз, аицхыраара ӷәӷәа аҭахын.
Кьагәа иашьа дахьышьҭаз днаԥшит. Илаԥш Дыргәын ихаҿгьы инақәшәеит. Уи заҟа
дизааигәахахьаз даазхәыцын, дҩықәтәеит. Инаҩс ишьҭаз рхаҿқәа изырбоз ацәылашара
акәын. Аҵх хәыҷын, арахь иара дыцәаӡомызт. Ихы ҭууан. Иҩызцәа ҩагылаанӡа игәахәшәа, иуапа деиҭанықәиахт. Ганла дааҳәын, инапсыргәыҵа иӡамҩа инаҵеиҵеит.
Дахьхәыццәаз акәзу здыруадаз, игәы ҭынчхазшәа дыҟан. Ацәагьы даамҽханакит… Ихы-игәы иқәыбзиаханы даныҩагылоз, арахә ҭырцахьан. Иҿы ӡык нықәҭәаны, иааирбан,
илабашьа аакыдхны, иҿынеихеит. Иара ида ихәарҭамкәа иҟамызт, аха Кьаӷәсеи
Дыргәыни днарыцхраарц игәы азыҳәон. Ихаҭагьы, ааигәа-сигәа иимбацыз аԥсабарахь
днықәыԥш-аақәыԥшыр, игәы ааҿыхарын. Ҭынчран. Асаӡқәа арахь уаақәлар руӡаломызт
анкьа. Уажәгьы рыҽдырцәгьалон, ириааиуаз уаҩы дрымбар. Усгьы арахә ӷьычра ҳәа
иаақәлалон. Наԥҳаа рырахә Цәҳәынынӡа ианкарцалозгьы ҟалон. Урҭ ирышьҭаланы,
егьырҭ ахьшьцәагьы ҩаскьалон. Ақәылацәа ианакәызаалак ахьшьцәа
ирԥырхагахаӡомызт. Урҭ рхьыӡрацара иаҳа иӷәӷәаз усын ҳәа ирԥхьаӡон. Ахьшьцәа
игәарымҭарцгьы инарывс-аарывсуан, ԥшыхәцәак ирҩызан дара араҟа, адырра ақыҭақәа
рахь иҟарҵар – ахыхьчара рҽазыҟарҵон азы. Ус адырра зауаз реилазаара ианакәызаалак
ақәылацәа ириааиуан, шәаџьҳәаҩыкгьы дынмыжькәан, индырҵәон. Адунеин уаҳа даҽа
жәларык дара рыда иқәӡамызт ҳәа игәыӷны, злаԥшҳәаа ҭбаамыз «афырхацәа»
ақәыларақәеи аимҵәарақәеи еиҿыркаауан. Қыҭа-қыҭала, жәла-жәлала иқәеибахуан.
Жәларык зызмырҳаз ахьыӡрацарақәа рҵыхәтәа ԥҵәомызт, аамҭа цацԥхьаӡа иаҳа
иӷыӷкуан. Аҭоурых аҿы уи аанкылашьа мҩак ҳажәлар рыгәҭаны иахьгәылымҵыз акәын
иаҳагьы ихырҵәагаз, избанзар иреиҳаз жәларык еидызкылоз ндырҵәон, ахыхьчараз
ажәлақәа рҽеидкылара рҽахьырыгӡаанӡа.
Арахә амарда иаҿан. Кьагәа, ацаҟьа дықәтәаны, урҭ дрызԥшуан. Аԥсасеи ашьамаҟеи
гәарызхшаз даныҟала, ршьапы неиҵырхырц, Дыргәын даашьҭхны, Кьаӷәса шәарыцара
дцеит. Амра халацыԥхьаӡа, иаҳагьы шорахон. Кьагәа аԥса азааигәарахь дааскьан,
ашәшьыра дныҵатәеит. Имацара данынха, ахәыцрақәа иаҳагьы иааихапапан, иҵегь
дынҭанагалаӡеит, дызхылаԥшуаз илаԥш иҵимыжьырц ихы дшақәԥозгьы.
Кьагәа иабду Ҳаџьым ибзианы дидыруан иаб Шәман иаасҭа. Иабду, деиқәышлаҳәа
дшыҟазгьы, уаҩы ӷәӷәак иакәын. Уи хә-ҩы аԥҳацәа ихылҵит. Аҵыхәтәан дзеигәырӷьаз иԥа
заҵә Шәман гәабзиара дук иманы дымиит. Убри азмырхаӡакәан, дымҵарсны асаӡқәа
дырган, абыхәқәак дырдырхәҳаит. Убраҟа ҭауадк ихашәалаз даҽа асаӡ ҭыԥҳак, уи
лышьҭра бзыԥуаа рахь иҟан, диманы дыбналеит. Имаха-шьаха шыӷәӷәамзгьы,
дызхылҵыз ргәы изҭан. Шәман, агәаҟрақәа ихаганы, ахьҭеи амлеи иҽдимыргазаргьы,
иҵегь ддыруашәырны, иҩныҟа дықәнагалеит. Иԥҳәыси иареи ирыхшаз ҩыџьа аԥацәа
рааӡараха имоуӡакәа, нырцәыҟа амҩа данылеит. Кьагәа хар имаӡамкәа иаб
дигәалашәозар, Кьаӷәса уи зынӡа диздыруамызт. Зҽызрыцқьаз Шәман рыцҳа ибаҩқәа
анышә иамаданы ианаахынҳә, Ҳаџьым имаҭа иаҵкыс иауз иаб илабашьа наииркын, «аҳи-аамсҭеи рыҷкәынцәа зааӡаша ҳаҟоуп, аха анхацәа ҳаҷкәынцәа, ҳара иаҳмааӡар,
изааӡода», – иҳәан, Кьагәа дима, арахә днараԥхьагылеит. Дышнеиуаз шәарыцарагьы
дигалон, зны-зынлагьы, ишәақь наиркны, аԥсаатә даиеирхсуан, нас аԥслаҳәқәа днарышьҭеиҵеит. Ахысшьа иирҵон дымццакыкәа, ичҳаны, ибзианы икыликаартә еиԥш. Баша
хызаҵәык ҭзырҟьоз дхысҩымызт, аибашьҩрагьы илҵуамызт. Раԥхьатәи анҭаирха,
идырҩатә еиӷьхарц, Абчараҳ дихылаԥшырц наизеиӷьишьеит. Кьагәа азныказ ихы
дааигәырӷьеит, аха макьана зыԥсахәага ҭымҵыз ашәарах ҳәаԥӡыԥуа ианиба, игәы
ааԥшқахеит. Илаӷырӡ шхаҟәҟәалоз акәын Ҳаџьым, иаҳәызба ҭкәыцәаа, ахәда
шахикәыцәааз. Имаҭа дышзеиҭамҵуаз аниба, ҿааиҭит:
– Ужәлар хҵәаны ирго убар, рыхьчара удхылар, ухгьы ухашҭып , иушьыз ашәарах
акәым. Укьыпшәыпуа аҽазны уҽсумырбан ухаҵазар.
Уи амш Кьагәа уажәыгьы иааигәалашәалон, еилаҩынтра уск ҟалацԥхьаӡа. Аҷкәын
дызҳацԥхьаӡа ихатәы бџьар дазыҳәон. Иабду уи заацәаны иԥхьаӡон. Ҳаџьым ахәыҷы
иқәра ашәра анааиуаз дазԥшын, уаҩы иамҳәакәа. Ҽнак, аҽҵарақәеи ранацәеи ахьҳәуаз
ианнеи, ҽҵыск ан иахыкәшон. Игьаргьаласызшәа ааҭгыларак аиурымызт, иаргьы
ааԥсарамызт уҳәартә, ашьамхы ҵарын. Кьагәа дгәырӷьаҵәа аҽҵыс дазааигәахеит. Иара
шәан, ан ашҟа инеихеит. Уи иазааигәахацԥхьаӡа, аныҟәашәа армаҷуан, ашьаҿақәа рсса
еихнагон, абаҩ иацәымаашьаӡакәа. Алахҿыхшьа згәаԥхоз Ҳаџьым маха-шьахала даара
ишыбзиахоз еилиргахьан. Аҷкәын, егьырҭ уи шрыликааз аниба, агәеилгара шициз
даазхәыцны, аҽҵыс ииҭарц иӡбеит. Кьагәа ицызҳара иналагаз аҽы бжьаны данақәтәоз,
иабду ицхыраарада дҽыжәларц иҽазикит. Ҳаџьым имаҭа, инапала ииааӡоз аҽы бжьаны
дахьақәтәаз, уаҩҵас дихәуаԥшуан.
– Уҽышькыл скратәа сухьигӡар, уаҳа исҭахыуи.
– Уеиҳа зымчу уҽышькыл икааит! – ус узывасыр зымуаз Ҳаџьым Кьагәа дыниаҭабит.
Зқәыԥшра шықәсқәа инархықәгылаз аҽыуаҩ ҷкәын, икәадыр далиаазшәа, аҽы
даласаны дахьақәтәаз, абду дизкылԥшуан. Аҽышьашьана иашаз арашь, аҽыуаҩ иҵԥраауа, адәы инықәлеит. Аҽарцәгьаны «ажәҩан ахь ихаларц» иеихан, иагьԥыррын,
иақәтәаз адгьылаҿ иникылон акәымзар уҳәарын. Аҽы ахы иноужьны, бнареи
мҩахәасҭареи, дәи сакарреи еимданы, аԥхӡы алхәҭа, аҽы иманы, Кьагәа даацәырҵит.
Аҽы ӡыржәра илалбааигазшәа, аҷкәын дылҽыжәҟьеит. «Нарҭ Сасрыҟәа аҽы
данаддыргылоз иузаҩызахеит, убас иаауԥгыло аусқәа уқәманшәалахааит! – игәырӷьоз
абду гәаныла имаҭа дааиқәныҳәеит. Убри ашьҭахь иагьа ҽы иҵыршьааит, иагьа ҽы ус
ицәҭахеит, ақәыџьмақәеи шьха ҿаҩеи ирыхәлабгеит, аха раԥхьатәи иҽы акәын израшьыз.
Ҳаџьым иҩнаҭа иааӡахьаз Инал-иԥак ихылҵшьҭраз аӡәы хьыӡрацара данцоз зны
имаҭа дициҵарц иақәикит. Аҳ дгәырӷьо дақәшаҳаҭхеит. Кьагәа, амҩа данықәлоз аҽны, иан
иаацәырылгеит абџьар маҭәа. Уи лхаҵа иҟәынхаз акәын. Лԥа дҩагылан, изнымаҭәа
ааирҽеин, иныҟәгатәыз ақьабз амҩаԥгара иҽазирхеит. Ҳаџьым иҿы иҭаца
дымцәажәацызт, иԥа данԥсы ашьҭахьгьы, дыҩдәылҵит дырԥырхагамхарц. Аҟәына
зыцрыԥссоз амаҟеи уи иадҳәалаз аҟамеи, изтәыз мҩас нырцәы шьҭихзижьҭеи, уаҩы
дрыламкьысцкәа иҵәахын. Кьагәа изҳара ишазԥшыз еиликаауан. Урҭ ан, лнапы иқәҵа,
иаалырххеит. Еснагь игәыԥшқараз аблақәа қәацомызт. Аибашьҩы игәыблан уи
дызлаԥшуаз. Ианаҭахха ан афырхаҵараз лԥа дылгәаӷьуан, хьымӡӷ имгакәа ижәлар иԥсы
рыхәозар.
– Шьашәы илаԥш зхыу унапаҿы ианусыркы нахыс, ухьыӡрацара маншәалахартә,
иаҳхылаԥшхәу ихьышьаргәыҵ сакәыхшоуп! Аиргь ашәа иумҩанызаҩхааит! Шьхеи-ҿаҩ еи
узкаршәразааит! Шәарахк уҿаԥхьа мҩасшьа аимуааит! Агыгшәыг гызмалс уроуртә,
алшара угымзааит! Ажәеиԥшьаа раҳ, удырҩатә еиӷьхарц, умҩан бга уԥиҵааит! Ухьӡи
уԥшеи ашьхеи агеи ирыбжьалартә, зхьышьаргәыҵа сыҵаԥшуа симыҳәои! Аҩны уҟа, абна
уҟа, Анцәа духылаԥшааит! Ҩни-гәареи еихаҳауа, уаб иҵәҩаншьап ӡшьак аимуааит! Ахьӡ-аԥша уабџьар иалоуго иуваҟәыло аӡӷаб лшьапы уаб иҩнаҭахьы илеиханаргааит! Ухшара
еиҵаҩҩы рыла уабиԥара иазурҳааит! Уахьнеилак машәыр удкыламкәа, Аԥааимбар илаԥш
угымхааит! Мҩак уанылацԥхьаӡа, ууа-уҭахы, угәыцхәы, сара, уан, ҳаухамшҭааит!
Кьагәа иан дналеихырхәан, абџьар аалымхны инаимӷеиҵеит. Иабду дааҩнашылан,
ашьанҵа шәақь наииркит. Зегьы аԥсшәа раҳәаны, Кьагәа дындәылҟьан, аԥхьатәи
аҽеимаа инаркны ашԥынӡа фыӡа лҭашәартә изызҳахьаз иҽы ԥаџь-ԥаџь дҩақәтәан,
уажәшьҭа иажәуаз аџьаргәал аанда дҩахыԥан, аҳ иаҳҭынра шыҟаз, дылҭакка дцеит.
Ҳаџьым бзиа ибаӡомызт гәашә зылаԥш иҵамшәоз аҽыуаа. Аха дԥышәырччон:
дшынеибакәыз дыцҳафырын имаҭа, инеидыркыз аҟама аҿеиԥш. Абырг ицәыуадаҩын
имаҭа даанӡа. Уи ихәы ҭаижьрымызт ҳәа дышгәыӷуазгьы, иҟамлоз егьыҟамызт. Иуадаҩын
раԥхьатәи амҩа. Уи иашьҭанеиуаз аҭакԥхәықә иаҳа иӷәӷәазаргьы, раԥхьатәи ахгара
гәаӷьыуацәан. Имаҭа ицашьахаз еиԥш иаб игәы изҭаны днаиқәныҳәан, иара иаҵкыс зхы
ззықәымкуаз иҭаца дналхьыԥшит. Лгәаҵӷа апашьа уаҩы илмырбарц, амаҵурҭа
дныҩналан, дызхамшәалоз лҩнусқәа деиҭанарылагеит. Иаргьы дласны ирахә рахь днеит.
Мчыбжьык ашьҭахь акәын Кьагәа даныхынҳәуаз. Аҳ дицны дааит. «Амш зеиԥшрахо
шьыжьнаҵ иудыруеит», – ҳәа наҳәаны, а-Инал-иԥа дцеит, дук иҽнымырхакәа. Гәырӷьаран
аҩнаҭа. Рымацара ианааизынха, Ҳаџьым имаҭа иеиҳәеит уажәшьҭа дыԥсыргьы џьанаҭ
дышцоз: иӷәӷәан, иагьыӷьацон Наԥҳа Ҳаџьым иҵәҩаншьап. Уаҩы имырдырӡакәа дџьабон
Наԥҳа Кьагәа ҷкәын. Изқәылаз ақыҭа еимырҵәеит дызцыз ауаа. Иҭадырхаз
рацәамзаргьы, идырџьабаз ауаа анигәалашәалак, ихшыҩ еилагар ҳәагьы дацәшәон.
Ибла ихгылан зылаӷырӡ зҿыкәкәа имҵадырсыз аҭыԥҳацәа, зылахь ззеиҵымхуаз иҿаҳәаз
арԥарцәа. Ихдырҵәаз аӡәгьы гыруас димгеит Кьагәа. Амҩа данықәлоз, иан иуа игәыцхәы
ихамшҭырц, ларгьы дигәалашәарц ала даниқәныҳәазгьы ибла ихгылан. Зегьы ҳамҭак-ҳамҭак иазԥшын, иара акгьы рзааимгеит. Урҭ иеигәырӷьон ихаҭа хьымӡӷы мгакәа
дахьыхынҳәыз. Дызцыз иакәмз идрымкыларц, даашьомызт, дшәомызт, усгьы агәаӷьра
изҭан, аха даҽа қәыларак ахь дцарц игәы иҭашәомызт. Изеилкаауамызт, аҳцәак ргәы
ааибагеит ҳәа, анхацәа ирхарыз. Ихаҭа уаҩы дҭаимырхеит, иламыс цқьаны иԥхьаӡон, аха
ихы ианаижьуамызт хьыӡрацара дахьрыццаз. Ари хырҵәага усын.
Иара игәы шазцоз еиԥш, аԥсҭазаара зцомызт. Изқәылаз ауаа еизырган, шьыжьнаҵа
а-Инал-иԥа иаҳҭынра иақәлеит. Уи игәы иҽанын, имч мхеит акәымзар. Наԥҳаа рхықәан
еилаҩеиласуаз ауаа рҽааидыркылақәеит аҳҭынрахьы излацашаз амҩаҿ. Уахь ԥызара
зурц ираԥхьагылаз дышрымаз ихаршҭны, Кьагәа иҿынеихеит, ицуҭа уаа ишьҭаларц.
Ақәылацәа рымцахара, шә-ҩык рҿынӡа иҟаз, аҳҭынра хырҵәаны, ихьаҵхьан. Урҭ рыхьӡара
залшомызт. Ӡыхьҿала иахыкәшаны, амҩа рызкызар иаҳа иеиӷьын. Аԥызаҩ иаҳауазма
«ахырҵлаӷь» ииҳәаз, ауаа иманы, ддәықәлеит. Урҭ ирхьымӡацыз ԥыҭ-ҩык еидыҳәҳәала,
ихараз аҭӡақәа рахь ауаа дәықәиҵеит, Ӡыхьҿа шыҟаз ацхыраараз ирышьҭаларц. Имаҭа
дишьҭалеит Ҳаџьымгьы. Аӷацәа амҩа ахьрызԥырҵәашаз, Кьагәа ҷкәын иуаа рҽырԥсаҟьан,
абнараҿ рҽырҵәахит. Урҭ рыгәҭа арҳәцәа анааҭала, аибашьра ҭарҵеит. Амҩа зкыз
аӡәаӡәала реибашьышьа маншәалан. Иаԥхьагылаз ауаа анҭадырха, ихдырҵәаз аазгоз
ажәа арҭ ирнырҵеит иҭҟәаз рхы ишақәиҭыртәуаз, дара рымҩа иаԥгылоз дҟамлар. Кьагәа
дақәшаҳаҭхеит, ижәлар рыԥсеиқәырхараз.
– Ҳаџьым уиҭахыуп, – рҳәеит, зегьы анеилгақәа, Кьагәагьы игәы хьыу-хьыуа иабду
днеихагылеит.
– Сара сыҿҳәара ааит… Амала сгәы уздууп. Ужәлар еиқәурхеит, ԥыҭ-ҩык
ҳуцәҭахазаргьы… Иуԥшааз амҩа маншәалан. Аха аӷацәа ас рыҽурҭомызт, амцахара
аԥызаҩ дҭамхазҭгьы. Убри ак аҿы суцхрааит, сԥсы игазаргьы.
Шәи жәаа шықәса зхыҵхьаз абырг аибашьцәа дҩышьҭырхын, рымҩан иԥсы ихыҵит. А-Инал-иԥа ақәылараан аҳҭынраҿы дыршьхьан. Иуаацәгьақәан иашьцәа қәыԥшцәа. Аха
дҩыҵхахеит ахаҵарԥыс, макьанагьы ахаҵарԥысра қәра змамыз, ижәлар рыхьчараз иаҳа
зылшашаз. Амзаҿа гылон ахәылԥаз, амҩа змаз аашаанӡа изылашаларц. Мзаҵас игәы
ауаа ирзыҳалалзаргьы, аҵыхәтәан дызлаԥшыз, ашәарыцацәа акырынтә зхы
иаладырԥшхьаз агыгшәыг еиԥш, Кьагәа акыр игәы иҽаннаҵеит. Агәаҽанызаара иԥсы
ахьынӡаҭаз иагьизынхеит. Игәалашәомызт қыҭак ма ҩ-қыҭак инареиҳангьы дырхылԥшуа
дшыҟалаз. Уи азы уаҩы далимхит, аамҭа убас иҟалеит, ауаа раԥхьагылара илнаршартә.
Амала уи аус аҿы, иҟаларын, зегь раҵкыс иԥырхагаз наԥҳаа рыжәла мацара акәзар.
Иуаа ӷәӷәақәан иааивагылақәаз арԥарцәа. Уаҩҵаси ламыслеи узықәгәыӷшаз џьоукын.
Бзыԥ нырцәи аарцәи цәгьарак аӡә дақәшәар ҳаурын ҳәа ргәы иҭамызт. Ахыхьчараз ауаа
иеиҿыркааз ажәытә қьабзқәа есааира иеихарҳауан. Кьагәа зныкгьы игәы иҭамшәацызт
ҩыза бзиак димамызт ҳәа. Аха уи иааивагылаз Сымсым Уча иакәын аҩызара закәыз
инырратә дҟазҵаз, абзыцәашьараҵәҟьагьы изызуаз. Кьагәа иқәра наӡахьан, иара
имазҵаакәа, уск ҳасабшьа арҭомызт. Убасҟан акәын иара иаҵкыс акыр еиҵбаӡаз Уча
дангәеиҭаз. Уча нырцә дынхон, уи еиҳагьы ахыхьчараз иманшәалаз усын.
Еицышәарыцон, еицыхьчон, уапак аҿы еицышьҭалон, рԥсгьы еихәлан. Асҵәҟьа Кьагәа
изааигәахара гәаӷьыуацәазар ҟаларын, зегьы дызларылукаашаз ҷыда ҟазшьак иалаҟаз
иакәымзар. Уи аҟазшьагьы еихаҳаны ҵасла иааргон. Абиԥараҿ аӡәы изнымхакәа,
ҟалашьак аиуамызт.
Иара, Уча иабду, џьанаҭ зыԥсаҭа неиша, Ешқыҭ дынхонаҵы, аҳ Амаршьан ихәура
дҭазар иҭахын, данҭаацәараха ашьҭахьгьы. Смыр Кьаҿ имхы ширашәоз акәын аҳ иуаҩ
данизааиз, уааҳәра дизцарц. «Сара сымхы аҳ дааины ирашәома, сымхы сара
сҭагылами», – ҳәа Кьаҿ ииҳәаз, Амаршьан илымҳаҿынӡа инарыгӡеит. Уи Кьаҿ иан лхәы
лоурц зҿынаирхаз ажәақәа, иахьахәҭаз иааӡеит. Ак узҳәандаз – ишузнымкыларыз. Кьаҿ,
инхара кажьны, иԥҳәыси ихәыҷы Баӷыри ааидкылан, џьара иртәеит. Иара дыҩҽыжәлан,
аҳҭынра дынкылҟьеит. «Смыр Кьаҿ дуҭахымзи, дааины дыҟоуп», – ҳәа амаҵуҩы ила
аԥшәма изицҳаит. Иҟалазеи ҳәа абарҵа иаақәгылаз аҳ анхаҩы ибжьы иаҳаит: «Сан
илуҭаз лхәы ацынхәрас, абри умаз!» «Аҵықь» ааҭгеит анхаҩы ишәақь, зҿааирхаз
ахызаҵәгьы Амаршьан дууӡӡа илахь ҩкылнаҵәеит.
Кьаҿ иҭаацәара шьҭихын, дааҭымгылаӡакәа, Калдахәара дкылсит. Акьыбала Баароу
дылбаан, Бзыԥ азааигәара, ахра аҵаҟаҵәҟьа, қәацәк иргылан, адгьыл хҟьара иҽазикит.
Мрагыларахьала ахра ҿҟьара дахьчон. Мраҭашәарала аӡиас еижәыланы илеиуан, еснагь
узыруамызт. Знапаҵаҟа дааиз Бзыԥ аԥсҭа аҳ Ачбан, иҿыц нхаҩы, ихы-иҵыхәа анеиликаа,
иҽимаратәшәа дизааигәеитәырц, диргәамҵуамызт. Кьаҿгьы дгьыл хҟьаран дызҿӡаз.
Илаиҵаз амхы адгьыл ҿыц аҽанраалатәны, даара ибеиахон. Ладеи-ҩадеи аԥсҭа иҭанхоз
Баароу ажәырҭра иаҵаз аԥсылара ахьгәарымҭацыз рыбла ашьа хнарҵәҵәалозаргьы,
адгьыл хызҟьаз иԥырхагахара жәлар рылахь иоураз аҵас иаҳәоз аилагара зылшоз уаҩы
дҟамлеит. Иаргьы ихшара рацәахон, есааирагьы иԥацәа ааиҵагылон. Аџьабаа ззубашаз
думандаз, иулҵуаз аԥхӡы ушазымхәыцрыз.
Аамҭа рыцәцазаргьы, ицәамызт Амаршьанқәа. Ашьоура аамҭа ииасӡомызт. Иҭахаз
иашьцәа ҩыџьа рыбзыцәашьа ӷәӷәак даашьҭырхын, раӷа дыҟан ҳәа ахьраҳаз иаакылсит.
Кьаҿ икәша-мыкәша иахакнаҳаз ахра ҭыԥқәа бзианы идыруан дара раасҭа. Ирахә лбааҟа
ишыԥхьеицоз, ииехсит. Знык данрызкылымкаа, иҽриҭозма, дыԥан, ҵаҟа ҿҟьарак дҭалеит.
Уа дагьынкылатәеит. Дыршьыз џьышьа, аешьцәа руаӡәк данаахықәгыла Кьаҿ ихызаҵә
илахь инҭашәан, дыкәлаауа дышлеиуаз, иара дыниваҳаит. Хыхьынтә аҟәҟәаҳәа
ианиехсуаз, Кьаҿ ҭынч ишәақь еиҵеиҵон. Ашьҭахьгьы дмыццыкӡакәа, аӡәы имаршәа
иоурц, ахьшьбла ихаҵаны, дыԥшуан. Ус, дихыкәшарц дышнеиуаз, аҵыхәтәантәи
Амаршьан илаԥш наиаахеит, иабџьаргьы наиқәикит. Аҵықь анааҭга, дзеикануаз
дыҭрысны дааҭгылан, дгазҽазуа шьаҿақәакгьы ныҟаиҵеит. Урҭ рыбзыцәашьа, ихьӡ ҳәаны,
иқәҿиҭит, иԥсы игарц иҭахызар, уаҳа хы ҭимырҟьарц. Акәымзар диеигӡарцгьы игәы
ишҭамыз иирдырт. Абас Смыр Кьаҿ иаӷацәа рҵыхәтәа нирҵәеит.
Бзыԥ аԥсҭа аҳ игәы иалазаарын игәыла ҿыц дахьиҭымаауаз, асасцәа аниҭаалоз
жьыӡас шьтәа бзиак ахьизнеимгацыз. Анхацәа изааргақәаз рырахә ана-ара иқәҿаҳәан.
Ацәҟата иманы, агәарԥ данынҭалоз, аҳ, иаԥхьа аҟәардә иқәтәаз иԥҳа длыхәлаччо,
икәасқьа ҿыц абарҵаҿ ацәардӷәы дықәтәан.
– Дад, Кьаҿ иаҳзааиго ицәҟата сымсымуа ишыҟоу убо?! – аҳ иԥҳа дҩаҵҟьан, анхаҩы
ирахә ахәда лнапы акәлыршарц, дыллыбааҟьеит. Ахы афыр-фырҳәа ианаҟьа,
даацәшәан, лызхара илзымбо насҭха дахәаԥшуан.
– Аиаша бҳәеит, – уи длышьҭаланы дааиуан аҳ, дызхәаԥшуаз ацәҟата игәарԥханы. –
Даара исымсымуеит. Уи ҳзаазгаз анхаҩы дҿыц нхаҩуп. Кьаҿ, жәла умам макьана,
жәласгьы иумазааит Сымсым.
Ажәла зауз ауаҩы ишьҭра зегьы иара ихьӡ абиԥара хьӡны ирзаанхон. Баароу анхара
еиҿызкааз Кьаҿ иԥацәа реиҳабы Баӷыр, аҩндура даҿыҵны, нхара ҳәа Калдахәара дааит.
Уи аҭыԥмыш ҳәа иашьҭан. Кьаҿ ихаҭа изалихит Баӷыр инхарҭаз. Уаҟа арахә аҵлақәа
иаарыҵагыланы акырынтә ибахьан. Аухантәарак Анцәа диҳәон амҵәыжәҩақәа змаз
ашышкамси ашышкамс ссеи ахаҳә иҵанамгаларц. Иблала иибахьаз аҵас мҩаԥгатәқәагьы
дрывымсит. Раԥхьа ахшҳәар ахаҳә иаҵеиҭәеит. Адырҩаҽны уаҟа иибаз ашышкамс бжьаратәқәа аҭыԥ мшын ҳәа шиарҳәоз агәра идыргеит. Аҩны ауацхыр азы аџьыргәалқәа
еиҿаԥшьны ианышьҭарҵа, аиҿаԥшьырҭақәа рҿы акәтаӷьқәа, рхқәа ҭаԥҽны, иқәырҵеит.
Ауха арҭ нхеит кәтаӷь гәыла иштәыз. Нхарҭа ҭыԥс излаҟәнумшьашаз зегьы ирылаҟан.
Абыца ҭӡы ҩадыргылан, аҭыԥ иахылаԥшыз Адгьыл Дадуԥал лныҳәагатә ҟарҵеит, уи
нахыс иқәынхозгьы лылаԥш ихызарц. Баӷыр игәарԥ ахьықәгылаз ахахьы иаҿаԥсақәаз
маҷын, аеҵәара зхаԥаз, бнала иҭалаҳаз шьхара кыӡӷын. Ақыҭа зегьы унапсыргәыҵа
иқәызшәа иубон. Амраҭашәарахь иаҳагьы иблахкыган: Бзыԥ арха, ула узаҟәымго,
инеиужьны ушықәԥшуаз, иџьоушьашаз амшын улаԥш налаӡҭуан. Асԥа акәзар нхарҭа
ҭыԥла иҭбаан. Баӷыр дахьынхоз Мрагылара злаҟаз акәын. Ахәы даахықәгыланы, иаб
идгьыл ҵаҟа днықәԥшуан. Сымсым Баӷыр иҷкәын иакәын Уча. Иабду иеиԥш
уаазықәгәыӷшаз арԥысханы дҩагылеит. Уи иаҳәшьазаҵә лакәын…
Кьагәа иҭахымызт ихаҭа иԥҳәысаагара уажәы игәалашәар. Уи атәы даҽазны. Мрыҟәа
дицәҭадырхеижьҭеи, илахь еиқәызҵашаз ахҭысқәа ракәын ибла ихгылаз. Ма ацәгьара
иаҿагылашаз мчык дақәгәыӷлар иҭахын. Уи адагьы, иԥҳәысаагара иадҳәалаз иҷкәын заҵә
иҭахара изыхгомызт. Иацтәи амш ашьҭахь иԥа уажәы-уажәы игәы дааҵаххуан. Дҩагыларц
иӡбан, дҽеихеит. Дахьтәазгьы Амра ҩыҵашуан, амшгьы шьыбжьы лхыҵхьан. Аҭыԥ ахь зхы
рханы иҳәуаз арахә днарышьҭалеит.
Ашәарыцарахьынтә заа ихынҳәыз Кьаӷәсеи Дыргәыни рԥсы ршьахьан, афатәгьы
аақәырҵахьан. Кьагәа имала аишәахьча дахьынӡадтәалаз, дара арахә еилдыргон. Иара
акранифа убасҟатәи иааԥсара ааиныԥшит, ихы анықәҵарада ус изыҟамҵаратә. Цәала-жьыла дзырааԥсаз, ԥсшьарак аазмоуз ихшыҩ аркарара акәын. Иуапа акәахьчақәа
наҵеиҵан, днықәиеит. Аԥхӡгьы ааиқәнаҭәеит, ацәара ицәауадаҩны. Нас ақьала аҭӡахьы
иҿы нарҳәны, изнапык иӡамҩа ианнаҵеиҵа, дынҭаҳәахаа дагеит… Иҩызцәа, ацәашьы
аркны, аҵхагәҭанынӡа ақьала иавагьежьуан. Аҳаҭақәа ирҭарҵеит ашәеилагәақәеи
ашәырҩақәеи. Ашәеилаҵараз ар рқәаб ашәаӡақәа ҭарҵан, идырцарц амца аҵан.
Адырҩаҽны Дыргәын, аҳаҭақәа агәыжьқәа ирықәҵа, Уча ичараз Кьагәа инеигашаз
арахәгьы има, амҩа дықәларц дыҟан. Дыргәынгьы аԥхьа диеит, имҩа харан азыҳәан.
Убри ашьҭахгьы Кьаӷәса акраамҭа дтәан, аҭаҭын дахо. Ҳамҭанык дышьҭамлар, иашьа
иҭынчра ихьчарызшәа цәаҩала дгәыӷуан. Уи еснагьтәи иҟазшьақәа имамызт. Ас ҿимҭӡо,
ихы аҭахәыцрақәаҵәҟьа дақәиҭзу узымдыруа, уаҩы димбацызт, иҷкәын машәырла
даницәҭахаз аахыс. Усҟангьы деихәлаҳаны, дхәашабгаӡаны ихы ааимырԥшит, узықәшәаз
уҽанрааланы, амҩа уԥшаароуп иҳәон. Уаниашьа ухаҵашьоуп ҳәа акәымзи иныҳәаҿагьы
шыркуаз. Ибла ианҭаԥшуазгьы, даншԥан ҳәа ихәамԥшуази, иалырдраази дара реиԥш
дгәырҩарц илшарын ҳәа.
Акәахьча нкаршәны, ибӷа ақьала аԥхьатәи ашьаҟа инадҵаны дахьынатәаз, Кьаӷәса
ихы ижәҩахыр инықәҳазшәа, инхынааит. Ашьыжьынӡагьы убас дыцәан, Дыргәын
дааирԥшаанӡа. Кьагәа дшынаиаз дыҟан, иҽирҵысуамызт. Кьаӷәса Дыргәын
деиқәыршәаны амҩа дықәиҵеит. Аҩныҟа илбааицашаз х-цәҟатаки аидара зқәыз ҩ-гәыжьки наиаԥцаны, дҽыжәын зыҷкәынра инҭысуаз Дыргәын. Кьаӷәса данаахынҳә арахә
ҭицеит, ахьчалақәагьы науижьит, аҭыԥ аҿы иҿаҳәаз ааныжьны. Ибжьы хьчаҵас
иргацәомызт, дауҵас ицәаз иашьа диԥырхагамхарц. Арахә ашьха дгьыл брақьаҭ иқәын.
Анаӡара акыӡӷ аҿы гәарҭак арахә убарҭан. Урҭ асаӡқәа иртәын. Аԥхын Мрагылара шыҟаз
ашәуак ирахә аҿан. Анхареи ахьчареи мацара ирышьҭаз ирызхон адгьыл ду. Зызхара
змоуз аԥсыцәгьацәа раасҭагьы, ишәарҭаҵәҟьаз хьымӡӷыда хьыӡрацара иашьҭаз ракәын,
Урҭ реицлабрақәа уаҩ дрыхәомызт. Кьаӷәса, акыр алада даныласкьа, ирахә аҳацкьын
шәҭра инылалеит. Иаргьы хдырԥрак даақәгылан, дзышьцылахьаз аԥсабара илаԥш нахидеит, аҳауа зҩыда дшалачозгьы ахә изымшьо.
Уи аамҭаз Кьагәа ижәцәеимаақәа наишьеиҵан, ишьанҵа шәақь аакыдхны, хәдаҟа,
шәарахымзар уаҩы иахьиҿахырсҭамыз, амҩа днанылеит. Ашәарах мҩахәасҭа шьҭихын,
ахра-ҿҟьара дазнеиуан, ашәарҭа маҷк даахҭықәгылар, иҵегь иԥсы инаршьарц, игәы
ааихаршҭуа. Макьана ааигәа-сигәа ԥстәык цәырҵуамызт, иҵегь ахра дазцар акәын.
Иқәгылан абӷаб! Ишәақь, дызвагылаз ахаҳә инықәырсны, иааигәыҵеикуеит.
Дыццакуамызт. Ашьанҵа наҿшьны, ачыфҭы амца аиркит. Иқәгылан дызқәыԥшуаз абӷаб!
Ихылаԥшуан! Изхылаԥшуазгьы ҳәуазар акәхарын аҵаҟа џьара. Иқәгылан, изхылаԥшуаз
рбаанӡа, ашәарыцацәа, ма агыгшәыгқәа рылаԥш иара ыҵашәарц. Адәы иқәын ахәыҷқәа,
иара иатәызгьы ыҟазар акәхарын. Игеит аҵықь ҳәа ахысбжьы. Кьагәа ишьанҵа шәақь
ажәҩан ахь ахы хан. Абӷаб лбааҟьеит, згәы ҭрысны еиԥхьыттоз ашәарах ираԥхьагыланы
мҩак иқәнаҵарц. Кьагәа даныҷкәыназ ианизкылымкаауаз ихымҭа баша икашәалон
акәымзар, ԥстәык рыцҳашьаны, иабџьар имырблаҟьацызт. Дҩыхәнеит абӷаб ахьықәгылаз.
Ладеи-ҩадеи днахылаԥшрызшәа дыӷәӷәаӡа, дӡышӡа дықәгылан, иабџьар кны. Иҵаҟа
иимбоз ашьха ӡиас еилаҽҽон, ҵыхәаԥҵәара змамыз аԥсҭазаара ацны. Зхымҭа аҵыс бла
ҭызхуаз ахирблаҟьаз, ихы ҟәнымшьакәа, идунеи далаԥшуан.
Саҭанеи Гәашьа, Ҟәбинатә Казказ даахыҵны, тәарҭа-гыларҭас иахьлымаз, лԥсшьарҭа
ҭыԥ Риҵа лҽыләкабарц лҽааилылхызшәа, аԥсабара лашон. Бзыԥ аԥшаҳәагьы
днавалазшәа, аԥсҭара кеикеиуан. Иара идыруанаҵы, заҟантә ацәгьоуцәа абра иҭысхьаз,
Гәашьа лрышҳарҭа ауаҩы ишьаӡа-гәаӡала ирҟьашьырц. Уи лԥацәа рыдгьыл заҟантә
ирхьчахьаз! Абиԥарацыԥхьаӡа дрызкашәон р-Сасрыҟәа, аҵаа иамгарц, аеҵәа
рызкыдызԥаауаз. Анхаҩы, ашьха иҩалҵыз зԥсы ҭаз мармалташьызшәа, ахра дықәгылан,
Аԥсҳара дақәланы, аҳра зуаз иакәызшәа. Аԥсабара сахьа ҩычашьа дыхнахын, уи
далаҭхаџьуазшәа, ма ахара иныҟәара ашьҭахь, акыр аамҭа иимбацыз, аха ибзиаҵәҟьаны
иидыруаз адунеи агәы изыразны далаԥшуан уҳәарын. Ухы иҭамшәарыз арбаныз уи
дызбаз. Урҭқәа зегьы есымша ибла ихгылаз, есыҽны иҿыцны иибоз, ицәеижь иалаӡҭхьаз
иԥсадгьыл дазгәдуун. Иара аҭак ҟанаҵозу здыруадаз, изыҳалалын.
Ҵ ла зықәгыламыз Цәҳәын арахә ихырҟьон. Кьагәа, амармалташь баҟа аԥсы
азааизшәа, ишьаҿақәа неихиган, илаԥш Цәҳәын иаадхны, ажәҩан зҽалазырсуаз
Мамзышьхаҟа иҿыҩеихеит. Дазхәыцуамызт ас ихараз амҩа дзанылоз. Цәаҩала иҭахын
бзиа иидыруаз аҭыԥқәа, даҽазны дахьымӡар ҳәа дшәозшәа, иаарласны иааимидар.
Амзаҵлақәа ихырҩоз ашьха хтын. Аӡынраз, амш аныцәгьахоз, ақәацә иалшәшәоз алҩа
шахатәоз еиԥш, ԥсҭҳәала аҽшахнаҩозгьы, ашьеи ахши еилаҭәо, ԥсҭазаарала иҭәыз
лхаҿыԥшӡа иаҩызан. Иԥсыз, ирхәаны икыдыркәкәаз, ишәшәыз зны иссирыз лыџьымшьқәа
рымацара лхаҿсахьа рзыԥхасҭатәуазар, Мамзышьха еицакрын. Бзыԥ аԥсҭа иҭҟьоз аԥша
ӷәӷәа ашьха иааннакылон, агаҿа хьчо. Аԥша цәгьа, аԥсҭа ианкылҟьалак, Бзыԥ арха
еиужьра армацәысуан, ашьха ӡиас иацны, амшын аҿынӡа илаӡарц. Ашьха иахьчоз
Ҳагәашә аԥшаҳәа иадҳәалан. Асаӡқәа аныҳәа дуқәа анымҩаԥыргоз, иаарыԥхьон
рашьцәа, абжьааԥны уаҩыцәгьарыла ишрызныҟәоз рхаршҭны. Абааҭа иалагон рныҳәа.
Уахыла рҽазыҟарҵон мцеиқәҵарала. Ӡынрак азы Ҳаџьым уи аныҳәа Кьагәа далаирхәит.
Ашәиқәа ишьаҵаны, илаԥш назықәшәоз амшә ашьҭра ԥшаауа, абра – Мамзышха –
дкылсит. Аԥсуа хҿамҩанҵаҩ еиԥш, ашьанҵа шәақьла ихысуаз Кьагәа ихызаҵә амшә
аргәҵысҭа иҭаиршәит.
Аҷкәын ҿыц ифырхаҵахашьашаз ззымдыруаз ауаацәгьақәа иҵашьыцны изкылԥшуан.
Аамҭа цацԥхьаӡа ираҳауан Жәеиԥшьҟан аҳ ду зыххь ргара ашара азыҳәан ақыжә абаа
зиҭаз ари иеиӷьыз, хәыц мшы аланы ишиаҭәеишьаз, Мамӡ имарда, уаҩы дызқәымло, а-Наԥҳа ҷкәын шьаӡа-гәаӡа ылаижьуамызт. Ишәақь, лаҳәашәа ижьышуаз, ҳәа гәыгәырҭа
ҳәа ылмыжьуа, кәытԥыцызшәа иахьазхиаз инаԥшуа рыбла ҭнахуан, иагьырыӡбеит
иеиканырц. Шьха ицаны, иаԥхьа мҩахәасҭа рзыԥшаарц рылымшеит. Асаӡиԥсуа ҳәацәа,
ма абзабаа зҿаԥыцыз, ма ԥсҳәаа ракәызма, Кәыҿ иашҭатәиқәазма, аицлабраҿ уаҩы
имыхәоз Кьагәа имыхәеит. Аиндаҭлара лабеилаԥса иаҩызан, ахшыҩ ӷәӷәа анаҵа млоз.
Аибӷаа зынӡа рыбӷа ԥҵәаны иаман Кьагәа иӡбахә. Урҭ, хаала ианаму, хьыӡрацара
изнеирц рӡбеит.
Мамӡ имарда даҿан Кьагәа. Хьҭахацԥхьаӡа алада дласкьон. Уахык ажәҩан
аҽеиԥсхарчны адгьыл иажәларц аҽазнакхьан. Аҵхагәҭаны ахаҽаҳәа аҿыланахеит. Арахә
шәаны идәықәлар ҳәа игәы ааҭрсысн, Кьагәа ацәыҵлашьцарахь дыԥшуан.
Иммацәысуазшәа аниба, ас амш анеилахәоз, ақәылаҩгьы дхаран игәахәны, иашьа
инаҩсан дышьҭалеит, дыцәеит. Иԥсы изеивымго, акы дҿархха дакын данааԥшуаз.
Ашацкыра иалибаауан иашьеи иареи ирықәҵаз акьат ԥшь-ҩык шахьынҳалаз. Даҽа ҩыџьа
иара иааихаԥан, инапқәа ҿарҳәеит, нас Кьаӷәса инеихалеит. Акьат анаарықәырх, ижьы
ԥуҟар, шьакәарак злымшәо ицәышхаз Кьаӷәса ашьаҟа днадырҳәалан, Кьагәа икыдхаҽоз
ақәа дынцәырҵеит. Алақәа, аҳәа ҿы иарганы, ана-ара икажьын. Иара дыҩҽыжәырҵан,
акәадыр днықәҿарҳәеит. Даргьы ҩҽыжәлан, иааивагыланы рҿынархеит. Руаӡәк иааизымчҳазт, иуапа иқабадыртәыз ижәҩахырқәа инҭаирԥеит, дахьнаргашаз днаргаанӡа,
деилырсны дшычмазаҩыртәуаз аниба.
Амш аныхкәа, ԥхьакырҭа ҭыԥк ԥшааны, амца еиқәҵаны, рыҽдырԥхеит. Акы инацҳашәа, амҩа еиҭақәлахт. Ақыҭақәа ирылсуа, рҽырԥагьаны амҩа ианын, уаҩы
илымшашаз зылшаз Нарҭаа ракәызшәа. Иҟалоз заҳауазгьы рхьыӡрацашьа рџьыршьон.
Рхаҭақәагьы гәыӷуазма д-Абраскьылха шарԥыеҵәа иҩацгылаз рыблала дырбарын ҳәа.
Арахь деиқәҿаҳәа дааргон Аибӷа рԥарцәа. Урҭ рқыҭаҿ ианынаӡа, раҳ иҿы днаргеит,
иааизҩыз аамсҭацәа днарылганы. Дзызнаргаз дԥышәырччон. Ари ауаҩ ихьӡ иара аҳ ихьӡ
ҳаранакуан, иаҳҭынраҿ дахьыҟаз амацаразгьы. Кьагәа ҿиҭуамызт, аҳ аԥсшәа
шкаирҵәазгьы. Аҳ, игәы анԥҵәа, дыҵҟьарц иҽазикит. Уигьы акы ианимыхәа, аҟамчы
шьҭихит. Кьагәа ихаҿы адакгьы мқәацеит. Даазгаз ддырцәажәарц дрықәҟааит, акәымзар
дзааргазеи. Аҟамчы ижәҩахыр иахьахиҟьаз ибызбызуа ашьа аалнаржжон. Арԥарцәагьы
ааикәшан, дынҭарс дыҩдәылыргеит. Агәарԥ аҿы аҵла днадырҳәылан, ҩыџьа лабақәак
ааргеит. Икат-катуа урҭ кьатымзар алаба ҳәа зларзуҳәарызеи. Ибаҩқәа ԥырҵәама уҳәо,
адыжә-сыжә ҳәа иааихырҟьеит. Игәынқьбжьы уаҳартә иаагеит, аха иқьышә еихихуамызт.
Иԥсы дырмаҷит. Аӡы идыржәырц изааргеит, иқьышә инықәыркит, аха еихихуамызт
адырҩегь. Уик аарзымчҳаӡазт, ркьатқәа инарзыҭрысит, иԥсы дырмаҷит. Аӡы иқьышә
инықәыркыхт. Ҿамҩак лбааидазар ҟаларын, ахьшәашәара анынаиҿықәс, ихдырра ааит.
Кьатла иҿакәаз иара мыжда ихьымӡӷишьон, дара аиааира ргазшәа рхы рԥхьаӡон, уаҳа
идыржәыр шимуазгьы.
Аҳ иблақәа аныдирба, ҩыџьа аҵла дызладҿаҳәалаз ааԥдыртын, ацаҵаҟа
дныҵарыжьит. Ашә ҩыджьыланы, алыкә лаҿадыршәит, азарзагьы лахадыршәит. Кьагәа,
иԥсы заҟа ишьоз аҟара, ихьаақәа цәырҵуан. Баҩ ԥҵәа илазар ибарц иҭахын, аха ааҷала
инапқәа еиқәыҿаҳәан, инацәкьарақәа ардысратә. Еиӷьын ҭынч дтәазар, ибӷа нкыдҵашәа.
Ивакьыцқәа, еибган игәахәыртә, илакьакьуамызт. Амала иахьабалак дхәахәан, ашьшәы
илжжуан. Маҷк иԥсы анеивига, аҳ џьара дшибахьаз игәалаиршәарц, ихәыцрақәа еизигон.
Уи иԥшра заманала идыруан. Кьагәа дахьтәаз игәчамагьы бызбызуан, уахьгьы ркьат
иамеигӡазар акәхарын. Аамҭа анца, дҩагыларц иҽааирххеит. Деилаԥыҵәҵәа дҩеихеит.
Ижьышәақәа амца шрыцразгьы, ишьапы даақәгылеит. Иара уаҩы кьаҿк иакәын, аха аца
лаҟәӡазаарын. Аҳәарақәа ахьҭаркуаз акәхарын, ауаци аԥстә ҵифеи иԥынҵа иааҭасит.
Уажәраанӡа уи иаҳартә дыҟамызт.
Адәахьы џьоукы рбжьқәа ааиаҳаит. Азарза ҩылыршәаны, алыкә ахьиргьежьуаз
ирҿыжуа, ашә ааимԥаа, раԥхьа иааҩнашылаз арԥыс хгыла амзашала аҩныҵҟа
ааирлашеит. Кьагәа аҳ иԥшра ибазшәа ихы шьижьаз идырит. Абри аҷкәын уи
диԥазаарын, даара иаб диеиԥшын. Дахьибахьазгьы ааигәалашәеит: асаӡқәа рныҳәа
далахәын. Аныҳәазы аҵас еицлабраҿ аԥхьахә анизымга, цәгьахәыцрала ихьымӡӷ ихихырц
иҽазикит. Уи ишьҭаз аҳ агыруас димазар акәхарын, мгьалки ахшхырҵәы зҭаз ачаҟәеи
зқәыз ачарӷәы абаандаҩы иаԥхьа инышьҭеиҵеит. Рҩыџьегь рхы ларҟәны, илаҟәыз аца
иаҵагылан. Аҳ иҷкәын ихы анынеиҟьа, агыруа Кьагәа инапқәа ааԥиртын, аасҭха
даагылеит. Арҭ мцаӡозшәа аниба, Кьагәа ихәы напаиркын, дмыццакӡакәа, амгьал ҽыҭ-ҽыҭ
иамхуа, иҿы инҭаршәуа, изԥшызгьы рԥсы еилаҵо, аҟаҟара даҿын. Акрахьынӡаифоз
илбааидоз, ԥыҭк ирсаны, ицәа иалалар иҭахын. Имчқәа ааҭалазшәа, ихы ааимхабзиахан,
ачарӷәи ачаҟә ҭацәи ргарц, инапы неиҟьеит. Агыруа, ачарӷәазы длаҟәуан еиԥш, Кьагәа
иҭаҷкәым раҵәа илахь данас, егьи иҽааиҵыхымҭаз, ихы аҭуан ианҟьеит. Длеизҟәҿаанӡа,
уи иҟама ахәҵәахьы Кьагәа инапы дәықәиҵеит. Иааҭиԥаан, дахьынӡанаӡоз инапы
нароуны, аҟама аҳ иԥа имгәацәа шыҟаз аҿынаирхеит. Уи, дгачамкны дышгылаз, имзаша
наимпыҵшәан, ибжьы ааҭицеит азныказ, иԥсгьы аамаҷхеит. Дынхышәҭаанӡа, Кьагәа
ддәылҟьахьан. Ашҭа злаҭахкааз аҵангәара дҩахыԥан, ишьамхы иҽаиргеит, аҳ иуаа
иҟалаз еилыркаанӡа.
Иаргьы хара дзымцеит. Ахьаа иман, ирласны иԥсы еивахон. Ауаагьы ишьҭалахьан.
Бна мҩахәасҭала, иаҳа ҽыҵәахырҭа бзиан ҳәа, абнаршәырақәа анеимдырҟьоз, нхарҭак
ааигәара имҩасуаз ауардын мҩа иавҵиааз ачыҭра дылатәан. Рымзашақәагьы
ибарҭамызт. Рбжьы имаҳаӡо ианца, дахыкәшаны ӡиаск дырит. Деиҵақыџьқыџьуа акыр
ашьхарахь дныҟәеит. Ахьҭагьы маҷк илалеит. Уажәшьҭа ишәарҭахарымызт анигәахә,
ашарԥазы нхаҩ беиак диҭааит. Дзусҭаз, дзынҟьаз-дзынԥаз мырӡакәа, ихы рҩашьаны
дисасуан. Азныказ ихьаақәа цәгьахеит, аха аамҭа цацԥхьаӡа игәабзиара аҽышьақәнарӷәӷәон. Аԥшәмагьы игыруа, ԥҳәыс данааига, хазы диртәахьан, амаҵуҩы диҭахын,
Кьагәа дшьақәиргыларц илшоз игижьуамызт.
Аамҭа цацԥхьаӡа Кьагәа иусушьеи, ишәарыцашьеи, ицәажәашьеи аԥшәма
ддыршанхон. Ихаҭа игыруа дицымкәа шьаҿак ҟаимҵо аҿынӡа днеиуан. Аҵыхәтәан Кьагәа
ихи иҵыхәеи еиликаарц дҭиҵаауан. Иара ҿиҭуамызт, акы иҳәаргьы, ишьашәалаз иҿыҵшәомызт. Ус дыҟан, шьҭа иахәҭан ҳәа ихаҭа иӡбаанӡа. Хәылԥазык, арахә анааилдырга,
Кьагәа аԥшәма ихы иҭагаланы иеиҳәеит дзынԥаз зегьы. Иирыдрит уажәшьҭа аҩныҟа
дыхнымҳәыр ада ԥсыхәа шимамыз, ишиҭахыз иреиӷьыз иҽқәа руак, нас, аҩны
дшынаӡалак, иширхынҳәуаз алагьы диргәыӷит. Аԥшәма агыруас иҟаиҵаз дзусҭаз ихаҿы
иааицԥхьаӡа, иаҳагьы дшанхон. Иакәымз акы дақәимыршәарц, ианаҭахызгьы илаԥш
ихызарц, ҽ-бзиак иаҿа ианиҵеит ҳамҭас. Адырҩаҽны Кьагәа амҩа дықәлеит.
Кьатла изҿакәаз ахаҵа бга иԥыларц амҩа данын, аҩны днеины, иҭаацәара ибарц,
залымдарала ихылаԥшрадахаз ижәлар днарылаԥшырц дгәаҟуа. Аибӷаа иҿаҳәаны
ақьалаҿ инрыжьыз Кьаӷәса иԥсы шԥанымхарыз ҳәа дгәыӷуан. Амҩақәа цәгьан ҳәа, аӡынра
дуӡӡа даҽаџьара иахьихигаз игәы иалан. Уи аҽны амшгьы даара ибзиан. Ашоура ӷәӷәан,
аԥхынра мааицзаргьы. Икацеиуаз амца дарааԥсан, маҷк иԥсы ааиҭеикырц, иҽгьы аԥсы
аиршьарц ӡыхьк азааигәара дылҽыжәԥеит. Иҽы аӡы аиржәын, ишьаҳаны ашьацра
инылеиҵеит. Иаргьы аӡыхь изхара ижәын, иуапа ааиҵыхны, ибӷа џькы инадҵаны
днатәеит. Дук дынхарын ҳәа игәы ишҭамызгьы, дамхацәеит. Дызҵатәаз ашәшьырҵа Амра
анааҵаш, аԥхӡы ааиқәнаҭәеит, иаҳагьы дынҭаҳәахаа дагаӡеит. Аԥсы диҩызан.
Ицәамҭхаа анбзиаҵәҟьаз, х-ҩык аҽыуаа ааихагылеит. Ҽышьҭыбжьыкгьы имаҳаӡакәа,
дауҵас дахьыцәаз џьашьаны иааибархәыҭхәыҭын, илҽыжәԥаны, аҽышьаҳагақәа рыманы,
иааизааигәахеит. Илаиқәпапан, ацәа алҵха иоуаанӡа, инапқәа аадырҵәиин, ҿыцха
длышьҭаҵаны, дҿарҳәеит, дагьыршьаҳаит. Ус дук назыгӡаз реиԥш, аԥхӡы рылхәаҭа, аӡыхь
инахагылан, рхаҿы, рыхәда дырцәаакит. Рызхарагьы ржәын, рԥсы ааиҭаркит, акгьы
инацҳаит, ирҳәынҷаз иагьизхьамԥшкәа, ашьҭахь ркәадырқәагьы аадырххан, иҩҽыжәланы,
иара дахьцоз акәымкәаны, даҽа қыҭак ахь амҩа шьҭырхит. Драԥца днаргон, иҽы
рывацала аӷәра ркын. Уаацәгьақәас рхы рԥхьаӡозар акәхарын, рыблақәа ҵархәны, ажәак
рыхәламшәо, инеиуан. Иара аныҟәара дшаркаразгьы, инымԥшырц дрызхьамԥшӡакәа,
ишьаҿа рӷәӷәа иргылон. Аҽышьаҳага, инапы ажьы ԥнаҟрызшәа ишалалозгьы, ичҳауан.
Амҩан анаарықәхәла, ҭыԥ бзиак рԥшаан, уаххьараз иаанҿаст. Иқабадха еиқәҿаҳәа
инышьҭарҵаз Кьагәа дрызԥшуан урҭ, аҽқәа ркәадырқәа рықәхны аҵлаҿ ишкнарҳауаз,
аҽқәа шьаҳаны иаҳа афатә ахьыбзиаз иҳәларц ишықәырҵоз. Иара иҽы урҭ ирылан
итәымха, рылагылара аҭахымкәа, рылагылара егьырҭгьы ирҭахымкәа. Фархьқәак
ҟәшәаны, амца еиҿаркит, нас аӡақәагьы нақәырҵеит. Ахәы ҟаҵара рҽазыркит. Иаарласны
илеидтәалан, рхәы нападыркит. Аҵәы иахаҵаны ирӡыз акәацрҩа, ашша алҵәҵәа, хаԥыцла
иацрыхон. Акрырфон ҿымҭӡакәа. Еиқәԥах ишьҭарҵаз иааҳәны ихәаԥшӡомызт. Асҟатәи
агәымбылџьбаҩцәа дырнымиацызт, егьа дақәшәахьазаргьы. Ақәылаҩцәаҵәҟьа
ихдырҵәаз амҩан изларылшоз ирыцхраауан, уи ҵасын. Амцахара иалаз иршәыз
ихдырҵәаз ирырҭон ӡынразар, ахьҭа иамкырц. Ирфоз рҿарҵон. Ихдырҵәеит, уи хьыӡрацаран, акәымзар уаҩымрыла шаҟа ирзымныҟәарыз. Арҭ рҽанԥырҵәа, рнацәақәа
рҿы иҭаргьежьуа, рхаԥыцқәа ыҵрыцқьаауа, рхы наиздырхеит.
– Уара уабатәиу? – дҵааит дреиҳабын ззуҳәашаз хаҵак, амала еицыз акыр
дреиҵбын.
– Сара Ӡыхьҿа сыхьчоит.
– Иаша уҳәону?! – даазҿлымҳахаӡеит егьи. – Наԥҳа Кьагәа ҳәа зыхьӡ дуны иҟоу
дудыруазар акәхап.
– Ааи, дыздыруеит.
– Дубахьоума? – егьи дҩагыланы дагьааскьеит.
– Дызбахьеит. Ааигәагьы ҳаицәажәон.
– Мрыҟәа, убаашәт, уара иуаҩсуа иакәхом, илухыузеи!..ҿааиҭит итә аз руаӡә.
– Уара уи ибзианы дудыруеит излоуҳәо ала? – даангыломызт Мрыҟәа ҳәа зыхьӡ
рҳәаз.
– Дыздыруеит.
– Дышԥоудыруеи?
– Дхаҵа ӷәӷәоуп. Ианиашьа ихаҵашьоуп.
– Уара дузыҟоума? – дҵааит Мрыҟәа, ҿымҭкәа маҷк данааихәлаха ашьҭахь.
– Ус даара ҳаҭыр сықәиҵоит. Еилатәоу аӡәы ихы хәыцк алшәар иуам.
– Ушқабадхаз еиликаар, исанаижьуам ҳәа уҳәарц аума угәы иҭоу? Сара, уи,
анхаҩыжә, сиеицәаны схы збозар с-Кәыҿбам.
Усҟан уи ихьӡ Кьагәа иаҳақәахьан. Барасааи иареи аҭыӡшәақәа анрыбжьалашаз
аамҭаз акәын. Ихы иамхаԥагьахан Мрыҟәа, уажәраанӡа днаиҿаԥшны Кьагәа
дшимбацызгьы. Иан дынхаҩы ҭыԥҳан ҳәа џьоукы-џьоукы дахьраҭәарымшьоз ихы
ихнахуан. Иагьа уаҩыцәгьара ҟаиҵаргьы, ихы ҿихырц даҿын. Ибла ҵарҟәыҿны, ирҳәынҷаз
дихәаԥшуан. Кьагәа иӡбахә ахьидыруаз дизгәааны, ихаҭа дзусҭаз еиликаар, иагьа
деивнагарын. Иҩызцәа рахь днахыҳәын, иҵәы иахаз кәац са дук аахихын, ишеибгаз иҿы
инҭеиҵеит. Ибз шабылуазгьы, ичҳаны иҿы ҭырчаа, аҟәырҿ-ҟәырҿ ҳәа ихаԥыц абжьы рго,
ижаҳәон. Улымҳа ҵнахуан уи, иаргьы дааҟәымҵӡакәа джаҳәон, абри ҵыхәаԥҵәарак
аимуӡои ҳәа иԥсахы еиланаҵартә. Ачҳара уаҩ дааӡон. Дыԥшын Кьагәа. Иаҳауаз ахаԥыц
аӷәырҿ бжьы иаиааиуан Мрыҟәеи иареи реицәажәара. Маҷк уи игәы аарҭынчит. Кьагәа
иҩны дшахымыз, кәыҿаа рашҭаҿ имнаӡацзар, макьана ақыҭақәа имрылаҩӡацызт. Лымҳаҭасқәак роухьазаргьы, агәра ргомызт, «ақәыџьма иақәтәаз» ауаҩы иҭархара ауамызт.
Акәымзар Мрыҟәа иеиԥшыз ахьӡ мацараз дқәылон, ахылаԥшҩ дшахымыз
изымдыруазшәа.
Рҽанааилдыргақәа, аашәарҭахар абӷьааҳәа иҩаҵҟьартә рҽырхианы, инышьҭала-аашьҭалақәеит. Дыцәазшәа ҟаҵаны, дкәаԥӡа, иԥсыԥ алагаҩагабжь аарла иуаҳартә,
дышьҭан еиқәыҿаҳәаз Кьагәа. Егьырҭ рыхәда ахыр-хыр бжьы гон. Аӡәык «атрышә»
дасуан. Ибжьы ихақәынҵала, Кьагәа аҵықь ҳәа деимсеит. Дара, ааиҭакрак ҟамҵаӡакәа,
рлымҳа џьгәахартә, рбжьы шгац игон. Аӡәы дшырԥырхагамхоз дырын. Зыхәда абжьы гоз
даныцәаз ддагәан рҳәон. Кьагәа заа игәеиҭахьаз ацаҟьа хаҳә ахьышьҭаз ахь днакәымпылын, дҳәазаны, уи аҵарра ахнышьаҳага иаҿишьратә, иҽааирманшәалеит. Дмыццакӡакәа,
инапқәа дларыхаҩахо, аа ахьԥиҟуаз, инапқәагьы маҷк ихәит. Знык инапқәа рхы
ианақәиҭитә, ирласны иҽааԥиртлеит. Ишьапқәа злаҿаҳәаз шьамклаҳәзар иԥиҵәҵәарын,
инапқәа рхы ианақәиҭитә азыҳәан. Ҩ-кәадырк аакнихын аҽқәа рахь игеит. Ишышьаҳаз
икәадырит. Дхынҳәын, егьырҭ ҩбагьы аашьҭихит. Инхаз аҽқәагьы аникәадыр,
рышьаҳагақәа аарымихын, раӷәрақәа кны, х-ҽык доусы зтәыз иаархаиргылт. Рабџьар
маҭәақәа акәадыр махақәа инархишьит. Рҟамчы доусы рмахәарқәа инархаиршәт, ишьи-ишьи еиқәҵо, имҿыхартә. Амца афархь нақәиҵан, ихаҭа дыҩҽыжәлеит, амҿы амца
агәгәаҳәа иакаанӡа ҳәагьы дааԥшит. Нас, ибжьы ҿацаӡа иҩарықәиргеит, аимҵәацәа
шқәылаз раԥхьа игәазҭаз иеиԥш:
– Аҳы, абааԥсқәа, шәгыл!
Иааԥшуаны, адҵа иҟалаз иазԥшызшәа, иҩаҵибарҟьеит. Амца иднарбон рҽқәа
аибашьра ишазхиаз. Ирҳәынҷазгьы, Абрыскьыл ззумҳәарыз, иҽырфрангьны дгылан.
Дыԥшын, даргьы ҩныҵҟала рҽааибырҭаанӡа ҳәа. Ишнаҵҟьарыз ргәы ианааҭахәыцуаз,
имацәысха дрыҵаҳәҳәеит:
– Шәҽыжәла!!!
Аҳәаха имҭакәа, рҽқәа иҩарықәԥалт, ашхырцәаӷь рысызшәа.
– Шәабџьарқәа шьҭышәх!.. – аниҳәа, рҽаадырхиеит, абџьар кышьа иахьа ирбазма. –
Акыр шәылшозар, абыржәоуп ахаҵара анаҭахыу, аҳы!..
Иҽы аҟамчы лажәиҵан, ҽыҳәҵәыла Мрыҟәа дисын, дылҽыжәиҳәеит. Дааҳәын,
ишанхаз руаӡәк иҟамчы ԥҵаҵа лаигәыдиҵеит. Данынхынаа адырҩегь дист, адыжәгьы
аашьҭиргеит, ааҵәак ахәыӡ лкаҳазшәа. Ахԥатәи иҽирххарц игәы иҭан, аха ҽыҳәҵәыла
иаӷа данааиуаз, иҽы шхьаҵуаз аҵыхәеи ашьапқәеи амца иналашәан, иблышаз былны,
ацәеижь ианацрала, иҵыгьуа, еиҳәҭарԥо иаақәлан, иақәтәаз дақәҩрын, ахысра
зҽазызкуаз Мрыҟәа ишәақь дақәҳаит. Кьагәа ҽыла даарылагьежьын, аҟамчԥҵаҵа
иаиргеит. Ҩыџьа Мрыҟәа дҿарҳәартә иҟаиҵеит, нас руаӡәк иҩыза диҿаирҳәеит, инхаз
ихала диԥахт дышҽыжәызгьы. Ашьҭахь дылҽыжәԥан, даарҿагылеит.
– Шәарҭ аԥсцәа, шәеиканра сҭахымызт, сақәшәеит акәымзар. Ицәоу аԥсы диҩызоуп,
шәышԥаилакьысуеи?! Уи хаҵарам, шыбзоу ԥсроуп. Шәнеи шәыҽқәа рахь!
Аӡәаӡәала иҩҽыжәиҵан, рҽқәа ааидҳәаланы, инаиаԥицеит, амца ырцәаны. Ишшараз
ишеит. Рхы рықәыжь инеиуан зхы зҳәынҷаз ауаа. Хреи ҿаҩеи ирыбжьгаз амҩақәа ирнын.
Бнеи дәи еимдырҟьеит. Кәари ӡиаси ирырит. Урҭқәа загьы рыбла иабомызт. Иаалырҟьаны рлахьынҵа ахьыцәгьахаз рҽамаратәны инеиуан. Мрыҟәа заҵәык деибафон,
ахақәиҭрахь деихон, дызлаҿаҳәаз даунажьуамызт акәымзар. Иҽирххацәаргьы илахьынҵа
цәгьеитәӡар ҟалон иаалырҟьаны ауаҩыцәгьара аазлалазшәа иибаз афырхаҵа. Амала,
иара, ас дҿаҳәаны, маҵурак дазыркуа, дырзагыруатәрымызт. Ахақәиҭра имоур ҟалозма
Мрыҟәа а-Кәыҿба. Кьагәа уи игәҭыхақәа машәыршақә ихахьгьы иааиуамызт. Афырхаҵашьа дирбарц иҭахын афырхаҵара иашьҭаз. Нас азыҳәан, иуҭахымыз ишизуҳәоз
еиԥш, џьаҳным рҭыԥын. Уи уажәы амла дакуан, уахыки-ҽнаки дреиҳан акримфеижьҭеи.
Раԥхьатәи ашәуа нхаҩы игәараҭахь дагьымҩахыҵит, иқабадитәыз иманы. Аԥшәма зегьы
рхәы ирхиеит. Кьагәа Мрыҟәеи иҩызцәеи ааидиртәалан, ирчеит. Ихаҭагьы ҭынч
акрифеит. Аԥшәма Кьагәа дидыруан, аха Мрыҟәа дигәалашәомызт, исас дахь дагьиҳәеит,
абарҭ ауаа ауижьраз. Аԥшәма иажәа ахыԥашьа шимамыз дақәыргәыӷны, Кьагәа амҩа
дықәлеит. Иаԥхьа игылан иабџьардитәыз ахацәа. Рымҩақәа аныхазхоз, иааҭиргылан,
рызҿиҭит:
– Сара шәара шәеиԥш сымдырзар, ишәықәнагаз рацәан, аха шәыҟаз, шәца
шәыҩныҟа. Амала шәҳәаҭҳа сыргьежьуам, шәызуаау иаладшәырдырп шәфырхаҵашьа.
Сара, абри аҟара шәзызуа, шәзызҵаауаз Наԥҳа Кьагәа схаҭа соуп. Иахьа нахыс бга
шәԥылт!
Кьагәа имҩала иҿынеихеит, иџьашьаны ишанхаз ныжьны. Урҭ уаҩы думпеик иакәын
ҳәа изызхәыцуаз ауаҩы кьаҿ днеиуан, ирдыруаз нхаҩык диаҩымсуа. Уи абнара данаҵәах,
раӷәрақәа иаарыхан, рымҩа шьҭырхит. Иаргьы уаҳа дхьаԥшуамызт, ҽнак дызгдырхаз
иуаажәлар рылаԥшра дахыццакуан. Уи итәра абас инирҵәеит, аха идыруазҭгьы уи
иадҳәалахашаз ахҭысқәа… Мрыҟәа Барас-ԥҳа данылхнаҳәааз ашықәсан акәын,
Кьагәагьы а-Сымсым-ԥҳа данааигаз. Урҭ рыҷкәынцәа еиқәлацәазар акәын. Аԥсҭазаара
амаҟәмбарақәа иҽрылго дааӡеит а-Кәыҿ Мрыҟәа иҷкәын Мрыҟәа. Игәы далан уи.
Изнарҵысит уажәы ажәытә хәрақәа.
Ашьха длалбааит Кьагәа. Игәы амца ыҵазҵаз аҭыԥ ахь ихы хан. Дызҵысуаз амзақәа
ирылырхуаз аҵәыџь-мца дарбанзаалак икаламҭраҿ иныҟәигон. Амзаша шәышықәсала
абна акәызма, адәысакарра акәызма, ашьхан акәызма аныҟәаҩ уахыла амҩа изырбоз
амза изаҩызан. Кьагәа урҭ акы дазхәыцуа дыҟамызт уажәы, урҭ ахәыцрақәа еснагь игәы
ишҭазгьы. Ихы-игәы иҭыхоз зынӡа даҽакӡан. Дыццакуан ицәеижь, ишьа-ида иалҵыз ауаҩы
дахьҭаирхаз ахь. Убра ихаҭа ихы ҭаирхазар изаҩызан. Дызлаз ауаажәлар рзы иԥсы ҭан
акәымзар, иқәихуази адунеи. Ашьха дааны, иагьа игәы ҭнарԥсаауазаргьы, абра дааины,
дымџьабакәа аҩныҟа дыхнымҳәӡацызт. Иахьак зынӡа даҽакала даҿыгәҳәаауан, даҽакала
игәаҵаҟа еиҵанарӷәӷәон адәҳәыԥш хәыҷы анаҩсан еилагылаз ачықь ҳаракыра. Даҽазны
абрахь ахынҳәра илымшарызшәа, ишьамхы иҵаҟәыло дуазыруан. Даҽазны
игәалашәарақәа дырхьымӡарызшәа ицәаҩан. Избан акәзар урҭ зегь раҵкыс ицәыхьанҭаз,
агәырӷьарақәа зхәаҽыз гәалашәарақәан.
Агәырӷьара… Агәырӷьарагьы азԥшра ус мариамызт. Уи зкыз арахәыц анҵӷаз ыҟан,
иааԥҵәар ҵыхәтәа змамыз гәырҩахон. Убас еиҿыхаран адунеи даҽаӡәы иқәлара аамҭа
хәыҷы. Дыԥшын ахаҵа. Дизыԥшын иҵәҩаншьап еихазҳашаз, иабиԥара рыхьӡ ҭызгашаз.
Агәыӷра дуқәа идҳәалан. Амала, уи иԥсҭазаара арахәыц паӡа ианакыз, урҭқәа ухахьы
иузаагомызт, акызаҵәык узеилаҳауаз ҩ-ԥсҭазаарак ишакәхалак реиқәырхара акәын. Аӡҟы
дшилак, иузцәырҵуан даҽа зҵаарак: дыӡӷабзу дыҷкәыназу? Урҭ ирыдҳәалахон настәи
агәыӷрақәа, ааӡашьақәа, дыҷкәыназаргьы дыӡӷабзаргьы ззеиԥшыз абзиабара, ахшара
иахь абзиабара. Дыԥшын ахаҵа ихаҵахахьаз Наԥҳа Кьагәа. Игон аӡҟы икьаасбжьы. Иакит
даҽа цәымзак аԥсабараҿ. Уи иацын агәырӷьара ду. Кьагәа амҳара ашьҭахь ала, уаҩы
димбартә, ашә даадԥылоит. Ахәыҷы дышьҭызхыз аԥҳәыс даалагылеит.
– Фырхаҵара усу, ҽырбара усу?! – иира иациуаз раԥхьатәи азҵаара иҭиит, аҭак
азԥшра илшомызт ишинимырԥшуазгьы.
– Фырхаҵара усуп!
«Аҵәах» аалҿыҵиргеит. Деилыбзаауа даақәырханы, агәырӷьаҿҳәаша иманы,
иаабҭрахь дыҩит. Иреиӷьыз ицә, аӡарҵәи нахаҵаны, арахә иаарылигеит. Аҩны иааиган,
ахкаара инҭагала, шәшьырҵак иныҵаиргылеит. Ихалагьы икаижьуан, инацәақәа аԥышә
инҭарԥаны, азтәыҩакгьы аанкыланы, ахы ааирҵәиуан. Агылаха аиуаанӡа, аҟама, ахәда
абаҩқәа ирывҵырҵәраауа, ахәлымшәы ааԥиҵәон. Нас аԥсы ахнахаанӡа, ишыбаҭбаҭуаз
ахы шьҭагәа икызаауан. Импыҵҵны иҩаҵҟьаргьы, хара изнеиуамызт, ашьа шцоз еиԥш,
амч алкәкәа, инкаҳауан. Ус изыҟамҵеит ахаҵа, иҷкәын даниз аҽны. Арԥарцәа
даарыԥхьан, идиршьит. Ауаҩы дрылаиҵан, иуа иҭахы, игәыла-изла дрыԥхьеит. Гәырӷьаран.
Ачара анынҵәа, адырҩаҽныҵәҟьа, аб иԥшааит џь-бзиак. Уи ԥҟаны, аҿыкәа злихшаз
иазқәынҵа аҩны иааигеит. Аикәаӷала иҭаԥиҟуа, аҿыкәа алихит. Ныгәҳа хәыҷы икәабара
иазкын. Уи данҭадыртәалак иманшәалахартә еиԥш, азхык ҭбаан азхык аасҭа. Иахьҭшәаз
акыргьы иааингалон, ахәыҷы даныркәабоз ишьапқәа уахь ихартә. Аҿықәа х-маак аиҭеит.
Ныгәҳа ԥшқа изы заҟа дмаашьарыз аб, иҿыкәа иагьа ирԥшӡарын. Ахымаала дыркәабон
Наԥҳа Кьагәа иԥа Ныгәҳа, цәеижьла дыӷәӷәахарц, ибаҩ ласызарц, гәыла деилҟьахарц.
Ҩы-шықәса рышьҭахь ахымаа дырзанмыртәало изҳаит. Ахымаа аҭӡаҿы икнарҳаит, аӡҟы
шықәсқәа ргәаларшәагас.
Дызҳауан иҩуа агәарԥи, амхи, ахкаареи, Наԥҳаа рхәи еимзырҟьоз аҷкәын. Данҩеидас,
Кьагәа дшырааӡоз еиԥш, ҵасла, аҳык иԥа анхацәа ишихылаԥшрыз иеиӷьны, ҩ-жәларык
реинраалараз, ашьаԥса ишихыламԥшрыз, Ныгәҳа идырҵон арахә рыхьчашьа, аҽықәтәашьа, аҽыбӷаҟазашьа, ашәарыцашьа. Урҭқәа зегьы ирыцын игәырӷьара, аҵеи ҿыц ижәлар
дрыԥсахартә, дҵеиҵәҟьаны дҟалартә агәазыҳәара. Аамҭа дацызҳауан Наԥҳа Ныгәҳа, заб
дзыԥсахшаз ҳәа изықәгәыӷуаз. Аӡәы ихы иҭашәаз усмызт ари. Ҵ ас ааӡаран. Игәы алаҟан
аб. Лгәы хыҭхыҭуан ан. Иеигәырӷьон дызтәыз, дыззааигәаз, аб дыздыруаз зегьы. Уи
данҭахоз аҽны баша иԥсы шимҭиуаз рдыруан. Жәлар дҵеи мшны дышрызгылоз
иақәгәыӷуан. Аха амашәыр аҳампал иалан ҳәа рҳәон.
Ныгәҳа ихала шәарыцара дҭыҵлон. Идырҩатә анеиӷьхоз рацәан. Ҽнак, убас
даныҟамыз инақәыршәаны, Аибӷа аҳ иҷкәын, уажәшьҭа ишьапы дшықәгыларыз
данықәгыла, игәы ахәрақәагьы ирӷьарц, даара ирмаӡаӡаны дкылсит Бамбеиашҭаҟа.
Уахыла Кьагәа ижәлара иҽазыҟаҵаны, аҩхаа дҭатәан. Усҟан Блаб Рамхәыҭ дуаҩыцәгьан
ҳәа ихы иԥхьаӡахьан. Кьагәа агәра изгомызт ирахә рҳәырҭа ҭыԥқәа аибӷаа идзырбаз убри
шиакәыз. Ныгәҳа џьара дрымпыҵашәар ҳәа дшәон. Рамхәыҭ, аӷацәа ааигозар, аҷкәын
имала дшышәарыцоз еилымкаакәа дыҟамызт. Аибӷаа тәарҭас иахьышьҭырхыз асаӡқәа
ракәын изтәыз. Кьагәа асаӡ быргк уас дырҳаны диман, убри иакәын иагьизаазыцҳаз
ашәарҭара атәы. Усҟан иабхәындеи иареи еицырыхьчоз рырахә Уча инапы ианҵаны,
Кьагәа иҽеибыҭа ашьха мҩахәасҭа шьҭихит. Иԥа дшәарыцон ахьигәахәуаз еимирҟьеит,
аха ишьҭа дзықәымлеит. Рамхәыҭ иԥшыхәцәа храа-ӡраауа ишықәыз ибан, дрышьҭалеит,
рыгәҭакы еиликаарц. Ҳамҭанык илаԥш иааҵашәеит дара. Изланеиуаз ала ахысбжьы геит,
абџьар иара иахь ахы хан уҳәартә. Длаԥшықәҵаны иехсзар ҳәа дшәаны, иҽиӡеит.
Ачықьра ақәцә аақәацамацеит, ашьапқәа акы шрыдҳәазылоз мҩашьо. Иара иахь зхы хаз
абџьар агәыцәгьы днахьыԥшит. Аибӷаа иаԥхьа еиҭахысыр ҳәа дшәаны, ашәақь агәыцә
злаҟаз инақәыршәаны, «аҵықь» ааҭиргеит. Ачықьра ахахьы, ахәы иаҿаланы, еиԥхеибарс
инеиуан дзышьҭаз аибӷа ԥшыхәцәа. Изықәкны дхысыз агәыцәгьы хаххала, анапқәа
ишрымпыҵшәаз мҩашьо, аҩада ахы рханы, амахәқәа ирылҳәҳәон. Каамеҭк шыҟаиҵаз
ибан, Кьагәа дааилыбзааит. Ихарамкәа, ачықьреи иареи рыбжьара, жьакгьы, ицәазшәа
аҽырҭынчны, ишьҭан, иҩалԥҟҟаз ашьа ахахәы шкәакәара арҩашьо.
Дмага-маго, ишьапқәа шьҭарҳәазо, ахаҵа еибага, ачықьра ааилырттаны, зылахь
ашьашәы ҭатәахьаз иҷкәын днаиҿаԥшит. Уа даалганы, адәҳәыԥш аҿы ишьамхы
даақәиртәеит. Ихы еиламгарц иҽыҟажо, инапсыргәыҵа џьаџьақәа иҷкәын иӡамҩа
инахьшьо, инацәкьара ихахәы бырфын ԥшқа иалишьуан. Изаамырԥшыцыз аразра игәы
иҵалаӡан, иҷкәын илахь дахәаԥшуан. Икацеиуаз Амра Ныгәҳа намӡа ихаҿы иазицәахар
ҳәа дшәозшәа, Кьагәа ибӷа ашәахәа иаԥыреикуан. Имч еизганы, иԥа рыцҳа даашьҭихын,
шьҭахьҟа аҭыԥ ахь иҿынеихеит. Иагьыхаран. Дызбоз ахьчацәа ааидԥалан, рыхҭарԥақәа
аархыхны, акаамеҭ зҽақәзыршәаз иԥа димхны, иаԥхьа инагылеит. Амҩан ирацәахеит
дара ирыднагалаз. Уча дарыԥххылан, акьыжы дҵәыуа, иҟалаз еиликааит, аԥсы ауапаҿ
инышьҭаҵара иахьигӡаанӡагьы. Ашәарыцацәа ааизиган, хазы днарацәажәеит, даргьы
неимпит. Хара имгакәа, бџьарла рҽеибыҭа, рҽы цҳафырқәа ирықәтәаны, иааизыҩҩит. Уча
днараԥхьагылан, аԥҟара-ԥҟара ҳәа инаҵибарҟьеит.
Аибӷаа рыҷкәынцәа асаӡқәа раҩхаа иҭанырҵәаны, урҭ аныхынҳәуаз, Амра лхыҵхьан.
Имԥшӡакәа аҷкәын рыцҳа даашьҭырхын, амҩа иқәлеит, еишьҭадыргылаз ҩ-ҽык
ирыбжьырдаз асакаса данҵаны. Амҩан шырцәыхәлазгьы, мзала амҩахәасҭа ԥшаауа,
аҵхагәҭан илбааит, Наԥҳаа рхықә аҵәаабжь инықәҩыз ақыҭа иахыҵәарц. Ашәы лшәылт
ан, ашәы ршәылт аецацәа, ашәы ршәылт аешьцәа. Ашәы ршәылт аҩни агәараҭеи. Зегьы
Наԥҳаа рхықә ахь амҩа ианын. Аҵкы ҩежь зшәымыз ԥҳәыс дҟамлеит. Аҷкәын хәашеи
дареи реицрыҵра иадырган уи. Иџьабоз ахацәа рӡеиқәақәа ршьамхаҟнынӡа иҵаркәакәа,
ршьапы хтны, адгьыл иқәгылан. Урҭ лаҩеиуа, аӡәаӡәала аԥсы инеихагылон, рхы иаасуа,
ргәы инҭасуа. Аҳык дырҵәыуазар иаҩызан, рламсы хәхәақәа, рнапы иҭарԥаны,
ирҿарықшон, иԥсыз дызҵеиз дшыуаҩ дууз ауаа иддырбарц.
Ҿымҭӡакәа иҷкәын заҵә диџьабон Кьагәагьы. Иԥа иҵәыуара аҵас дахьақәиҭнамтәуаз
иҭахымызт. Аха узлаз ҳаҭыр зуқәырҵоз рҵас ахьынаугӡоз азакәын. Амҳара дныҩналаны,
иҿарпын ахькнаҳаз ибла ҭаа днахәаԥшуан. Уи ҵәаа-ҵәаауа абжьы ырҵаӷаны иргарц
иҭахын. Амыткәмашәа игәаҵа иҭыҵуаз убриала ажәлар ргәаҿынӡа анагара дазыҳәон.
Аԥхьарца инапы нахьишьуан, иаакыдԥааны ахәрашәа аирҳәарц. Аха ақьабз атәы ӷәӷәан.
Аб иԥа иҵәыуара ҟаломызт. Амала Наԥҳа Кьагәа ихаҵашьа даҽакызар акәын. Зыниашьа
зхаҵашьаз ҳәа ззырҳәоз қьабзкгьы еилеигар акәын. Акәымзар уи аихаҳара
злаилшарызеи. Иҿырпыни иԥхьарцеи ауаа ашьцылахьазар, иахьа иџьыршьарымызт урҭ
рарҳәара. Зыҷкәын дҭазырхоз дубахьазу, аха амашәыр ҟалеит. Уи иҭахашьаз ԥак иҭахара
иеиԥшымызт. Ари ахҭыс ргәы излаҭымҵәашазгьы уақәныҟәар акәын.
Кьагәа иаакнихит ахымаа. Ныгәҳа рыцҳа даныхәыҷыз дызларкәабоз аҿыкәа.
Аԥхьарца арахәыцқәа злеиԥсахшаз аҽы ҵыхәа иалихыз ахәыцқәа аацәыригеит. Аҿыкәа
аҭбаарала аҭшәарахь аганқәа ҭаԥҟаны ахәыцқәа рыбжьеидеит. Абжьы бзиахартә,
иааирххеит. Ишыхиаз аниба, иахьынӡаҟаиҵоз бжьы ҭаала иаԥиҵоз ашәа нациҳәеит.
Анышәаҭара аҽны, ажәлар еилақь ишгылаз, иган икҿаз иԥа иеихартә, даатәан, арахәыцқәа инацәақәа нарҿишьит:
Зӡыхь мааицкәа, шарԥыеҵәа иацгылаз,
Хра-цԥхьаӡа зеиргь ашәа ықәзаашаз,
Аӡҟы неиҭамҳәа!
Аԥслаҳә абӷа иарба, аҵыс-мҩас абла ҭызхыз,
Ԥсҭа-цԥхьаӡа зуахәа еиҿажьхарыз, зиеҵә шарԥыеҵәамхаз,
Ахәыҷы џьанаҭ!
Зԥа дыԥсыз иҵәыуара ҳабацәа ирқьабзым,
Нагӡатәуп, иаҵәаџьаа цеи-цеиуа изхылаԥшым
Наԥҳа Кьагәа ахаҵа!
Хымҩаск иагарц згәы иҭамыз,
Заб ихызаҵә зылахь ҵнаблыз
Ахәыҷы мыжда!
Знарцә агәашә иҭазгылаз уаб лахьыцәгьа,
Нарҭаа уирхьыԥшырц иуқәгәӷуаз, уаб лаӷырӡыша,
Наԥҳа Кьагәа мыжда!
Зыжәлар рзы зуаԥсҵәы дарҳам загахашаз
Нарцәымҩа дықәлоит ҳәа зԥхьаӡодаз,
Ныгәҳа неиҭамҳәа!
Дџьабатәума згәабжьымацәа зыхҭацалагаз,
Ар анқәыла, џьанаҭ гыларҭас изуаз?!
Қәра хьымӡа Наԥҳа Ныгәҳа!
Зԥа дыԥсыз иҵәыуара ҳабацәа ирқьабзымз,
Нагӡатәуп, иаҵәаџьаа цеи-цеиуа изхылаԥшымхаз
Аҷкәын заҵә аџьанаҭ!
Зшьапы хтны, адамра азааигәара итәаз ахацәа рылаӷырӡ рҿыкәаша ицон. Аҳәсақәа
кьып-шәыпуан, аб имыткәмашәа далгаанӡа. Нас, акыу-сыуҳәа ианааиларҵах, Кьагәа
ихымаа амҳарахьы инеиган, аҭыԥ аҿы инкнаҳа, ацәардӷәы даақәтәеит. Ариабжьарак игәы
иҭачхьаз ирдазшәа, игәаҵаҟа ааԥнартит. Аха уи ҳамҭанык акәын. Адәахьы аҳалалҭираз
рбжьқәа гон. Дындәылҵын, ауаа днарылагылеит. Дцәыҵыԥшны иԥа ихаҿеиқәарахаз
дахәаԥшуан. Уажәы аҟара изааигәаны имбацызт. Иԥҳәыс лакәзар, лнапы лгәыҵаԥса, лхы
лзышьҭымхуа, лыжәҩа иааҵагылаз аҳәсақәа дрылагылан. Аҳалал ҟазҵоз анышәаҭарахь
рхы рханы иааскьон. Аӷәықәхра назыгӡахьаз адамра иҩаҵалан имҩа днықәыргалеит.
Аԥацха ақә ала ашақәа аакәыршаны ԥшь-ҩык арԥарцәа иркын… Иуадаҩын агәаларшәара.
Кьагәа адәҳәыԥш аҟнытә ишьаҿа неихигеит. Ихы хан аҭыԥ ахь. Кьаӷәса арахә
ԥхьеицахьазар акәхарын. Ҵ лакашәара иҟаз Амра ацԥхьқәа уҿаӡҭуан. Амшын
шьаарҵәырахозшәа убла ҭнахуан, ахыԥшылара гәаӷьыуацәан. Аҵангәарақәа ашьха
дәҳәыԥшқәа ирылаԥсан, аҳацкьынқәа рықәиааны. Аҵангәара иҭаԥсаз ахҿа жьакцақәа
днархьыԥшыцԥхьаӡа, ныхак давсуазшәа, дазԥшуан. Иҵаҟа, амшын ахықә аҿы,
абзыԥәқәеи асаӡқәеи рҳәаа Ҳагәашә шьҭан. Араантә уи убарҭамызт. Аԥсуа жәла
хылҵшьҭрақәа, ма абиԥарақәа дареи дареи нибарҵәон. Ирзеиԥшыз а ӷа даарыхҭақәгылар,
ахылҵшьҭрақәа ражәа еибырҭаанӡа, ирылиршашаз рылиршон. Доусы рызҿлымҳарақәа
иаҳа иҳаракызшәа рбон. Ахнышьыр ааиҩызшаз ӷыӷибагозар ирылуршози уаареиканыр.
Ажәлар руаҩытәҩсара ахылҵшьҭра зкыз рҭоурых абраҟа игәагәон. Ауаҩгьы ԥсра
иқәымзшәа игәы иабон. Ицәыуадаҩын атәыла ԥхьаҟатәи аԥеиԥш азхәыцра. Иҩнаҭа,
иқыҭа, иеилазаара хәыҷы ҭынчзар, адунеи ҭынчызшәа ибон. Мчы хәыҷык ааиоур игәылацәа ракәын изықәирӡуаз. Усҟан иара итәыла хәыҷы, анкьа еиԥш иахьагьы, иазӷыӷуан
ара иҟаз аԥсабара џьашьахәы, адгьыл ссир иреиԥшыз змамыз. Ара инхоз иааикәыршаз
ахә изымшьозар, уи иалхәдаз изыԥсаз рдыруан, рҽаладырхәырцгьы иеихон. Ашьагәыҭ
хылҵшьҭрақәа рысасдкылашьа рхы иадырхәон урҭ, аҿацә ртәыртәырцгьы рҭаххон. Ицашт
аамҭа – зыниашьа зхаҵашьаз ашәа анырзаԥырҵоз аамҭа. Асаӡқәа, усгьы ишәҭын ҳәа,
ирзмыршәҭыз Жәкәара зҭысуаз аԥсҭаҿы уахык аҟазаара, ма Гагрыԥшьынтә
Мамзышьхаҟа амҩахәасҭа ианылаз дуаҩын ҳәа ихы иԥхьаӡо, аԥсҭазаара ахә ишьо
дҟаларын. Апринцқәеи апринцессацәеи, аҳәынҭқарцәеи аҳкәажәцәеи иртәарҭахарын.
Кьыс змаӡамкәа инхар еиӷьын ҳәа анхацәа зхәаԥшуаз аԥсабара, иагыз иабзаз ҟарҵарц,
ҵыхә ԥҵәарада ахьԥара ақәдырӡларын. Зыхьӡ адунеи иахыҵәашаз апри нцессагьы
лхьаақәа Ҳагәашә аҳауа иахьахәаҽрыз ашәҭқәа аҵаа ишашьуа иаҩызартәрын. Анкьатәи
аурымқәа рыԥшӡара анцәахәы дадыркылартә лшьа лҿықәлартә дҟанаҵарын аҳауа цқьа.
Атәыла џьашьахәы лнылбааларц илҭааларын, ари аԥсабарагьы иналаҵәарын. Даҽа
џьанаҭ дгьылк рзыԥшаашамызт, абраҟа аҳра иашьҭаларын. Аҳәсахәыҷқәа рышәҭкакаҷра,
аҭыԥ иахылҵшьҭраз ахацәа раасҭа, апринццәа ҳаҭыр ақәҵо иртәыртәларц рҽазыркларын.
Аха абзиабара ашәҭ аҿыхра иазыҳалалмыз агәил ҿихыр иканӡон. Убри иагьеиқәнархарын
аԥсадгьыл аҳаҭыр аԥсахәа.
Аҭыԥ ҭацәын макьана. Арахә рыԥхьагылацәагьы аавҵхьан. Кьагәа ахәыҟаҵара
иҽазикит. Иаарласны Кьаӷәса дааит. Рҩыџьегь арахә еицеилдыргеит. Илатәан, рхәы
рнапы анадыркуаз, Кьагәа Дыргәын иҟамзаара ааинырт, акы изымхозшәа. Ианааилатәоз
уи дрыдтәалазар иҭахын. Ихатәык иеиԥш дишьцылахьан. Убри диқәлан Ныгәҳа
данҭаирхоз. Дихӡыӡаауан аҷкәын. Иара дахьитәымыз аҭакԥхықә изацнаҵозшәа
дазхәыцуан. Дыргәын адырҩаҽны акәын даныхынҳәуаз. Ашьыжь амҩа дықәлар,
шьыбжьоншьҭахь аҭыԥ дазкылсуан. Рҽанеилдырга Кьаӷәса дышьҭалеит. Акәахьча
дықәтәан Кьагәа. Ицәыҵашоуран. Ихәда ааԥыртланы, аҭыԥ дныҵҵит. Арахә
днарылаԥшшәа, алақәа ахьҿаҳәақәаз акәақьҭақәа ааимидеит. Иҿаҳәамыз хьчалакгьы
ишьҭан. Уи иманы, арҩаш хәыҷы дазааигәахахьан, ахаҳә днықәтәеит. Ааигәа ҵла гыламызт, иахьа хәлаанӡа Амра ақәцеиуан, макьана имхьшәашәахацызт.
Ажәҩан цқьан. Ашьхақәа иҩарывҵыз Амза аеҵәа қәа ирылыџьџьаауан. Ахрақәа
рықәцә гагаҵас ажәҩан иалырсын. Ԥша хьшәашәак аҿаанахеит. Иҿажәкуаз ацәеижь
ааԥсаҳәит. Аҳауа иаҳагьы иҳалалхеит. Ахәыцрақәа идыркараз ахаҵа ихшыҩ аԥсшьара
иаҳәахуан есуха еиԥш. Ҭынч дтәан, хьаа-баа змамз иеиԥш, игәалашәарақәа ҳамҭакы
инаԥхьацаны. Аҭынчра зҩыдаха адунеи иахатәан. Ацәгьахәыцра зҽазҭаз иҵхын уи
аухагьы. Уигьы изхәыцра иҭахымызт. Иара ида уаҩ дыҟамыз џьушьарын, ихы дазынханы
дахьтәаз. Ила, абз ҭыхны, иҳаш-ҳашуа аԥсыԥ ахьыланагаҩанагоз дазыӡырҩуан. Имацара
дшыҟамыз дазхәыцуан. Дҩагылан, шьҭахьҟа иҿынеихеит. Ақьала дныҵалан, днышьҭалеит. Илацәа нҭаауан, аха ибон иааигәара Дыргәын дшыҟамыз. Дцәырҳауеит.
Аҷкәын амҩан иакәымз дақәшәар ҳәа дшәон. Иқәра цацԥхьаӡа ишәарақәа рацәахан,
зегьы дрыхӡыӡаауан. Илаԥш зхымз иакәымз иақәшәар ҳәа дшәон. Аҭаҳмадарахь зхы
зырхоз ус акәхарын дшыҟалоз. Ирласынгьы аҩныҟа дылбаандаз. Зегьы Уча ичара
рҽазыҟарҵон, есымша еибабон, иԥҳәысгьы лабраа рҿы акәын бжеиҳан иахьылхылгоз.
Уаҵәы Дыргәын деибга даандаз. Кьагәа уаҵәашьҭахь лбааҟа амҩа дықәларын. Ачара
дналаԥшыр, игәы ирҿыхарын. Ус ӷәӷәак инапы иананыз, аҩни абнеи иҟаз усҟатәи
ихьаамызт. Абас ҭынч длатәар ҟаломызт акәымзар. Дыргәын знык дыхәнандаз
агьимыхькәа. Уи дызхаицәшәоз ҳәа егьыҟамызт, аиашаз, уаҩы дызқәымшәоз арбаныз ҳәа
дахьхәыцуаз акәымзар. Ари ашьха мҩа аҷкәын ибзианы идыруан, лбааҟа зынхарҭақәа
дрывсуаз зегьы дырдыруан. Иахьцалак, шандаз знык. Аҵх азакәын ашәарақәа зегьы
анцәырҵуаз. Ашара агәыӷрақәа ацгылон.
«Анцәа ҳрыцҳашьа! Аҩны иҟоу, абна иҟоу улаԥш рыгумыжьын!.. Дрыцҳашьа аиаҭым!
Аиаҭым ицәа иԥсы ахьынӡаҭоу иҟәынны днумыжьын!..» Наԥҳаа рырахә рхала ирзымбо
иҟамызт. Кьаӷәса агәабзиара ӷәӷәа далаҟан. Даныҩеидас инаркны, хьчаран иԥсы зыҿҳәараз. Даҽа шықәсык ашьҭахь иԥа еиҳабы дааивагыларц дҟалон. Кьагәа, жәлар рус
данхнамгоз, арахә дрыцын. Иабхәында Уча ирахә арҭ ирыцихьчон. Иԥҳәысаагара
аамҭала дахнагон, ирахә наԥҳаа рнапы ианиҵеит. Зажәа еибызҭаз ари аилазаара иааӡон
аҭаацәарақәа. Дыргәын… Аиашаз, уи иахьа дхашәалагәышьан. Дышнеиуаз, ԥҳәыс
дизааганы, хазы диртәарц Кьагәа игәы иҭан. Ихы зланыҟәигашаз ҩба-хԥа хы маҟыш
изаниҵар, џьмақәакгьы наиҭазар, хазынхара дзаламгарыз, имаашьоз ҷкәынамзи. Жәла
имагәышьамызт, аха хәба-фба шықәса инарзынаԥшуа дахьааӡаз аҩнаҭа рабиԥара
рыжәла ихымларызи. Иазҳарын наԥҳаа рыжәлагьы.
Дыргәын иаби иани издыруамызт. Ахчыԥсаа раҳ димпыҵашәеит дшысабиаз. Уи
иаҳҭынра ԥҳәыск ахәыҷы длааӡеит, аҳ ибзианы дахьизыҟаз азы. Аҳҭынраҿы арахә ду
рыман. Ахьчацәа дрыман ашьха ишыҟаз, ахәыҷы аибӷаа дымҵадырсит, дызҳар
дырмаҵуҩхарц ихәаԥшуан. Аибӷаа мҩасны ишцоз акәын ари аус хәымга шымҩаԥыргаз.
Амҩан дара ирԥылаз ахаҵа иреиҳәеит изышьҭаз ауаҩы иҭыԥ ахь излакылсшаз амҩа. Уи
иҽӡа данцоз, игәаԥхаз Дыргәын ҳамҭас дирҭеит. Абас ала Дыргәын Блаб Рамхәыҭ
инапаҵаҟа дҟалеит. Аҷкәын издыруамызт аибӷаа рымшала усҟан Кьагәа иҷкәын заҵәы
дышҭаирхаз, дара аибӷаагьы аҩхаа ишынҭадырҵәаз. Амала, убырҭ ахҭысқәа ирхырҟьаны,
Рамхәыҭ даазызгәаалак аҷкәын «мышьҭацәгьа» ихеихуан. Уи збоз «аԥсҳа дахь Харухан,
зегьы зхараз Џьарымхан», рҳәон, аҷкәын ргәы даланы.
Иԥҵәеит ачҳара арахәыцгьы. Дыргәын, ахьчацәа дышрыцыз, уаса бзиак ақәыџьма
ирцәагеит. Ашәарҭа ахьыҟалаз иаҳа иазааигәаз аҷкәын иакәын. Дхәыҷымзи, дшәан
ахацәа рахь дыҩт, агыгшәыг ахықәцә дшынақәԥшызҵәҟьа. Уи заҳаз Рамхәыҭ азаара
изааны ачныр хәыҷы аҟамчы иҵихит. Ишәыҭарақәа ддырныҟәартә даныҟала,
абнаршәырахь иҽиӡеит. Ишишьҭазгьы ибеит, аха дцәырымҵит. Бзыԥ анӷӷарыз акәын,
даныхәыҷӡаз аахыс аӡы ихырҵаз иеиԥш, зыԥсҭазаара цәгьаз Дыргәын аӡиас дырит, хара
иҽизыҵәахуаз џьашьа. Ацыӷҳацәа рхы ахьыԥхьарклоз аҳаԥы аӡы аныҵыҩры иҭанартәаз
Аӡиқәа азааигәара, идәылырцаз аламлашь еиԥш, амла дагаанӡа диқәшәеит шәарыцараҳәа хеи шьхеи еимзырҟьоз Наԥҳа Кьагәа.
Машәырла зԥсы еиқәхаз Дыргәын, иԥшәма иҭаарых еиликаацԥхьаӡа, дазхәыцуан
Ныгәҳа иҭахара шыҟалаз. Аибӷаа ирызкны иидыруаз ҳәа дыхҭацаланы Кьагәа дизҵаар
иҭахымызт. Кьагәа ибзианы идыруан уажәшьҭа Рамхәыҭ ибзоурала аибӷаа Бзыԥынҟа
ишықәнагалаз. Дшьыцуан Рамхәыҭ. Иагьа цәгьахәыцра изиҵагалозаргьы Наԥҳа Кьагәа
иҵигаларц даҿын. Кьагәа ашьоурахьы игәы иԥхьон. Аха Рамхәыҭ ибз аибӷаа ишрылаз
уаҩы издыруамызт, ихаҭагьы, ашьоура дацәшәаны, ирӡомызт. Кьагәа ишьа Уча иуит,
аибӷаа аҩхаа рҭанырҵәарала. Рамхәыҭгьы баша днымхар акәын. Аха Кьагәа, уи
иҽилаигалар, ҩ-қыҭак еилеиҵар акәын. Амаӡа аргамахаанӡа дааԥшыр иаҳа иеиӷьын.
Усҟан ажәлар рҿаԥхьа ахырқьиага ҟалон, акәымзар дырзеилымкаар алшон. Рамхәыҭ
дшьыцуа иахьа уажәраанӡа дахьынхазгьы шьоурамзи.
Наԥҳа Кьагәа жәлар реиларсра иҽацәихьчалар ихәҭан. Рамхәыҭ иеиԥш зхазы
хьыӡрацара амҩа иқәлоз диеиԥшымхар акәын, уи иаҵкыс дҳаракызар еиӷьын, жәлар
рашәа данылартә еиԥш. Ажәлар рашәа зегьы анырҵомызт. Зхатәы насыԥ иашьҭаланы
хьыӡрацара ицоз дырхашҭуан, жәлар рзеиԥш насыԥ азы ахаҵара мҩаԥызгоз изкыз
ажәабжьқәа рҳәон, аҽнытәи русқәа иаарылганы, агәылацәа-азлацәа, ахәшҭаарамца
рҿаҷҷо, ианааилатәалак. Аԥхын ишьхнызгьы, рырахә анеидыркылалак, уаххьа ыфаны,
ҭыԥк аҿы рҽеизыргон, ахьчалақәеи аӡәык-ҩыџьак ахьчацәеи доусы рҭыԥқәа рҿы
иааныжьны. Зегь иреиӷьыз ԥсҭазааран ажәабжьҳәара иазҟазаз рзыӡырҩра. Урҭ уахыла
акәын рдунеи анаадыртуаз, изаҳауаз иаҳа игәникылон, аҵх ухшыҩ аус анаруан, иуаҳаз
уаныцәалак ԥзыӡ иубон, иагьухашҭӡомызт ҳәа ирԥхьаӡон.
Наԥҳа Кьагәа ихәыцрақәа ааицәымӷахеит. Ихьӡ ашәа ианыларц акәызма абырсҟатәи
дызгәаҟуаз? Уи дацәыхаразар акәын. Уи иашьҭаз дагьзаныломызт жәлар рҭоурых.
Рамхәыҭ еиԥш гаӡара уск мҩаԥугар ҟаломызт. Кьагәа иҭахын ижәлар рыцәа ҭынчзар,
хьаада-баада инхалар, хьымӡӷык рымамзарц. Уи азы дхылаԥшхартә ауаа иргәылнагоз
ахаҵа иҭыԥ аҿы дгылазар акәын. Дааигәалашәеит ажәҩашәаҟьа иаԥшуаз. Днаҳәы-ааҳәуа
дықәиан, иҽизырҭынчуамызт. Ас ааигәа ихы имбацызт. Ажәҩашәаҟьа ақыҭа иатәыз ахәҭа
цқьамызт. Ус анакәзха Дыргәын имацара ихьрыз. Хҵәара уск ҟалараны иҟазар? Уи
ақәылара акәын изыбзоурахоз. Ақәылара еснагь имаӡан. Дагьаахьҭшьит. Дҩықәтәан
ажәҩашәаҟьа иаҳәоз агәра имгарц ааиҭаххеит. Ауаҩы ацәылашара гәыӷра ҿыцны
дазԥшызар акәын. Ацәыҵлашьцара еимыргго, иагьаацәыҵлашон.
«Дыргәын агьимыхькәа дхынҳәындаз!..»
Акраамҭа иҟалаз аиҿыхара ашьҭахь, зыхьӡ еиҭашьақәдыргылаз Мамзышьхаҟа иаҿгаз
амҩа иҩанылоит ахәыҷқәа зҭатәоу «Икарус». Изылшогьы излымшогьы ахәы ихәнар
рҭахыуп, убри азоуп шьапыла акәымкәан, машьынала изыхәниго Арҵаҩы, нас албаара
шьапыла зегьы ирылшап ҳәа ӡбаны. Иахьа аус злоу заҟа уныҟәаз акәымзаап, уныҟәара
заҟа доуҳалеи дырралеи уазнарҳаз акәхап узхәаԥшыша. Асанаториа рацәа. Гагра
иахдыркәшарц изҿу амҩаду азы атуннельқәа ҩба иахьааиҿагыло инавсуа амҩа еикәарҵәи
аҿгоуп ахәы. Аҩада нхарҭа ыҟам ахьааугәахәуа аҭыԥ аҿы ашлагбаум аркыуп. Ныҟәара
иаауаз рымҩа ас иԥырҵәап ҳәа иазԥшӡамызт. Амашьананыҟәцаҩи Арҵаҩи анлалбаа,
ахәыҷқәагьы ԥыҭ-ҩык нарышьлҭалоит. Ашлагбаум иҿоу аҷыда сапат рымбацт. Ижыцәыз
хбыџкгьы ҵәымаӷк иԥшаан, изаартуазар ибарц даҿуп, аха Арҵаҩи аныҟәцаҩи рзы
еилкаауп аҩада цашьа шрымам, ашлагбаум атәы заа иахьеилырымкаацызгьы, рхы
гәыбӷан арҭоит. Ус «Жигулик» аацәырҟьоит. Рыблақәа ҵырхәны, ГАИ аинспекторцәа
ҩыџьа ҩҭыԥоит, ашьауӷ иақәдыршәаша џьоукы ракәзар еиԥштәны.
– Аныҟәцаҩ дабаҟоу?! – ҿааиҭуеит руаӡә. – Амашьына алада идәықәҵа!
– Избан?! – иааџьаршьоит аныҟәцаҩгьы Арҵаҩгьы.
– Амашьына алада идәықәҵа! – адҵа ҟаиҵоит ахыш.
– Уара уҳацны аҟәшахьы уцоит! – зхахәы самсалу асапат иадтәалоу аҵаҩы
днаиқәымчуеит.
– Избан иара? – аҵаҩы ихы ҩышьҭихуеит.
– Уа унеир иубап, – иҳәоит зхахәы самсалу ицаԥхақәа ырхьархьаруа, руак асапат
инаҿеиҵан, иаартны иааҿихоит. Асапатгьы аамихын, ашлагбаум ааиртуеит. – Уаала
сымҳәеи!
– Иухьи, ахәыҷқәа реиԥш?! – иҳәеит аҵаҩы, инапы ааимжәаны.
– Сара иусырбап ахәыҷы дарбан!..
– Уцаны амашьына уҭалеи! – ҿааиҭит ахыш гьы.
– Асҟатәи шәзыргәамҵыз цқьа иҳашәҳәар иҟалеи? – даарыдххылоит Арҵаҩы,
аинспекторцәа еилажәжәа-еилаԥԥы рцәажәашьа игәамԥхазт.
– Ламыс шәымоу шәара? – дааҵҟьоит зхахәы самсалу, ибла ҭиқәаҵәаақәа иҵегь
иааҭырлашьцаны, иблагәгьы аиқәаҵәахара аҽазнакуа џьушьоит. – Жәаха уахык
ҳашлагбаум ырхәаны ихәыҵсит.
– Ҳара уахыла ҳмааит, ашлагбаумгьы ҳзырхәарызу, ма ус ҟаҳҵарц ҳаҿума?
– Аҵәымаӷ асапат икылыркьакьо, дызҿу закәызеи?!
– Ас аума акгьы шыҟашәымҵо?!
Аӡәи-аӡәи аҿҭыха рибамҭо, аинспекторцәа шаҟьоит .
– Уи шәсапат ҵәымаӷла иузыԥхасҭатәо акакәзар шәымбаӡои? – иагьааизымчҳаит
Арҵаҩы.
– Ашот, ирылоухи, аҷкәын даашьҭхи, имахцә нҭарсны, уа ҳнеир ҳаицәажәап, –
иҳәеит ахахәы самсал, ихаҭагьы Ашот, имахцә аанкыланы, днаскьеигоит, инапы ҟьо, ак
иеиҳәоит. – Уаалеи уара! – ҿааиҭуеит нас аҵаҩы изы. – Уара, аныҟәцаҩ, ҳаԥхьа угыланы,
улыбаа!
– Сара сшәыцны сцоит, – иҳәеит Арҵаҩы, рмашьынагьы дынҭалоит, дара
дырзымԥшӡакәа. – Амашьына ара игылазааит. Апартиатә комитет аҿы аӡәыр дызбозар
збап, ма амилициа аиҳабы сиацәажәап.
– Уца умашьынала, – Ашот аԥсҟы злаҟаз ала дынҭалоит. – Ҳцап, Коте.
– Ишәхашҭит аус ахьшәымаз аҵаҩцәа рҿы шакәыз.
– Амилициа аиҳабы дыҟаӡам, – иҳәеит Коте, арациала амилициаҿ аҷаԥшьацәа
дырзасуеит. – Аиҳабы даахьоума?.. Дмааӡацт, – даахьаҳәит иара Арҵаҩы иахь.
– Ихаҭыԥуаҩ дыҟазар еилышәкаа.
– Ахаҭыԥуаас иҟада?.. Иахьа мҽышоуп, аӡәгьы дыҟаӡам, – даахьаҳәоит иара. –
Ирылоухи, араҟа атрасса аартӡам, амҩа аргылара иаҿуп, иалымгацт. Автобусқәа хәнар
ҟалаӡом.
– Аԥсшьацәа аазгома сара?..
– Нас аҩада иҟашәҵои?
– Убра ҳабдуцәа, урҭ рабдуцәа еибашьуан. Ахәыҷқәа ирбар ҳҭахыуп.
– Иарбан абдуцәоу? – иаатәеибом Коте.
– Ахәац рхы иҭоуп, – уамашәа ибоит Ашот. – Зегьакоуп уахь шәаҳзышьҭуам.
Атрасса аартӡам. Ак ҟалар, аҭак ҟазҵода?
– Иахьынӡазҩеиуа ианҩеилак, амашьына ауҳажьуеит. Ҳара шьапыла бнала
ҳлыбаауеит.
– Иҟалом! – ирҳәац рҳәоит дара.
– Нас ҳцап аҟәшахьы.
– Автобус ала улыбаа, убаашәт! – ихаԥыцқәа хирџьаџьон ахыш.
Арҵаҩы дыҩҭыҵуеит, автобус ахәыҷқәа ҭаларц нареиҳәоит, иаргьы днарышьҭалоит.
Амашьынақәа еишьҭагыланы рҿылархоит.
– Избан абас зегьы мчыла усха изыҟоу?! – иԥсы еибкуеит Арҵаҩы.
– Арҭ сара издыруеит, – иҳәеит аныҟәцаҩ. – Ирҭахыугьы здыруеит.
– Ашкол аҿы аус шызуагьы рхамшҭааит.
– Уи дара усс ирымоума.
Амилициа аҟәшаҿы аштаб аиҳабы дыҟоуп. Аха, аҟәша аиҳабы дыҟамкәа, уи акгьы
шизыҟамҵо реиҳәоит, ма ГАИ аиҳабы дрыԥшаарц рабжьеигоит. Нас ихы ахышә
инкылеикуеит, аӡәы дизҵаарц:
– Ҳаразиа дыжәбазар?
– Вытрезвитель азааигәа имашьына иӡәӡәоит, – иаагоит абжьы.
Арҵаҩы данындәылҵ Коте диҳәоит, дицны реиҳабы иҿы днеирц.
– Ухала узымнеиуеи?
– Азин сиҭаргьы умаҳауеи.
Ҳаразиа аԥсшәа наиарҳәоит. Арҵаҩы даламлацәакәа ахәыҷқәа Ӡыхьҿа ихәнигар
шиҭахыу иирдыруеит, аха аинспекторцәа ацара азин ылымхыкәа доурыжьуам.
– Ицааит, – иҳәеит Ҳаразиа Коте иахь.
– Автобус хәнар ҟалома?
– Агьоурым, иҟоу рбап. Амҩа асфальт ықәшьми!.. Агьрыхьрым.
Уи акәхеит. Сааҭкгьы мҵыкәа, «Икарус» гылоуп асфальт ахьаанҵәо Мамзышьха
аҵаҟаҿ. Амҩа каххаа иҟаҵоуп аранӡа, мап зырцәыркуаз аилкаара уадаҩуп. Згәалаҟазаара
бааԥсхаз ахәыҷқәагьы ршьара иқәлан, амшын ихыԥшыло амҩа аҵкараҿ иааилагылоит.
Ргәы иалоуп, «Икарус» ҩеиртә, Мамзышьханӡа амҩа ахьаҿырымгацыз. Дара рымҩа
ҽакыуп, уи иазыҟаҵоуп акәым зар, аӡәык-ҩыџьак аилҟьацәа абыржәыҵәҟьа ашьха ахәнара
мап ацәыркуам. Арҵаҩы иҭахыуп абри амш ирхамшҭша гәаларшәара бзианы ахәыҷқәа
ирзынхарц. Убри азын апатреҭ ҭыхҩы дихамышҭкәа дааигеит. Абра иахьықәгылоу,
излаԥшуа апанорама, нас р-«Икарус» ҭарцәны амала шьҭахьҟа индәықәҵаны, рхала амҩа
еицырхәхәа иахьану уҳәа афатәқәа аҵаҩцәа ирзынхеит.
Абар даргьы алада иахьлеиуа инкыдԥшыла-аакыдԥшыло. Амҩа зҿаԥырҟаз ахәы
макьана анышәи ахаҳәи алппуеит, џьаргьы аҵла дуқәа, ихәыз рдақәа ирызнымкылакәа,
ихынаауеит. Ари аҿаԥҟара-мҩа ӷьарц ашықәсқәа аҭахыуп, аха ирманшәалан ауаа рымҩа.
Ӡыхьҿа ахьыҵыҵуа иахыкны ианлавс, Бзыԥ зыҭҟьоз аԥсҭа илҭаԥшуеит, аха ашәаԥыџьаԥ
зегьы хнаҩоит. Арҵаҩы игәы иҭоуп ҳаԥхьаҟа аҵаҩцәа абрыстәиала аӡиас ахь илбааигарц,
амала адырҩашықәсан уи дзыхьҟьазаалак игәҭакы изынагӡом, аха даҽа аамҭанык урҭ
абра ихәнигахуеит, аҽазыҟаҵара бзиа иҵегь иманы, дзышьҭоу аҭоурых аҭҵаара уажәшьҭа
ианықәицалалак, иааиго ахәыҷқәагьы маҷым, автобусқәа ҩба рызна аҵаҩцәа ыҟазаауеит.
Урҭ еицырхәхәа, аӡәи-аӡәи еишьҭаланы, ираҳауа ахҭыс анымҩаԥысуаз аахыс кьыс змам
абнаҿ есышықәса илгахо, нас еимало абнаршәыра мҩахәасҭа уадаҩла иԥшааны, алада
зхы хоу ашьха калҭ иавҵаланы, ҩадаҟа рхы рха, аӡиас ахь илбаашт. Хланҵы аҭалара
рҽацәыхьчо, иқәҵәрааны икаҳауа, еибак-еибашьҭуа, ирулак ааигәа аԥсҭа индырхарц
иарргаз рымхы аандақәа ианаарывалалак, иааԥса-икара ишыҟоугьы, аҽнытәи рныҟәара
ргәы архаҵаны, араҟа ибжьаз автобусгьы иақәымтәакәа, шьапыла мацара амҩаду
иаваршәны, даҽа ԥшьба-хәба километра иныҟәарц, рҿылархоит.
Уажәы ҳхынҳәып раԥхьатәи аныҟәарахь.
Ӡыхьҿа аҵаҟанӡа ианлыбаа, абнарала инҭалеит. Иагьлыбаауеит ҩыџьа рхы
ныҵаркыртә иҟоу аҳаԥаҿы. Цаҟьала иҭахкаауп иара. Ажәытәан ахьчацәа тәарҭа-гыларҭас
ирымазаарын. Ашәарыцацәагьы, ргәы рҽанӡамкәа амшцәгьа рықәнакыр, хыҵакырҭас
иныҵатәон. Аҵлақәа иаахыкәыршаны рызҳауан азы, ажәҩан хыгьежьӡа унагәыҵаԥшуан.
Нас ахәыҷқәа алада рхы хоуп. Аҿыцынхацәа рзы Ӡыхьҿа иаҿыргаз аӡы зҭахәмаруа
атрубақәа ахьлеиуа, аҵеџь хәыҷқәа азыҟаҵоуп. Уаҟа аӡы ржәырц ианааҭгыла, рарҭмаҟқәа
ирҭоу рхәы ааҭыганы, акрырфоит. Рԥсы шьаны рҿанылархо, ашьха итәоу ахьчацәа афатә
рзызго аҽцәа аарԥылоит. Урҭгьы аӡы ржәоит, рымҩа еиҭанықәлахырц. Аҵаҩцәа ршьамхы
ласқәа ақыҭа иалаԥшуа ахаҳәқәа ирызнеиуеит, уахь иназмышьҭуа ақәыцқәа ирхәыҵсны.
Ахаҳә ҳәа изышьҭоу ахра иалԥшуа ацаҟьа дууп. Уа иқәгыланы, ахәыҷқәа неигәҭас-ааигәҭасыр цәгьа ирбом. Арҵаҩы дшәоит иакәым акы даладырԥшыр ҳәа. Дрыҵаҟьаргьы
иҭахым, руаӡә, дшәаны игәы ааҭрысыр, дахькаҳауагьы узыԥшаарым. «Шьҭа ҳцоит», –
днараԥхьагылоит, ари аблахкыгара иахьаҟәигогьы изыуадаҩны.
Ахәы илалбааны, жәытәнатә инхоз рабиԥара, ҿыц анхара иалагазшәа, идыршәҭыз
рымӡырхақәа рахь ианкылс, аӡы атаразы, еихабетонла ирчаԥаз аӡҭаччы иназкылсуеит.
Мҩасҩык иӡышра алахиҽырц, уи икылҳәҳәо трубакгьы аӡыхь ҭҵәраа иканаҭәоит.
Ахәыҷқәа, рызхара аныржә, аӡеиқәҭәара аахдыртлоит. Ихадмырҟьацәарц рылабжьара
рмыхәошәа аниба, иаарԥшқашәагьы днарықәҵәҟьоит, аҭаксгьы акәапеи аазна аӡы
леиҿаҭәоит. Ишха иҟоу ицәеижь шааԥсасихо аниба, аҵаҩцәа днарыцыччоит.
Лхаҵа џьара данцалак, Хылқьан убыржәык еиԥш уи изԥшра лцәыхьанҭаханы
лымбацызшәа дҟалон. Ус еснагь дыҟан, Кьагәа даныхынҳәышаз аҿҳәара анылдыруаз
акәын аиҳараӡак ианылцәыуадаҩыз. Ҩымчыбжьа раԥхьаҟа ашьхантә данылбаа,
иабхәында ичараура аҽырхиара дицхраақәеит. Хылқьан лашьа ирахәгьы Кьагәеи,
Кьаӷәсеи, рычныр Дыргәыни ракәын игәарызхуаз, иара уажәыҵәҟьа иеилыхара иасакьаҳәымҭан. Ашьхаҟа дхынҳәырц амҩақәлара иҽаназыҟаиҵоз, игәы иалан иабхәында Уча
ичара аамҭамкәа иахьаԥшьыргаз. Даара шоуран. Анхацәа ракәзар рус рацәан, ашьха
иҟаз маҷмызт. Зегьы, русқәа ныжьны, ачарахь еихар акәын. Ачараура ианаамҭаз ҽаҩраҭагаланшьҭахь иҽазикыр акәымзи, усҟан аҩ-ҿа иоурын, амхы иҭыҵуаз аҽаҩра ҿыц
ҭеигаларын, ашәыр маҷхәызма. Уча игәырӷьара рҽазыҟарҵозижьҭеи акрааҵуан,
деиқәшәан, аха ҽаҩраҭагалншьҭахь иахьцалак еиӷьын.
Уажәы-уашьҭан даакылшәарын ҳәа амҩахь дшыԥшуаз, лыҩн усқәа лыбла цқьа
иабомызт. Арахь дара ҟаҵатәын. Лацала зегьы лнапы ианҵаны, мчыбжьык аахыс лабраа
рахь акәын дахьыҟаз, уажәы деиҭацахуан, нас даҽа мчыбжьык иазынаԥшуа уаҟа дрыцхраалар акәхон. Иахьагьы дааӡомызт, лхаҵа даныхынҳәлак аҩны иԥшәма диԥылар
шиҭахыз лдыруан акәымзар. Аҩны даныҩналагьы, лусутә рацәахеит, аԥҳәыс лус нҵәара
ауақәхызу. Лацала лымацара ариабжьарак илхасызгьы здыруадаз, лхәыҷқәа макьана
илыцхраартә иҟамызт. Хылҟьан лабраа рҿынтә даныхынҳә, лабхәындеи лацалеи ачараҿ
ианҩеи акәын. Кьаӷәса Кьагәа иаԥхьа длыбааит. Кьаӷәса иакәын иагьлазҳәаз аҽны
ашьыжь Кьагәа длыбаарц игәы ишҭаз.
Абар, Наԥҳаа рхықә ахь ихы рханы, Кьагәа дахьаауаз. Имҩаныфа зламҩаԥигоз,
гарӡганла иҿаҳәаз иаҳаҭа хәыҷи ишьанҵа шәақьи акәадыр аԥхьатәи амаха иадҿаҳәалан.
Уаҩы еиламгылак дшақәтәаз еснагь ианыруан азы, ҽырбара иргоз еиԥш, ицҳафырӡа аҽыҟанаҵар цәгьа иамбо, ааԥсара аҵәахуазшәа, иццакны амҩахәасҭа ҭбаа ианын. Уи зылгаз
ашҭа ҭбаақәа рыбжьара, иаҵәаӡа, амшын гәы еиԥш еихызазоз амхқәа, ибзианы иҭахкааз
абаҳчақәа рҿынтә аҽыуаҩ дызбалак ихырхәаны аԥсшәа иарҳәон.
– Нар улбааит! – игәырӷьон дара, рарӷьа напы ҩышьҭыхны, анацә дуи, ахыс нацәеи,
агәыбжьынацәеи ааидкыланы, аԥсшәа иарҳәон, аԥааимбар дрызлыбаазар еиԥш.
– Уа ҳаицлыбааит! – ишькылқәа дрынгыла, агәыӷра ду зхырбаалоз ибла разқәа
надирбон, иаргьы иарӷьа напы ҩышьҭихуан, дара реиԥш раԥхьатәи их-нацәак
неидкыланы.
Доусы иахьырҭахыз, аужәырҭақәа хҟьаны, рынхарҭа ҭыԥқәа еиҿыркаауан азы,
рымӡырхақәа еиԥхьытта ахәҵеи архақәеи ирҿаԥсан. Аҳабла егьырҭ анхарҭақәа зынӡа
ирымадаӡамкәа, рымацара, мӡырха хәыҷқәак рыҵакны, иуауаӡа игылан ҩнқәакгьы. Даҽа
џьоукы убас иҟаз ҟәаԥаҿаԥарақәак нхарҭа ҭыԥқәас ишьҭырхит, рашҭа унҭаланы
унаскьаӡаргьы, рҩнқәа убаӡомызт, иахьгылаҵәҟьаз узымдыруазар. Иеиҿкааз зеиԥш ргылашьак алхра уаҩы дазымхәыцӡеит азы, зеиԥш мҩакгьы рзыҟаҵамызт. Доусы илихуан
амҩа, ма амҩахәасҭа инхарҭахь, игәылацәа рахь. Кьагәа абарҭ амҩақәа дахьынӡарнысуаз
ахеиҿкаараз заҟа уи рԥырхагахаз дазхәыцуан. Анхарҭақәа ас иахьеицәыхараз иахҟьеит
анхацәа, акы анырҭахыз, реиқәҿыҭра бзианы иахьраҳауаз, ахара еилургартә акаҩ-акаҩ
ҳәа улымҳа иазнеиртә, абжь бзиа ахьырхаз. Арыцҳара ианақәшәалакь, ааиқәҿыҭны,
амҩақәа еихыҵәҵәа, иааизыҩуан, доусы иуалԥшьаз иус наигӡартә дҟанаҵон. Аха иҵегь
рыманшәалахара алшон, Кьагәа дахьныҟәақәахьаз Аԥсны налҵ ақыҭақәа шеиҿкааз
иҟазҭгьы.
Ҽа -шьахәарала иирыԥххьаз игәар аҿы днаӡаанӡа, бзиа ибон иԥацха-сасааирҭа
днахьыԥшыр, нас илаԥш рхигон аҵәҩан ауқәа ирхакнаҳаз, алацәгьа илаԥш ԥызҽуаз
аҽхыбаҩқәа. Урҭ иуҭреи, имхи, нас ахарантә ибарҭамыз ишьхагәареи
иахьынӡарылагылаз, игәы ҭынчын: Ҽа-вакьыцла ишышхьаз иаанда заҟа илаԥш адхалоз
аҟара игәаланаршәон Наԥҳаа рхықә иқәынхоз анхацәа ҽа-жьыла иширчахьаз. Имхы
дахьынӡавсуаз, иааицәымӷахеит абӷьқәа аканӡара рҽахьазыркуаз. Қәак ааигәа излеир ,
адгьыл аԥсы ааивнагарын. Арахә рҭакырҭа азааигәарахь ала амхы иалагылаз, адыд-мацәыс иԥырхагамхоз ахьаца амца шоура аԥырхагамхацызт. Ихыџьгәыгәызшәа
иахькаҿаз агәҭа иалиааз амахәҭа ду, аҵәҩан алагылазшәа, акырӡа иазҳахьан, ақәцәгьы
ахылԥарч ахазшәа, бӷьыла иҩычан. Уи амахәҭа акәын аҟашәа зыкәиршоз аӡын азы.
Кьагәа иашҭа днадгылон еиԥш, Хылқьан ҭынч агәашә дазааигәахан, изаалыртит.
Ааигәа ҿыц иихыбыз агәашә, еиуеиԥшымз асахьақәа ҭаԥыҟҟаны, иҩычан. Агәашә ду
ашьаҟа игьежьуаз алаԥшхырԥага адыргылахьан, асахьақәа зылаԥш хнакны иахәаԥшыз
илаԥш цәгьа заа иара иақәшәарц. Агәашә аныҟаиҵоз аҽеимаа изаалгеит Хылқьан, аха
игьежьуаз алаԥшхырԥага акәын харантә ауаҩы иибоз ҳәа дазхәыцит. Кьагәа аҽеимаа
аԥацха иадичаԥалеит, аҩны даҽа ԥыргалак аҭахын, агәашә аҿы иҟаз азхомызт ҳәа
иԥхьаӡаны.
– Нар улбааит! – Хылқьан илдыруан наџьнатә ауаа Кьагәа ишиԥылоз.
– Нар ҳаицлыбааит! – дшылҽыжәԥаз еиԥш, иаӷәра налиркит.
Аби аԥҳаи ҳаҭыр шԥарықәибаҵоз иҳәарын ирыхәаԥшуаз дҟалар, убас лара дҿан
макьана, иара ашлара деиманакуан. Хылқьан уи ишлара иаҳагьы ҳаҭыр лзақәын: еиԥш
зеиԥшыз хаҵак дыҟамызт Нарҭ Сасрыҟәа иаамышьҭахь. Сасрыҟәа жәларык иашьцәа
данырхылаԥшуаз, иан Саҭанеи-Гәашьа лылаԥш лԥа ихын. Усҟантәи аԥҳәыс лымч лара
илымчымзаргьы, Кьагәа ихьӡ-иԥша Хылқьан д-Саҭанеи-Гәашьанатәуан. Ажәлар рҿаԥхьа
луалԥшьа шдузгьы дазхәыцлон. Даҽа ԥҳәыск лыҵамхараз иаҭахыз рацәан, Наԥҳа Кьагәа
иқәнагоз диднагалеит рҳәар акәын.
Кьагәа ишәақьи иаҳаҭеи, акәадыр амаха иаахыхны, иԥҳәыс иналиркын, акәадыр
аақәихит. Аӷәра ахьатә кәаш-ҽхырԥарҭа амахә и нахаиршәын, иԥҳәыс длаԥхьагыла,
аҩныҟа длеит. Зегьы рҭыԥқәа инарықәиҵан, иаҳаҭа ааԥиртлан, кәахьча еилаҳәарак
ааҭиган, иԥҳәыс лахь инаирххеит. Акәахьча иагәылаз адаԥа аацәырылган, лылԥш
лзаҟәымго лнапы ианын. Еиԥш зеиԥшыз макьана илымбацызт, аҩнаҭа бзиа ҳәа ирԥхьаӡоз
даԥак-даԥак шрызкнаҳазгьы. Урҭ аӷәыцәмаҟьақәа ҩба абжьачаԥақәа рыла
изеидымкьысло иҟарҵон, ҵларкыла еидсаланы. Ари – еизакыз ӷә-хсахак аҩныҵҟа ҭырффан, аԥхьала аҿыгҳара аганқәа ивцәааны, зымҩакала иахалоз ахҩа ҭасаны. Аԥшәма
ауасҭара илан, аха ас адаԥа хьӡырҳәага ҟаиҵарын ҳәа игәыӷуадаз. Ауаҩы дахьнадԥшылоз
зегьы ҭаԥыҟҟаны, еиуеиԥшымз арԥшӡагақәеи адыргақәеи ҭырффаны ианҵан. Иаакәыршаны аганқәа, хыхь иахагылаз акнаҳага ахыгьежьаа хырҷан. Агәҭа ианыз аԥыргала
гьежьын: џьарак зхы ыҵызхуаз ацәаҳәақәа Амра ашәахәа еиԥшын, ацәаҳәақәа зегьы
ганкахьала иахьхынааз, адырга гьежьқәа убон.
– Акраамҭа садхалеит, аха иҟасҵеит изулак.
– Акыр зычҳаз акыр имбеи.
– Сабду идаԥа иавакнаҳа.
Хылқьан аҟәардә аҭӡы инадлыргылан, Кьагәа иабду идаԥа инавакналҳаит. Аԥхьатәи
ажәхьан, маҷкгьы еиҟәԥахьан. Ари иҵегь идуун, иԥшӡан. Хылқьан лабхәеи ланхәеи
лыздырӡомызт, лабхәа иаб дихаанын, даныхәыҷыз дылбақәахьан, аха цқьа дылгәалашәаӡомызт. Уи гәаларшәагас инижьыз абри адаԥа акәын. Сабду иҟаҵамҭан ҳәа Кьагәа
абри адаԥа лирбеижьҭеи, еснагь дылгәалашәон.
– Исмырбаӡакәа иагьызлаҟауҵеи?
– Ашьха уаҳа сызҿызи. Саныҟам саалабгәалашәалап.
Хылқьан дласны аҩнаргәахьы днагылан, лнапқәа лгәыҵаԥса шьҭахьҟа дааиҭаԥеит.
Адаԥа акәын абду еснагь дылгәалазыршәоз. Уи иавакналҳаит даҽа даԥак, иаҳагьы
иԥшӡаны, илгәаланаршәашаз игәхьаа иаҳагьы иӷәӷәахартә. Цәаныррак хьшәашәаӡа лгәы
ҭнарԥсааит.
– Бгәы рахәыми?
– Ус… хар сымаӡам.
– Быԥштәы аабхыггеит, иҟалазеи сгәахәын.
– Усшәа убеит, – даамҽхазкыз ашәара налхлырԥеит. – Ааигәа амҩа ҳақәлома?
– Аӡыша сакит. Нас ҳазԥшрызеи.
Хылқьан, ачаҟәа аашьҭылхын, рымӡырха аханы иҵыҵуаз аӡыхь ахь лҿыналхеит. Уа
иҭагылаз аныга аахлыртын, лчаҟәа иҭшьны, ихьшәашәаӡа ахырҵәы ааҭылгеит.
Днахынҳәаанӡа, Кьагәа иҽы ахкаара инҭаҵа ны, аҩны иҟаз аҽқәа ааҭигахьан. Урҭ, аӷәрақәа
рҿаҵаны, ашәшьырҵаҿ аҽхарԥарҭа иадгылан. Иара ихаҭагьы арымӡ днықәиашәа, инапы
ихы иаҵаргәа, иԥсы ишьон. Иԥҳәыс иаалгоз аниба, дҩықәтәан, ижакьа инапы налшьшәа,
ачаҟәа аалымихит. Маҷк анижә, иааиҿыҵихит.
– Абреиԥш даҽаџьара хырҵәык агьама хааӡа исы мжәыцт.
– Амц уҳәоит.
– Иаба?.. Ҟаи, исхамшҭи! Сымсымаа рҿы изжәлон иҵегь саныҷкәыназ, – игәарԥханы
дааччеит, ачаҟәа иҭазгьы далгаанӡа иааиҿыҵимхит. Хылқьан лгәалаҟаны уи диҿаԥшуан. –
Амала, быԥштәы шаабхыггаз сгәамԥхеит.
Хылқьан ачаҟәа ааимылхын, имырхьаацәакәа иалҳәеит:
– Ҳаиԥырҵӡошәа гәаларшәагас адаԥа ахьысзааугаз сҭахымхеит. Уи аума
усгәалазыршәаша?
– Бзиара бықәыз! – еиликааит адаԥа аԥшӡара шакәмыз уи лгәы иҭаҵәахыз агәаҵӷа
зырҵысуаз. Уи абжьыҵаӷа ахаҵа изеилымкаауазшәа игәы иааинаҭан, иԥҳәыс лгәы
ааирӷәӷәеит хаҵаҵас: – Бзиара бықәыз! Ахаҵа дызқәымшәо егьыҟам, усҟан бара,
дзакәытә ԥҳәысзи ззырҳәаша бакәны, баақәгылароуп. Бҟәит-шәиҭуа балагар ҟалома. Аха
сара сгәы иҭаӡамыз ауп исабҳәаз. Адаԥа бгәамԥхаз џьысшьон ауп ҳәа…
Адырҩегь хаҵаҵас даацәажәан, дҩагылеит. Амҩақәлара иахыԥон. Иабхәында иҿы
ианаамҭаз дзымнеит. Акәадыр ҿыцқәа аацәыриган, аҽқәа инарықәиҵеит, аҽуапҵаршә
ҟаԥшьқәа рыҵыҷҷо инарыҵаҵаны. Иагьҿыцқәаҵәҟьамызт Кьагәа иазгьегь кәадырқәа.
Руак, ԥҳәыс данааигоз азы, аамсҭак диҳәаны иирҟаҵаз акәын. Уи аахыс акыр шықәса
цеит. Егьи уи аҵкысгьы ахыҵуан, иара ида уаҩы дақәтәомызт, ихьӡ ахын. Ацәаакыра
рԥырхагамхарц, ирхҟьаз акьахьқәа ацәа ҷыда иалхын. Аҳ иҽыжәлараз, акыр кәадыр
знапы иҵызххьаз аӡә иакәымзар, ас уаҩы изыҟаҵомызт. Нхаҩыкгьы урҭ иреиԥшыз
иауамызт. Кьагәа ҷыдала зегьы ихәаԥшуан акәымзар. Ихаҭагьы акәадырқәа ҳаҭыр
рықәиҵон. Аибашьҩ бзиа, фырхаҵарак ҟаҵаны дшаахынҳәлак, ишьанҵа шәақь ицырцыруа
иширыцқьоз иаҩызан, Кьагәа, џьарантә аҩны данааилак, икәадырқәа, ахәша рыхьшьны,
ишыкнеиҳауаз. Ҟәынала ирыԥхыз ашԥырххақәа Амраҿ убла хыркуан.
Уажәшьҭа икәадырны игылаз аҽызқәа ирнаалашаз хаҵеи ԥҳәыси ирыҵаԥыџьԥыџьуа
ирҽыжәлар акәын. Ишаанагара иҽеибиҭарц, Кьагәа имҳара дныҩналеит. Иԥҳәыс ара
дыҟамызт, лымаҭәа ҿыцқәагь имбеит. Лҽеилаҳәаны асасааирҭахь днеизар игәахәын,
имаҭәақәа аакнихит. Лара бзиа илбаӡомызт лҽанеиҿылкаауаз лхаҵа длыхәаԥшуазар.
Адима еиқәа ашькыл ишьапы лҭаиршәын, иҩеишьеиҵеит, ицәеижь иадшәыло. Аимсы
ишьаҵаны, ашьагрын еимаақәа наишьхарԥан, ишинаалоз гәаҭаны, аимсы длаха
илахаиргылеит, амаҳмызқәагьы ааибаиркит. Ишьамхы илеиуаз акаба ау наишәиҵан, уи
аҵкыс икьаҿыз ичоуҳа кәымжәы аакнихит. Акаба акалҭ уи иаҵыҳәҳәон. Жәытә маҭәан ҳәа
ишырыԥхьаӡозгьы, анҭыҵраз ҳаҭыр рзақәын. Аҳазырҭрақәа зҿаз даҽа кәымжәык изкнаҳан,
хьыӡрацара данцоз ада даҽазны далакьысуамызт. Уи анишәиҵоз иақәнагаз абџьар маҭәа
шьҭихуан. Аԥацхаҿ изкнаҳаз аҭыҳәҭа иҭаз ишәақьи иаҳәеи рыла иҽанеибиҭалак, дызбоз
ирдыруан уамак шыҟалаз. Аҳазырҭра змамыз икәымжәы аҟама ақәҵаны, данҽыжәла,
еилкаан бзиарак азы дшынҭыҵуаз. Уаҩы дызқәымшәоз егьыҟамызт ҳәа, убасҟан ахи
ахәшәи зҭеиҵоз адаԥа икәадыр маха изымаҭразны иадчаԥалан. Амҳараҿынтә аԥацхахь
иҿынеихеит Кьагәа, иқәлаз иабду идаԥа ахи ахәшәи ҭихырц.
– Сара сыхиоуп, – иаартыз аԥацха ашәхымс даахыҵит.
Зхы-зҿы еиқәаз ахаҵа иҽырбашьа шџьалымшьозгьы, иеиҿкааз ицәаара, зны
ишысамсалыз уажәгьы изныԥшуаз ихахәы ашлашьеи, аҟәыӷареи агәымшәареи змаз
ихаҿсахьеи, иааҭгылара аиламгылашьеи даҽа знык лылаԥш нархьысит. Ишаҟьшаҟьоз
иблақәа еснагь амца шырхызгьы, иаалырҟьаны аԥсҭазаара нрыцлашеит. Иеилылкаауан
лара лҭеиҭԥш шакәыз знымаҭәала зҽеибызҭахьаз Кьагәа дзырлашоз. Ус лҳәеит ҳәа, уи
ихаҿы аҽыԥсахшьа цқьа иззымдыруаз изгәаҭомызт ҩныҵҟала заҟа дгәырӷьоз. Иара, ицәа
иалаз цқьа инымԥшырц, ихҭарԥа ааирҽеизшәа иун, иԥшәма даҽазнык дналыхәаԥшит.
Лыӡӷабра игәалазыршәашаз акыр далаҟан иахьа. Заа ишәҭуаз аӡӷабцәа, ишҿаӡаз
хаца ианцалак, рыбла ихыҳәҳәылоз амца ҿыцәаауа иалагон. Амшцәгаз аҵх шеиқәаҵәаз
еиԥш, иеиқәаҵәаз рыхцәы бырфын, заатәи асы рықәнарҳәҳәызшәа, ашлара наланаԥсон,
ргәыӷрақәа рҵыхәтәа ԥҵәаны, ахәыцра хьанҭақәа нархаԥазшәа. Кьагәа иҩнаҭаҿы
дназдыԥшылаз лара заҵәык убас дҟалар иҭахымызт, ларгьы уи лбон. Лоуреи лыҭбаареи
рынаӡашьа ираҭәоушьарымызт лгәыҳәԥы ылгацәамкәаны реинаалашьа. Лхаҿы, Кьагәа
илмырбалоз акы шахьылшьыз убартә, иԥшқан. Еилаарцыруан цәаҟәаҵас. Лыбла аиқәара
ирхылҵуаз ашәахәа еиԥш илхаччон, урҭ ирхакнаҳаз лыџьымшь пақәа имцхәыз ахәыцқәа
ркәыкәын. Сакәын зҳәоз илаԥш лзиҟәгарымызт, уажәшьҭа аҿарақәра дышнықәсхьазгьы.
– Сара сбыцхраап, – Кьагәа иԥшәма дыҩҽыжәиҵеит, ианлааз, ҷкәынаҵас лҽеилаҳәа,
лҽы даннадгылоз, ашькылкцәа шлаҭәалымшьозгьы.
Лшьанӡааҟны илеиуаз лыхцәқәа руак лаԥхьаҟа иааиалган, аӷәра аанылкылеит.
Кьагәа дыҩҽыжәлан, аҽырхәмарра иҽазикуазшәа, ашҭаҿ амҩа наирбеит. Данаахынҳә
аҽлымсы нахиҟьан, аҵыхә шьҭнахзар ҳәа, дагьаахьаԥшит. Аӷәра наҿархханы, ишиҭахыз
еиҵас ишаангылаз ангәеиҭа, ауапа ахи аҵыхәеи ақәхәмаршьа ахамшҭит ҳәа, дзықәтәаз
еиԥш, игәы ааиҵԥрааит.
– Ауапашәара аҽы зырхәмарыз ҳәа узырҳәартә уҟоуп, – лхаҵа игәы дҭацәажәазшәа,
лара дихәаԥшуан.
– Уигьы ҳахьӡ аларҳәалап, – дышҽыжәыз агәашә лзааиртын, иԥҳәыс дноужьны,
иаргьы дынҭыҵит, аҽеимааҟьаҟьа зшьаз иҽы маншәала иҵаҽырбо, иԥсҭыркыз иҟамчы
ааирҽеит, дажәуам рҳәаларц, имаҟа аҟәынқәа шацрыԥссаз инапсыргәыҵа нархьишьит.
Рыҵаҟа ишьҭан Бзыԥ арха. Зҳәымҭа Асԥа агаҿа ианыҟаз, зырахә рхы а-Ӡыхьҿа
амарда иҟаз ахаҵа алада амҩа данын. Аӡиас шәы-шықәсала иҭнарҭәааз арха шәаԥыџьаԥ
иаҵәала иҭалаҳан. Абнарақәа ирылагылаз Кьагәа иаабҭрақәа аҳакгьы дазацлабуамызт.
Ашьха ԥшаҳәа зхаԥыц азызымхуаз дарбаныз, ирхылаԥшхәыз дырмоур, еимҵәаран
ирԥеиԥшыз. Мраҭашәарахь амшын газгон, шьҭагьы шьыбжьон лхыҵуан.
– Аԥсабара аҩычашьа аҳауа арыцқьоит акәымзар, даара ишоуроуп, – Кьагәа
дҭабаҟа ишәыз изнымаҭәа даршуан, аха хаԥак заҟа иԥимыртрыз.
– Џаџа дҳазгәааит ҳәа сыҟоуп.
– Есышықәса ҭагаланшьҭахь лхьышьаргәыҵа ҳакәыхшоит, дызҳазгәаарыз, – иҳәан,
гәанылагьы дааԥышәырччеит: – «Бара дбыҵашьыцуоу?..» – Ҳшаагьежьлак абҩа аӡы
иӡааҳаргылароуп.
– Ӡиуоу, Ӡиуоу.
Ӡаарикәакәа маркылдыш!
Ӡы хәыҷы, ӡы хәыҷы,
Аҳ иԥа ӡыша дакит,
Ӡы хәыҷык азы даҳзыҭиуам,
Дук азыҳәа даҳҭиуеит…
Ашыцра еилаччыра иахьынӡылсуаз, аҟәарахьынтә ираҳауан ашәаҳәабжь. Аӡиас
ашҟа ицәырҵаанӡа, аҟәараҿы, аԥслышқәа ианынрыҵагыла, иааҭгылеит. Даҽа мҩахәасҭак
ала аҳәсақәеи аҳәсахәыҷқәеи еицырхәхәа аӡашҟа илеиуан. Ахәыҷқәа еиԥхьытта урҭ
ирыцын. Хбыџкгьы акьанџьа-цәаҳа кәымжәи-кабалеи еилаҳәаны иҩышьҭх, зегьы
драԥхьагылан. Ишьҭануеиуаз џьоукгьы аԥҳә еиԥш рыхәда иқәҵа инаргон ақәны хәҵәы.
Аӡиас ианынхықәгыла, аԥхьагылаҩ ацәаҳа иахьынӡаилшоз иҩышьҭихит. Амаҭәа жәижәых
алаба ирхаҵаны, аҟәраанқәа рыршәаразы, амхы иалагылаз џьушьарын. Ишьҭаз икәша
иааилагылан, ҩыџьа, х-ҩы акьанџьа ахьынӡаилырхуаз, ашәа рҳәон:
– Ӡы хәыҷык азы даҳзыҭиуам,
Аҳ иԥа дӡышуеит,
Аҽышьҭақәа дырҭаԥшуеит,
Акәара лашәқәа дырҭалоит.
Акьанџьа-цәаҳа еилыхны, акәны акәыршаны, иҿарҳәан, амца ацрарҵеит, иршәынгьы
аӡы иаларыжьит. Инхаз ақәны амца ацрарҵан, акьанџьа иашьҭарҵеит. Аӡы ихиааланы,
илеиуан аҿыцәаара иаҿыз ақәны, иеилагылазгьы, рашәа анынҵәа, аӡиас иҭалеит. Рбжьы
рхақәынҵала, аӡы еиқәырҭәон, ӡӷабцәақәакгьы, ирықәҭәоз аӡыхь рзымчҳакәа, арҵәаа-сырҵәаа дыргон. Еилабааӡа ԥыҭҩык, ахаҳәқәа рыманы, аӡы иавалеит, адаӷьқәа ршьырц.
Ахьҭа иакыз ӡӷабцәақәак аӡы иҭыҵын, иааиладырӷызит:
– Ӡы хәыҷы, ӡы хәыҷы,
Ӡаарикәакәа маркылдыш!
Ӡы хәыҷык азы даҳзыҭиуам,
Дук азыҳәа даҳҭиуеит.
Кьагәа аӡӷабцәа ирыцирӷызуан, рбырлаш сахьақәа дрызԥшуа. Лара азныказ
иаашьыцылгеит. Нас лхы даиааит, избанзар илыцхраашаз ахҭыс лгәалашәон. Кьагәа
есԥхынра, Ӡиуоу аныҟарҵоз ашьхантә дылбаарц иҭахын. Бзиа ибон иара дрылахәзарц
ахьыҟамлоз аныҳәаҿ ирҳәоз ашәа дазыӡырҩларц. Уи ихамшҭуаз амш игәаланаршәон.
Уажәгьы, аӡӷабцәа, рашәаҳәара иааҟәыҵны, аԥсылмӡ шыра илаиа, аӡы иҭаз иахьынӡарызԥшуаз, ажәытәан «Ӡиуоу» шырҳәоз игәалаиршәон:
– Ӡиуоу, Ӡиуоуа!
Ӡаарикәакәа маркылда!
Аҳ иԥа дӡышуеит,
Ҩы ижәуам, ӡы ижәуам,
Абжь-кәарак еимидоит,
Ӡы ҳаҭ, ӡы ҳаҭ!..
Аҳәсахәыҷқәа дахьрыхәаԥшуаз рцәаара заҵәык акәын илаԥшҳәаа иҵашәоз. Ила
зизҟәымгоз урҭ, акыр шықәса раԥхьаҟа еиԥш, ирылагылаз аӡӷаб заҵәык лакәын. Лара лаб
иҩнаҭа тәарҭа-гыларҭас иман, лашьеиҳаби иареи арахә еицгәарырхуан, еицышәарыцуан,
еибаҭахыз арԥарцәан, ларгьы мшызҳа лызҳауан. Шьхнылан дышәҭуазшәа, ашьеи ахши
реилаӡҩа лҿықәызшәа дуаркалеиуан. Шьхалбаан дхымгыло дқәацәӡа лызҳахьан. Абас
акырынтә дџьеишьахьан уи ахәыҷы, аха шлызҳарыз лызҳаны, дыҭҭәааны данибоз,
«Ӡиуоу» ҳәа, лҩызцәа аӡы данрыцҭаз акәын. Аӡы лцәа иаднаршәылаз лхарԥ иагәылԥҟаны
ицон лгәыҳәԥқәеи луаҭәақәеи. Лыгәчама, ҭҵәрааны ицарызшәа, еицеиҿкаан. Раԥхьа
зыҭра ихԥрааз ашьауардын мҵәыжәҩада ишзымԥыруаз анадыр акәыз џьушьарын, Кьагәа,
зарԥысымҭа инахысуаз, анасыԥ ахьыҟаз шиԥшааз. Машәырны акәын усҟан аӡы иҭаз
дшаархықәгылаз. Ихы ԥхашьаны дцарц иҽазикит, аха аӡӷаб лсахьа илаԥш изаҟәгомызт.
Аныҳәа анынҵәа, иҩызцәа дрыцны, аҩныҟа дахьцоз, хара-хара длышьҭан. Убри инаркны,
сымсымаа рыҩнаҭа анеира хҭеицалацәомызт, ишыгәхьааигозгьы. Убасҟан еиԥш аӡы иҭаз
дрылибаауан уи аӡӷаб, илымҳагьы иҭиҩуан лашәаҳәабжь:
– Ҩы ижәуам, ӡы ижәуам,
Абжь-кәарак еимидоит,
Ӡы ҳаҭ, ӡы ҳаҭ!..
– Шәԥсы сакәыхшоуп! – «Ӡиуоу» назыгӡоз, абнарақәа инарылалашәа, рымаҭәа
рҩаны инаршәҵа, шьҭахьҟа амҩа ианықәла, Кьагәа, дахьраҭабуаз изымҵәахуа,
дрызԥшуан.
– Дгьылс иҟоу жәҩанми, – ларгьы урҭ дырзыԥшуан, илхәыцуаз илҳәоз акәӡамкәа. –
Ақәеи Амреи, ианаамҭоу ианыҟала, аарыхра ҟарҵоит.
– Ашьхаҟа быԥши! – иҳәеит Кьагәа, иԥҳәыс лажәақәа рашьҭахь ихы данҩаха, –
аԥсҭҳәақәа аҩада рхы хоуп, амшцәгьа ықәыргоит.
– Ҳцалап, – лҽы налырҵысит.
– Бгәы алаҟамшәа збоит, – иҽыналхьигӡеит.
– Исгәаԥхом ҳамш. Исҭахым жәабжьк саҳарызшәа сгәы иабоит.
– Иауазеи? Сара исгәаԥхоит.
Аҽқәа аӡы инҭагылт. Аҵла, рдац ыҵжәаны, амшын ахь ианарҳәазоз, ахаҳәқәа
анеиланарбылгьоз, ма аԥаҩқәа иркҿасны, рыҵ ыҵжәаауа, ианамнахуаз, аҽыркша
ианхыҵуаз, аӡы ублаҿ ианызҳауаз иаамҭамызт. Аха ашьха ӡиас, иагьа ианмаҷхозгьы, амч
аман. Аҽқәа иҩаргәыҵаҽҽо аӡиас инырын, ианакәызаалак аҽларџь ақәтәара ицәымӷын,
избанзар иақәиршәыша ауапагьы шьҭихыр акәын, ақыҭа аладала иахагылаз Аҩхаа хәы
иқәгылаз ахьацақәа рҿы зҽызҵәахыз аԥсы ушьҭамларц. Ааигәанӡа ашәымкьаҭқәа
кнарҳауан, аԥсы рыбаҩқәа цқьахаанӡа, нас акәын аӷәы иқәхны, адамра ианҭарҵоз.
Ишнеиуаз анышә иамардақәо иалагеит. Аабыкьа араҟа аатә дамрақәа ркнаҳара
рҽазыркит. Ҩымш-хымш рышьҭахь, аԥсы аныхнымҳәлак, адамра аԥсыжырҭаҿ амаша
иҭадыргылон, агәакьацәеи згәы далсзи нышәнапык наиқәырԥсарц. Аҩхаа
данааҵагылалак, уа иқәгылаз афы змысуаз ахьацақәа, хыхь иҟаз ихьышьаргәыҵ
дазӡатәуазшәа, дҩарыҵаԥшуан Кьагәа, нас днареихырхәон, Анцәа иан д-Хьациа-ԥҳан
рҳәон азыҳәан.
Калдахәара иахагылаз ахәы ҳарак ихыҵуаз амҩа уҩаҿалар, уаҳа нхарҭа ыҟаӡамызт
аҩада, сымсымаа рынхарҭа ахахьы. Уча иашҭа ҭбааҿы унаӡаанӡа, абаҳчарахь ақәабқәа
ирыҵаз амца алҩаҵә ирхылҵуаз, усгьы амца зкуаз аҳауа иалалон. Агәарԥ иқәгылаз араду
аҵаҟа ашәшьырҵа иҵатәаз ахацәа ирзааигәахоз амаҳә данырба, дҽыжәҵаанӡа ҳәа
имԥшӡакәа, иҩаихаҵгылеит. Лара лашьцәа иреиуаз ҷкәынак дҽыжәихын, аҽы, аӷәра
ианкны, аҽхарԥарҭахь инеигон. Кьагәа, ихаҵгылаз дырзааигәахаанӡа, иҽы амҩа наирбеит.
Дахьыхәмаршаз аханы данҩеи, арыӷьарахь ала даақәҵәиин, ирццакны дымҩасаанӡа,
иааихьаз зегьы, аҽлымсы уҟьар ираахартә, ирҭшәаны иааилагылеит, ауаа дрыбжьахәмарырц. Аҽы, анаахьаҳәуаз аламҭалаз, иаҿаххаз аӷәра, ашьҭахьтәи ашьапқәа ишрықәгылаз
иханарҵәит шуҳәоз, ԥхьаҟа инаҭрысит. Уи, илахҿыхны аҽырбашьа зларбоз ала, амгәацәа
иқәыртәаны архәмарра шалшозгьы еилыркаауан. Иаргьы, аԥшь-шьапык ирықәчаразны,
ацәаҳәақәа ланнаҵеит, ибажәыз адгьыл ашьацԥшқара цәырҳәны. Аҽеимаа ҟьаҟьа
аҽырхәмарраз уақәгәыӷратә иҟан адгьыл ԥсаамзаргьы. Ҿыц даақәҵәины, иҽы даннаҵҟьа,
аӡәы имҩа дшангылаз ибеит. Маҷкгьы ижәны дыҟан. Хымԥада диԥырхагахарц иӡбеит, уи
иҿынӡа Кьагәа ихы леигар иҭахымызт акәымзар. Ахаҵа, аҽы шигәыдлоз аниба,
днеиҭаԥеит. Кьагәа иҽы ырчаразны, егьи ԥыхьа дахьгылаз аҿынӡа афақь неиртә,
иааникылеит, аҽырхәмарра иаҳагьы иарԥшӡартә. Араҟа уҽузгәамҭар хланҵы, ушьапы
қәыргыларҭа ахьамамыз аҿҟьарала акәар зҭысуаз аҩхаа уазцон. Уи Мраҭашәара шыҟаз
акәын. Ауаа шәаны еилагылан, аҽырхәмарра машәырк алымҵындаз ҳәа.
– Афырхаҵа, Кьагәа! Уҽы иуҳәо еилнакаауеит, – иаагеит бжьык.
– Аҵәаҟьа иқәурхәмарит, – ҿиҭит даҽаӡәы.
Аҷкәынцәа ааивибаҳәан, дҽыжәырхит. Амҩа зырҭашаз уаҳа уаҩы данырымба, егьырҭ
неилыҵқәеит. Аҳ а-Инал-иԥа Кьагәа днаиԥылан, иарӷьа напы, ах-нацәык харҟәыланы,
иҩышьҭихит:
– Бзиала уаабеит, Нар илбааз!
– Чарала шәбеиаз, ажәлар шәхаҵкы! – уи иҿы днаӡаанӡа, ауаа днарылаԥшит, нас аҳ
еиԥш инапы ҩышьҭихит. – Бзиара убааит, аҳ ду!
– Уабхәраа ргәырӷьараҿ зегь рышьҭахь уаауеит, – аҽԥныҳәа ҟаиҵеит а-Инал-иԥа,
датәаимбазшәа игәы ианаба, ауаа рҿаԥхьа маҷк иадамхаргьы дшаҳаркыз дирбарц. –
Абыхәуаҩ дуҭазма?
– Амҩан аԥсцәаҳа дысԥылан, цәгьала симҟәыҵҵит.
Аҳ заҵәык иакәын, дахлафшәа ҟаҵаны, ас аҽԥныҳәа Кьагәа иҭара згәаӷьуаз. Кьагәа
заҵәыкгьы иакәын аҳ ихәмаршьа иахәҭаз аҭак азҭоз. Аԥхьатәи дҳаразкуаз
ашәышықәсақәа дыргәылзгаз ишьҭра ахьӡ-аԥша акәын. Уаҩы макьана дыззымхәыцыз уи
аҵас аԥыргарагьы ашәышықәсақәа аҭахын. Анхацәа ирааӡамҭаз рыхәԥҳацәа ирыларҵон
агәымшәареи афырхаҵареи рҿкы, уигьы раҳаҭыр иацнаҵон. Егьи – Наԥҳа Кьагәа –
дызлиааз заҟа дрыхәоз аҟара ихьӡ рылаҵәон, уи иацшьҭыҵуан аҳаҭыр. Дсамырҟәылны
иԥылаз аԥсцәаҳа цәгьала димҟәыҵҵызаргьы, изаҳауаз агәра ргон. Ажәлар рыхдырраҿ ус
зылшоз Наԥҳа Кьагәа заҵәык иакәын. Аҳ а-Инал-иԥа илшомызт уи.
Кьагәа днаԥшит амҩа изымҭарц иақәызкыз аӡәы заҵәык иахь. Ауаа рыжәпара
далибааит иара. Аиашаз, аԥсра иацәымшәоз аӡәы иакәын уи згәаӷьуаз. Кьагәа дизгәааны
дыҟан, ихы идишьылырц агәаҳәара аниоуаз ҟалозар акәхарын. Нас днызкылазеи иара?
Хылқьан Кьагәа даницца нахыс, згәы еилгаз арԥыс лахҿых деиқәылашьцо, деилаҳауа,
нхара инапы амкит. Ԥҳәыс даамгаӡакәа, а-Инал-иԥа иаҳҭынра дышҭаз хәлон, шон. Игәы
аҟама наларҵар иаҳа иеиӷьаишьо, игәалашәон аҳҭынра азааигәара инхоз Сымсым Баӷыр
иԥҳа есымша лыԥшӡара дшатәнатәуаз, дышнеиуаз лыуаҩреи лус-ҳәыси дышхырԥааз.
Ахаҵа данхаҵаха, даҳазма, даамсҭазма, дынхаҩызма ҳәа еилых ҟамҵакәан, аамсҭашәареи агәаӷьреи илазар акәын: аӡәы иҿаԥхьа ахыларҟәра иаҭәаимшьо, амчи агәамчи
дрылаҟаны дфырхаҵазар, хьыӡрацара ицоз раԥхьа дызгылозар, аӡӷаб гьы иылаԥш
дыхгылон. Нас, ианамухгьы, бџьарҭырҟьарада ԥҳәыс даазгахьаз дарбан хаҵаз, ҽы бзиаки
уапаки иԥшаарын, аҵх лашә ихы иаирхәарц. Амра аӡӷаб дарԥшӡар, аҷкәын Амза
дарԥшӡарын, имҩахәасҭа арлашарц.
Хылқьан адунеи лҽахылбаауамызт, амала, еиӷьыз анасыԥ иазымхәыцуадаз. Лықәла
ԥшӡа Ҳамышь ибара дахгәаҟлозаргьы, реицеимҩалара дазхәыцлозаргьы
дақәшаҳаҭымхацызт. Лгәанала, акыр зымчыз шьауардынк иадыркылашаз
дылзааирызшәа, лгәы лыҵԥраауан. Абыржәы, амҩалԥха роурц, ҵәыцак-ҵәыцак аанкыланы, аҭацаагацәа дрыцны дзынҭыҵыз ашҭа усҟан дааҭалеит Наԥҳа Кьагәа. Иуаҩрахь
днаӡозма уҳәо, иԥшнын. Уча дшыҟамыз анеиликаа, уаҳа ажәак лықәымҵакәа, абжьааԥны
еиԥш акәымкәа, лыбла аҭаԥшра ицәыуадаҩны, дҽыжәланы днахынҳәит. Иҟазшьа ззымбатәбарахаз аӡӷаб, ҩныҵҟала лыҽшеиҭалымкызгьы, ак шыҟалаз лгәы иҵхон.
Уи аҽны амш бзиан. Акәакәар хәажәқәа маӡала илжәит, Амра амшын ианылӡаалоз.
Шьыжьаахыс агьымфаӡакәа дыҟан, ҵасла ус иаԥын азы. Лаб инапымҭыз агәыблаа хәыҷы
аацәырылган, ахәажәқәа анҵаны, аҭырқә ҭуџьар имырхәҳаз, шьамхқәыршәк иаҟараз,
уарҳал хәыҷык накәыршаны, лымҳараҿы илҵәахит. Анааилашәшәи, уаҩы
лҽимырбаӡакәа, илдыруаз мҩахәасҭала, ааигәа иааргаз ԥҳәыс ҿак длызнеит. Уи
лымҳараҿы даҽа ҳәсахәыҷқәак еизахьан, аҭацара рҽазыркырц ргәы иҭамзи, раамҭа
ааигәан. Аӡӷабцәа ишьамхышгыланы, ркәакәарқәа зныз агәыблаа хәыҷқәа рнапқәа
ирныргыла, рынасыԥ знапы ианыз аԥҳәыс ҿа иналҿаԥшит. Ларгьы аӡәаӡәала рыблақәа
ааимылдан, аҩада лхы ҩалырхеит.
– Мумыр аҳ, Сумыр аҳ!
Ԥшь-ҩык аҳәсахәыҷқәа
Ԥшьба-ԥшьба хәажәы шәзааргеит.
Ирызшоу афырхацәа
Хәажә-ҵәык рзагәылазааит!
Мумыр аҳ, Сумыр аҳ!
Иԥшӡоу, иҟәыӷоу, игәымшәоу, асадкылаҩ
Аамсҭа ҭыԥҳа длаҭәашәшьа!
Аԥшәма бзиа, ачеиџьыка згым
Анхаҩы ҭыԥҳа длаҭәашәшьа!
Мумыр аҳ. Сумыр аҳ!
Знаргәыҵа ҟьаҟьа изхәышәзагоу,
Згәабжьымацәа зыхҭацалагоу,
Ес-ииуа ирықәлахаша,
Афырхаҵара згымхаша,
Ҳҭыԥҳацәа рыԥхыӡ иалашәыршәа!..
Мумыр аҳ, Сумыр аҳ!
Зыԥшӡара аусура ихнымфаацыз лнацәкьарақәа рыла, кәакәар-хәажәык кәакәархәажәык ԥҽны, лнапала аӡәаӡәала ирҿалҵеит. Инхаз рыма, индәылҵны алашьцара
рҽарҭеит. Хылқьан лыҽӡа-ҽӡо лымҳара дныҩналеит. Лыхчы акәакәар, ашьамхәқ әыршә
илаҳәа, иаҵалҵеит. Лгәы хыҭхыҭуа дышьҭалеит, ԥхыӡс илбарыз ҳәа дахгәаҟуа. Амалагьы
дкараха дыҟан, дынҭаҳәахаа дыцәеит… Иҽыхәа кашә-кашәо, ашьапы ссирқәа
шьацәхартәуазшәа улаԥш рхьымӡо, дылзааиуан иара… Аҭҳарцәҳәа дҩықәтәеит. Лыԥхыӡ
агәра лызгомызт. Аҽыхәа дақәтәаны лабҿаба амалахазгьы длымбацызт. Арахь аҽыхәа
кәаша ԥхыӡырла илбеит. Абзиара иазҳәамызт ҳәа, лгәы нҭыԥсааит. Илбазгьы дарбаныз?..
Иара ихаҭа! Лыԥхыӡ агәра лгарц, лыхчы днахан, ахәажәқәа ааԥылҽҽит. Ирҳәоз
џьашьахәызаарын! Рызынтәыкгьы иргәылан еиԥшыз хәыцк-хәыцк. Имҩаԥызгарыдаз
ашана ус?! Зҿы дыҟаз аҭаца алаԥшхырԥашьа лдыруазар?..
Убри аахыс Хылқьан уи аԥҳәыс длаҭабуан. Аҭацаагацәа дрыцны, дгәырӷьаҵәа акәын
амҩа дшаныз. Урҭ рымҩа хан Хылқьан иреиӷьыз лгәалашәара зыдҳәалаз аҭаца лабраа
рахь. Уи лашьеиҳабы иԥҳа лакәын Уча изҳәаны изтәаз. Абар урҭ рынхарҭа
иахьазааигәахо. Аԥшәмацәа ԥшын агәарԥ аҿы. Аҽцәа лҽыжәԥаны аԥшәмацәа
рыԥсшәаҳәара аҭак ҟарҵон. Илдыруаз аԥҳәыс длыма, аҭаца, уи лашьеиҳабы иԥҳа, лахь
дцеит. Уажәшьҭа Хылқьан данхәԥҳахон. Акы лгәалалыршәартә аха лымамызт, амала,
дгәырӷьон, дгәырӷьон. Лҭаца лгәы лзыҟан. Лабраа ачара бзианы ируит. Абар асасцәа
ахьдыртәоз, Кьагәа, маҳәҵас иахьаҩцам ахь акәымкәан, ахатәрақәа дрылартәан.
Иаарылалеит аԥаҭхь. Кәашаран, шәаҳәаран. Хылқьан дықәԥраа ҷкәынцәақәак
дрыцкәашон. Аӡәы, ҩыџьа, х-ҩы… Дмааԥсаӡари ҳәа деимырдон. Уи дзыԥҳәысыз цқьа
ианеилыркаалак, Наԥҳа Кьагәа иднагалаз уаҳа дзеиԥшрахарыз рҳәон. Аҩы рылаӡон
ахацәа. Ашьыжьынӡа итәан. Амҽыша ауха ҭацаагарамзи, аамҭа зтәыз аҭаца лабраа
ракәын. Шарԥыеҵәа иацгыланы, агәарԥ иаақәгылеит, гәарԥныҳәа ҟарҵарц ашәахьа
ашьыжь. Уи амш ԥҳәыс даазгоз ичара мшын, иқыҭахь иццакны, инхарҭа иазнеир акәын
рҽагмырхакәа. Макьана адырҩегь аԥаҭхь. Аӡәаӡәала иҭдыркәкәон. «Радеда» аацәырыргон. Аҭаца лгәакьацәа даадәылыргон. Лызмахәарк Хылқьан лнапы аҵхын. Лара илызкыз
аҽыз днақәдыртәеит. Хылқьан дҽыжәлан уи дналывагылеит. Ахацәа р-«Радеда» бжьы
аԥхьаҟа иахьгоз, аҭаца дыхьӡыртәуа, Кьагәа ихапа бжьы аарылукаауан, сымсымаа рахь
амҩа иахьаныз.
Лара лыԥхыӡ ашьҭахь Кьагәа аҩны иааира дазԥшын, аха иара даауамызт. Ҽнак, Уча
дицны даарц дшыҟаз анлаҳа, аҽырхиара далагеит. Лан лԥҳа дылзымбатәбараха
длызҵаауан. Хылқьан «нан, шьҭа сыԥҳәызбами, сыԥшӡазар сҭахыуп» лҳәон. «Унан,
баҵкыс иԥшӡоу дабаҟоу» лҳәон ан. Аԥҳа лҽазыҟалҵон илыҿҳәараз ауаҩы ибла анҭаԥшра.
Аџьуеи арахеи еилаӡҩаны ианлыршы, аҵ иаҵахаз џьыгӡырӡла илрыцқьон ицқьахаанӡа. Уи
есымша илҿылшьуан. Амалагьы ицқьаз лцәалжь ацәаԥшәҭәхәы арбзиаӡон. Аԥхын
анҵәамҭазы ахпапын ылзгоз аџьқәреи ҿа рыцқәа рҟәыҷны «ахш» рылылхуан, уи Амраҿ
ирҩаны, дышьҭалацԥхьаӡа илҿылшьуан. Лӡамҩа ҟәымшәышәқәа ишәырҭаҭахон. Амра
ӷәӷәаны илымкырц, аԥҳәаса анылжәуаз ашәах хылхуан, ианыхьшәашәалак илҿылшьырц.
Зны алаҳәа еиқәаҵәа шьны илзааигарц Уча дышиҳәоз лан илаҳаит. Уи иаулзымдырхуаз
иҟәыӷацәахаз лыԥҳа иҷыгәӡа иҟаз лылахь иҵегь илырҭбаарц, лаԥхьа маҷк исаны, алаҳәа
жьы, аԥсыԥха шалаз, иқәылҵарц шылӡбаз. Ан Хылқьан длыҵаҳәҳәаны даҟәылхит:
аԥҳәызба усгьы лхаҿы цәгьа иԥшӡан, зхамхаԥагьаз аҳ ҷкәынакгьы лҭеиҭԥш дамеилаҳарц
илшарымызт.
Амра ҩыҵхахон, аҭацаагацәа р-«Радеда» геи-шьхеи ырӡрҩуа, ашҭа ианааҭалоз.
Аӡәгьы дҽыжәымҵыцызт, згәы еицҳауаз аҽырхәмарра анаԥшьыргоз. Аҭацагьы урҭ
дрызԥшуан дцәыҵыԥшны. Хылқьан илбон уи насыԥла дышҭәыз, лгәы иҭаз аарԥшра
дақәиҭымызт умҳәзар. Аҽцәа, амҩа анрырҭалак, еиҳабы-еиҳабыла иаақәлон, сымсымаа
ргәараҭа аҽышьҭра акраамҭа ианымҵырц. Заҟа ҽы рацәа дырхәмарыз, аҭаца дшьапымшханы аҩнаҭа дыҩнанагалон. Уи аҵыхәтәа ԥҵәеит шырҳәоз, аԥацха злаҟаз ала
«Радеда» ааҭдырҟьахт. Ҷкәынцәақәаки ӡӷабцәақәаки, анхәԥҳаи аҭацаҩызацәеи, аҭаца
дрыма, рҿанынархоз, акәашарахь иниасын, рнапқәа ааинырҟьеит. Ишьҭԥраауа аҿар
анаақәла, Хылқьан илзымчҳазт, деихышәашәа, еихытаруа, ӡӷабк днықәганы, ҷкәынак
дааивагьежьит. Ачарашәа акаҩҳәа ианаага, аҭаца, аԥацхахь дыҩнаргаларц, наҟ-ааҟ
аҟамақәеи аҳәақәеи цырцыруа еиҿакны днарыҵырган, ашәхымс ианнылагыла, ԥҳәыск
ашыцтә чамсҟәыл азна ацха наллыркит:
– Ацха аҵкыс ихаау абз Анцәа ибиҭааит, нан!
Аҭаца ацха маҷк лфеит, амҳаҵә анаалдыркы. Аԥацха дныҩнаргалан, агәыблаа хәыҷы
лзааргеит, рыцла ирҭәны. Хыхь кәтаӷьк ақәын. Агәыблаа шылкыз, хынтә ахәшҭаара
даақәдыршеит, арыцқәа уаԥшҵәыла иахькалԥсоз, аԥацха ауразоуроу иахьӡартә.
– Бџьабаа бзабаахааит! – дныҳәон ҭакәажәык, аҭаца, лус даналга, агәыблаа
лымхуа. – Ачеиџьыкала бҩны ҭәызааит!
Аҭаца дладыртәан, сабиак дналдыркит. Уи изымдыруаз ахаҿы даҿаԥшуан, игәы
ԥшқахо аҵәыуара дналагаанӡа. Ахәыҷы даалымырхын, хәыҷымш налзеиӷьыршьан,
арԥарцәа ашәа рҳәарц нарызҿырҭын, дыҩдәылыргеит. Ахәшҭаара мгьал аацәырыган,
напыла иамхны, амҳарахьы амҩа ианыз аҭацеи лҩызцәеи ирхыруаан идыршәуан. Егьи
аган ала имҵадырсуан даҽаџьоукы, абжа инацҳаны, иаазышьҭыз рахь идыршәуан. Урҭ
реиқәҿыҭбжьи рчарашәеи гон, аҭаца лҩызцәа амҳарахьы даныҩнаргылагьы. Нас абжьқәа
ааиқәтәан, зегьы ааизыҩҩызшәа, агәарԥ агәҭаҿынтә иааҩуан:
– Бгәырӷьа, аҭаца,
Рык рласха ҽнак изхахо,
Уарад бзаҳҳәоит, аҭаца,
Рык ркәымзцәа ҽнак изсо.
Бкәаша, бкәаша, аҭаца,
Ласалыхымзар маҭәа зымсо.
Уарад бзаҳҳәоит, аҭаца,
Мхыласҭак ашы ҽнак изыбҵо…
Бшәаҳәа, бшәаҳәа, аҭаца,
Сасдкыларыла згәарԥ кәыршоу.
Хылқьан амҳара дындәылҵит. Ахатәра уаа ахьеилагылаз, Кьагәа даарылылкааит.
Рылаԥш ааиқәшәеит, рҩыџьегь ргәы иҭаз акакәын. Араҟа ԥыхьа игылан лара хаҵа
дцаанӡатәи лымҳара хәыҷы. Ишԥалҭахыз иажәит ҳәа иеимырхыз амҳара лара
даныҟамзгьы илызгылазар. Абраҟа, лҩызцәа лыма, лара дыҩнатәан, лабраа ажәа
рынҵаны, аҭаца дибарц иара данаауаз. Лҩызцәа лхагьежьуа, лыџьымшьқәа ирцәымцхәыз
ркәыкәуа ианылхагылаз, асасцәа рашҭа иааҭалт. Аӡбацәа ласырц иааибарццакит.
Ирӡхьаз арацәа ххны, аӡы алаҭәа, ахы ала еилдырхыз «ахәшә» усгьы исамсалыз
лыблахәыцқәеи лыџьымшьқәеи алалшәшәит. Акьанџьа ԥшраҵәҟьа анлоу, дааиларҳәан,
уарҳалла иқәҵаз лцәардӷәы зҵәахышаз аԥарда кнаҳаны, иҭынчӡа иаатәеит. Амала, ргәы
ҭынчмызт, аиҳараӡак Хылқьан. Абыржәы асасааирҭаҿ иареи лареи рныҳәаҿа шыркуаз
лгәы азцон, убасҟатәи иахьабалак ҭынчран.
– Иаҳхылаԥшхәу Анцәа ду суҳәоит, – зегьы рханы дгылан, зхы хтыз, усҟангьы
аҭаҳмадара зҽазызкхьаз Ҭагә, агәи агәаҵәеи зхаз аҟама шьҭыхны, – анасыԥ мшы
ҳхәыҷқәа ирзушарц, рнапы еикәырша, рԥсы ахьынӡаҭоу иҟазарц! Ираҭәашьа,
зхьышьаргәыҵ сакәыхшоу, ҩынҩықәра, ахшара рацәа! Ирыгыумыжьын ҳхәыҷқәа абеиара!
Рышә асас изы еснагь иаартызааит, Анцәа сумыҳәои! Рабацәеи рабдуцәеи рхәышҭаарамца, ҿыцәаара ақәымкәаны, ихәыжжаӡа ирзеиқәзааит! Анцәа ду сумыҳәои, дара рзы
цәгьара згәы иҭазкуа, агәыи агәаҵәеи сҟама шырхоу еиԥш, ишәизааит! – иаҵәца ҭыркәкәа
ижәит, инхаз ахы ларханы иҭиркәкәеит. – Цәгьара згәы иҭоу абас ихы лахааит! Аӷьычра-қәычра ирышьҭоу, арҳәреи-ахырҵәареи иалоу, Анцәа, зхьышьаргәыҵ ҳкуа,
дҳаумырбахын!
Хылқьан дыԥшын, асасааирҭаҿ рбжьқәа духозар ҳәа. Урҭ руаҟьан-чаҟьан бжьы
иҽалагӡаны акәын лхаҵаҩыза амаҳә дышдәылигоз. Абар «ҳаура» ахьгоз. Аамҭагьы акыр
инеихьан. Аӡӷабцәа алаф лылырхуеит, ларгьы лхаҿы хтын, макьана иааирын ҳәа
иҟаӡамызт. Иаалырҟьан лхаҵаҩыза дааҩнаԥалеит. Зегьы ҩаҵҟьаны аҭаца иаалыкәшеит.
Дааҩнашылт Кьагәа. Лхаҵаҩызеи иареи ауарҳал инықәтәеит. Аӡӷабцәа амаҳә изԥшын,
ашәарагьы рхаҿы ианубаалон: дзеиԥшразишь геи-шьхеи реимҵәацәа зырӡыӡуаз ахаҵа?
– Уара, урҭ зегьы ҟаимаҭқәоуп, – даарыхәлаччеит Кьагәа. Рыхәда ҵәыцоуп, рыхцәы
сырмоуп, иқаруа абла рхоуп. Амсыр цәеижь змоу иалсхуада?
– Умыццакын, – ахаҵаҩыза днаизхьаԥшит. – Ашәырҭаҭа хаҿы дыԥшаатәуп.
– Зегьы шәырҭаҭоуп, сабааугеи?!
– Аӡӷабцәа аалахҿыххан, раԥхьа итәаз Наԥҳа Кьагәа шиакәыз рхашҭуа,
инцәыҵаччеит. Рышьҭахь игылаз аҭацагьы аԥхьаҟа дааиаргеит.
– Ашьха каԥкаԥ абжьы лхоуп, – инапы налықәикит ахаҵаҩыза.
– Лхаҿы шәырҭаҭоума – иабазбои, лбжьы шьха каԥкаԥ бжьума – иабасаҳауеи,
ԥардала дҭалаҳазар? – Кьагәа иблақәа цамцамуеит.
– Диҳардырп!..ахаҵаҩыза дҩагылеит.
Ӡӷабк аҭаца амаҳә днаивалыртәеит. Даҽаӡәы аԥарда лоулыжьит. Кьагәа Хылқьан,
лкасы наԥхьаршәҭны, дааигәыҵаиҳәҳәеит. Иҟалаз лдыраанӡа, лхы нхьаиршәҭит,
лқьышәқәа амца нарықәиҵеит. Лыблахаҵ гьежьуан. Еилылкаауан дҩаҵҟьаны,
лҽааиҿкааны, агьҟамлаӡазшәа лҩызцәа днарылагылар шакәыз, аха ацәа хаа дагон,
агәыҭҟьарагьы даамҽханакуан. Убасҟан амҳара ашә аатит, бжьы цәгьакгьы аагеит. Лыхьӡ
ҳәаны збжьы лдырыз арԥыс шҿиҭыз анлаҳа, дааимыгган, дҩаҵҟьеит. Кьагәагьы
даацәырҵхьан.
– Шәызҿу закәи? – Ҳамышь иакәыз Џьылшьон Хылқьан, аха уи ибжьы иеиԥшыз
Рамхәыҭ иакәзаарын изтәыз.
– Иҟалазеи, зынасыԥ иашьҭоу рыӡбахә умаҳацу? – ахаҵаҩыза уи деиқәикырц даҿын.
– Сара исыԥсыхәоузеи нас? Мамзар уара иузымдыруазу а-Сымсым-ԥҳа лыда
сышхәарҭам?
– А-Сымсым-ԥҳа лыда ихәарҭам умацара уакәым, аха зегьы лынасыԥ
рыцырҩылшароума? Ахаҵа дызқәымшәо егьыҟам.
– Кьагәа, иудыруаноума ахьымӡӷ сургарц ишақәукыз?
– Сара акгьы сыздырӡом.
– Аиаша уҳәеит уара, – Рамхәыҭ ахаҵаҩыза днеизԥшит, ахаҵа дызқәымшәо
егьыҟам. Ианаҭахха храцԥхьаӡа з-Аиргь ашәа ықәу, хы шәкы зага шәки згәыҳәԥы икыду
уиҿагылароуп.
Иажәа нирҵәаанӡа, иҟама ҭԥаа, маӡала идәықәиҵозшәа, Кьагәа ицацха шыҟаз
аҿааирхеит. Аҟама зкыз анапы ырҵәины Кьагәа ишикыз анырба акәын аҳәсахәыҷқәа
анеибарҵәааз. Аԥацхаҿ аҩы зжәуаз ицхраауан, ҳәҳәабжьы рмаҳаит. Иҟама аимԥааны,
Кьагәа уи, ихәцә данкны, ашә ахь даниршәуаз, ишьапы рҳәҳәо ишьҭахь дкыласит.
Аӷьараҳәа ашә аатын, ԥышәха алашьцараҿ дынкаҳаит. Кьагәа даадәылԥан, уи дҩаиргылан, иҭаҷкәым раҵәа иԥышә инықәикит.
– Хаҵа кьаҿ хык уаԥсеитәуам, уаҳа убжьы аниаҳа. Ак ҟамлаӡазшәа, ушьамхы уҽарга!
Уаҳагьы сымсымаа ргәарԥ изҭамлаз, аха рымаҳә наунагӡа иаӷахаз, имҩақәа
ҵызжаауаз уажәы днаигәҭасны, даахынҳәын, згәы ҭҟьаз, аха зхы зҟажоз Хылқьан
даалыдгылеит.
– Еилыскаауеит исҳәарц ибҭахыу. Ахкаршәԥсара… Аха сыԥсырҭа балаԥшхьан азы
ҿыбҭуам. Уи иаҵа накыша мцадагьы ибзаазгон, аха дарбан хаҵоу, абџьар еилых
иҽалеимырхәыкәа, ԥҳәыс даазгахьоу.
Хылқьан лцәардӷәы иахакнаҳаз ауарҳал иақәкнаҳаз, аабаны иеиҿаԥшьыз аҳ
ишьамхқәыршә аакнылхын, лнапала иззыҟалҵоз ауаҩы иахь иналырххеит. Уи аалымхны,
дналыхәлаччан, Кьагәа днахыҳәит. Уажәшьҭа акраамҭа дшылымбоз анаалхҭашәалак,
аҵас акәын акәымзар, лыхьӡала ихьыӡрацара дашьҭамызт. Ихынҳәра заҵәык дахгәаҟуа
ашҭеи, абаҳчеи, рааигәа-сигәа абнареи акырынтә еимлырҟьон. Лхала данынхалак аҵар
дырзыӡырҩлар лҭахын. Уахыкгьы лымацара агәарԥ аҿы арымӡ дшықәтәаз, аӡәы ицәаара
ахҵысҭраҿ илбеит. Илҭахыз ауаҩы иакәызшәагьы дааизхәыцит азныказ. Лара
лҽырҭынчшьа иамҽханакыз рлақәагьы абарҵа ицәан. Ацәаара зтәыз амҳарахьы
иҿынеихеит, ахатәы ҩны инеиуа иеиԥш. Арымӡаҿ аӡәы дшыҟаз аниба, дааҭгылеит. Лара
лыҽлырԥсит, Рамхәыҭ иакәзар ҳәа дшәан.
– Хылқьан боума? – уажәы дымҩашьахо илдырит Ҳамышь шиакәыз.
– Сара соуп, – ицәырылгахьаз лаҳәызба хәыҷы, ианылҭахыз ишаалымпыҵашәарыз,
лмаӷра инавалҵан, дҩаихаҵгылеит.
– Ишԥаҟалеи зегьы? – арымӡ аҵыхәтәаҿ днатәеит. – Сара убас бысҭахын.
– Сара сгәы изцоит уеиԥш зхы ззыламырҟәуаз ахаҵа.
– Бгәы бажьеит. Сара Рамхәыҭгьы сицәшәом, ибдыруаз… Ибзиуз дахьсырхәуеит,
исыдҵа амала.
– Иаҭахым. Уи дахьдырхәхьеит…
– Уи дахьзырхәыз сызлаиеицәоуи?.. – дылзааигәахарц иҿааихеит. – Бымҵасырсуеит
ибдыруаз.
– Арахь умааскьан, аҳәызба уласҵоит.
Амза назықәҷҷаз лаҳәызба аацырцырит. Лан еицылааӡаз а-Инал-иԥа иԥҳаи Хылқьани
рыԥшӡареи ргәабзиареи мацараҿ даанымгылеит. Иахьынӡахәыҷқәаз акәын рҭеҭиԥш
ашьклаԥшреи аҩнуси ахьынӡадлырбоз. Ашьҭахь уи лыԥшәма аҩыџьегь аҽықәтәара
иазикит, абџьар иаиршьцылеит. Аԥсҭазаараҿ иҟамлоз егьыҟамызт. Ахаҵа дынҭымҵыр
ауамызт. Иудыруази убри аамҭаз арҳәцәа иргәиҭаз. Аԥҳәыс лхала лхгьы дызланагалаз
рхәышҭаарагьы лыхьчар акәын. Хылқьан лаҳәызба хәыҷгьы ишылҭахыз иахьылҭахыз
аԥышә цҳафыр дәықәылҵон.
– Уца уахьааз! Сымҩа хазуп.
Хылқьан дҩагылан, амҳарахьы лҿыналхеит. Иара ишьаҿа неихиган, изнапык ала лҿы
неихагәа, дҩышьҭԥааны агәашә шыҟаз иҿынеихеит, лаҳәызба дамхәырц, ларӷьа напы
ахьлыдирӷәӷәалаз игәаҭо. Дҳәыԥӡыԥуа дааимпыҵахеит. Иҭацәыз лнапала илулак маҷк
лҿы ахақәиҭра алҭан, иркьаҿны дҵәааит. Аақ-саақ дырган, алақәа рҿаархеит.
Агьшилымшоз аниба, аӡӷаб даауишьҭын, аанда днахыԥаны, алашьцара иҽеиҭеит. Ахацәа
еибарҩны ианаадәылԥоз, лымҳара дныҩнаԥҟьахьан. Даныхәыҷыз аахыс илдыураз, бзиа
дызбоз аҟабал-ӡабал далалҵар лҭахымызт, лхаҭагьы иакәымз хьӡык лхылара
лҽацәылхьчон. Аха ари д-Рамхәыҭзар, аус ас инлыжьуамызт. Маӡала ажәа лниҵақәахьан,
аха уи иуаҩра лгәаԥхомызт, лԥсҭазаара иқәлырӡыр усгьы иҟаломызт. Иаарласны
дыргандаз лхаҭа…
Адырҩаҽны Кьагәа иуаа – Кьаӷәса, уи иԥҳәыс Елыф, анхәԥҳа лцынхәара, даҽа ҩыџьа
арԥарцәа, еиҳабыкгьы днарыцҵаны – ҽыуахьад ки цә-гәарҭаки сымсымаа рашҭа
иааҭарцалт. Урҭ еицлабны ажәҩан ахь хысран изҿыз. Заҟа хы ҳамҭас иааргоз аҟара
ихысыр акәын, аха урҭ рыхкаршәԥсақәа зыԥхьаӡодаз. Аҭаца дахькҿагылаз инеит,
дгәыдыркылеит. Дара изларҳәоз ала, ахкаршәԥса арҳаразы, Кьагәа ихала амҩа
дықәлазаарын. Абыхәаа ахьынхоз шьха қыҭа хәыҷык аҵхагәҭаны дналалан, ҩнаҭацԥхьаӡа
днеины, аԥшәмацәа ҿаҳәаны ишьҭаҵо, рырахә џьара еизцо, даархысзаап. Зшьамхы бзиаз
аҽқәа ааидҿаҳәаланы, ацәқәа ҩаԥхеиҵан, иааицеит. Убри аҽны нахыс Кьагәа убас
дхаҵан, ихала қыҭа паҿк иааршәа-иаарӡыӡаны, ирзызуз ҳәа уаҳа дырзеилымкааӡакәа,
илеилацаланы, ииҭахыз рылыршаны, дқәыланы еимҵәаны игон ҳәа ахьӡ нихылеит.
Амала, уи уаҳа дқәыло уаҩы димбеит. Хылқьан лзы иҟаиҵеит акәымзар. Иара иуалыз
иԥсадгьыл ашьхақәа рыхьчара акәын, еимҵәаҩык ишьапы изықәмыргылартә.
Ижәлар ҭынч ачара ахьыруазгьы аҽны дрылагылан, ргәы издуун даргьы. Хылқьан,
аҽырҩраз иаалагылаз аҽыҩҷкәынцәа анылба, амаҵуҩцәа дынрылагылеит. Аҳ а-Инал-иԥа
дидгылан Кьагәа. Еибаԥхарсны аҽқәа рҿылархеит. Урҭ дрылагылан Ҳамышь. Аҽыҩ
дақәтәартә иқәра хәыҷымызт. Акы иӡбазар акәхарын. Аҷкәынцәа иаԥысны еиваҩуан, иара
дхырсысуазшәа дрышьҭан. Знык илалбааҟьар, арыӷьарахьла иҟаз аҿҟьара иавсуан, нас
уамак ишәарҭамызт. Алада ахәы илхшәар, аҽқәа убарҭахомызт, ҩ-қыҭак ирылсны Лӡаа
ауахәамаҿ инеины, аԥхьеи ашьҭахьи ҳәа аӡәаӡәала илҽыжәԥаны, аныха иеихырхәаны,
ихынҳәны наҟ ахәы иаахшәаанӡа. Аамҭа акыр шцазгьы, уажәымзар уажәы иаакылҟьарын
ҳәа ауаа ргәы хыҭхыҭуа иԥшын. Ус ҽык ахәы илыхшәан, аԥҟара ҳәа илҭалеит. Хылқьан
лыбла агәра лзымгеит, аҽыҩ иақәтәаз Ҳамышь ахәдаара дҩыхәнаанӡа. Лгәы аалыхьит –
абри аԥхьахә иоурц лҭахымызт. Зегь раԥхьа уи инеиԥылаз Кьагәа дааҽыжәиган,
дгәыдикылеит. Ларгьы лгәы аахьаԥссит. Арԥарцәа ааизыҩҩын, дыршәны дыҩхаларҵеит.
Аҭаца лшьамхқәыршә рыманы, иааиуан. Хылқьан днараԥыххылан, иаарымхны изеигәырӷьоз иахь днарылсын, ихәда инахалҵеит, нас дцәыҵыԥшны Кьагәа днаихәаԥшын, гәаныла
иааихәлаччеит. Уигьы иалымҳәацызт уахык Ҳамышь дышлықәлаз, уи азы лхгьы лшәиуан.
Аҭарчеи зҽалазырхәырц згәы иҭаз ааилагылахьан. Амаҵуҩцәа атәара рҽазыҟарҵон.
Хылқьан урҭ днарылалан, гәыкала амаҵ шыруаз шылдыруазгьы, ак агырмыжьырц
драбжьо, дрыцхраауан. Аҭарчеи ашьҭахь ауаа атәарахьы еидырхеит. Ршьапы
иқәгылазижьҭеи акыр ааҵуан, аиҳарак ахәмаррақәа ирылахәыз амла иакуан. Аиԥш
қьафурагьы абаҟаз. Чараҵәҟьан. Ҽаанбзиала иркырц, инеимда-ааимдо акыр ржәит.
Кьагәа дахьрылатәаз, дмаҳәын ҳәагьы иааизымԥшкәа, аиҳабыра ирҭан, иӷәӷәаз
аныҳәаҿақәа, Нарҭаа ражәабжь зҿаз иеиԥш, иаԥиҵон. Ахәмарра-аччара ихнаԥаахьан,
шәаҳәареи-кәашареи агәырӷьара иацын. Аԥаҭхь аарыларҵеит. Уа иеилаз аныҳәаҿақәа
ииашаны цқьа ҵәыца ҩыла иузымшар ҟалон азы, Кьагәа иԥсы мшьаӡакәа иааҭаирцәит.
Зегьы злаӡоз абри иеиԥш дубахьазма ҳәа дышџьаршьозгьы, иацлабны изжәуаз ӡәырҩы
ҟалақәеит.
Уаҟьан-чаҟьан бжьқәак агәарԥ ахь иҟалеит. Аԥшәмацәа иреиуаз аӡәы Кьагәа
дааихагылан, иаарласны ԥҳәыск длымбар ада ԥсыхәа шыҟамыз илымҳа инҭишьит. Кьагәа
иеиликаауан ибаша-машаз уск азы агәхьаа дшадмыргоз, ҳаҭыр зқәыз асасцәа данрыдтәалаз.
Ҳамҭакы аишәа дахыҵырц ианиҳәагьы, асасцәа мҩаԥигарц ихынҳәра зыҟаломызт.
Усгьы дмаҳәын, имукәа ддыртәазаргьы, аҭамадара анидыргала мап ацәикыр акәын.
Длатәеижьҭеи абарҭ рызхәыцра даҿын. Уажәшьҭа, асасцәа ҳаҭыр рықәҵараз даҽаӡәы
диҳәаны дцар, гәыбӷан имамызт. Ишырымуазгьы убас дныҟәеит.
Уаҩы илаԥш дыҵамшәарц, аԥацхахь инаргаз аԥҳәыс агәыла-азла лхагьежьуан. Лара,
лхы-лгәы ԥҽуа, амыткәма лҳәон. Кьагәа, амҩа анирҭа, уи даалзааигәахан, изаахаз
аҟәардә днықәтәеит. Ханҵыкәа лыҽлырҭынчырц лыгәшәымшә наиҳәеит.
– Схы абазгареи, Кьагәа?! Сукәахшоуп, ԥсыхәак сызуы!
– Ибыҵалаз ҭынч, бмыццакыкәа исаҳәа, Ханҵыкәа.
– Иаха сыжәқәа гәарымлеит. Ҳара ҳцуҭаҿы Ӡиуоу ҟазҵоз схәыҷқәа рыцын. Ианааи
арахә ирышьҭасҵан, имхынҳәит. Иахантәарак срышьҭоуп, зегьы еимыздеит, џьара
иҭанҵәазар сҳәан. Агәылацәагьы уаҩы дысмырцәеит. Уаҳа ԥсыхәа шсымамыз анызба,
уабхәында ичараҿ ушыҟаз сазхәыцын, аӡы сырны, сузааит. Ҳчара еилабымган ҳәа
сазҳәақәазгьы ҟалеит, аха ишԥаҟасҵареи, схәыҷқәа рами. Сашәа деиба-кәеибахааит
схәыҷқәа схыкәкәаа имҵазырсыз! Ачара уахсырҟьеит, анышә самандаз.
– Аиаша ҟабҵеит, – иҳәеит Кьагәа.
– Уҩызцәа ахацәа рхәы иахатәами, уахьаарылызгаз сгәы иалагәышьоуп аха.
– Ҟаи, ибҳәашьоузеи, ауаҩра зцым ахаҵара патудароуп. Амала зегьы ираҳартә
ирылашәымҵан, иахьыҟазаалак сара исыԥшаауеит.
– Сукәырбанымзи…
– Чыгәырхәныҳә (аӷьычра-ақәычра рынцәахәы) џьоукы дырхылаԥшуеит, ҳақәԥеит,
ҳақәԥеит аха, аӷьычра-қәычра дара рзы лаҵгарахеит.
Кьагәа, ҭынч дшылзыӡырҩуаз, иаалырҟьаны иԥсахы ааибакын, иҩныҵҟа шааилашыз
ихаҿы иаанубаалартә иҟалеит. Ларгьы лгәы маҷк иааԥсасит, ари ахаҵа иус
шиқәманшәалахоз иахьа илбазма. Иҵегь лыгәшәымшә анааиҳәа, аҳәсақәа лара
днаскьаргеит. Ачара ишәа иахатәаз рызқьафуран, агәаҟра ацәаара аган ианаваз. Абзиеи
ацәгьеи рышьхәа еивҵан, иҟалаз здыруаз ирнмырԥшыкәа амаҵ руан. Кьагәа дызлатәаз
ауаа даархагылан, ргәы ак амбарц, днарыхәлаччеит. Ас заа уажәраанӡа дшымгылацыз
ҳәа гәыбӷанкгьы наирҭеит, иабхәында ичараҿ иаҳаҭыр рбеит, акәымзар ус мариала
дшоурмышьҭуазгьы наидырдырит. Урҭ данаарыдҵ, даҽа џьоукы днархагылан, ҵәыцак
аанкыланы, дрықәныҳәеит.
Убас зегьы данаарылс, аҩныҟа днеин, Хылқьани, Кьаӷәсеи, Ҳамышьи иреиҳәеит,
уаҩы имырдыркәа, Уча дахьыҟаз инеирц. Урҭ аӡәаӡәала ианца, ихаҭагьы ааҵра
днавагьежьын, аанда днахыԥеит. Агәылараҿ абаҳча иҵатәаз Уча Кьагәа иаԥхьа иааиз
иарҳәахьан аԥҳәыс еиба дшындырҵәаз атәы.
– Иҟалаз шыҟалаз ҳәа азхәыцра аҭахыуп, – Кьагәа данааи егьырҭ ааирӡырҩит. – Уи
еилкаамкәа, акгьы сзыҟаҵом. Ҳахшыҩ ааилаҳҵап.
– Аԥҳәысеиба мҩак уқәылҵазар? – дҵааит Уча.
– Ажәқәа иахьынрышьҭалҵаз, шьҭахьҟа имааит лҳәеит, уаҳа акгьы лыздырӡом, –
лҳәеит Хылқьан.
– Абыхәқәа ракәзар? – ихы аарылиҵеит Ҳамышь.
– Ус угәы изаанагазеи? – ҿааиҭит Кьагәа.
– Ладеи ҩадеи иҳаванхо зегьы рҟазшьақәа иаҳшәар-иаҳзар сҭахыуп.
– Уи иашоуп, – диқәшаҳаҭын Уча.
– Ҩыџьа мҵаҳарсуеит ҳәа, хәымҽханк ҳабнақәа рылалара абыхәаа рхы
иаҭәаршьомызт, – иааҿахиҵәеит Кьагәа.
– Лиашәынтәи асаӡқәа иаҳзырузар? – даахәыцит Уча.
– Асаӡқәеи ҳареи ааигәа еиӷарак ҳабжьамлацызт, абас амаҷ азы ҳгәы ҳдырхьыртә, –
иҳәеит Ҳамышь. – Аха, – даахьхәыхт ииҳәаз, – издыруада…
– Гыртәылантә иаарызу?
– Агырқәеи агәыруааи ҳара ҳрызцаны еимаҳҵәон, ианбыкәыз дара араанӡа
бџьаршьҭыхла ианаахьаз, – уигьы мап ацәикит Кьагәа.
– Нхыҵаагьы мчыбжьык ныҟәара иалаӡарымызт ҩыџьа ахәыҷқәа рзын, нас ҳахәда
ԥызҟарыдаз? – дааицрашәеит Ҳамышь.
– Ишҳәақәо сыздыруам, – акыр дхәыцны даацәажәеит Хылқьан, – аха иҟамлаӡаци
иҳамбац аӡәык-ҩыџьак ҳқыҭа иаалырҟьаны ианаланагалало, ма ҳауацәа рҿы ҳахьнеиуа
иҿыцу ахашәалацәа? Ҳалаԥш цқьа иҵаҳаршәом акәымзар, абыхәаа, асаӡқәа, бзыԥаа,
абжьыуаа ҳәа Аԥсны ахи аҵыхәеи рымацара ракәымкәан, Нхыҵи-Аахыҵи аӡәык-ҩыџьак
ахашәалацәа рзы аимадара рыбжьоуп. Аԥсуаа Нхыҵ иқәнамгалаӡар иаҳа иеиӷьын, убри
аахыс ауп абарҭ аимҵәарақәа ианрызҳа рҳәоит ажәытә уаа.
Иеидгылаз рзы еилкаан аимҵәарақәаҵәҟьа рҵыхәтәа иҿаҳәахеижьҭеи, Кьагәа иӡбахә
геижьҭеи шакәыз, Хылқьан уи зыбзоураз иаахҵәаны илызҳәомызт акәымзар. Ахацәа
реицәажәара ахы ахьхоз ишиашамыз анралҳәа, ҿымҭкәа инкахәыцҵәҟеит: аус шыҟалаз
рыздыруамызт, иҟамлозгьы егьыҟамызт. Макьанагьы еилкаашьак рымамызт.
– Ҟаи?! – Кьагәа, дынхьаҳәшәа дышгылаз, хәыцра уамак ихы иҭашәазшәа, инапы
илахь инадкыло, иаалырҟьаны даақәҵәит. – Ҟаи!.. Ааигәа иаҳзеилкаауа акоуп ҳәа
сыҟамызт, аха… Ҳамышь, урацәоуп, аха, уцаны Рамхәыҭ аранӡа даҳзаага! Уи ари ашҭа
дҭамларц ӡбаны дыҟан, аха ҳантәашаз дшааиз збеит.
– Ус… – Ҳамышь иааицәымӷахеит игәы иныҵаххыз аҳәара. – Ихы иаҭәеимшьар?..
– Уца, уца! Имуашәа убозар, Наԥҳа Кьагәа уиҭахыуп ҳәа сызиаҳәа.
Иҟало збап ҳәа ихы ааирҵасын, шьҭахьҟа иҿынеихеит. Кьагәа аанда днадгылан,
аӡиас ахь дыԥшуан. Аҩхаа убжьаԥшны акәын иара аҿынӡа улаԥш шынаӡоз. Абри аӡиас,
заҟа ӡы амшын ахь иагахьаз аахыс, изықәсуа адгьыл аҭоурых дазхәыцуа џьушьарын. Уи
аҭоурых хьанҭан, иҿаԥшылара шыцәгьаз еиԥшҵәҟьа. Амала иара уажәы уахь ихы
ыҟамызт, дзызхәыцуаз аԥҳәыс рыцҳа лхәыҷы иаҭымцәа ирлахьынҵаз аилкааракәын, лара
абри аӡиас амшын иахьалалоз илаӡаанӡа дынхон, убрантә дааит аӡиас дырны. Амаӡа
иаҵаз аӡбашьа дақәшәазшәа ибеит, аамсҭацәа зегьы ачараҿ ишыҟаз анааигәалашәа.
Ҳамышь иааира дахыццакуа данаахьаҳә, Кьагәа илаԥш уи инаиқәшәеит. Иаргьы
дҳақьԥсықьуа даарыдыххылеит.
– Аҷкәынцәа изларҳәаз ала, ҳара абрахь ҳҿанааурха ашьҭахь, дук иҽнымырхакәа,
уск сымоуп ҳәа ҿыҵгас иҟаиҵан, дцеит.
– Иаба?! – Кьагәа игәҭакы шиашаз иаҳагьы агәра игеит.
– Издыруада…
– Уча, абааԥс, сҽы адәы иқәуп. Иааурласыроуп. Сара сырбар сҭахым.
Уча дцаны, Хылқьани Ҳамышьи ачарахь ирхынҳәит. Зегьы рҭыԥқәа рҿы иҟазар акәын,
иара ихаҭа иҟамзаара ҳамҭакы ирызгәамҭарц. Уча иҽнамырхацәакәа, аҽы аҿа ианкны,
даагьежьит. Иикыз аатә хнышьаҳага акьахь адаԥа ԥыџьла иадиҳәалаанӡа, Кьагәа амаҭраз
ааиртын, ахәшә инаргыҵа инанԥсаланы, иааҭигаз икьарахә инҭеиԥсан, иҟит. Ахызаҵә
нахаршәны игәыбжьынацәала длагәҭасит. Иҽааибыҭаны дынҽыжәлан, аҽлымсы ԥҵаҵа
иарганы, аанда иҩахирԥан, икаууа илҭеиҵеит.
Рамхәыҭ инхарҭа, ԥсы ахаӡамызшәа, иҟәиҭран. Уи аҭынчра еилазгаз аҽышьҭыбжь
анраҳа, аԥшәма иагыруа ҷкәын даацәырҵын, асас дааиԥылеит. Кьагәа ибла ҵархәны
аҷкәын днеиҿаԥшит, аԥшәма дыҟазу ҳәа дымҵаакәа.
– Аԥшәма араанӡа дысзааирц иаҳәа, Наԥҳа Кьагәа уиҭахыуп ҳәа нацҵаны.
– Дыҟаӡамеи, – иҳәеит агыруа. – Ачарахь дцеижьҭеи уамак ҵуам. Уахь хымш-ԥшьымш дынхозар акәхап.
Аԥшәма дшыҟаҵәҟьамыз агәра ган. Иҽы, ишьхәа нарбаны, инаирҭрыст. Илахь аԥхӡы
алҵны ицон. Ихәдеи иҩыҵрақәеи цәаакхьан. Ариабжьарак цқьа иԥсы изшьомызт.
Дмыцәазижьҭеи ҩымш дрықәын, акыргьы ижәхьан. Ихы инапаҿы иааимгар ада ԥсыхәа
змамыз аус изцәырҵит акәымзар. Кьагәа идыруан Рамхәыҭ зегь раҵкыс зыгәра игоз
анхаҩы дахьынхоз. Уи иашҭа ҭбаа днықәԥшит. Аҵан уаа реиԥш иубарҭан агәарԥ аҿы
иццакуа иахьықәыз. Рамхәыҭ дҽыжәны агәарԥ дықәгылан. Уа инхоз аԥшәмеи маҵуҩыки
деимырххо, дыӡӷабзар ҟаларын, аӡәы даадәылырган, иҽыжәыз иаԥхьа днақәдыртәеит,
иаргьы ашҭа дынҭҟьеит. Анхаҩгьы дыԥан дыҩҽыжәлан, иаԥхьнагалаз дишьҭалеит.
Кьагәа иҽы аҽлымсы ҩахиҟьеит. Бна мҩахәасҭала дрышьҭан. Ибла ҵары иабеит
Рамхәыҭ инхаҩы итапанча шиқәкыз. Ихы аҽыхәда иавакны, дкәаруа дышнеиуаз,
игәыдырҵаз имаахеит. Абар дырзааигәахаӡон. Ихысуаз, иеиҵаз итапанчақәа маҷымкәа
имазар акәхарын, даҽак иқәикит. Заҟа дизааигәахоз уахәаԥшыр, ихы блаҟьарын ҳәа
ақәгәыӷра цәгьан. Кьагәа икьарахә ааҭиԥаан, иаԥхьагылаз инаиқәикын, ирццакны дхыст.
Егьи иабџьар лаимпыҵҟьан, инапы ааигәыдирӷәӷәалт. Иаӷәра иакәымкәа дахозар
акәхарын, иҽы амҩахәасҭа аҿынтә инымҩахыҵын, абнахь иагеит. Аӡӷаб дызгоз акыр
дҩаскьахьан. Кьагәа, аӷәра аҿарххо, иҽы ашьамхқәа рԥсы аадиршьеит. Нас еиужьны
иандәықәиҵа, ҩыџьа зыҽхьныз аҽыз иҩахьӡеит.
– Уҽы хыумжәан, зегьакоуп сухьӡоит!.. – ҿааиҭит Кьагәа.
Рамхәыҭ шҿимҭуазгьы, ишьҭаз ибжьы ааигәахаӡо ианалага, икьарахә ҭԥаа
инаиқәикит. Аӡӷаб дҳәыԥӡыԥуан азы, ихы блаҟьеит, аха иара «абџьар ахы уҭатәоума,
ужәла нҵәааитеи!» ҳәа игәы неиҭаԥеит. Кьагәа иҽы ааивагылон. Рамхәыҭ иҟама ҭԥаа
дҩахеит, аӡӷаб илылаиҵарц. Кьагәа ишилшоз иҽлымсы Рамхәыҭ ихәдаџьал илажәиҵеит.
Уи ибжьы аныҩҭица, даҽазны иаахеит. Аӡӷаб длаимпыҵыҩрын, агәыз аашьҭлыргеит. Лхы
ҩыҵлырззашәа ааҟалҵан, инхынааит. Кьагәа иҽы аақәирҵәит, уи лахь дхынҳәырц.
Рамхәыҭгьы даауан, ихаҿы шынеибакәыз иҳашҳатәраха.
– Ацҭәа ауаа ирылалар сҭахымызт, Наԥҳа Кьагәа, – ихаҵа бжьы гәаҩаӡа иаагеит. –
Уара, анхаҩы ихшаз, суцәшәаны сыбналаз џьумшьан.
– Сара сынхаҩуп, уи алагьы сгәы дууп. Уара аҳ иҿы аа-ҟаҵашьа уҵазар, уамак
ҟамлеит.
Иҟама ҭыхны дшаауаз збаз Кьагәа иааҭиԥааит иҟама. Ҽыҳәҵәыла ианааидысла,
Рамхәыҭ иҟама дәықәиҵеит, Кьагәа иҽыхәда иалиҳәарц. Кьагәа иҟама уи инаҵеикит. Аиха
цҳафырқәа реидыслара бжьы улымҳа ҵнахуан.
– Уҽумырцәгьан! – Рамхәыҭ ижәыламҭаз Кьагәа иқәҿиҭит. – Иҟауҵаз алыгра
уҵысхит. Ажәлар аӡахәа ухарҵартә уҟасҵаанӡа, ахәыҷқәа ахьыҟоу саҳәа.
– Ус уныҟәаанӡа, уԥсы ухысхып, алашәага ҽынла ирҳәартә еиԥш.
– Сшынҭаацәоу сыхурҵәартә угәыӷуеит?
– Сыԥсцәа ирымаҿоуп.
Уи иҽы ишьхәа наирбан, Кьагәа иҽы иагәыдиҵеит. Аҽқәа анеидыкшыла, наҟ-ааҟ
икаҳаит. Урҭ ирықәтәаз акаҳараҵәҟьа доусы ихазы игәы иҭакымызт, аха машәыр
рмыхькәа иҩаҵибарҟьеит, ашьац иаҵәара ԥшҭәи агәами ирганы. Аҽқәа дара раԥхьа
игылахьан. Еибаргәааны инедысла-ааидыслан, ашьҭахь рҽааиқәкны ахьацара
инылагылеит, ауаа зҿыз рус аламызт рҳәарызшәа. Урҭ зҿыз зызгәамҭаз аҩыџьа рҟамақәа
дӷәыцәаа еиҿагылан, раԥхьа изҟьоз аиааира итәын ҳәа рхы амацәыс ҭагьежьуа.
– Уахьызгӡом угәҭакы, – аамсҭа иҟама аҿы цырцыруа инаирҳәы-ааирҳәуан. –
Уԥсҭыхра иамшзааит иахьа, гәи-шьхеи зырмацәысуа ахаҵа.
Дыбжьасха дааиҭаԥан, иҟама иҟьеит. Кьагәа ихыхьчараз зҿынаирхаз аҟама Рамхәыҭ
иарӷьа напы иаахан, абҩа иаунамышьҭызт, иҟамагьы лаимпыҵшәеит. Инапы еимлагәа
икны, бџьарда иҿааихеит. Кьагәа шьҭахьҟа днеиҭаԥеит.
– Иҟалазеи, уҽсумыршьыр умуеи?!..
– Аа-а-х!.. Акы уагом ҳәа агәра сызгом сара, – ибла ашьа хҵәыло, амцаԥшь
иҿатәаны, дааскьон. – Акы уагом ҳәа агәра сызгом, аԥҳәыс илыхшаз дызшаз дисасуп…
Кьагәа иҟама ашьацрахь инаиршәит. Рамхәыҭ дшааиуаз икараханы иҵаҟәарҟәаруаз
изшьапык ала ҵәык длахасын, дбырбыруа дшааиуаз, Кьагәа днаимпыҵаҳаит. Иԥсы
еибакны, имч еизга иарма напы мҩаниҵеит, Кьагәагьы дыхбыкьын, изқәа днықәҳаит.
Рамхәыҭ уи диӷрагыларц дшааиуаз, Кьагәа дҩаҵԥан, хыла дыкшеит, аамсҭагьы,
дыхбыкьны дахьынкаҳаз, ақьра даҿын.
Аӡӷаб Амра ахьылҿаԥшуаз зынӡа дарҩашьаӡан, лхы лыздыруамызт. Кьагәа уи
длыҵгәаны ашәшьырҵахь даалыхан , лхаҿы ааирыцқьеит. Шықәсык, ҩы-шықәса рашьҭахь
хаҵа иушьҭшаз аӡӷаб замана дызҭашәаз ахлымӡаах лцәалжь аркыҷхьан. Кәармаҷак аӡы
ааигәа-сигәа иузыԥшаауамызт. Ахьаца махәык аахиҵәан, аԥша лнидеит. Ахьшәашәара
маҷк ианыналҿас, исыбыргыузеи лҳәазшәа, дааҳәцымцит, лнапгьы лылахь инахьылшьит,
аха лыԥсаагараз уи лызхомызт. Инапы данҵаны дҩышьҭихын, иҽахәда днықәҵа, иҟамагьы аашьҭԥаа, дыҩҽыжәлеит. Аӡӷаб дааирҳәын, днақәиртәазшәа игәы днадҵа, ибжьы
Рамхәыҭ инаиқәиргеит:
– Аӡӷаб дсырхынҳәуеит ҳәа уҽаназук, снапала ухәда сырҵәиуеит.
– Дабоугои, аԥсцәеирымга? Хьымӡӷ сургарц уаҿуп, ишәизааит Наԥҳа Кьагәа умҩа?..
Аа-а-х!.. Аӡахәа ухарҵааит!
– Амақьа анԥсасилак. Исҳәаз уаҳаит. Амра ҭашәеит, уаха ара умыршозар, уца
аҩныҟа.
Иҽгьы амҩан маҷк ицыркьуан. Уи мырццакӡакәа, иара ишиҭахыз ицартә, аӷәра
нақәиршәит. Ааилахәлар маҷк аԥсгара ҟалозар ҳәа дгәыӷуан. Аӡӷаб ԥхыӡк лбозшәа
ажәақәак лҳәарц даҿын. Акаршәарахь дылбаартә, мҩабжара длеихьан, Ҳамышь Рамхәыҭ
инхаҩы дырххо абна данаалигоз.
– Кьагәа, зегьы шәеибгоу?.. Ари ҿиҭуам, ибз ҭахырҵәазшәа. Маҷк дахьхәу
дарҿаҳаит ҳәа сыҟоуп.
– Рамхәыҭ ҩахьи дубоит, – Кьагәа анхаҩы наиқәҿиҭит. – Уара, Ҳамышь, ачараҿ ауаа
умыршәан, ираҳәа зегьы шыманшәалоу.
Ҳамышь дыҩҽыжәлан, иҽы даҵаҳәҳәо илыԥхеиҵеит. Кьагәа иԥхӡы шилабахьазгьы,
ижьашәақәа анҭынчха ихьуан. Иааԥсара ихьӡеит. Акы азхәыцрагьы иҭахымызт,
ашьшьыҳәа знык аҩны днаӡаны, ихы нықәиҵарц акәын дзыҳәоз. Дзылсуаз анхацәа
иидыруаз уаан, аха аӡӷаб лԥсы лыршьаны, илдыруаз лырҳәаны, иаргьы иԥсы ааиҭакшәа,
амҩа дықәлар акәын, уи ахьхазгьы здыруадаз. Аӡӷабгьы џьара дизныжьуамызт, мышқәак
ирыдымхаргьы. Уи иара иҩны ахԥша иаҳа дахьчон. Амҩан џьоукы ӡык дрыҳәаны
ирымихын, лқьышәқәа ирбааӡеит. Ааиқәлашьцаӡеит. Аҽы амҩа ахала иаԥшаауан, уахыла
агәы иаҳа еилган, ауаҩы итәы аасҭа. Ацәа иқәҳаны дакит, аха иҟаломызт дыцәар: аӡӷаб
лразҟы инапы ианын. Амзаҿа агәы ҩарханы икыдын, ааигәа қәак леирымызт ҳәа унардыруа.
«Ҳазнылаз амза агәы иҭоуишь?.. Аарҩара ахәы ыӡуам, ашықәсан аарыхграгьы
беиахоит, иҟалогьы марахоит рҳәоит, аха…».
Ашьхарԥахьы ашәаҳәабжь ааҩуан. Даҽа хәыҷык аҵх неигәар, акәахьчақәеи
ауапақәеи иахьаақәшәаз инкаршәны, ицәон, ашьыжь аҽырхәмаррақәа, ахысра,
аҵәаҟьасра иалагарц. Шьыбжьоншьҭахь адырҩегь аишәа инахатәон, аҵхагәҭанынӡа
ҩыжәрыла еиндаҭларц. Ақьафура рыман. Иабхәында ичара дзаламчеит, иара иҭыԥ аҿы
дгылазар акәын. Даҽакала дызныҟәомызт. Ацәа иқәнамкӡарц, иҽы ааирццакит. Иаргьы
ацаркьшьа инаҵшьӡо алада илҭалеит. Алашьцараҿ Амза иҟанаҵоз алашара иунарбон
ашьхақәа рцәаара. Уахыла аԥсабара афҩы лаҳа иҵегь ицқьаны иуаҳауан. Аӡиас абжьы
ааигәахеит. Уанӡа уамак бжьамызт, аха аҽгьы уи анаӡара иахыццакуан, иақәтәаз иеиԥш
иҿажәкуан. Аҟәара инықәсны, аӡы ҩагәыҵаҽҽо инҭагылт, ақьышә ахьылӡаанакызгьы
илӡаашьӡеит. Кьагәа инапсыргәыҵала ҿамҩақәак ижәит. Аӡӷабгьы лылахьи лӡамҩақәеи
инапы нархьишьын, лыхәда ааирцәаакит.
– Ыы… – лыбжьы аагеит. – Сшьапы…
– Иахьи бшьапы? – изгәамҭаӡакәа бҩаԥҵәа лылазар игәахәын, дааимидеит. Лымаха-шьаха еибган.
– Бҽырҭынч! Ашьшьыҳәа быцәаз, – иҳәан, дааигәыдирӷәӷәалеит.
Аҽы аӡы азеицәахар ҳәа дшәан, аӷәра ҩаҿакшаны, аӡыжәра иааҟәихит. Маҷк ус
иалагылан, ашьапқәа рԥсы ааивыргарц, иахьахьаауазгьы иазеиӷьын. Нас днаҵаҟьан,
ишаҭахымыз иҩҭыҵын, абнара инылалеит. Ацыркьрагьы акыр иааҟәыҵхьан. Абнара
ианылс, аҩнынӡа харамызт, иахьыҩкыдлоз акәын. Агәарԥ аҿы дылҽыжәҵын, аӡӷаб
длыбааигарц дшаҿыз, лара даалҵит.
– Сшьапы…
– Иахьыз саҳәеи!
– Узусҭада? – маҷк ихәанчаз аԥсшәа лҳәон лара. – Сабаҟоу? – лыҽимылкәкәарц
даҿын.
– Бымшәан, дад, бымшәан!
Ишылымуаз дҽыжәихын, лшьапы дықәиргыларц, длаиргылт. Аха лара дызгыломызт,
лшьапы лыхьуан. Даашьҭԥаа аԥацхахь днеиган, ацәардӷәы днықәиртәан, ацәашьы
аиркит.
– Сабаҟоу?.. – дшәон аӡӷаб, ахаҵа дахьиҽаԥшуаз.
– Сара Наԥҳа Кьагәа соуп!
Ихьӡ шлаҳахьаз ҩашьомызт. Нас, игәра лымгозшәа, аҭӡахьы днаскьан,
дныкҿаҟәыҟәит, илыхьуаз лшьапы анахара лцәыцәгьаны.
– Сара срымшьӡази?... Амц уҳәоит. Аҟама сыларҵан, скаҳаит… Ыы…
Лԥсы лылшәшәаны данхынаауаз, Кьагәа днеиҭаԥан, днықәириеит. Адәахьы
аҽышьҭыбжь гон. Рамхәыҭ қәыларак изеиҿикаазар игәахәын, еивҵаԥах аԥацхаҿ изкнаҳаз
ашьанҵа шәақь аакниԥаан, абарҵа дныҵҵахын, ашьаҟа днавагылт. Аҽқәа хаха иҭалозшәа
аниба, цәгьара злаз уаамызт ҳәа, иҽааирҭынчит, даргьы лҽыжәԥан, рҿаархеит. Амизан
ҵкы зшәны ираԥхьагылаз, Хылқьан лакәын.
– Ашараҵхы сзаажәгама? – аусқәа шыцәгьамыз дырдыруа, днарыхәлаччеит Кьагәа.
– Аӡӷаб дабаҟоу? – аԥшәмаԥҳәыс уи дааидххылт.
Кьагәа аҩныҟа длыҩнашылеит, егьырҭ ишьҭаларц. Хылқьан аӡӷаб дналыдтәалан, лхы
дҩахан, даалгәыҵалҳәҳәеит. Ашәарӡыӡара зҿықәҳәҳәуаз аӡӷаб, илура лзымдыруа,
иаалхагылаз дырҿаԥшуан.
– Сара сыршьит, аҟама сылаҵаны…
– Быԥсы ҭоуп, брымшьӡеит, – лҳәеит Хылқьан. – Ибызгәакьахаша уаауп ибыдгылоу.
Бымшәан! – лылахь дагәӡны, даалгәыдылҳәҳәалеит.
– Акрылҿаҵеи! – иҳәеит Кьагәа. – Аҵыхәтәан чаӷьак анлырҭаз здыруада.
Хылқьан дҩагылан, Кьагәа ачаҟәа наилыркит. Иаргьы дцан рӡыхь аҿы, ачаҟәа азна
ахырҵәы ааигеит. Аԥшәмаԥҳәыс мгьал сақәаки шәсақәаки аишәа инықәылҵеит. Аӡӷаб
аԥхашьара шаалныԥшызгьы, знык нап аналыркы, имлашьуаз лыблақәа аалхалеит.
Хылқьан илымуит уи амцхә лфар, илзеицәахар алшон. Аҵыхәтәан ҵәа-хаҳак наллыркит.
– Ибыхьӡузеи? – дагьҵааит лара.
– Радеда.
– Радеда, бшьапы зыбзеиҵымхуеи?
– Санкаҳауаз ихҳәыцит. Цәгьала исыхьуеит.
– Ихықәыбмыргылацәар ирласны ибзиахоит. Нас ахәшәгьы бзыҟасҵап.
– Баб ихьӡи?
– Фаҭ.
– Бабатәиу?
– Нхыҵтәиуп. Аҳмыҭ Мазлоу иқыҭан ҳанхон. Аҳ иҿы амаҵ зуан. Уахык сахьиаз ҩыџьа
ааҩналан, сҿаҳәаны сыргеит. Сахьыргоз сыздырӡом. Шьхала ҳныҟәон. Аҵыхәтәан даҽа
ҩыџьа урҭ ирԥылеит. Убарҭ срырҭан, сыргеит. Аҭырқә визир иҳәсақәа дын рылаиҵартә,
дыссируп ҳәа сзырҳәеит арахь слыбаазгоз.
– Аилахәҳахәҭра усуп, – Кьагәа иахь Уча даахьаҳәит. – Дырҭир рҭахын.
– Радеда, – Кьагәа, ибжьы рмаҷны, ихы налзирхеит, – бцынхәра урҭ иргада?
– Ҩыџьа аҷкәынцәа ргазар ҳәа сыҟоуп.
– Уи ҟалеижьҭеи иҵуеи?
– Ҩымшгьы мҵыцт ҳәа сыҟоуп.
– Зегь еилкаауп, – Кьагәа дҩагылан, луанытә иԥсы ааивигеит. – Уаҵәыҵәҟьа амҩа
сықәлароуп.
– Умацара? – дҵааит Уча. – Сара суцны сцоит.
– Учара кажьны, иабыкәу уахьцо.
– Сара сымцои, – ихы ҩышьҭихит Ҳамышь.
– Схала амҩа сықәлоит анысҳәа, исҳәаз ҳәоуп. Шьхала сымныҟәаӡаци? Радеда, –
уи дналызхьаԥшит, – аԥсшәа абабҵеи?
– Сан даԥсыуа ԥҳауп. Саб ҳқыҭахь дызлақәнагалаз сыздыруам. Зны Аҳмыҭ Мазлоу
иҿы дқьаранџьуан рҳәеит. Уи иҭахын арахь, шәа шәахь, дықәнагаларц. «Ҳабацәа
рџьынџь зны избазшәа сыҟандаз» шиҳәоз, ишықәсқәа цеит. Насгьы аԥсшәа иеиԥшуп
уаатәи ҳбызшәа.
– Иабацәа рџьынџь изымбазаргьы, урҭ рхылҵшьҭра дибап.
– Сара суцны сцоит, суҳәоит, сга сани саби рахь!..
– Бшьапы быхьуеит, бабазгои. Сара ирласны амҩа сықәымлар ԥсыхәа сымам.
Бҭаацәа ирасҳәап бзыхьчаша аҩнаҭаҿы бшыҟоу. Уча! Ҳамышь думаны, ухынҳәы аҩныҟа.
Аус шәымоуп. Саргьы сымҩа хароуп, сԥсы ааиҭаскып. Кьаӷәса даашьҭгәышьа, сҭаца
днаицҵаны.
– Бга уԥылт! – Кьагәа имҩа днақәныҳәан, Уча, иҩыза дицны, дындәылҵит.
Иаарласны аҽқәа агәарԥ инҭыҵит. Урҭ наскьаганы, Кьагәа даахынҳәын, амҳараҿынтә
ауапа аадәылиган, ашәшьырҵаҿ арымӡ инықәҵаны, днықәиеит. Аҩныҵҟа иԥсы
изшьомызт. Игәы раҳаҭӡа, ацәа дынҭанагалеит.
Хылқьан аӡы цәлырҟәандан, Радеда ааҵрахь длыҵгәаны дналган, дылкәабеит.
Лшьапы ҿаҳәаны, даархынҳәны длыриеит. Длыдтәалан дыцәаанӡа. Аӡӷаб уажәи-уажәи
дыҭрысуан, иузеилымкаашаз ажәақәакгьы лҳәон. Хылқьан дҩагылан, лымацара
данаанха, ахәыцрақәа даарымҽхаркит. Ҭынчран адәахьгьы. Амза иҭашәахьазгьы,
еҵәаџьаа гәылҷҷаауа ашҭа дырлашон. Ииалырҟьаны рбаӷьк аҵх ааиланаган, егьырҭ уи
инацдырӷызит. Араҵаҟа Кьагәа имала дыцәан. Лара абарҵаҿ ацәарҭӷәы дықәтәан, лхаҵеи
ҿыц рыҩнаҭа иацлаз аӡӷаби рыцәахаа лыхьчозшәа. Днаԥшлон рымҳарахьы.
Раԥхьа абри агәараҭаҿ данаарга, ачара анҵәамҭа аҽны амаҳә иҽӡаны аҭаца лахь
днеир акәын. Иҩызцәа амҳара рхьчон. Ихаҵаҩыза иеиҳәеит аҷкәынцәа рыҽхадмырҟьацәартә еиԥш рабжьеигарц. Иаргьы дыҷкәынамызт, иуаҩрахь днеирц агьигмызт,
дхәыҷызшәа аҵас ианаҳәоз анагӡара дацәыԥхашьон. Уи заҳауаз дара ракәызма,
агәылара дахьыҟаз дрыԥшаан, хаҵара уламзар, ԥҳәыс дзааугеи ҳәа ихыччеит. Ичара
аҽны дара рызгәаара шзалымшоз рбон. Иара дрыхәлаччан, ҿааиҭит: «Аиаша шәҳәеит.
Шәыхиаз! Хҭырԥаш зхоу исеиӷьу даабап. Касыш зхоу лыдҽырбалара заҭәашьоу
деилҳаргап».
«Ҳанҵәеит, абааԥс, лԥсаак дҳалымхкәа, лахь дымнеир иуам», – рҳәан, амҳара
рҽакәыршаны, итәеит, изларылшоз рҽырӷәӷәаны, ахьымӡӷ рымгарц. Ацхагәҭан рзааит,
арахь уаҩы дыҟамызт. Азнык азы иагьаашәеит, иҽӡаны имҳарахьы днеиҵәҟьазар ҳәа.
Аӡәы лашьцара мцабзк алада, абнарахь, илеибааит. Ҩнык амца акызшәаҵәҟьа, амцабз
ҩаҵҟьеит. Иҩызцәа уи дирбарц рызҿиҭит. Руаӡәк идырит Кьагәа иаабҭра шакәыз ибылуаз.
Ихаҵаҩызагьы дкьыԥаха ахҵысҭра даахыԥеит.
– Амаҳә дшәыҳәоит даҭашәымҵарц, – иҳәеит иара. – Иаабҭра аимҵәара ишаҿыз,
ҷкәынак дааины иеиҳәеит. Уахь дымцар ада ԥсыхәа имоуит.
– Ааи, имацара дышԥоушьҭуаз! – рҳәан, иҩҽыжәланы рҿылархеит.
– Иахьлеиз аабҭра кьыс аимукәа игылан. Иавагылаз аҭәаҟәа леимгәабылны
ицахьан. Уахьгьы узнеиуандаз, аабҭра иакәыршаны итәаз алақәа уеимырҵәон.
– Ааит, абаа, ахьымӡӷ ҳиргеит, ҳаижьеит, иаргьы саргьхандаз! – даарылаҵәааит
руаӡә.
Рыҽқәа аадырҳәын, ахәдара иҩаҿалеит. Ашҭа инҭаланы, илҽыжәҟьан амҳарахьы
рҿынархеит. Амҳара ашә алыкә аӷәра ахаршәны, Кьагәа иҽы гылан.
Хылқьан, уи асахьа лыбла ианаахгыла, инхҵаны дааччеит. Аӡӷаб даал ырԥшыр ҳәа
дшәан, лҽаанылкылеит. Лылахьгьы неиқәылеит: убри ауха аахыс Хылқьан ахәыҷы
дизԥшын. Анцәа иуимҭаз изууази ҳәа, уи аӡбахә иалацәажәомызт, аха доусы ргәы иҵхон
рыхшарадара. Аҭуан аҿынтә илашьҭыз аша дацрыхо, ахьаацәгьа лзааганы, илыхшашаз
ҭаха лиҭомызт. Знык игаралҵашаз длоуны, игара рҵысуа, ашәа анылҳәашаз лыԥхыӡ
иалан, раԥхьатәи дҭаха аахыс:
Рабнацәа дыцәами,
Рабнагә игәыми…
Наԥҳаа Ӡызлан дшырԥырхагаз анаалгәалашәа, лхәыцрақәа хьанҭахо лбеит,
дҩагылан, аҩны дааҩналеит, Кьагәа имҩаныфа лырхиарц. Абысҭа луит, ашьыжьынӡа
ирхьшәашәаны, ираҵәаны иаҳаҭа иҭалҵарц. Ацәылашара аҽаазнакит. Макьана ацәа
далҵрын ҳәа лгәы ишҭамзгьы, амҳара даадәылҵит Кьагәа, уахь даннеиз шлызгәамҭазгьы.
Аӡыхь ахь дцан, иҿы ӡәӡәаны, иҽы акраҿаҵаны икәадырит. Ихаҭагьы, аҳазырҭрақәа
злаӡахыз икәымжәы ишәҵаны, иҽеибиҭеит. Аԥацха дааҩнашылан, иԥҳәыс блала
дааиԥхьишьааит. Нас згәы рҭынч ицәаз Радеда дналхагылан, лылахь инапы нақәиҵеит.
Данаахьаҳә Хылқьан лылаԥш наиқәшәеит.
– Даҽаӡә бнапы данҵаны, амҩа сықәлоит. Учеи Кьаӷәсеи рыцхыраара
бҽацәыбымхьчан, рыцҳарак ҟалозар. Сара бысцәымшәан.
– Аӡӷаб дсыргылап. Лыбла унҭамԥшӡакәа уахьцо сҭахым.
– Былҟәаҵ! Аԥсшьара ӷәӷәаны илҭахыуп, иахьынӡалҭахыу дышьҭазааит.
Аҳаҭа гарӡганла иааҿеиҳәан, иманы дындәылҵит. Икәадыр маха инкнеиҳан,
дҽыжәлеит. Хылқьан дышишьклаԥшуаз, агәарԥ дынҭҟьеит. Аныхатәарҭақәа
имҩақәырҵашаз, ажәеиԥшьаа зхылаԥшышаз заа амҩа дықәын.
– Амҩалԥха уоут! – дишьҭаныҳәон аԥшәмаԥҳәыс. – Геи-шьхеи уныҟәара
рылхәдамзааит. Ухы злоугалаз баша ныҟәарам, намыс ныҟәароуп.
Хылқьан даахынҳәын, ҿымҭ-ԥсымшь аҩны дааҩналеит. Ашьха ицоз, иагьа мшы
бааԥси ҵхыцәгьеи дрыниаргьы, угәҭыха уҿы иаумырҳәар акәын. Дышьхынԥсыланы,
лнапы агьамкуазшәа анылба, иҟалҵалак ҳәа, аҩмсаг аашьҭылхит. Дааиҭаԥан, уигьы наҟ
инышьҭалҵеит. Иаразнак изшькларԥссоз нырцәыҟа амҩа иқәлоз иакәын, аха ашьыжь
ныҟәара ицаз шьыбжьаанӡа, аҩымсаг аҩны иҩншьны, ишькларԥссомызт.
– Ҳазшаз дыхьча!.. Ари хьыӡрацара мацарам, намыс ныҟәароуп.
Ҳжәытә абиԥарақәа иагьа еиӷыӷкуазаргьы, дара рзын ари еиҭанеиааиран, еиҿцааран,
еицлабран. Аиаӷара рыбжьарҵаҵәҟьон, аха убарҭ реиканшьа иунарбон рдоуҳа аизакра
шыӷәӷәаз. Ус акәымкәан иагьшԥаҟамларыз, жәларык еиуз уаамзи. Амза дгьылда
изыҟалозар иаҩызан абри. Аҭоурых ацәқәырԥақәа ажәлар еиҟәнашон, ианацҟьозгьы
убарын, аҽеизакра зынӡа иалымшаӡо, зышьаҭа аныӡӡаазгьы дубарын. Ус иҟазҵаз
тәымуаак рабиԥара мацара акәмызт, рхаҭақәа рыбжьара аԥыжәара згоз ҳәа аимак роуан.
Ирзеиԥшхашаз аӷа данырмоулак, аидгылара иацәхьаҵны, рхатәы хьӡы иашьҭалон, аӡәы
иаҵкыс аӡәы дҳаракызар иҭахын. Атәыла аԥшәма ӷәӷәа данеимулак акәын абас иҟаз
ахатә зҿлымҳара ссақәа анцәырҵуаз. Аҭынч ԥсҭазаара аныҟаз аламҭалаз акәын
узызԥшӡамыз ашәарҭа, мҽхакыс иаиушаз уазхәыцны, заа ибаны, уҽаназыҟауҵалашаз.
Иара анааухҭықәгылалак, уаиааирц иагьа уҽушәаргьы, иулшашаз аҵыхәтәанӡа иузынагӡомызт.
Ажәлар ирымоуп рҭоурых злеиқәдырхаша аҿаԥыц ҳәамҭақәа. Ауаа рхаҿы
ишьақәгылоуп ахаҿсахьа заманақәа, ирхадыршҭуам ахҭысқәа. Ауаа рхаҿы злеибаркыу
адоуҳа аамҭа иагәылсуеит, есааира ҽырҿыц рак аиуа. Убри адоуҳа згәыларсу
аԥсҭазаарагьы аҽаԥсахуеит, зынгьы адоуҳа ахаҭа иҿыцу ацәырҵрақәа налало. Уи,
иазбзиоу шыҟоу еиԥш, иаԥырхагоугьы маҷым. Ажәлар рыхшыҩ аҿы мҳәырҵас
ишьақәгылоуп ахшыҩзцарақәа, зынгьы шәҟәҵас уа ишкыԥхьыз инхама угәахәыртә,
ажәабжьҳәацәа аӡәи-аӡәи ирҳәо еиԥшуп. Уаҟа инхеит ижәытәӡатәхаз ахәыцшьақәа,
иахьатәи ҳбызшәаҿы ҳхы иаҳмырхәаз, ажәабжьҳәацәагьы рашәа иаларҵо аҳәоу, ма
ажәеицааира аҵакы ианазмыхәыц, абри иаанагои ҳәа уанразҵаалакгьы, аҭак анырзамҭо,
уажәраанӡа иахьазымхәыцызгьы анџьаршьо. Амала уажәшьҭа ҳҭагылоуп даҽа аамҭанык.
Адоуҳа злеибаркыу ҵара-дыррала азнеира аныҟала иаамҭоуп ари, ажәлар ирыларҵәоу
ажәабжьқәа рыла, аҭоурых фактқәа рышьақәгылара ирзыҿҳәароуп уи, имҳәыру ахшыҩзцарақәа ранализ ҟаҵара иамҩахеит иара. Убри алагьы зҽыззымԥсахуа амҳәыр
хәыцрақәа адинамизмра роуеит.
Арҵаҩы иахьа, иусураҿ дрыҳәаны, ихы иҽақәиҭитәуеит, аҳҭныҟа зхы хоу,
ақалақьбжьара ибжьоу адәыӷба дақәтәоит. Иаргьы аҽагнархеит, цас иауашәа, арахь иара
дыццакуеит. Ирласны дҩеины, дзышьҭоу аусқәа дзыхьӡаша ҟаҵаны, уаха дхынҳәыр ауп.
Инкыдгәыгәыла-аакыдгәыгәло амҩа иануп адәыӷба, хара ицо аԥасаџьыртәқәеи хәы змам
аидарақәа зқәу аешелонқәеи ладагьы ҩадагьы иоужьуа. Аԥсуаа руардын ҳәа дашьҭоуп
иара ари адәыӷба. «Абас акәзу наџьнатә ишыҟаз?» – даамҽханакуеит акыр иџьоушьаша
хәыцрак. Агәрагара цәгьоуп даҽа ԥсҭазаашьак, даҽа бзазашьак ауаа ианрымаз, даҽакала
амҩақәа ианырныз, даҽакала рҽанеиларҳәоз, аԥсабарагьы даҽа хаҿсахьак амаӡамкәа
иҟан ҳәа.
Аҵыхәтәан авокзал аҿы иааиуеит. Еилыхо ауаа дрылсны, автобус дҩақәтәоит,
ажәлар рыжәпара дналагылоит. Иааикәыршаны ишигәҭасуа, аҵыхәтәантәи ааҭгылараҿ
ианнеи, длалбаауеит, амузеи шыҟоу иҿынеихоит. Уа дҩыхәноит, аҩбатәи аихагылаҿ анаӡара иҿоу ашә ааиртуеит. Уамак иҭбаам ауадаҿ хә-ҩык ауаа русурҭа еиҿкаауп, аха уаж әы
уаҩы дыҟам, Руслан ида. Еизарак ахь ицараны иҟазаап, иара даанхеит, асас ақыҭантә
дшиҭаауаз заа идыруан азы.
Руслан ихылҵшьҭра Абазашҭантә акәын иахьаауаз. Аҵыхәтәантәи аамҭаз аԥсуа
жәлар ирыҟәнаган, рхатәы милаҭ аԥырҵеит ҳәа ирыԥхьаӡоит. Руслан иабиԥарак, Аахыҵ
иқәнагалеижьҭеи, аԥсуаа ирхылҵшьҭраны рҽырԥхьаӡоит. Амузеи аҿы аус иуеит иара,
еиҳау аҵара иоуижьҭеи. Аԥсны аҭоурых иазкыу аматериалқәа уахгьы-ҽынгьы дрышьҭоуп,
еизигоит. Москвеи Ленингради рархивқәа рҿы иҵәахыу рыхкьыԥхьқәа иоуеит. Ари арԥыс,
џьоукы ишыҟарҵо еиԥш акәымкәа, шәҟәыс иааиоуа акы иҵәахӡом, мышкы зны ихала
мацара ихы иаирхәарц. Имацара жәлар рдоуҳа шизышьҭымхуа идыруеит. Изҭахны
иҿцаауа зегьы ириҭоит, аӡәы акы ирӡып ҳәагьы игәы иҭашәом. Убри азоуп Арҵаҩы Руслан
иҿцаара еснагь ихҭакны изимоу.
– XVII-XVIII ашәышықәсқәа раантәи абзазашьа зну акыр умазар исуҭарц уасҳәан, –
иҳәоит Арҵаҩы.
– Ухала акыр узыԥшаазар? – даазҿлымҳахоит Руслангьы.
– Ԥыҭк сԥшаахьеит, еиҿасырԥшыша ҟалартә еиԥш, аха убарҭ ашәышықәсақәа
хықәкыла рҿахәы зҳәо сыцәмаҷхеит.
– Аиашаз, XIX ашәышықәсанӡа, ҳабзазашьа атәы зҳәо даара имаҷуп, –
даақәыԥсычҳауеит Руслангьы. – Иузысԥшаақәаз ыҟоуп, – еилаҳәара хәыҷык даахеит
иара, – аха уаҟа цәаҳәақәак уԥшаауеит, ухы иузархәар сгәы иаахәашт. XIX ашәышықәса
иазкыу рацәаӡоуп. Иузалсхит ашәҟәқәа, ахкьыԥхьқәа, афотохкьыԥхьқәа уҳәа, еиуеиԥшым
аматериал рацәа. Сара сахьахәаԥшуала, ҳазҿу аҩ-шәышықәсак, еиҳараӡак урҭ рзеиԥш
ҳәаа шьақәзыргыло ажәашықәсақәа, ажәлар рыбзазара ашьақәыргылараҿ еиҩырго уамак
ыҟам. Еиҿаурԥшыр ҟалоит. Амаҭәеи абзазареи уамак рҽырԥсахуамызт, ақьабзқәеи
аҵасқәеи ирыдҳәалан. Иахьа амода аҽшеиҭанакуа иҟамызт усҟан.
– Уиашазаргьы ҟалап, – Арҵаҩы уи диқәшаҳаҭуп. – Уажәеиԥш аԥсҭазаара лассы-лассы аҽеиҭанакуамызт.
– Абыргцәа аӡәыр дубазар?
– Урҭгьы аӡәырҩы срыҿцәажәеит. Имаҷымкәан адыррақәа сырҭеит. Рыцҳарас
иҟалаз, урҭгьы ҳацәмаҷхо иалагеит. Насгьы сара сзышьҭоу азҵаарақәа рҭакқәа
анырзыҟамҵо ыҟоуп. Избеит наԥҳаагьы. Наԥҳа Смел иидыруаз ахҭысқәа егьырҭ ақыҭақәа
рҿы ианырзымдыруа ыҟоуп. Ма урҭ ирдыруа Наԥҳа Смел имаҳацызт. Смел излеиҳәо ала,
наџьнатә наԥҳаа рҭыԥ Асԥа акәын иахьыҟаз, егьырҭ абра иахыҵыз роуп иҳәеит уи.
Дахьиашоугьы ыҟоуп. Аха уи издыруамызт Ӡыхьҿа аҵаҟа рышьаҭа анакуаз, наԥҳаа
рышьаҭа Аҷандарагьы ишакыз. Аҷандаратәи Лыхныҟа нхара иааз Наԥҳа Иасон иабду
Хџьаџь иԥсы анҭаз иҳәоны иаҳахьан наԥҳаа Нхыҵынтәи иааз роуп ҳәа. Ашәуаауп уи
излеиҳәоз ала. Ҩыџьа аишьцәа уск аҵыхәала ашьха бӷа ихыҵит. Руаӡә Бзыԥ нырцә
нхарҭас ишьҭихит. Егьи Аҷандараҟа деихеит. Иарбан абиԥароу ус ҟазҵаз здыруада,
ианакәугьы аҳәара цәгьоуп, аха сгәанала Наԥҳа Кьагәа ахаҵара иҟаиҵаз аԥхьаҟа акыр
абиԥара ииасит. Хџьаџь иԥсҭазаара даналҵуаз 115 шықәса ихыҵуан. Сара сзықәшәаз
аӡәгьы изҳәом ажәла Наԥҳа иарбан хылҵшьҭроу иамоу. Ари азҵаара аҭак схала
иазысыԥшаар акәхеит.
– Угәанала уи абантәаанагеи? – излацәажәо Руслан зынҟаск дазҿлымҳахаӡоит,
наԥҳаа ашәуаа рыдгьыл иқәҵыз роуп ҳәа рыӡбахә ааиҳазижьҭеи.
– «Наԥҳа» иамоуп уамак ԥсахра змам даҽа вариантк – «Инаԥҳа». Уи иашьашәалоу
ажәлақәа аԥсшәаҿ иҳамоуп, – «Инаԥҳа» – «Инарба» – «Инаԥшьба», – арҭ ирзеиԥшу ахәҭа
«Ина» – изхылҵыз акы акәзар алшоит. Уи ахәҭа «Инал-иԥа» – аҿгьы иҟоуп. Иаагахп
«Наԥҳа», азеиԥш хәҭа «На-» злоу ажәлеи аҭыԥ хьӡи ҳамоуп: «На-ԥҳа», «На-рҭаа», «На-ԥра».
«Наԥ-ҳаи» «Наԥ-реи» ракәзар ирзеиԥшу шьагәыҭк ыҟоуп «Наԥ-». Аԥсшәаҿ
иҳамоуп афраза – «Нар улбааит!» – араагьы «На-р». Жәытә бызшәала «На» аҳаракыроуп
изызҳәоу: «Нар улбааит!». «Анаара» ҳәа ажәагьы ҳамоуп. Даҽа ганкахьала
уахәаԥшуазар, «Наԥ-ҳа» ҳәа ишоит цырала, аха «На-ԥҳа ҳәагьы игәаҭазар, ари ажәла
зыдҳәалоу аԥҳәыс лоуп, – «На аԥҳа», ма «На иԥҳа» ишнеиуаз икьаҿхеит. Издыруадаз
шьҭрак аҿы «На» нцәахәыс дрыԥхьаӡозар, иаҳҳәап, аҳаракыра нцәахәыс?
– Урҭқәа урызхәыцыртә иҟоуп, аха уи иацуҵар ҟалоит даҽа хәыцрак. Уи «Наԥ-ҳаи»
«Наԥ-реи» реизааигәара иадҳәалоуп. «Наԥ-» ахьырзеиԥшу ауп сызҿу, – Руслан
қьаадеизгак аацәыриган, бӷьыцк аагәылхны днахәаԥшын, дзыҿцәажәоз дааирӡырҩит. –
Иахьа Ҭырқәтәыла иаҵанакуа ҭыԥк Шавшеҭи ҳәа иашьҭоуп, уа инхо Аԥхазеҭи ҳәа
азырҳәоит уи аҭыԥ. Аҳәса рыжәлақәа нҵәоит -хьа, ма -ҳа рыла, иаанагоит -ԥҳа, иаҳҳәап:
Шамҳа, Кәыҿҳа. Ҳара ҳашҟагьы ус ирҳәозаап, ааигәоуп ианеилыскаа, ажәытәан -ԥҳа
ацынхәрас -ҳа аԥсшәаҿ инеимызканы рхы иадырхәон рҳәеит. Ус ала уахәаԥшыр, «Наԥ-ҳа» иаҳа ииашоу формоуп.
– Уи атәы смаҳацызт, хшыҩзышьҭра зуҭаша акоуп, – Арҵаҩы дақәшаҳаҭуп иаҳауа. –
Амала «ҳа» жәытәла «ахаҳә», «ацаҟьа» аанагон: Ҳагәашә, Аҳацҳа, иара ажәа «ацҳа»
ахаҭагьы.
– Иҟоуп даҽа ҷыдарак: Ан-аԥҳа, «Анаԥҳа» ҳәагьы рымҳәои?.. «Анапҳа» акәуу, «А-На-ԥҳа»
акәуу ииашоу? «Ан-аԥҳа», «Ин-аԥҳа»… Мццакрада авариантқәа зегьы рызхәыцра
ахәҭоуп.
– Сара сцалап, – Арҵаҩы дҩагылоит. – Абзиараз!
– Абзиара узыҟалеит! – Руслан ашәҟәқәа згәылоу аилаҳәара Арҵаҩы инаииркуеит. –
Аха ануоуа уаақәла.
Арҵаҩы длалбаан, апарк дныҵсны, амашьанақәа рааимҟьарсҭак ԥшааны, амҩа
ааихиҵәан, нымҩахыҵ апарк аҿы днатәоит. Иаԥхьа ииаҟьо амашьынақәа дрызԥшуеит.
Автобусқәа уаала иҭәуп, аусурамш анҵәарахьы еигоит. Атроллеибусқәагьы еишьҭаххы
иааиуеит. Ааҭгыларҭаҿ уажәи-уажәи ауаа ааилаҵәаҵәоит, атранспортгьы урҭ ықәнагоит.
Зегьы ԥсҭазаарак-ԥсҭазаарак рымоуп, доусы рхатәы усқәа ирызхәыцуеит. Доусы
рыгәҭакқәа идыруазарцгьы иҭахыуп, аха уи илшом, иара игәҭакы уаҩԥсы идырырц шзалымшо
еиԥшҵәҟьа. Абар Руслангьы дыццакы-ццакуа атроллеибус дахьынҭало. Рҩыџьегь
анеиԥырҵ нахыс, уигьы даҽа усқәак иоуит, даҽа зҵаарақәак иҳасабуеит, даҽа материалк
дашьҭоуп. Арҵаҩы заҵәык иааизынхоит ҩышәҟа шықәса раԥхьа ԥхнык азы иҟалаз ахҭыс
аԥшаара.
Дахьтәоу Амра ааиуеит, ибзианы деилаҳәоуп азы, аԥхӡы иқәнамҭәарц, дҩагылан,
итәарҭа ааиԥсахуеит. Уажәы ахәыҷқәа ргьаргьаласа даҿаԥшуа даатәеит. Анацәа,
андуцәа, аус зымуа, ма аусура зҽахазыршәалаз рхәыҷқәа, рмаҭацәа рыманы,
агьаргьаласа иадгылоуп, шьоукы аалгар рҭыԥ ааныркыларц. Афырхаҵа иус аԥшаара
уанашьҭоу, иубо ахәыҷы дзеиԥшрахари ҳәа уаазымхәыцыр ауам. Абра дарбан ирылоушь
заамҭа аҿахәы аҳәара иақәшәоҳәа зегьы урылаԥшуеит, аӡәаӡәала рхаҿы еимудоит.
Ԥхьаҟа Аԥсадгьыл иазԥшу уздыруам. Иуадаҩуп уи иԥшаара уҳәар, угәы ужьеит, уи
дузыԥшааӡом. Аус уадаҩра аныҟәгара зылшаша ҳәа дузалхуам, афырхаҵара ҟазҵаша ҳәа
заа дузыԥшаауам, аамҭеи аҭагылазаашьеи рхала далырхуеит. Уи анымҩаԥыслак ауп
ауаҩы дҿаҿаӡа данубо. Идырфырхаҵаз иакәым зыӡбахә ыҟоу, ифырхаҵахаз иоуп.
Арҵаҩы дҩагылоит, амҩа ааиҩиҵәоит, авокзал ахь ицо автобус дынҭаларц.
Асаӡқәеи урҭ ирыжәлакны рнаҩсан ашьхареи агаҿеи ирыԥшәмаз абыхәааи ракәын
Бзыԥын иазгагаз. Нхыҵынтә, асҟатәи ныҟәарала аџьабаа ду баны, Аахыҵҟа аара ҩыџьа
ахәыҷқәа рзы иаԥсамызт. Акасыжәфара иашьцылаз аҳәыс иарбан касыжәыз ҳәа аилых
азыҟаҵомызт. Издыруадаз даҽа уск иалагӡаны, ахәыҷқәа рымҵарсра мҩаԥыргазар. Аус
маҷ аус ду иадҳәалан. Ахәыҷқәа рыҭҟәара Мрыҟәа иашҭахь имхынҳәра иаҿыҵгазар
ҟалон. Аха усҟан избан аилахәҳахәҭра зыҟалаз, изааргаз даҽа хәыҷқәак Рамхәыҭ иахь?
Ус уҳәаргьы, иааргаз аӡӷаб Мрыҟәа иаҳәшьазаҵә лакәын. Аусқәа зегьы гьаргьаласак
еицҭагьежьуан, мацәазк акәын еибаркны измаз. Ахәыҷы аду алҵуан, ус уамак ачкәаҳара
иаҿызар, аӷ анлеиуаз иаҩызахарц еиԥш? Уи ухы иҭуцар акәын, уаанӡа имнеиртә иҟаҵатәын. Иара иуалгьы убри акәымзи, акраамҭаӡагьы ижәлар ҭынчны ицәартә изыҟаз. Аус ду
анакәхагьы, зныкыр хәыҷла аӡәыр далагахьазма. Амцахара ааидкыланы, имырҳа имырӡа
хьыӡрацара ддәықәлон ацәгьауаҩы, дзызнеиуаз зҭаиршәоз агәаҟра хьаас имкӡакәан.
Ахәыҷы аду алсхындаз ҳәа иалагоз дмаҷҩын, иара ахала ус иҟалар алшон акәымзар.
Абарҭ ахәыцрақәа еимырдоз Кьагәа хаҵа, акраамҭа дныҟәаны, ашьхақәа рыбӷа
цәҳәыра дынхыҵын, аԥсабара зҩыда днылагылт. Икарахара ихьӡазу здыруадаз, амшгьы
даара ишоран, аԥсеивгара маҷк ицәыуадаҩын. Дахьнеишаз цәала-жьыла иҽырҭынч
днеирц, ааигәа, икәадыр иаҵаз акәахьча нкаршәны днықәиа, иԥсы ишьахьан, уи акыр
дарҿазшәа даанагон. Ашьха ҟәаԥа-ҿаԥа излаҭалаҳаз абнара аҵыхәахь дкылсыр,
мшынҵас џьара-џьара игазгоз адгьыл еиужьқәа, изымбац изымбатәбараха дацәшәартә,
иаахтуан. Имҩа дахькылнагоз ҳәа уамак дазымхәыцуа, ашьха ҟьантазқәа рҿы зырахә
ирыцыз ахьшьцәа идырбоз аҭыԥ ахь длеиуан. Арымарахь амшын ду ҭажьхын. Аӡәы дибар
иҭахын, уажәы днаԥшы-ааԥшуан, ихы зқәикшаз анхарҭа днықәирԥшырц. Дара
дышрышьҭамызгьы, абчараҳ изааигәара машәырынгьы бнак иаалԥомызт, мҩахәасҭак
ааиҩырҵәомызт абна ԥстәқәеи аԥсаатәқәеи, ҵарақәак, баӷырқәак уҳәартә, кәли-ҷли ҳәа,
абӷьы иаҵәара зхаԥаз махәқәак рҿы рҽыҵәахны, рбжьы ҵары ааҩлон умҳәозар.
Ааигәа уаҩы димбозар акәхарын ҳәа игәы иааҭакны, хәадак дҩыхәнеит. Иаалырҟьаны
хыс бжьқәак аарла иааҩит. Дук мырҵыкәа, алаӡара абнара иаалҵыз аҽцәа уардын мҩак
иҩанылеит. Урҭ рлақәа рыцрыԥсса ирыцын. Уаанӡа акыргьы набжьаҵәҟьан. Џьоукы рыҽқәа
хәмаруан, ршьамхы рыҵԥраартә еиԥш, иҽыжәыз ргәы алаҟан уҳәартә. Урҭ раԥхьа
ишьҭаз аҵла иаҵәара иныҵсны, егьи ахәада иҩыхәнан, инхыҵны наҟ рҽырҵәахит. Дара
рымҩа даныларц, иҽы ишьхәа наирбеит. Дахьҭалоз шхылаӷьарамзгьы, иҽы, ҭынч
длыбаанагарц, аӷәра аҿархха икын. Аццакра иара иаҭәамызт. Абна даалҵын, ауардын
мҩа даныларц дышнеиуаз, иган шыҟаз, маҷк набжьан иҳәартә, хыс бжьык геит. Абнара
иаахшәан, уарбак, абжьы азҭымкаауа, илаҟәуа, илаҟәуа адәҳәыԥш аҽнықәнаршәит.
Ицарц иеихеит, иеихеит. Ашьапқәа хәын, азымҵәыжәҩакгьы хьынҳалан, иалымшашаз
алшарц иеихон акәымзар. Игәаҟыр аҵкыс, аԥсы ахихыр еиӷьашьаны, уахь иҿынеихеит.
Иара злааз ала ҽышьҭыбжьыкгьы аагеит. Ҽабаак аарла-ԥсырла абнара иаалҵит, аҽеимаа
шьҭыбжь иаҳа идуны, иара аласра аасҭа. Кьагәа инаиԥууаан, иара еиԥш ибааз ахаҵа
дылҽыжәԥеит. Дшыҵырқьыԥозгьы, алым аҟара дласны, згәы ҭҟьаз ажьа аҵкыс иласырц,
аха излымшакәа инаҭрысыз ауарба еимлагәа иааникылеит. Иҟыжуан, ауарба агәнаҳа
ззымгашаз рыцҳашьарада абла дынҭаԥшит. Иҽы ахь даахынҳәит. Акәадыр аԥхьала уи
ахәда наҟ-ааҟ иқәын ашьабсҭа ацәа, ажьы еиҿыхны иҭан уҳәартә.
– Удырҩатә еиӷьхааит! – ҿааиҭит Кьагәа дышҽыжәыз… – Уабчараҳ ӷәӷәамкәа уҟам.
– Абчараҳ сиаҩсуеит, – ауаҩ абаа икьаҿыз изшьапык ашькыл инкылакны,
дыҩҽыжәлеит, ииҭҟәаз ауарба еиқәыҿаҳәа изнапык ала икны. – Абчараҳ сиаҩсуеит, –
еиҭеиҳәеит иара, изымдыруаз ауаҩы ианаишьаз ахьӡ дазгәдууны, – иубоит – ауарба,
ажәҩан аҵан ишхыз, илыбаазгеит, аха ус ахьӡ бзиа сара исзынсыжьуада.
– Узусҭада? Ҵаара ԥхашьарам.
– Аҳмыҭ Мазлоу иҭӡыуаҩ соуп, сышԥаузымдыруа?!
Еилкаан Мазлоу иҭӡыуаҩ ихьӡ араҟа ишеимдырҟьоз. Иеилҟьашьагьы ус иҟан.
Дыҭӡыуаҩ дузаргьы дыҭӡыуаҩын: аҽабаа ада даҽак иаҭәаимшьеит уи иаҳ. Аҭӡыуаҩ Аҳмыҭ
Мазлоу дитәын. Иҽабаагьы Мазлоу итәын. Икәымжәы ҿыртлахгьы Мазлоу итәын. Излакыликаауаз ашәақьгьы Мазлоу ихатәын. Икыликаар ашәарахгьы иреиӷьыз ахәҭа аҭӡыуаҩ
ихаҭа дзалачомызт. Уи дшынеибакәыз дыҭӡыуаҩын – дхашәалан.
– Сара Ҷыҷ сыхьӡуп. Шьҭрала садыӷьуп, сшыҷкәыназ сырҭҟәеит. Мазлоу ахаҵа ир
срылан еснагь. Аҳцәа драҳуп ахаҵа, иус ӷәӷәақәа зегьы снапы ианиҵеит. Сара соуп уи
уаҩыс имоу.
– Умацара узынхеи?
– Аамсҭа ду Аҳмыҭ Мазлоу асасцәа иҭоуп. Иџьынџь аҿынтә ауаа изааит. Иабду
иабду арахь нхара дааижьҭеи, асҟатәи асасцәа дахьқәа рҽеизганы ирзымаацызт рҳәоит.
Уажәшьҭа мчыбжьык аиҳагьы ҵуеит иҭоуижьҭеи. Лаҵгара иҟан рызынтәык. Хар рымамкәа,
ҳазшаз илԥха роуны, еиқәшәеит шәарахла. Уаха шәарах жьы мацарала итәарц иҟоуп.
Абра ҳшааиуаз абри ашьабсҭагьы ҳамԥыхьашәеит. Ишьны ицеит, сара, ацәа ахыхны,
ирызназгарц сынрыжьит. Даара иааԥсаны иҟоуп дара, иааҭымгыларц рӡбеит. Уара
уарбан, ахаҵа?
– Сныҟәаҩуп. Абра нхаҩы бзиак дынхоит Фаҭ ҳәа.
– Бзиарас илоу егьыҟам аха, дызлаузыҟоузеи? – Кьагәа ибон Ҷыҷ дышҭиҵаауаз.
– Саб рыцҳа ҽык имиххьан, арахь санықәнагала, дызбап сгәахәит.
– Уара узықәтәоу аҽыз еиԥшу уи изҭахуада, арыцҳа иаҵкыс дӷеиупеи. Амлашь
иаҵкыс игәҳәуаз иакәын, аарла маҷк иԥсы уажәоуп ианааивигаз. Ауаа ирымихуа аҽы
иалихи?
– Иахьцалак уаха уи иҿы сыԥхьап, сымҩа снықәлаанӡа.
– Уиҭаз Аҳмыҭ Мазлоу.
– Хароума уи иахьиашҭоу?
– Фаҭ дахьынхо аҟара ҩынтә еиҳауп, аха ауаҩы умиҭаауеи, уи ихаҩы уизнеир аҵкыс.
Еиқәа зшьамыз еиқәа кылҵәа дихыччон ҳәа, Ҷыҷ Фаҭ дшиҭахымыз иҵәахырцгьы
дашьҭамызт. Уи ибла ҵархәылақәа гызмалӡа, рыҭры ирҭаҵәиуа, иҭеиҭԥш иузадымкыло,
иҵарцәан. Иқьышә пақәа қәацқәацон, Фаҭ ихьӡ аацәырҵижьҭеи. Ас ауаҩеибагараз ицҳафырыз
дынкылатәын Фаҭ иныхра ҿырҳасрак иаҩихрымызт, измырҟаҵоз мчык ыҟан
акәымзар. Убас шакәыз уазнархәыцуан уи иԥсеибакышьа, арҭынчшьа дақәшәартә
дзыҟамлеит уҳәартә, иаразнак иахьинубаалоз.
– Мазлоу агәхьаа дасыргарым, ауаа иҭоуп, – Кьагәа иҽы наирҵысит, – Урҭ ҳаҭыр
рықәысҵартә сыҟам уажәыҵәҟьа, акыр сныҟәеит, сааԥсоуп.
Аҿыҵга ҟаҵаны, Ҷыҷ изымҳәоз заа еиликаарц, Фаҭ иахь дымҩахыҵырц акәын Кьагәа
изиҭахымыз Аҳмыҭ Мазлоу хаха исасра иҽзацәихьчоз. Ҷыҷ дицны, ахәада дҩыхәнеит.
Алаԥш хкыга ҭыԥын Мазлоу иқыҭан. Макьана иубарҭамызт иара иашҭа. Уи иаакәыршаны,
иаҵәаран. Абнара иагәылаԥсан иара ихаҩацәа рынхарҭақәа. Фаҭ иаҩцамыз игәарԥгьы
харамызт иахьыҟаз. Аҽабаа иақәтәаз араантә цқьа иубарҭамыз ашҭа згәылагылаз абнара
шыҟаз иҿынеихеит. Аҽыз иҽыжәыз аӷәра даахан, ахаҩы инхарҭахь аҿылаирхеит. Амш
лхыҵырц егьагмызт. Иҭынчран аԥсабара. Иҭынчын дызвысуаз анхарҭақәа. Бжьы
уаҳауамызт дзызнеиуаз агәараҭаҿ. Иҭынчмызт уа иахыз рыҩ-гәык.
Згәы ҭынчмыз дҟәиҭхон. Инеиааи ӷәӷәамызт. Ихаҿы еицакуан, иблақәа ҵааршәхон.
Убри иԥшра иман акәын дшаацәрҵыз аԥшәма, ишиашаз игәашә ахь аӡәы ихы шхаз збаз.
Иахьцалак иблақәа гәыӷрак аԥсахәа рхан. Аилкаа цқьа змамыз агәы зызҭаз иакәын
агәыӷра аԥсахәа зныԥшуаз. Усҟангьы ахаҵа гәы узҭазар акәын, акәымзар иаразнак угәы
каҳаргьы ҟалон. Аԥшәма дшыҟазаалак исас диԥылеит ишахәҭаз еиԥш аԥсшәа карҵәаны.
Дҽыжәихын, иҽы агәарԥ акәакьҭаҿ иҟаз ашәшьырҵахь инеиган, аӷәра аҽхарԥарҭа
инхишьит. Данаагьежь исас арымӡ аҿы днаидтәалеит. Игәарԥ иҭанамгалацыз сас дахьк
дшизааз иаразнак идырт, аха дымҩахызгарыз изеилкаауамызт. Асас иакәзар зегьы
дрылацәажәон, дрызҵаауан, аха, хықәкыла, имҩахыҵра зызкыз аилкаара уадаҩын.
Аԥшәма иԥҳәыс лааира дахгәаҟуан, нас игәылацәақәак даарыԥхьарын, шьтәак ишьрын.
Абар аԥшәмаԥҳәысгьы! Уасақәак амҩала иаалцан, агәарԥ ианааҭалҵаз акәын илҭаз
дангәалҭа. Иаргьы дҩагылан, дылԥылан аԥсшәа леиҳәеит. Лхаҵа еиԥш лылахь
лзеиҵыхуамызт, аха, асас иҿаԥхьа уи лнымԥшырц, лхы даиааиуан. Ауаҩы дахь иааирагьы
гәыӷрак аалызцәырнаган, лхаҿы аалҿаччартә иаалыцхрааит. Данқәыԥшыз лсахьа
калмыршәит, аԥсҭазаара хьанҭа иаамҭаӡамкәа дшарканӡазгьы. Аҵыхәтәантәи
лгәкаҳарақәа лнырӡеит акәымзар, акырӡа илеиҳабыз лхаҵа дааиваҟәылартә дажәӡамызт.
Илбахьаз аӡәы дшырҭааз лгәы иланаҳәон, аха иааира абзиара иазҳәандаз. Аԥсшәа
иаҳәаны, дааиҭаҵт лара, иара иҭыԥаҿ деиҭатәарц дизԥшны. Аԥшәмагьы дааԥшит, исас
даақәгьежьуазар ҳәа. Иара иԥҳәыс длыхәаԥшуан.
– Бызбаҟоу, Хамсада?! – иҳәеит иара.
– Кьагәа?!! Наԥҳа Кьагәа!..
Данылдыр лыблахаҵ ааилагьежьит, даазазеит. Дникыларц, шьаҿак деиҭаԥа, инапқәа
анааирха, игәышԥы днадҳалт. Аԥхӡы лылахь иаақәнаҭәеит. Арымӡ аҿы днаиртәеит.
Аԥшәма, иԥҳәыс илҳәаз ахьӡ аниаҳа, ҳамҭак дҳашҳатәрахеит. Уи аӡы ааигарц ианидиҵа,
аԥшәма дласны аҩны дныҩналеит. Кәапеик азна аӡы ааиган, иԥҳәыс иналиркит. Лара ҩ-ҿамҩак ракәын илҭахыз. Акәапеи анлырхынҳә, инеималҭәан, аҵәыуара хлыртит, илжәыз
лаӷырӡны илалышьҭуазшәа, лӡамҩа аԥҟыш цәыкәбарқәа лаҿыкәкәеит. Лымч ԥсардхаӡазшәа лбон, мчы ду змаз Наԥҳа Кьагәа ахаҵа адырҩегь дахьылбоз. Зны, ацхыраара ду
илиҭаз, аԥсразы агьылмыхькәа, дышҿнахыз еиԥш, аказы диқәгәыӷуан. Асас изҵаауамызт,
аха иара ихы ӡыригаанӡа, илзымчҳаит:
– Мшазы уаҳзааизар ҳәа сгәыӷуеит?..
– Бгәы ишԥаанаго? – длыхәлаччон иара, нас даахьаҳәны лхаҵагьы диҿаччон. –
Мшазоуп сара сныҟәара еснагь изызҳәоу. Аха бара усҟатәи бзыршәеи? – азныказ
лгәыӷрақәа аалымиҟьеит.
– Ишуасҳәара сыздыруам, – илцәыуадаҩын лгәаҟрақәа рцәыргара. – Ҳаҷкәын
заҵәы, Мазлоу иҽы дахьнашьҭалаз, дымхынҳәит. Ҳаԥҳа заҵәы дынкылаӡт, илыхьыз
ҳзымдыруа. Ҳанздыԥшыло дҳамаӡамкәа, иааҳгәыҵаԥсаны ҳтәоуп. Ҳзықәгәыӷуагьы
ҳаздыруам.
Лхаҵа иԥҳәыс лахь дааԥшӡомызт. Кьагәа ихәаԥшрагьы иҽацәихьчон, рылаԥш
еиқәшәар иҭахымкәа. Иблагә цәаакуан. Дынкахәыцуа ашьха иаҵәарахь дыԥшуан. Ауаҩы
игәыҵамӡоз иҟази. Бӷаԥҵәарак аҵкыс даҽа бӷаԥҵәарак дынҭагылон. Дзықәшәақәашаз заа
идыруазар, изхымгар ҟаларын. Игәы иҽанӡамкәа акәын атышахь есааира маҷ-маҷ
дшагоз, шьаҿак дкыдларц дышгәыӷуаз мацара. Агәыӷра акәын деибаркны дызмаз. Арҭ ры-Мрыҟәа уажәшьҭа дырбашамызт, аха ирымазаарын ргәы рӷәӷәагас рахәыцк, ԥыҭрак
инанагарын ражәымҭаҽха. Арахь ргәы злаҟаиҵашаз ажәабжьгьы рзааигеит.
– Агәырӷьаҿҳәаша сымоуп, – ҿыц аӡҟы адунеи дырзаақәигылазшәа, лаԥшыла
иааимидан, дааҭгылеит, иаразнак иргәырӷьацәаргьы иалҵрыз изымдыркәа.
– Унан, сы-Мрыҟәа иԥсы ҭоумашь?! – даалшәеит лара, ирӡаз лԥҳа иаҳа
длықәгәыӷуамызт, ахаҵа дхаҵан, дызқәымшәара егьыҟамызт ҳәа лхаҵа акырынтә лгәы
ҟаиҵахьан, ихаҭа игәы шҭаԥсхьазгьы.
– Мрыҟәа дарбан? – уамак «иҽимырҟәыӷеит» асас, уи даныӡӷабыз бзиа илбоз ихьӡ
лҳәазар аҟара џьеишьеит аалгәахәыртә. Ларгьы азныказ иааԥхалшьеит.
– Ус ихьӡуп сԥагьы.
– Аиаша, уи иӡбахә смаҳацт. Аха араантәи џьоукы ықәнагалеит ашәқәа рышҟа.
Убрахь еиласрақәак ыҟан аха… Цқьа еилкаа сымам.
– Нас иԥсы ҭоума? – дҵааит лхаҵа, аԥҳәыс лгәы иҭыхоз идыруан азы, уи адагьы аби
аԥеи џьара еиқәшәазар ҟамлози.
– Мамоу. Урҭ зеиднагаломызт. Издыруада аҷкәын џьара дыҟазаргьы, – ииҳәашаз
цқьа иҿашәомызт. – Сара издыруа Радеда лҭыӡшәоуп.
– Ҳаи, сукәхшамзи! – Фаҭ иблақәа рԥсы рхалан, дҩаҵҟьеит.
Ан рыцҳа исаҳарызеишь ҳәа дгәаҟ-ҵәаҟуа дтәан. Лдақәа ԥсардахан, дҵысуан. Убри
аамҭаз рысас, иаразнак зегьы иҳәазҭгьы, дылзеилымкаар ҟаларын. Лылахь аԥхӡы
ақәнаҭәон. Лыжәҩахырқәа шҵысуаз, лхы лнапаҿы иаалгарц дықәԥон. Лыблахаҵ гьежьра
цон лгәахәратә, ихыгагааланы илбоз лысас ихаҿсахьа аицакрахь ииасуан. Инеималҭәеит,
лԥҳа илыԥсҭазаашьахаз ирласны илеиҳәарц, хаҿыла лысас диҳәон. Иара, ихаҿы
шиқәлашозгьы, дааиҵасит, аԥҳәыс лызхара дҵәыуар деиқәнакуазар ҳәа ӡбаны.
Дымшәарцгьы, лгәы аалхалыршҭырцгьы, днакәша-аакәшазшәа, дымццакыкәа Радеда
лгәы шыбзиаз ҳәа ажәақәак леиҳәеит. Хамсада иара дышизӡатәуаз мҵәахыкәа, лаԥш
хаала дихәаԥшгәышьон. Аха ишәарҭан лара лқыҭа азааигәара лыӡӷаб лыҟазаара,
еиҳараӡак уи дзыԥҳаз лыжәла зыжәлаз еилыркаар. Лыӡӷаб лшәарҭара даҽаџьара ишыҟаз
атәы лыздыруамызт, илаҳар иагьа лгәы ҭҟьарын.
– Акы шәылцәымшәан, – иҳәеит Кьагәа аҵыхәтәан, аӡӷаб хьаас дахьыҟарҵоз
алахиҽырц, – шәыӡӷаб сара сҿы дыҟоуп.
Ан рыцҳа агәырӷьара лаӷырӡы лалҿыкьасеит. Абгьы, рысас дышиаҭабшаз
дақәымшәо, дахьтәаз дықәҵәиуан. Радеда Кьагәа хаҵа иҿы дышнанагаз иқәырԥшшәа
иахьынӡарзеиҭеиҳәоз, иажәабжь аҵыхәтәа шынҵәашаз иахгәаҟуан. Иара дыццакуамызт.
Хамсада аҵәыуара дааҟәҵларц, дынҭгыла-ааҭгылон. Иажәабжь анҵәамҭаз, ларгьы лԥыраҳәала лыблақәа ааҭылрыцқьан, лхаҿы лхаччо дааиҿаԥшит. Лыԥсҭазаара арахәыц
аԥҵәара заҟантә еиқәирхахьаз аҟара лгәы издуун, аха илылшарызи аҭак илҭартә еиԥш.
Ихаҭа агәырӷьара ирзааигаз ада ииҭахыузеи, аха лхаҵеи лареи рганахь ала уи акыр
изаԥсан ҳәа ирԥхьаӡозма. Издыруадаз ауаҩ дуреи ауаҩ хәыҷреи рзара абас иҟаз ахҭыс
ала ишәатәызаргьы.
Кьагәа иуаҩра дура ара нҵәашьа амамызт. Инамыс иацыз адоуҳара иаҵанакуаз
иуаҩра иԥсы ахьынӡаҭаз анагӡара дахьымӡар ҳәа дшәозшәа, Хамсада длызҵаауан,
длыҳәон лара, ашәуа рнапаҿы дныжьны, ашьха абӷа дхыргартә еиԥш агәыӷра иоуны
дналԥырҵижьҭеи, илыԥсҭазаашьахаз еиԥкааны изеиҭалҳәарц. Лахьеиқәаҵәа зауз Мрыҟәа
иҿынтә Хамсада лтәы ныхшьаалашәа иаҳахьан, аха уи арԥыс ихаҭа изымдыруазгьы
маҷмызт. Аԥҳәыс илцәыуадаҩын дызнысыз ҿыц анылара. Абжеиҳарак лаӷырӡыла
икалҭәартә еиԥш иҟаз ԥсҭазааран, аха лхаҭа лзы лыбла ацәаакыра азнымхакәа иҭабахьан. Ҭынч илҳәон зегьы. Амала лхаҵа урҭқәа зегьы ҿыц иахьиаҳауаз ишицәыхьанҭаз
лдыруан азы, уажәи-уажәи иара иахь дхьаԥшуан. Лажәабжь аидара еидарак ацимҵарц,
ихаҭа дҩагылеит. Асасгьы, иааидигалашаз џьоукы дырмыԥхьакәа, аишәа
дизахартәомызт, усгьы иҭхаџьмыз ҳәа ииԥхьаӡоз ичеиџьыка агьама ибарц. Еизааигәаз
ажәларқәа рысасдкылашьа иахьа ибазма Наԥҳа Кьагәа ахаҵа, – аԥшәма ихы иҭаргаланы
иеиҳәеит ара аҟазаара аухатәиала уаҩы идырырц шиҭахымыз, ус маӡак дшашьҭаз,
иааинырсланы ирхиаз аишәа дшалаӡоз, иԥсы шьаны иаҳа иӷәӷәаз даҽа уск адырҩаҽны
напшалактәыз. Иагьа дӷарзаргьы асас дахь ишихәҭаз измыртәоз аԥшәма даԥшәымазма,
аха ашәуа хаҵа иҭаз убасҟатәи ухы-угәы дҭала ицәажәара ҟазаран, дзыҳәоз мап ацәкра
цәгьаразшәа уазыҟаиҵон. Уи иблақәа аԥааимбарра занашьаз ихаҿы иаҭәашьаз
хаҿсахьаны ибла ихгыла, аԥшәма дҩагылан, ирахә рҭыԥ иқәиҵарц, иҿынеихеит. Асас,
ихы-игәы зегьы рзы ирҭынч, Хамсада даалзыӡрҩит.
Иагьа ихьанҭазаргьы Хамсада лразҟы аҩнаԥҳәыск лтәы еицәамызт. Атәцәа зегьы
ирлахьынҵаз ларгьы дзахыԥомызт умҳәозар. Мазлоу иԥҳәыс заҟа даҳкәажә ҳаракыз
аҟара лԥсаӡқәа дырзыцәгьан. Амала, аиаша ҳәатәын, уи лмаҵуҩы ӡӷабцәа иаҳа иҳаракны
ирбон, аҳҭынраҿы баша аус зуаз аҳәсахәыҷқәа раасҭа. Хамсада, лыԥшӡара дыхнахны,
Мазлоу иԥҳәыс длыцлылгар иуамызт. Илывагылаз аҩнаҳәсақәа, заҟа убла хыркуаз, заҟа
рымаҵушьа еиҿкааз, иҭаауазгьы рҿаԥхьа аҳкәажә лаҳкәажәра аздырҳауан. Лхаҭагьы
илывагьежьуаз дрықәлан. Лԥагьа ааӡара дуаҩымнатәит акәымзар. Хамсада ахәыҷы
данлоугьы, Мазлоу уи лԥсаӡра лаҟәырц имуит. Лхәыҷы ахақәиҭра зауз ахаҩык дииҭан,
иара дитәны ааӡеицәа дриҭазар аҟара дрыԥхьаӡарц рыдиҵеит. Дызҳаргьы иара
диҭӡыуаҩымхози, ишиҭахыз ихы даирхәарц. Илшәын илхан Хамсада, аҳкәажә лԥсаӡгьы
лыбла дыхгыла деилаҳәазар акәын. Уи лара лгәы арҭынчуамызт. Заҟа илҭахыз лԥазаҵә
дахьылзымбоз, иахьеи уахеи изҳашьа зеиԥшраз цқьа иахьылзымдыруаз ргәаҟган. Ахәыҷы
дзауаз аҩнаԥҳәысра уажәшьҭа илыламызт ҳәа, аҳкәажә длаҭәалымшьарц лҭахын,
дшыҟазаалак лԥа есымша ибара лаӡартә, ҭаацәарак дрыднагаларц дақәгәыӷуа. Мазлоу
ари данақәшаҳаҭымха, иара игагаз ицрыҵны иабацоз, иԥҳәысгьы илымуит. Аҳкәажә
илҭаххар Хамсада доулыжьыргьы здыруадаз, усҟатәи лҳәатәы дахыԥомызт, лааӡара
акалашәа иҟан, аха Мазлоу иакәызма зыԥҳәыс лҳәатәы иқәныҟәоз, иагьа ҳаҭыр
лықәиҵозаргьы. Аҳкәажәгьы лҳәатәы ҟалар акәын ҳәа лҽаҿылшьаауамызт, Хамсада
убасҟатәи лаҩнаԥҳәысшьа бзиан азы. Лара дзыниақәаз рышьҭахь, даҽа хаҵак изхьԥшра
дагьазхәыцуамызт, уажәтәи лҭагылазаашьагьы дамарамызт, аха лхы ҿылхыртә илзынхоз
уаҳа егьыҟамызт.
Уи аҵыхәтәантәи лхәыцра, лызцәырымҵыр здыруадаз, Ҷыҷ иеиԥш иҟаз мацараны
аҭӡыуаа лыбла ихгыламзар. Ҷыҷ игәахәтәы цәгьан аиашаз, даарыцҳаушьартәгьы дыҟан.
Мазлоу диқәлан иара. Аамсҭа ду қәылара дцон дшыҷкәынаӡаз, иаб иԥсы анҭазгьы.
Убасҟан иҭҟәаны иааигаз аӡәы иакәын иара. Дхәын ӷәӷәала, абаҩ ԥҵәа илан.
Дрыхәшәтәит, агра ӷәӷәа изынхеит акәымзар. Иҵуази уи аахысижьҭеи. Ҷыҷ дшеилҟьац
деилҟьан. Уи ида Аҳмыҭ Мазлоу шьаҿак ҟаиҵаӡомызт, дарӷьажәҩа бзианы дизыҟан
уҳәаргьы, дрыцҳан, ала аҵкыс димаҵуҩын, дизыҟан. Аҳмыҭ Мазлоу ихы хәыцк алшәар
аҳҭынраҿы зыԥсҭазаара еилабааз Ҷыҷ иуамызт. Уи иԥсҭазаара заҟа игьамадаз аҟара,
ихаҭагьы иԥан цәгьахеит. Иԥани игызмалреи ихы иахьаимырхәоз иаҳ гәыкала изыҟазаара
аҿы акәын, аха уи иахьихәарҭаз илшарак деигӡомызт. Ари аҭӡыуаҩ маҷ-саҷк
деилылкаақәахьан Хамсада, длышьклаԥшуа илаԥш дышхымшәоз ангәалҭа. Хаала
дышизхьамырԥшуаз ангәеиҭа, диршәарц далагеит. Уахыкгьы лара абаҳчаҿ амҩа
аалзикын, дицәцарц лҽаназылк, игыгшәыгра изааины, деимлагәа адгьыл аҿы днышьҭеиҵеит,
иааухҭыугаз зегьы ԥхамшьарыда излоуҳәарызеи акәымзар. Арҵәаа ааҭлырган,
алақәа еибаԥхарсны рҿанаарха, усҵәҟьа имшанхоз Ҷыҷ игәаҽанызаара изыхынҳәыртә
ҳамҭак ицәыӡыз лхы иархәаны, дицәцеит. Иаргьы ус изхашҭуаз уаҩымызт. Еснагь ларгьы
лгәы лҽанын. Уажәшьҭа дсыцрыҵыр здыруадаз шылгәахәуаз, уахык лҿаԥараҿ ашә ааимжәааны даалагылт.
– Сара издыруеит Фаҭи бареи шәшеигәаԥхеибашьо, – иҳәеит иара, иҿаԥхьа
уалԥшьак лыдызшәа иҽыҟаҵаны.
– Изакәызеи иуҳәо?.. – иалылхызи лара иаҳа дыбзиан ҳәа лгәы зызҭаз Ҷыҷ
идырыр? Уигьы цқьа дизхәыцыртә еиԥш лыԥсҭазааразма, зразҟы ианымшәар ада ԥсыхәа
змамыз аԥсаӡ.
– Фаҭ бигар зуам сара, – даалзааигәахарц шьаҿақәак ныҟеиҵеит, дызлацыркьыԥоз
иарӷьа шьапы ақәыӷәӷәара иаҳа иаиуазшәа, арыӷьарахь ала дынхытаруа. – Саргьы
схаҵоуп, ахаҵара анакәха, аӡәы сиеицәаны схы збом. Фаҭ иаҳа дызлеиӷьабшьазеи,
исзеилкаауам сара?
– Уаҳа умааскьан! – арҵәаа ааҭлыргарц агьшлыгмыз лбжьы ианыԥшуан, иаргьы
дааҭымгылар ԥсыхәа имамызт. – Сыҳәҳәоит идырны иумаз.
– Сахьыцыркьуа азын аума сызбаҭәабымшьо? -ихаҭа дааҭгылазаргьы, ибз иаҳәац
аҳәон. – Сгәабзиара ыҟазар, хаҵак сиеицәамзар, илабхыузеи ицәшҳабиӡа адәы иқәу?
– Иуҳәо ахы ахьцо сзеилкаауам, уии сареи акгьы ҳабжьам. Сара аӡәы сиццандаз
ҳәагьы сгәы иҭакым. Иҟалозар удәылҵ, ҳаидырбалар сҭахым.
– Аҵхагәҭан, зегьы ыцәахьеит, ҳазбода. Ҿыбымҭын, иаҳа ибзеиӷьуп!
Иџьыбажә инапы ҭакны, иҿааихеит. Аҭӡы днадыӷәӷәалан, дшәарӡыӡуа даақәхеит, лҿы
ааихылхыр еибаиргоз закәыз лзымдыруа. Атах ҳәа дналымҵасын, лцәардӷәы шыҟаз
днаиршәит. Димпыҵҵәраан ашә ахь деихеит. Лыҵкы ашьҭахь ала иааимпыҵашәан, аҿҿы
ҳәа иԥыжәжәо, даалыхеит. Лнапқәа аԥырԥыр иҟьо, лыҽилымҭарц дықәԥон. Ахаҵа уамага
иҿаԥхьагьы аԥҳәыс лымч духон, лԥсы ицәылгарц данықәԥоз. Аха ахаҵа дхаҵан:
деимлагәа днықәиҵеит. Лара дҳәыԥӡыԥуан, ииҭахыз агьилымшартә. Уаҳа лҽылзеиқәмырхо данааԥса, дишьыргьы агәхьаа мкыкәа, лыҵәаабжь аалыхәлалырҟьеит. Нас инароуны
дыҳәҳәеит. Аақ-саақ ҳәа алақәа, ашҭа ааихҵәаны, аҩны иаадибаҳәалеит. Уажәшьҭа
иусқәа шиқәымҿиоз еилкаан, дҩаҵҟьан, дызлацыркьыԥуаз ишьапы знык аҟара адашьма
инықәсит акәын, ашәгьы ҩыдҳалеит. Аԥшӡы даҩызахан, дныҵашәкәеит. Лҩызцәа
аҩнаҳәсахәыҷқәа ааизҩит дук инамгакәа. Лара лиарҭа аҳкәажә лышьҭаларҭа иацәыхарамызт, акы анаалҭаххоз лԥсаӡ иаразнак даалыԥхьартә. Аҳкәажәгьы дааҩнашылт,
дызлаиауаз лхарԥ ԥшқарах еиқәыбырфынха илышәҵаны.
– Ибыхьзеи? – ҿаалҭит лара, ацәашьы кны лԥсаӡ гьы даалзааигәахеит, уи илҳәоз
лҿамшәо данаакәаныза. – Нас?!
– Абра хаҵак дааҩналеит… Сшәан сыҳәҳәеит.
– Дзусҭада?! – аҳкәажә иаразнак илаҳарц лҭаххеит уи дарбаныз.
– Лашьцан, дсызгәамҭеит.
– Бцәашьы аркыупеи, дышԥабызгәамҭеи?
– Аӡәы гагаҵас данызба, иаразнак сыҳәҳәеит, – лыҽҿ ылхит Хамсада, – иаргьы
иҽсмырбакәа дцеит.
– Иҟалазеи? – дааҩнашылеит Мазлоугьы.
– Ус, акгьы, – даақәгьежьит аҳкәажә. – Шәҭыԥқәа рахь шәца! – нарыдылҵеит
аҩнаҳәсақәа, ларгьы, амаҭ еиԥш лхы шьҭкәыцәаа, луадахь днеит.
Лымацара данынха, ашә алыкә нылалҵеит Хамсада. Лҽааилыхны дышьҭалеит. Ҷыҷ
дахьцәырлымгаз лгәы иалан, зынгьы дишьыр ҳәа дшәон азы, иҟалҵаз хьаалгацәомызт.
Мрыҟәа ибара дазхьааит. Убригьы гәаҟ уск даанахәазар ҳәа лцәа дынҭӡыӡаауан. Адырҩаҽны, лаҳкәажә лыҽлымхны, лԥа дылбарц лгәы иаа ҭалкит, арахь ԥшӡала лызмыршар ҳәа
дшәон. Лцәа дҭахьҭшьуа мацара аалыршеит. Аҽны сасцәақәак рҭааит, ларгьы џьаракыр
даузцахуаз. Асасцәагьы ԥыҭрак инхон. Игәалҭеит лаҳкәажә лара иааҟалҵоз акы
аалгәамԥхо дшыҟалаз, егьигьи, илҵәахырц дшаҿызгьы, лыгәҭакы шҽеимыз лылжжуан.
– Аҵхагәҭан агәхьаа бахьасыргаз, саҭамзааит! – Хамсада ааимҟьарсҭак лԥшаан,
лаҳкәажә дналеихырхәеит.
– Аказы сбызҵаарц сҭахыуп, – лҳәеит егьи. – Иаасабымҳәаргьы ҟалаӡом. Дзусҭада
уа ибызнеиз?
– Исымҳәахьеи дысзеилымкааит ҳәа.
– Быгәра згоз џьыбшьома, – лыблақәа иаҳагьы иҵархәны дналзыԥшит.
– Сара аиаша сҳәоит.
Хамсада илзеилкаауамызт иҟалаз. Дзусҭазаалак лара илцәагозеи? Аха уи аилкаара
хара илцәымцеит. Аҳкәажә лаҳгьы уамак дизхьамԥшуа далагеит. Зынгьы ирымчны
диацәажәон. Ихалырҟьацәарцгьы егьлыгмызт, ус узқәымчуа хаҵамызт акәымзар. Зегьы
еилкаан. Аҳкәажә лхаҵа игәра лгаӡомызт. Хамсада, тәымуаҩык диеицәаны, дааҩнахеит,
иара усгьы дахьацәтәымыз ашҭаҿ. Аҳкаәжә лакәзар даҽа ԥсаӡк дылзааигәалтәит,
Хамсада ахәы ҟазҵоз рахь дышьҭны. Анцәа иаҩсуаз ауаа рхәыҟаҵашьа илбахьаз
чысҟаҵашьамызт. Инымҵәаӡоз асадкылараз, аҩнаҳәсақәа ахәшҭаараҿы ирылҵуаз аԥхӡы
закәытә џьабааз изхылҵуаз Хамсада илбеит лхаҭа, дара данынрылагыла. Аҳкәажә,
илҭахыз зегьы ҟаҵо, лыгәшәымшә акра мариамызт, аха еицәаз убаанӡа еиӷьыз
уздыруамызт.
– Мҿаагаҩыс сбырҭеит, – иҳәеит ҽнак Фаҭ, иихыз амҿы гәыдк нышьҭеиҵан.
Абри иакәын Ҷыҷ игәы аԥжәара изацызҵозгьы. Хамсада дагьеигәырӷьеит,
дагьамеигәырӷьеит Фаҭи лареи русеицура. Еснагь еиԥш дыԥштәыдан ахаҵа, аха акы
зыхьуаз иҽиеиԥшитәуамызт, иззуҳәоз мап ацәикуамызт дыштәызгьы асаӡ гәы зызҭаз.
Уаҩы издыруамызт уи закәытә хьааз имаз, уаха данышьҭалалак заҵәык шакәыз ихьаақәа
рыԥсгара анриҭоз. Даангыломызт иара Мазлоу иҿы, асаӡ тәылахь дцарц, ашьха абӷа
дхызгашаз ашьамхы ӷәӷәа иҵамызт акәымзар. Арахь дахьыҟазаалак иара изын зегь
акакәын. Абри иакәын Ҷыҷ Хамсада дызхибаауаз, уи ихыбаарагьы ҵаҵӷәыдамызт, лара
дызҭашәаз аамҭала.
Аамҭа цацԥхьаӡа еилкаахо иалагеит Мазлоу Фаҭ мҿаагаҩыс дызлиҭаз. Уи иԥсы
ахьынӡаҭаз мҿаагаҩыс Хамсада дылзыҟазарц иҭахын. Мазлоу ԥҳәысҵас дигәаԥхон
иҩнаԥҳәыс, аха ихы иаҭәеимшьашаз изаҭәашьомызт, ихьӡ ду млаҟәырц. Уажәшьҭа
Хамсада ахәыҟаҵара даназкха, усгьы наџьнатә илылшоз лаԥхьаҟа илылшарымызт,
дыздыԥшылашаз аӡәы длоур цәгьамызт. Уи Фаҭ иакәзар иаҳа иеиӷьын, амалагьы дара
неихәаԥшы-ааихәаԥшуан. Иаргьы нарха ду змаз уаҩымызт, дуашәшәыран. Иашҭа Ҷыҷ
дҭыҵыр иҭахымызт. Уи заҟа дтипасыз аҟара иаҳа аҳ дизааигәахәон, уи адагьы Фаҭ иаасҭа
иара игәамч ыҟан, дахьихәашазгьы маҷмызт.
Абас ала Фаҭи Хамсадеи аамсҭа ду иашҭа еицҭыҵит. Ихырҟьаз дгьылк инықәтәеит.
Мрыҟәагьы даарган, аиҳараӡак Хамсада лгәы злалаҟаз убри акәын, драаӡон.
Дшыхәыҷызгьы ацхыраара заа иҵан, аҩны дрыхәон. Радеда данигьы, иара иакәын рԥсы
зкыз. Аб рыцҳа дышуашәшәырыз зегьы дырҿын, аха илшомызт. Уи даҽа гәаҟрак
изацлахт, ананамга инанамгара ихьымӡози. Ихьымӡаргьы ихьдыргӡон. Дызхьымӡақәаз
дызрыхьӡозар ҳәа ԥхьа иԥшуаз насыԥ иман азакәын илымшашазгьы зилиршоз, – абас
иҟаз аамҭан Фаҭ изы, Мрыҟәа диваргыла, ача анылаиҵоз. Ҷыҷ дааины, «уԥаԥса» ҳәа
инаҵшьны аҳ иаҳҭынра ҷкәынс дшиҭахыз аниеиҳәоз. Ибӷа аҿақ ҳәа иааԥиҵәазаргьы,
иԥҳәыс лгәы аангыларц агьлыгымхазаргьы, мышкы зны ус шыҟалоз рдыруан. Мап
ицәкышьа рымамызт, нас тәамҩахәык роураны иауҟахыз, иара аҷкәынгьы даадрыхуамызт. Деидкылашәа Фаҭ аҳҭынрахьы диган, ихатәы ԥҳа заҵәы лаҵкыс
ииҭаххахьаз, аиҳаракгьы дзықәгәыӷуаз дныжьны, даахынҳәит. Анцәа илԥха роугәышьар,
Мрыҟәа имаҵура наӡаӡахомызт, аҭаацәара далалартә дшааҟалалак, ԥҳәыс дизааганы,
Аҳмыҭ Мазлоу димпыҵхтәын, убри акәын игәынкылагазгьы.
Уи ашьҭахь еснагь аҩны ираҳалон Мрыҟәа ауамага ихҭызхуаз Ҷыҷ иакәын ҳәа.
Хамсадеи Фаҭи ирыхҭниҟьоз рԥа ихигарц игәы иҭакны, мҿаагареи абоура рыцқьареи,
аӡарқәа рыхьчареи, дзызхӡыӡаартә иҟаз даҽакгьы нмыжькәа, зегьы иирҟаҵон. Зыбаҩ
иацәымаашьоз аҷкәынгьы, еихарӷәӷәаз ихаԥыцқәа мааԥшырц, иқьышәқәа еиқәырԥсы,
ҿымҭ аус иуан. Иабԥса дицхраарцгьы даалон, Мазлоу иҽааимхны. Аҷкәын иҟазшьа
зеиԥшраз Мазлоугьы игәеиҭан, игәабзиарагьы шыӷәӷәаз аниба, ахбыџьра
дшынҭагылазҵәҟьа, хьыӡрацара дигеит. Уа фырхаҵарак ааимырԥшит аҷкәын, аха игәы
шымҭрысыз еилкаан. Ихаҭагьы, аиааира анырга, дыхнамԥааит дызлахәыз аныҟәара.
Даҽазны хьыӡрацара данбацарызишь ҳәа, Мазлоу ҽазыҟаҵарак иналагара дахгәаҟуан. Уи
акәын ахаҵара захьӡызгьы. Хамсада лгәы ҭыԥсаауа лыҷкәын дызларгалаз дацәлыршәарц
даҿын, аха аҽыбӷеи ашәақьи збаз иарԥысхоз аҷкәын илҳәоз, иаҳаӡаргьы лара лтәы иагарызма, Аҳмыҭ Мазлоу ду иажәа ахьыҟаз.
Ҷыҷ ишьыцигон Мазлоу иганаҿ игылашаз арԥыс хгыла дахьызҳауаз. Ԥыхьа еиԥш уи
ииҳәоз иаҳауамызт, иара итәы ылҵырц иҭахны, иҽырымчны даақәгылон. Иԥсы ахьынӡаҭаз ихамшҭышаз хьымӡӷгьы изыҟалеит Ҷыҷ. Уаҳа арҭ аҭаацәара дызларԥырхагахашаз акгьы изыԥшаауамызт иара, Мрыҟәа дхаҵарԥысны даақәгылазижьҭеи. Ҽнак иадамхаргьы зегьы ргәы иаиргарц, ҽнак ишиҭахыз игәы дҭаччарц, мшцәгьак азы дынкылатәан, зырахә ԥхьазцоз Фаҭ ашәақь игәыдиҵеит. Уи дишьит ҳәа дгәыӷны, иҽиӡеит, аха ихәшә ԥсаан, ишәақь цқьа изеибамыргеит, акыргьы нахаран. Фаҭ иуашәыррақәа даҽа уашәыррак нарзацлеит. Хамсадагьы даҽа уӷәк лыхәда иаақәырҵазар илзаҩызахеит. Иахьцалак ԥыҭк игәы дҭагәырӷьартә дшыҟаз, ҽнак Ҷыҷ дааизцәырҟьеит Мрыҟәа. Уи абна аҿакәын иахьыҟалаз. Арԥыс инацәақәа Ҷыҷ икаба ахәцә иналаԥсын, дызхирҟьоз абри акәын мҳәаӡакәан, даҽазны иара имшала аӡәы ихы хәыцк алшәеит ҳәа анааиаҳа, иԥсы егьымцо-иагьымаауа дшықәирхоз, дырууаӡа диршәын, еиҟарамыз
ишьапқәа ахьиргылоз аҭаҟәаҭаҿара изаҩызахан, зқәала днықәҳаит. Ҷыҷ ибла ҭызза,
асҟатәиҵәҟьа амч илалахьеит ҳәаҵәҟьа дызқәымгәыӷуаз дизԥшуан. Егьи, уаҳагьы
дхьамԥшкәа, имҩа данын, изқәа акы аахарын ҳәагьы дымшәаӡакәа.
Еилашыз аӡы, ачуан ихыҽҽар, иеиқәтәон, аха Ҷыҷ игәаӷ аҟара низацлан,
иҽизеиқәкуамызт. Мчыла егьизыҟаҵомызт азы, уахгьы-ҽынгьы игызмалшьа аҵкыс еиҳаз
гызмалшьак ихәыцырц дашьҭан. Мазлоугьы, типасҵас дыззыҟаз, уи аус аҽы дижьарц
иӡбеит. Аҳ иреиӷьыз илаша ӡаны ашәуак ииҭеит. Иара иабжьеигаз ала, Аҳмыҭ Мазлоу,
иреиӷьыз арԥарцәа днархаргылан, Мрыҟәа аҽы дашьҭеиҵеит. Аамсҭа ду ицәыӡыз усҟатәи
дашьҭамызт, ицәырӡаз ҳәа ахьӡ ихылоз акәымзар, дагьаангылон. ҶыҶаҽы зиҭаз мала ҳәа
акәын ишииҭаз. Урҭ злеиқәшаҳаҭхаз ала, аҽы аӡәыр дашьҭазар, уи дымхынҳәыртә
иҟаиҵар акәын. Ашәуаа рынхарҭақәа ахьыҟаз ахь ашьха бӷа ианаахыҵ, аҽы згахьаз иуаизымдырхуаз арҭ зышьҭаз. Ҷыҷ ишиеиҳәахьаз ала, Аҳмыҭ Мазлоу дааиликаар аҽы згаз
дзусҭаз, рҳәреи хҵәареи изԥшын, иара Ҷыҷгьы ԥсҭазаара иоуамызт. Ашәуа хаҵа
дымтәакәа иаразнак иеиҿикааит ԥсҳәаа Мазлоу иуаа ахьнеиз ақыҭа хәыҷы еимырҵәартә.
Абас акәын ирыцҳахараны иҟаз Мрыҟәа ихәашабгеитәыз иаб дышиқәшәаз. Урҭ
реиқәшәара шыҟалоз, аиашаз, аӡәгьы издыруамызт, идырырцгьы дыҟамызт, Мрыҟәа
иҟама аниба, уи аҭра иара дшаԥшәымахахьаз аб игәаламшәазҭгьы.
Аҵыхәтәантәи ахҭыс аӡәгьы издыруамызт Ҷыҷи уи аҽы зиҭази рыда. Хамсадагьы лԥа
иҭахаразы амҩа еиҵазҟәаҟәазгьы длыздыруамызт. Ҷыҷ иҟаиҵаз атәы иҿы иҭыхны уаҩы
иеимҳәеит. Аха аҽы згаз ашәуа, аусқәа анеихсыӷь, изеиҳәақәаз ҟалан, аӡәи-аӡәи
еибырҳәоз, зыгәра узымгоз хҭысҵас акәын ҳара ҳҿынӡа абиԥарақәа ишааргаз.
Хамсада иара убас илзымаӡан лыԥҳа дынкылахәаша дахьцаз атәы. Уи уажәшьҭа
лҭәымҭахь деихарц дыҟан. Мазлоу иԥҳәысгьы ауаҩы дырзаалышьҭхьан аҵыхәтәан,
илзааигәаӡаз аҩнаԥҳәыс хаҵа данца нахыс, аҿыц дшылҭахыз. Лара илзаалыцҳаит
лылаԥш хаа Хамсада лыӡӷаб ишылхызаауаз, фатәи шәҵатәи шлыгылмыжьуаз, лынасыԥ
лԥшаанӡа. Уи лажәа ԥшаахқәа зеиԥшраз ала, Хамсада еилылкааит дзыхҭнылҟьоз шиашамыз шеилылкааз. Радедагьы амаҵура лҽазыҟалҵо н, аҳкәажә лахь амҩа дықәларц лгәы
ишҭаз, дынкылаӡ дцеит, лышьҭамҭа ыҟаӡамкәан. Аха уи уажәшьҭа дшәарҭамызт, зыхьӡ
наӡахьаз Наԥҳа Кьагәа ахаҵа инапаҿы дыҟазар. Дахьыҟазаалакгьы, дшыҟазаалакгьы
Мрыҟәа иԥсы шҭаз лдыруазар, Хамсада џьанаҭ гыларҭас илоуан. Ма дахьҭахаз атәык
лдыруазар, ианамух уи ԥсҿыхгазшәа дахәаԥшуан, ус ԥсрак дақәшәазар.
Аҵәыуара баҟәыҵ! – иҳәеит Кьагәа, Мрыҟәа иӡбахә дшалацәажәоз, аҵыхәтәан
лылаӷырӡқәа аахаддылан, ианынеималҭәах. – Фаҭ дабацеишь? – гәҩарак ааиоуит иара,
Хамсада лажәабжь данаалга.
Кьагәа агәарԥ лаԥшыла иааимидеит. Аҩны ашьҭахьӡала амца шеиқәыз убартә, алҩа
ҩеиуан. Аԥшәма дызхаиҳәаз агәхьаа имкызар ҳәа дшәан, уахь иҿы неихеит. Хамсада
даҽазны лыгәшәымшә ааҳәаны. Фаҭ амца амҿы ақәиҵон, абҩатә қәабгьы уа иахакнаҳан.
Арԥыск уасак ахәҭақәа еиҿыҟьҟьаны уахь иҭеиҵон. Аԥшәма исас иҳәатәы дзахымԥакәа,
агәылацәа аӡәгьы иеимҳәеит ауаҩы хатәра дшиҭаз. Аха, ԥшь-шьапык зҵаз изымшькәа,
дзаанымгылеит. Игәыла ҷкәына диԥхьан, иреиӷьыз уасак ииршьит, иабгьы ауха дырзааиуан, асас дааидтәаланы ҵәыцақәак наидижәыларц. Усҟатәи изыҟаҵарагьы
иҭахымызт Кьагәа, аха, аԥшәма игәы дамысырц, уи дақәшаҳаҭхеит. Агәыла хаҵагьы бзиак
иакәын. Дук хара имгакәа, алаф иҿахәмаруа, агәарԥ дааҭалеит иара.
Аишәа ианылахадыртәа, Кьагәеи уи агәыла хаҵеи реицәажәашьеи рныҳәаҿа
лахҿыхрақәеи агәрҩа зхатәаны иҟаз аҩнаҭа иҵегь иаадырлашеит. Ҳамҭакы ауаҩы игәы
ааихауршҭыргьы, имчқәа изацлазшәа дҟалон. Уи акәмызт, уажәшьҭа адунеи исзықәи ҳәа
ауаҩы ихы ианагәыдиҵоз аламҭалаз уааиԥырхагахар, убас агәалаҟазаара бааԥсӡа
даҽазнык дызҭашәаӡомызт. Аԥсеиқәырхарагьы убри акәымзи. Аԥшәмацәагьы агәылацәагьы Наԥҳа Кьагәа ихырҳәаарыз ажәа лԥшаахқәа рҿашәомызт, ргәы шизыҟаҵәҟьаз
рҳәартә еиԥш. Радеда дыхьчан. Хамсада, лымала акҿыҩрахьы даннеилозгьы, лгәы
нҭыԥсаауан: Кьагәа ларгьы абас лԥсы еиқәирхахьан данқәыԥшӡаз, аха убас ихьанҭаз
гәаҟра згымыз аԥсҭазаара даныларц акәызма Радедагьы дзеиқәырхаз? Иҵегь ирҵауланы
данхәыцлак, Мрыҟәа иԥсы шҭаз еилылкаазҭгьы, ллахьынҵа усҵәҟьа ицәгьамызт ҳәа лгәы
аабжьажьахон.
Иагьа дыхәмаруазаргьы, Кьагәа изымариамызт ари аҩнаҭаҿы агәырӷьара. Агәылацәа
анца ашьҭахь, асас дназықәдыриаз ацәардӷәы аҿы, инапқәа еихданы ихы инаҵеиҵан,
акраамҭа дызмыцәакәа игәалашәон Мрыҟәа ажәлар рыӡбарҭаҿ дшеиқәырхаз, уи
иҭахашьазгьы ихы иавибон. Усҟан даҽа ԥыҭрак днаскьеигазҭгьы, арԥыс дҷыгәӡа
дхынҳәуан, иани иаби иргәырӷьарц. Даҽа ганкахьалагьы, иаб дахьҭаирхаз Мрыҟәа иԥсы
ахьынӡаҭаз хьымӡӷны ибла ихгылазаауан. Уи атәы иан иаалаҳазҭгьы, ихала иҽимшьыр
ада ԥсыхәажәлак имоуа дҟалон. Издыруадаз дахьҭахаз иара изы џьанаҭ гыларҭазар? Аха
ари дзызкылсыз ахәыцра иара инамыс ҿнахуамызт. Имшала дҭахазшәа, ихы гәыбӷан
аиҭон: «Абас алахьынҵа цәгьара бсырбарц акәызма Нхыҵ ашәуаа рахь амҩа
зыбсырбоз?..Нас абыхәаа Аахыҵ быртәхарц…» – ашамҭахь аҵх неигон, илацәа анҭаауаз.
Ашьыжь заа дзымгылазаргьы, аԥшәмацәа уи изхара иԥсы изымшьазшәа ргәы
ирнаҭон. Дара рҽеилдыргахьан. Ҿыц ддыртәарц иақәыркын, иара имуит, дызҭаз
даарықәныҳәаны, какалк икит акәымзар. Даныхынҳәуаз адырҩегь дшырҭаауаз реиҳәан,
днаскьаргарц Хамсада агәашә дҭыҵыргьы имуит. Ларгьы Радеда лырхынҳәра шыҟалашаз
аӡбахә дшахыццакуазгьы, уажәы Кьагәа дахьаауаз дахьааимгаз зыхҟьоз шлыгәхьаазгьы.
Фаҭ иакәын исас агәашә дынҭызгаз.
– Изуцәызӡои, Мазлоу иахь ауп схы ахьхоу, – ҿааиҭит Кьагәа.
– Ҟаи?! – иааџьеишьеит. – Уара, ауаҩы замана, илухыузеи Анцәа дзықәшәииша?
– Иуаҳахьоума ааигәа хәыҷқәак иднагалеит ҳәа?
– Исмаҳакәа, Радеда данаҳамба ашьҭахь ауп, Ҷыҷи даҽа аамсҭа ҷкәынаки ҩыџьа
аишьцәа Мазлоу изааргеит. Аӡәы диҭиуеит, уи ицынхәра даҽаӡәы дааигоит, уи ауп
Мазлоу дызҿӡоу. Иаҳҭынраҿы есымша аҭӡыуааи аҩнаҳәсақәеи ҿыцуп.
– Урҭ аишьцәа роуп Радеда хәыҷы дызҭнырԥсахлаз, амала уи атәы Мазлоу
изымдыруазар ҳәа сыҟоуп.
– Иаша уҳәону?!
– Уӡӷабгьы ишырҭахыз рхы дырзамырхәеит, аҷкәынцәагьы ааимхны изгароуп.
– Ухаҵагәышьоуп, Наԥҳа Кьагәа, аха узлагаз аус гәаӷьыуацәоуп.
– Урҭ зымгакәа, хынҳәышьа сымам. Абзиараз.
– Амҩа алԥха уоуааит! Анцәа ҳазшаз уеиқәыршәа!
Наԥҳа Кьагәа иҽы ашьхә наирбеит. Аԥшәма дгылан, аҽыуаҩ димбо днавалаанӡа.
Даахынҳәын, иԥҳәыс ак леиҳәарц иҭахны, ашәхымс даалагылеит. Хьаак
лызцәыригарызшәа дацәшәаны, амалагьы, иара ҿиҭцәомызт, даагьежьын, иаха акәац
ахьижәуаз днеин, иааилиргақәеит. Уаантәи ахәадахь иҩеиуаз амҩа ахьибарҭаз ахь днеин,
исас, дибарц акыр дшыԥшуазгьы, дизгәамҭеит. Амҩа хызҩоз аҵлақәа агьудырбомызт.
«Ахаҩы ажәлар умшны урызгылазар, ҳазшаз илԥха угымхааит, мҩамш уоуааит!».
Ныҳәаԥхьыӡ згымыз аҽыуаҩ икәадыр далиаазшәа дҽыжәын, иҽы, ашьамхы аҵԥраауа,
амҩа иахьаныз. Аӷәра аҿархханы, ишьхә аирбон, уи азы уажәраанӡатәи аныҟәашәа
ԥсахны, иҽырбон. Уи иаирҟаҵоз ахықәкы аман: аамсҭа ду Аҳмыҭ Мазлоу иҭаауаз
дзакәытә уаҩыз зегьы деицгәарҭар акәын, ихаҭа дисасаанӡа иӡбахә наҩратәы. Амрагьы
аҽышьҭнаххьан. Икацеиуа ирылаԥхон беиарала еиуеиԥшымыз, аха Аахыҵ еиԥш
еиҿкааӡамкәа иаҿаԥсаз адәҳәыԥшқәа ирҿанхоз рынхарҭақәа. Аахыҵи Нхыҵи рзырҳәон
анахьгьы арахьгьы, ирыбжьаз ахреибаркыра абӷа иаҿыҵуаз ахра акалҭқәа ракәын, егьыс
дара амшын аҿықәан ирҿаԥсаз дгьылқәан. Амала, урҭ рыҩныҵҟа аиҿкаашьа, аҩны
агыларҭа, арахә ртәарҭа, ауҭрақәа, амхқәа реихшашьа, – акыр еиԥшын. Ааигәаӡа анхара
зҽазызкыз рқәацә хәыҷқәа ракәӡан, ҩба-хԥа маҟа рнаҩс, малс ирымаӡаз. Изыхӡыӡаауаз
зегь раҵкыс, еиқәҟаца иӷәӷәаз раандақәа ракәын. Урҭ зеигәырӷьоз рмал хәыҷы акәзу
ахаҩара ҳәа ахақәиҭра маҷ ироуз акәзу? Аԥсҭазаараҿ зегьы еибаркызшәа иҟан, акакала
урызхәыцӡомызт, аха рқәацә ала излагаз амал хәыҷы-хәыҷы арҳара ахаҩы ихы дақәиҭнатәӡозу, ма даҽа хақәиҭымрак иҽадиҳәалозу – заа аилыргара алшомызт, ԥышәа дук
уоуаанӡа. Заҟа ақыҭа агәахьы уааигәахоз аҟара, ибеиаз ахаҩацәа рацәан. Ақыҭа акалҭқәа
рахь ицозар акәхарын ҿыц анхара зҽаԥшьазгоз. Уахь акәымзи зхы иақәиҭыз адгьылқәа
иаҳа иахьырацәаз. Рхы иақәиҭын, уаҩы инап ахьалимкыцыз азы. Адгьыл зтәыз Аҳмыҭ
Мазлоу иакәын. Иара уигәамԥхакәа, ҿаҵак адгьыл уоуамызт, еидарак амҿы узаагомызт.
Уџьабаа ахәҭа ду иара ихы аланыҟәигон, иҭаацәа аирбон, исасцәа ҭхаџьрала
иалаиртәон. Ус ишан аԥсҭазаара – аӡәы иаҵкыс аӡәы дыҭхаџьыр акәын, аӡәы ила
даҽаӡәы деиӷьхар акәын. Акәымзар аимактәы ҟалозма? Аԥсҭазаара ҟалеижьҭеи
иаԥҟараны иазынхеит аиҟарамра. Џьара цхыраарак ҳзазуазар ҳәа зхы ҩышьҭызхуаз
рыӡбахәқәак ааҩлоит. Убарҭ дыруаӡәзар Наԥҳа Кьагәа? Дыруаӡәын мацаразар, уаҳа
еиҭакрак изааҟамҵаӡакәан? Изылшарыдаз уи аиҭакра?
Аҳҭынра ҳҭынрак еиԥшымызт. Аҵла иаҵәарала иҭалаҳан Нарҭаа рҟала еицәамыз
аџьыргәал аанда зкәыршаз аҳҭынра. Аҟала ҳаракы иунарбомызт аҩныҵҟа иҟаз
аԥсҭазаара зеиԥшраз. Аӡын фырҭын згымыз ҿацәын ари анхарҭа. Аҵла дуқәеи аҟала
ӷәӷәеи аԥшатлакә ааныркылон, тәанчара иақәшәоз ауаа рыбзанҵыра иҵегь еиӷьхарц.
Аԥхын акәзар икацеиуаз Амра ашәахәақәа аиаҵәара ирыҟәнакуан. Аҳҭынра ааҩс ишьҭаз
ашҭа еиҵҳәа дугьы аӡәы дықәынхар ҟаломызт, аҳҭынра иаҵанакуан. Амҩа, ашҭа ду
икәсны, аҟала иахачаԥаз агәашә хыб унаднаргылон. Ҽык кәаша-кәашо ианырба, агәашә
аадыртызу, иара ус еснагь, асасцәа ԥырхага рмоукәа аҳҭынрахьы инеирц, иаартызу
здыруадаз, аҽыуаҩ уардынк мҩасратә инагаз амҩа ҭбаа дагәылԥшны, анаӡара, аҳҭынра
агәҭаны, ҵәцабаашызшәа акәасқьа днаҿаԥшит. Уи ааигәара идыргылаз акакәымкәан
иҟамызт, амҿлых аԥштәы макьана Амреи амш бааԥси идмырҩашьацызт. Аҵаҟагьы
уныҵагылартә иҳаракын акәасқьа.
Ахыбра ду аҿаԥхьа аҭӡыуааи аҩнаҳәсақәеи амаҵ уа, акәац зныз агәыблаақәеи,
ачашәи ахәшҭаара мгьалқәеи саны изықәчаԥаз асаарақәеи шьҭыхны, ладеи-ҩадеи
ибжьан. Арԥарцәақәак, рыԥҳалқәа наҟ-ааҟ икны, арыжәтә иаҵан. Урҭ аҽышьҭыбжь
иаахьанарԥшын, аӡәаӡәала иааидибагалан, аҽыуаҩ изԥшуан, Кьагәа хаҵа иҽы, аӷәра
ааҿаирххаӡан, ишьхәа ӷәӷәала инаирбеит. Аҽыз ықәхәмарӡаны акәасқьа ҳаракы аҽаԥхьа
иаацәырҟьеит. Арыӷьарахь ала аишәа еиҵҳәа иахатәаз асасцәа зегьы ҩагылаанӡа, аханы
итәаз аиҳабы, Аҳмыҭ Мазлоу иакәхарын, аишәа дҩахыҵаанӡа, ҿыц аҳҭынра иаҭааз иҽы
никыломызт. Аҳмыҭ Мазлоу зегьы данаараԥхьагыла, Кьагәа дӡышӡа ҷкәынҵас
дылҽыжәԥан, иааидԥалаз аҭӡыуаа иаӷәра надиркит. Ишьи-ишьи еиқәҵо, зегьы
днарылаланы аԥсшәа реиҳәеит. Уаҳа иҽнымырхакәа, ҳаҭыр ақәҵаны, Аҳмыҭ Мазлоу исас
аишәахь дааиԥхьеит. Деиҵамхаӡакәа зҽаазырхиахьаз аҩнаԥҳәыс дналыдгылан, Кьагәа,
инапы ӡык нақәҭәаны, иаалырхаз ашьамхқәыршә ала инапы рбо, аԥшәма иахь
даақәгьежьит. Аханы итәаз ҩыџьа рыгәҭа днадыртәан, ихәы ааимҵадыргылеит, инапы
аиркырцгьы иҳәеит. Асас дахь дрылаԥаџьԥаџьуан, дызлатәазгьы рылаԥш иара изхан.
Аамсҭа дуцәа ираҩсуан аишәа еицахатәаз зегьы. Рԥшра-рсахьа акы узазымҳәо, ршьа
рылԥхаауан. Иоура-иҭбаара наӡаны, урҭ раҵкыс деиӷьымзар деицәамызт аԥшәма. Аишәа
амҩаԥысшьаҿ иаразнак ианыԥшит Аҳмыҭ Мазлоу, иҭааз раҳаҭыр ӷәӷәаны ибозаргьы, аӡәы
иара диаԥысыр шамуаз. Зегьы рыхшыҩ наиздырхеит иара, уажәшьҭа, рысас дандыртәа,
ркрыфа-чара наргӡарц шнаиабжьеигазгьы, ибжьы ианыԥшуан иара дшаԥшәымаз, уи
адагьы аҳра шитәыз уивсыргьы шимуаз зҳәоз ахаҿгьы далаҟан. Аҿаҳақәа рылсуан,
асасгьы инапы ихәы наиркит, ихьыцәцараха иаԥхьагьы иаақәдыргылеит ашыц лых
ҿаҳақәа. Иқыҭан дыҟазшәа игәы иабо, дрызԥшуан, ашыц ара иабаа нагарыз ҳәагьы
даазхәыцит. Иреиӷьыз ашыц шьапқәа иқыҭа архаҿ акәын иахьрызҳауаз, Бзыԥ аԥсҭагьы
иҭажьын. Ҳазшаз илԥха роурц, акы ижәит. Дук мырҵыкәа, дҩагылахын, дызҭаз аԥшәма,
усгьы аҭамадара кны дтәан, дныҳәа-ныԥхьаны, иагьа даԥсамзаргьы ажәа лыԥшаахла
диныҳәеит. Макьана уамак ҵуамызт, арҭ латәеижьҭеи, иаарласны дызлатәаз
дынрыхьӡеит.
Аҳмыҭ Мазлоу аҿаҳақәа маҷымкәа иаԥхьа иаақәдыргылеит. Исасцәа ԥыҭ-ҩык
рныҳәаҿа икит. Ажәа хаала дышрыхцәажәоз ала, еилкаан илыԥшаахыз ауаа дуқәа
шракәыз. Урҭ рныҳәаҿақәа ҿыц изааиз иныҳәаҿа аламызт. Мазлоу иҭахын иҭааз ихи
иҵыхәеи заа еилкааны, исасцәа цқьа дырдырыртә еиԥш, дырҽхәаӡаны дихцәажәар.
Арахь исас ихазы ажәак имҳәацызт, зыхьӡ наҩхьаз иакәзаргьы, ара дыздыруаз уаҩы
дыҟамызт, дарбаныз ҳәа ихаҭа дҵаартә иламыс иаҵанакуамызт. Аха дзырццакрызи, исас
иара дитәын, иныҳәаҿагьы дахьаӡарын, дааизижьҭеи уамак ҵуамызт. Ус башагьы
дизоужьшамызт, иааишьаз, игылашьа-итәашьаз, ицәажәашьаз, идтәалаз раҳаҭыр шибоз,
аҳәоу иаламҵаӡакәа иаргьы иаҳаҭыр ладмырҟәырц ихы мҩаԥгашьаз, уаҩы заманак
иакәын, унаигәҭасыргьы зуаз иакәымзар акәхарын. Мазлоу иҿаҳақәа ҭарцәны, иаҿа
ианызарц, изеилымкаацыз исас иахь ихы наирхеит. Кьагәа зныҳәаҿа алаз, рыӡбахәқәа
аниаҳа, даргьы имбацзаргьы, рыхьӡ дуқәа имдыруази, дацԥыҳәаны иныҳәеит. Абасҟатәи
здыруаз дарбаныз еилыркаарц, изԥшуан, иара идыррагьы иахгәаҟуан. Аныҳәаҿақәа аник,
Кьагәа аԥшәма диҳәеит даҽа ныҳәаҿак икыртә азин иоурц. Азныказ аԥшәма
иааиҭахымхеит, аха асас данаҳәах мап злаицәукрызеи. Ҿаҳак асас изҭарҭәеит.
– Абарҭ игылоу зусҭцәада? – Кьагәа аҳ дизҵааит, еиуеиԥшымз ақәра змаз амаҵуцәа
рзы.
– Ахаҩацәа рами, – уамашәа ибеит аԥшәма, асасцәагьы аарызҿлымҳарахеит.
– Шәара ҭауади-аамсҭеи шәами, иреиӷьу ауаа ҳәа уажәы зныҳәаҿақәа ҳкызгьы,
иҳамныҳәацгьы?
– Ааи, аамсҭа дуқәа ҳауп, – иааиларԥсеит аишәа иахатәаз.
– Нас арҭ ишәхаҵгылақәоу анхацәа еиҳабыкгьы дрылаӡами?
Изшәыдшәмыртәалазеи? – ҿааҭит асас дахь.
Асасцәа рхәыҟаҵараз иаазыԥхьақәаз анхацәеи, урҭ ирыхшаз Мазлоу иҭӡыуааи
иҩныҳәсақәеи рыбла амца ахыҳәҳәалан, ас аӡә дрыхцәажәарын ҳәа ишымгәыӷӡоз,
аԥхара наргәыҵалт. Аҳмыҭ Мазлоу абыржәы акәын иангәеиҭаз ҳаҭыр зқәиҵашаз исас
дшыуаҩ кьаҿыз. Иҭаз ауаагьы ирыднагалаз ахаҵа иааҭырҟьашьа рзымбатәбарахан,
уажәымзар – уажәы аҳ иҟама дазыҭрысрын ҳәа иԥшын. Егьы ҭынч блала зегьы
ааимидеит, аҵәымӷ гәаӷ дыкны даго, исас халтыҿ ижәҩахырқәа ҭбааӡа, ижакьа ӡышӡа,
дизеилмырго днаиҿаԥшит еиҭа. Уи иҽимырҵысит, ишиаҭәамыз дымныҟәарцгьы, ихы иҟажон.
– Уи уара уус алам, – иҳәеит иара ҭынч, блаҵархәыла дкылҵәо.
– Аиеи, уус алам!! Иуҭахыузеи?! – иааиларԥсеит егьырҭ.
– Урҭ ҳангылалак итәоит, – ҿааиҭит арԥыскгьы.
– Шәангылалак иштәо сзымдыркәа, – дааԥышәырччан, иҿаҳа аақәихын, амаҵуҩцәа
рахь ихы наирхеит. – Дад, анхаҩыжәлар, иахьа абра иеилагылоу, Анцәа шәиныҳәааит!
Шәџьабааԥсахә баша имыӡааит, шәеилызкаар зыхәҭоу шәеилыркаартә алшара роуааит.
Урҭ рныҳәаҿа икын, дышгылаз кәац ҽыҭк иҿы инҭеиҵан, ифаны длатәеит. Рыбла
амца хын иааикәыршаны. Дзусҭаз цқьа ирдыруазҭгьы, иааилеибаҵар здыруадаз, аха акы
иннакылон дара. Ахаҩыжәларгьы гылан, ахаҵа кьаҿ ргәы изҭаны. Амала ааиласрахар урҭ
зыдгыларыдазшь? Кьагәа илаԥш дааҵашәеит акәасқьа аҵаҟа анаӡара иҵагылаз Ҷыҷ.
Уаҳа заҭк змоуӡакәа, хатәык азин имаӡамкәа дахьынхаз гәнымгаӡакәа, Аҳмыҭ Мазлоу
имаҵура иазикит иԥсҭазаара. Хамсада мап ицәылкзаргьы, абри ашҭа дҭыҵырц даҿызҭгьы,
даҽа ԥҳәыск димԥшаауази. Ахан иаҩызаз абри акәасқьа иеиԥшыз, ма ӡынгьы ԥхынгьы
ииаҵәаз аҵлақәа, ма абри абаҳча, алаԥш аҳҭынра иаҟәызгоз аҟала ҳаракы ихазы
изеиҿкаауамызт. Иара ихатәызшәа, ишьапы еихго дахьҭаз, далагәырӷьон. Иагьышԥаилшоз уи иаҳ Мазлоу ида даҽа ԥсҭазаарак иоуртә. Иеилагылаз анхацәа
иҽырзааигәаитәуамызт Ҷыҷ, раҵкыс дҳаракын ҳәа ихы иԥхьаӡон. Аха ныҳәаҿа
рыгымзааит абарҭ иеилагылоу анхацәа!
– Ҳаит, изакәызеи узлоу? – ԥхыӡ иибаз игәамԥхакәа, ацәа даалҵызшәа, ҿааиҭит
Аҳмыҭ Мазлоу. – Сара сакәзар аҭаҳмада, иныскылаз аныҳәаҿақәа нкыл, уаҳа изакәыхи.
– Уара уашьцәа уныҳәеит, саргьы сашьцәа сныҳәеит, иарбан угәы иаамыхәаз? –
дҭынчын Кьагәа.
– Урҭ рныҳәаҿа Мазлоу ду изымкуа дыҟазма? – дҩагылеит зымч ҭаз аамсҭа дук. –
Аԥсуа кәымжәы зшәу, аԥсуа хылԥа зхоу ҳәа, уныҳәаҿа ӷәӷәала иаҳкырц, ҳишәахь уаагеит,
уаргьы убас уныҟәар акәын.
– Ухаҵкы сцеит, ишәԥырхагахашаз ҳәа акы ҟасымҵеит, – ибла – ҵарыхәҵәаӡа Кьагәа
уи днеиҿаԥшит.
– Уара ахаҵа ӷәӷәара згәы иҭоу аӡәы уакәымкәан уҟам, узусҭада, уабанӡатәиу? –
иҟалаз ахҭыс ихы иархәаны, уаҳа зхы ӡырзымгоз ауаҩы иҽиргамарц дизҵааит, ус
аилкаара аԥшәымаҵас ишиаҭәамзгьы.
– Сара Нхыҵынтә сузааит, аҳ ухаҵкы! Наԥҳа Кьагәа соуп сара.
Игәы иҭашәаз инымԥшырц, дышьхынԥсылан дтәан Мазлоу ду. Аишәа ицахатәаз
исасцәагьы зыӡбахә рдыруаз ахаҵа дахькьаҿыз, дахьдаумыз џьашьо, изыԥшуан
иҟаларызеишь ҳәа. Ахаҩацәа еибархәыҭхәыҭуа иааилахеит, рмаҵуратәы ҳамҭакы
иаархашҭын. Мазлоу ахаҵараҵәҟьа шымҩаԥигашаз дазхәыцуан, аха усҟатәи аамҭагьы
ауимахыз. Кьагәа хаҵа иҽаниргама, иара акы иҳәар акәын, ирызԥшуаз ауаа иџьашьаны
ихнахратә. Ихы иқәкны Наԥҳа Кьагәа дизаазар, уи ацхыраараз диҳәарц игәы иҭамызт.
Ицәгьамызт игәы иҭақәаз еилкаазар.
– Умшәаӡакәа сыдгьыл аҿы узлаазеи? – иҳәеит Мазлоу. – Уаҩы дуцӡамкәа,
умацара?
– Амҩаԥызаҩ сара дысҭахӡам, уи ицынхәрас зыгәра зго ашәақь сҭаҳәҭа иҭоуп. Арахь
саазгаз сқыҭаҿ иӡыз ахәыҷқәа роуп. Срышьҭоуп, – Мазлоу игәы излаанагоз ала,
инықәырԥшшәа акәымкәа, Кьагәа хаҵа иааԥыҵәҵәа-ааԥыҵәҵәаны зегьы ааӡыригеит.
– Узаазеи арахь, урҭ урышьҭаланы?
– Сааит, рыҩныҟа изгарц. Иахьыҟоугьы здыруеит, иаасмоургьы ҟалаӡом.
– Урҭ сара истәуп, – Мазлоугьы иҽааирӷәӷәеит, иамуӡозшәа аниба, Ҷыҷ иахьгьы
дынхьаԥшшәа иуит. Еилкаан Ҷыҷ дахьыҵагылаз иҿаз ашә ала ахәыҷқәа зыҩнатәаз
акәасқьа ҵаҟатәи ауаҭах ахь ушнанагоз. – Наԥҳа Кьагәа, ахаҵара угәы иҭоуп, аха саргьы
схаҵоуп.
– Уара, аԥҳәысеиба лысабицәа лымпыҵыкәкәаа иаазгаз, хаҵарас иулоузеи? – Наԥҳа
Кьагәа аҵәымыӷ еиԥш игәы иалан «ахаҵара угәы иҭоуп» ҳәа мацара Мазлоу дахьишьаз:
уи ахаҵара азхазар ҳәа дгәыӷуан дзышьҭаз аус аҭыԥ ақәҵараз, убри азакәын аҵәымыӷ
аԥынҵа аарҳәны издәықәиҵаз аҳ игәы иазырханы.
– Урҭ уоурц уҟам, Наԥҳа Кьагәа, – исас дааиԥеиԥшит Мазлоу, аха ирхынҳәырц
дызхьаҵуамызт.
– Сԥаҵа сҿазза, абраҟа санаа, ахәыҷқәа мгакәа сшымцаша шԥаузымдыри! – ҿааҭит
Кьагәа.
Мазлоу идыруан ари ахамхаԥагьа ишизныҟәатәыз, иҩнаҭа дизтәамкәа, даҽаџьара
дҭыҵаанӡагьы ихьчара иуалын, уи адагьы, Кьагәа игәы дшаимыргаз ала дхәыцыртә
доушьҭтәын. Асасдкылара акраҵанакуан. Наҟ дахьнеишазгьы нхыҵаа раамсҭа дук, Аҳмыҭ
Мазлоу захьӡыз, заҟа дуаҩ дууз ҳәа реиҳәар акәын. Аҽны иҟаиҵаз аус гьы баша
инмыжькәа, хьыӡрацарала ашьоура мҩаԥысыр ахәҭан. Ус акәын Аҳмыҭ Мазлоу
ишиҵасыз.
– Наԥҳа Кьагәа хаҵа! – ҿааиҭит аҳ, аҿаҳа изирҭәырц, аҩынаҳаҩ ҷкәын иахь
иҩышьҭхны. – Уара ухаҵаны саҳҭынра уҭанагалеит, – иҿаҳа рҭәны, даахьаҳәит Мазлоу, –
ухаҵара ԥкырадахааит! Сара уныҳәаҿа ӷәӷәала искыр сҭахыуп…
– Уаагыл, Аҳмыҭ Мазлоу ухаҵкы! – дааиԥгылеит Кьагәа хаҵа. – Сара сныҳәаҿа
усыркуам, уаҳа учеиџьыка агьамагьы збарц сыҟам. Аха иаҳшәу ҳаԥсуа маҭәала ҳагәра
еибагон уҳәозар – бзиоуп.
– Убри ауп саргьы сызҿу: иусҭоит ахәыҷқәа, амала уи азын даҽа еилаӡаракгьы
ҟаҵатәуп, аха уи атәы уажәшьҭан. Иахьатәиала уззааз уақәсыргәыӷуеит. Уныҳәаҿа
ԥшӡала иркааит.
Аҳ дахьцоз игага мцози! Мазлоу ииҳәаз рҳәарц, Кьагәа иныҳәаҿа аашьҭызхлак,
ирдыруаз акы нмыжькәа, ираҳахьаз аҟара ахаргыла, илаҽхәон. Даргьы ԥыҭк ржәхьан,
уажәшьҭа иҩагылақәозгьы ҟалон, ирымныҳәацыз рныҳәаҿа рҽазхьымгӡакәа, аишәа
иахьахыҵуаз, аҭамзаара иаҳәо. Ааилашәшәыраз Мазлоуи Наԥҳа Кьагәеи ракәын аишәаҿ
инхаз. Асас, аԥшәма иаҳаҭыр баны, аԥхьа аишәа дахыҵит, Мазлоу дҩагылаанӡагьы, хара
дымцакәа, иааигәа дааԥшит. Аҳ аԥшәма ԥҳәыс лахь исас дҩеигеит. Акырӡа иҿаз аҳкәажә
лыԥшӡара ухнакуан. Џьабаа зымбацыз лнапы ҟәымшәышәқәа пашәын. Даныӡӷабыз
дызбалак!.. Аԥшәма иԥҳәыс илықәиҵоз аҳаҭыр лыбла ҭбаақәа насыԥны ирхын. Лыхәда
еихатыр ҵҟәашәааӡа иакәыршаз ахәдхаҵақәа имыхәҳакәан, хьыӡрацара илзааигаз
акакәымкәан иҟамызт. Уи лышьҭахь игылаз аԥҳәызба дахьлыхәаԥшуаз, аҳкәажә лаҟара
блахкыгара згымхашаз Хамсада лакәын ибла ихгылаз. Аԥсҭазаара зеиԥшраз акәын ауаҩы
дызражәуаз дагьызааӡоз.
Илыхәҭаз аԥсшәа наҳәаны, Кьагәа днахынҳәит, Мазлоугьы уи днаишьҭалеит. Аамсҭа
дуқәа ҵаҟа игылан, аеҵәа каԥхара рықәыҷҷо. Ахаҩа ҳәсақәеи аҩнаҳәсақәеи аишәа еиҵых
еилдыргон. Аҭӡыуаагьы акәасқьа ашьҭахьҟа, амца еиқәҵаны, уаҵәазы ак дырхиауан,
џьоукгьы атәан инахыхәон. Урҭ, абжьааԥнеиԥш акәымкәа, гәынамӡарак рхаҿы
ианыԥшуан. Аҽны ирбаз-ираҳаз даҽакала изныруазгьы, иҟаларын гәышьҭыхгак
ирзаҩызазар, рыбла амца хыҳәҳәалон. Даргьы зегьы иаарықәманшәалахацԥхьаӡа
асасцәа инарылаԥшуан, ашьха анхыҵынтә иааз ахаҩы ицәаара егьырҭ иаарылыркаарц.
Аԥшәма ичеиџьыка дшахатәаз уи ауаҩ ииҳәоз ргәы иҭахәхәа иҭан, доусы иара итәала
дшазхәыцуазгьы. Ирбаз-ираҳаз гәынамӡарала ишазыҟаз ҩашьомызт Наԥҳа Кьагәа
дызлагылаз ауаа. Тәанчара иақәшәаз рымч ҭазза ирылагылаз ауаҩы кьаҿ дрыцәтәымын,
аха дсасын, изааигәахартәгьы дныҟәеит, гәыбӷанс иуҭози. Уаҟьан-чаҟьан изцәыррымгашази, аԥшәма идирҟаҵомызт акәымзар, игәы иҭазгьы здыруадаз гәыбӷанк зыдларц згәы
иҭазымкыцыз ахаҵа.
Аҭӡыуаа иҟарҵоз ҟазымҵоз Ҷыҷ заҵәык иакәын. Ақьаҳиа диҩызаны ихы ибон. Уи аус
уаҩы дазикызу – дазимкызу, ма аԥсҭазаараҿ ихымҩаԥгашьа ахала иара дзыԥсаз днарбазу
аилыргара цәгьан, аха аӡәы иҟаиҵоз игәамԥхо, зегьы дрықәымчуа дрылан; дара ишицәшәозгьы,
акыр ишьцылахьазар акәхарын, ииҳәоз уамак иахаҵгыло убомызт, доусы иус
ихала иҷыгәӡа инаигӡон. Арахь иара инапала уск ҟаиҵомызт, акы далакьысуамызт. Уаҩы
имырукәа, ихаҭа инаигӡоз – ахьшьқәа акрырҿеиҵеит. Арҭ аҵлақәа ршьапқәа рҿы иаҳа
ипаҟәӡаз амахәқәа рыцқьаны ирықәтәан. Ҵлацԥхьаӡа хьшьык акәын иқәтәаз. Даргьы
маҷмызт, асасцәа аӡәаӡәала акака аархьыӡон угәахәыртә. Ҷыҷ игәалаҟамызт. Иуск
хдырбгалазшәа, илахь еиҵихуамызт, ҿиҭуамызт, дцыркьыԥо ахьшьқәа дахьрылаз. Кьагәа
уи иахь иҿынеихеит имацара.
– Асҟатәи хьшы абашәыԥшааи?
– Иҳамки, – иааизааигәахаз иахь дымԥшыкәа, Ҷыҷ кәтаӷь жәык ааԥиҽын, ахы
рыцқьаны, ахьшь ашҟа дҩахеит, иара, аԥынҵа налакшо, акрыфара иалагеит. – Мызкы
аҟара арԥарцәа сыманы ахәы сықәтәан. Даҽаӡәы уахь дҩеир сымуит.
– Ахьшьқәа бзиа иубозар ҟалап? – Кьагәа иџьеишьаҵәҟьон абасҟатәи хьшьы,
инапала акрырҿеиҵарц, Ҷыҷ дахьрылаз.
– Изаны акрырҿоуҵароуп, чашәара уанҭыҵуа аламҭалаз, ахьшь азыҟаҵазароуп.
Мазлоу бзиа ибаӡом исасцәа руаӡә деиҵаирхар. Уахьынӡаисасу иахьынӡауҭахыу
угәалаҟазароуп.
– Аха уара уамак угәалаҟаны узбомеи?
– Сара Мазлоу сисасума?!
– Иахьцалак уара угәы алаҟамзаара дашьҭам.
– Ус ауп аха… – иҳәеит даахәыцшәа.
– Ҷыҷ, ахәыҷқәа абазбари?
Ҷыҷ дааҭрыст. Алашьцараҿ уи уаҩы ибарҭамызт, Кьагәа иабчараҳ бла акәымзар.
– Сара соума узызҵаауа? Урҭ зтәу аҳ иоуп, уагьиазҵаа!
– Ианааугозгьы иара уиазҵааноума ишааугаз?
– Сара иаазгеит ҳәа уазҳәада? – Ҷыҷ ас дызҵааз дшәанакәмызт, ицәгьа зҳәаз
деиликаар иҭахын.
– Ҩыџьа ахәыҷқәа рзы Мазлоу ашьха дхыҵит ҳәа соуҳәар уҭахыума? – дааччеит
Кьагәа. – Уагьзыцәшәозеи? Уара ухаҵоуп ҳәа сухәаԥшуеитеи, иҟауҵаз мап ацәукуама?
– Сара мап ацәыскӡом. Ахаҵара мап ацәыскраҳа, уигьы мап ацәыскуеит.
– Нарҭ-ӡы зжәыз агәышьамх иҵалоит.
Ахьшьқәа данаарылс, Ҷыҷ иҭаирцәыз иарҭмаҟ аашьҭихын, иҿааихеит, асас дахь
иҽхәаԥхьыӡ дҩаҳанаркызар аҟара иԥхьаӡо. Ицәымӷын иара аҷкәынцәа дрышьҭаланы
Наԥҳа Кьагәа дахьааз. Мазлоу урҭ ирхынҳәырц ахьиӡбаз иаҳагьы деиҟәнарҷҷон, дзиԥыҩломызт
умҳәозар. Ҷыҷ дызқәыԥшхьаз адунеи ахьынӡанаӡааӡоз згәы дзамысуаз иаҳ
заҵәык иакәын. Кьагәа дима, Ҷыҷ данааскьа, ҩыџьа асас дуцәа ирацәажәоз аԥшәма иахь
ихы наирхеит.
– Кьагәа иҭахыуп, Мазлоу ухаҵкы, ухәыҷқәа ибарц.
– Арахь иаҳзаага нас, – Мазлоу уи инаидиҵеит.
Ҷыҷ акәасқьа аҵаҟа дныҵалан, ԥыхьа дзыдгылаз ашә аартны, наҟ дныҩналеит.
Ахбыџьрахь зықәра неиуаз ҩыџьа аҷкәынцәа има, даадәылҵын, иҿааихеит. Кьагәа урҭ
днарыдгылан, длаҟәны игәыдҳәҳәала, рхы днагәӡит. Ирзааз данырдыр, аҵәыуара
иалагеит. Рхы-ргәы шьшьуа, дрыдгылан иара, имшәарц, ран лахь ихынҳәыр рҭахызар,
има дышцоз азы, ргәы ааҟаиҵеит. Ран лыӡбахә анраҳа, иаҳагьы ргәы ԥшаан, инеимарҭәеит.
– Нарҭ-ӡы жәжәырц, Нарҭаа рхәы шәхыргеит, – даалафт Мазлоу исасык, –
шәзырҵәыуазеи?
– Кьагәа иӡбеит уи иахьымӡарц, умбои, – дааччеит Мазлоугьы.
– Шәымшәан, – гәыԥшқарыла дрылабжьон Кьагәа, – аашар амҩа ҳақәларц ҳаҟоуп.
Уахык ишәзымчҳауеи?
– Ирԥырхагамхар уахык еиԥш иагьа рчҳарын, – иҽналеигалахт Мазлоу исас.
– Шәца, ибзианы шәԥсы шәшьа! – рхахәқәа инапы нарылеишьит Кьагәа, Ҷыҷгьы
ахәыҷқәа наиаԥицеит. – Ирыцҳауп ахәыҷқәа, – Мазлоу иахь даахьаҳәит. – Ииаҭымцәоуп.
Иаархылаԥшуа уаҩ дрымам.
– Иуҳәарц иуҭахыу, – ҿааиҭит Мазлоу, – ихылаԥшыдоу роума сара маҵуҩцәас
ишьҭысхуа?
– Ус егьсымҳәеит, аха ирыцҳауп. Рангьы дрыцҳауп. Хылаԥшра рыгыуп.
– Уара уа уҟами, аҳәсеибацәа акрырҭахызар.
– Уара иуаҭәам, Мазлоухеит, ус ацәажәара.
– Бзиоуп, шьҭа ҳашьҭалап, – нарабжьеигеит Мазлоу исасцәа. – Ашьыжь шаанӡа
чашәара ҳцароуп.
– Аказы сузҵаар сҭахын, – Мазлоу Кьагәа хазы днаскьеиԥхьеит. – Уара уқыҭаҿ аума
Мрыҟәа иус ахьырӡбоз?
– Уи атәы араанӡа иаазгаз Ҷыҷ иакәхап, – даахәыцит Кьагәа. – Ахәыҷқәа изҭаз Блаб
Рамхәыҭ иоуп иазҳәаз. Сқыҭа аарцә иҟазар, егьи ақыҭа нырцә иҟоуп, аха ҳара
ҳаиқыҭантәқәоушәа аиҭанеиааира ҳабжьоуп.
– Мрыҟәа дымхынҳәӡеит.
– Издыруеит. Иан лҿы сынкыдгыланоуп арахь сшааз. Мрыҟәа дызбоз џьысшьон.
– Изласаҳаз ала, Мрыҟәа дааскьаганы иоужьра уара иудын.
– Ааи, ашьха даахыганы ддәықәысҵеит. Абӷа дхызгеит, имҩа рзымԥшаарц, нас
деиҭахыҵны арахь дылбаарц. Угәаныла – дабацарыз?
– Уи здырхәуандаз. Иаб иашьа иҽабрагьтәны дишьҭан рҳәеит. Уигьы дынкылаӡ
дцеит ҳәа сыҟоуп.
– Уи атәы сыздыруам, аиашаз. Аусӡбара ашьҭахь ԥсҳәаа сзырҿымцаацт.
– Дыҷкәына бзиан, еилҟьак иакәын, имцахә мыцәааит, дабакылаӡрыз?..
– Аказы суҳәарц сҭахыуп. Мрыҟәа дзықәшәақәаз иан иласымҳәаӡеит, аҩныҟа
дшымхынҳәыз анеилыскаа. Сгәанала, иагьаҭахым уи лырдырра. Иалшозар, ари урмаӡар
сҭахын.
– Ҷыҷи сареи ҳада уаҩы издырӡом.
– Илымазааит агәыӷра.
– Бзиоуп, бзиоуп, – Мазлоу иҿынеихеит.
Кьагәа иԥсы ааивигеит. Аҷкәынцәа зыхҭнырԥсахлаз лыӡбахә Мазлоу ицәыригар ҳәа
дшәон, Мрыҟәа иаҳәшьа лакәымзи Радеда. Аҵыхәтәантәи ахҭысқәа зегьы мацәазк акәын
ирыкәыршаз. Хамсадагьы лгәы лҽанҵазар акәын, лыԥҳа лыӡбахә шлаҳахьаз лмыргамарц.
Иаха иаарыԥхьаз ргәылацәагьы рыбз рҿы иааҭаркырц рзылцҳар лыхәҭан. Акәымзар,
иҵҵыр, Мазлоу илымҳа аҿынӡа иааиуан. Уи Ҷыҷ иаҳарын. Амашәыр аҳампал иалан
рҳәон, иудыруази иалҵрыз.
Кьагәа аҽқәа ирылагылаз иҽы ахь днеин, инапы азқәа инықәишьит. Акәадырқәа
ахькнаҳаз иара итәы аарылихын, иуапагьы има, дааскьеит. Ауаа еилараа аиара
рҽазыркуан. Аҵх кәеикәеиуан, аҳауа цқьа уагәылашьшь узмыцәарыз. Амш бааԥсызар,
асасцәа агәыла хаҩацәа иргарын. Икәадыр нышьҭеиҵан, иуапа ааиҵыхны, инкаиршәит.
Имаҟа ааркәаданы, днықәиан, икәадыр хчыс иныҟеиҵеит. Уи акьакьареи аҳаракцәареи
ихәда шдырдысуазгьы, игәы ҩарханы диан, аҵлақәа дрылԥшны, ажәҩан даҵаԥшуа. Ас
ацәара аасҭа, ахәыцра иаҳа изыманшәалан. Иуԥырхагахаз ааигәа-сигәа ишьҭалоз
рыхырхыр бжьқәа ракәын. Иныҟәара игәалаҟацәамызт Кьагәа. Ахәыҷқәа рырхынҳәра
ҭыӡшәак алҵрашәа игәы инаҭон. Ахәыҷқәа рырхынҳәраз еилаӡарц Мазлоу ииҳәаз зызкыз
здыруадаз. Радеда дыԥшааны дизирхынҳәырц иҳәар, – убри акәын Кьагәа аиҳарак
ииҭахымыз. Аӡӷаб, иара иҿы дахьынӡыҟаз, дшәарҭахомызт, аха, лан
длыздырхынҳәуазшәа ҟаҵаны, даҽаџьара лхы дырхыр? Илхаҵгылодаз макьана исабиаӡаз
аӡӷаб? Мамоу, лан лахь ддырхынҳәуамызт. Уи лылахәҳахәҭра зыбзоураз еилкаахарц Ҷыҷ
иҭахымызт, Мазлоугьы дзыцәшәози, аха ихаҩы ԥҳа иҭӡыуаҩ дшымҵаирсыз еилкаахар,
бзиара зламыз уҳәан-сҳәан иҭыӡшәа аларҵон. Иуеицәаз духцәажәартә иҟаумҵар акәын.
Иҟало аабап ҳәа, изган ахь даахьаҳәын, инапы ихы инаҵаҵаны, иблацә аахиҩеит.
Иааԥсаха иҟаз ацәеижь аԥсшьара иаҳәон, ицәа аазнагьы ижәхьан аҽнынтәарак.
Амалагьы аҵх хәыҷын, илацәынҭаара иазԥшны, иаразнак аашазшәа ибеит, ахьшьқәа
рышьҭабжь данаадырԥш. Ҷыҷ урҭ дрылагьежьуан. Ашьыжь акрырҿеимҵеит иара,
ишымлакуаз чашәара иҭыргарц. Ана-ара ишьҭаз ԥыҭ-ҩыкгьы гылақәахьан. Амра
иагьҩыҵамхацызт. Кьагәа икәадыри иуапеи наԥхьеикит. Иҽы иарҭаз ахәы иахагылан.
Мазлоу иҽеибыҭаны акәасқьа длалбааит. Ҷыҷ хьшьык изнеиган, инапы инықәиртәеит.
Ипаз лабак аашьҭихын, аҳҭны дҭыҵырц иҿынеихеит. Исасцәагьы, ахьшьқәа аашьҭхны,
инаишьҭалеит. Ҷыҷ аҵыхәтәантәи ахьшь Кьагәа изааигеит.
– Ашьыжь угәы ааурҿыхап.
– Иҭабуп, Ҷыҷ!
Адәеиужь аҿы аҳацкьын шьамхахьы иҩеиуан. Алақәа, еиԥхьытта инылаҵаны,
ачашәацәа нарышьҭалеит, жәылара рҽазыҟарҵозшәа. Ртрышә бжьқәа гон. Уажәи-уажәи
иҩыҵԥыруаз ачақәа, ахьшьқәа нарышьҭарҵон. Ипажәыз ачақәа рымҵәыжәҩа хәыҷқәа
рыла, рышша шьҭыхны, рҽырҵәахаанӡа, ахьшь шьапхыц ҵарқәа нарылаԥсуан. Амра
ҩагылаанӡа, доусы рарҭмаҟқәа ачала идырҭәхьан. Ичашәара акыр иқәманшәалахеит
Кьагәагьы, ихьшь амаршәа дшашьцыламызгьы. Аҵыхәтәан уи, ала аш хылазшәа, иамкуа
иалагеит. Уажәшьҭа иамуазар акәхарын, ихьшь иманы данаахынҳәуаз, ицәагоз
агьыҟамызт азы, илаба аҭәа аилачырақәеи ачықьарқәеи инарыларсуа дшааиуаз,
«ҟәрышә» ҳәа абжьы ҩарганы, ачак аԥсы аӡарц инылшәкәрааит. Ихьшь нашьҭеиҵеит.
Ашьапқәа ааиҵнахит, изшьҭаз инаханарԥарц. Ача нылашәкәеит. Ахьшь ааҳәын, ахәада
шыҟаз иԥрит. Иҳаракӡаз ҵлак инықәтәеит. Ичашәоз дырԥырхагамхарц, хара-хара
дрывсуа, Кьагәа адәы ааҩшаны, аҵла днаҵагылеит. Ҷыҷгьы дааихьӡеит, ахьшь
дашьҭаланы. Кьагәа аҵла дҩықәнеит. Уажәшьҭа икырц ҭынч инапы наирхеит, ахьшь
ашьапы иацраҳәаз ааҷа ду ааникыларц. Ахьшь ҩаԥрит, ашьхарахь ахы рханы. Ҷыҷ уи
днаишьҭалеит, аҩаӡара иназықәтәаз аҵла ихы нақәкны. Кьагәа длалбаан, дыццакны
иҿынеихеит. Ҷыҷ аҵла абжара дҩықәнахьан еиԥш, ахьшь ҩаҭрысит, аха ааҷа амахә
иаҿаԥан, иаунажьуамызт. Уажәшьҭа уи акра мариан. Ҷыҷ даныҩхала ахьшь шыбаҭбаҭуаз
иааиҳәынҷан, дмыццакӡакәа длалбааит.
– Ари алеишәа ҷыдагьы амоуп, – иҳәеит иара, ахьшь ыргьежьуа.
– Ахьшь иадырит умала узбарц шысҭахыз, – дааԥышәырччеит Кьагәа, ахьшь имхуа.
– Сузыӡырҩуеит.
– Еилыскаар сҭахын Хамсада ҭаха зхалумҭо.
– Уи уазҳәада?! – Ҷыҷ иблақәа аашаҟьшаҟьеит.
– Ус акәӡами?
– Иаҳҳәап, ус ауп. Аха уара иуазҳәада? Улҭан, лара лакәзар?
– Лара исалмыҳәаргьы, уи идыру усуп. Лыҷкәын Мрыҟәа Нхыҵ душьҭын,
дымхынҳәит. Лыԥҳа дылцәуӡеит.
– Лыҷкәын, иус ӡбаны, днаскьоугарц амҩа дықәызгалаз уара уоуп. Дабоугеи?
Еилкаан Мазлоуи Ҷыҷи ари аӡбахә ала акырынтә ишеицәажәахьаз, Кьагәа ихаҭа
гәрамгарҭасгьы дышрымаз. Ҷыҷ ахәыҷқәа изҭаз иарҳәеит хымԥада ирдыруаз зегьы. Аха
Мрыҟәа абзиарақәа изыҟаиҵазгьы мӡакәа иарҳәазар акәхарын, Кьагәа арԥыс иҭахара
шидыруаз атәы уамак иақәырӷәӷәаны ирызҳәомызт.
– Мрыҟәа арахь амҩа дықәлеит, – иааҿахиҵәеит Наԥҳа Кьагәа. – Мрыҟәа иус атәы
иан илыздырӡом, ихаҭа дхынҳәаанӡагьы, илдырырц аҭахым. Радеда дызӡазгьы уара
шуакәу лыздырӡом, аха сара издыруеит.
– Ушәақь ухәда ихшьны араанӡа уанаа, урҭқәа шеилукаахьоу сзымдыркәа.
– Улҟәаҵ Хамсада, – ҿааиҭит Кьагәа. – Улҟәаҵ! Дзыниахьоу маҷума?
Имаҷын агәыжәпа изын. Илзааигоз зегьы ихазы бзиарак изалхуазшәа ибон,
лгәаҟрақәа рыла игәы иҟаҷон. Уажәшьҭа лԥсы ахьынӡаҭаз лыхәра ӷьомызт, аха уи
маҷишьон, еснагь лаӷырӡыла икалҭәоз, шьала илыцрыҵуазар еиӷьишьон. Еицәаз
илзиурыз абарҭқәа рынахыс агьҟамлар ҳәа дшәон иара. Илхаҵгылашаз дахьыҟалаз
еиҳагьы амца ицранаҵон, уи Наԥҳа Кьагәа Ахаҵа ахьиакәыз зынӡак деицранаршәон,
аԥырӷы дылагылзшәа. Кьагәа дзыцәшәоз: Радеда иара иҿы дшыҟаз ааиликаар, ҽеи
злымҵрыз усхон. Иагьа хара ицаргьы, мышкы зны уигьы ыҵымҵыр ауамызт. Агәыр,
ауардын иақәыршәны, иузыҵәахуандаз, ҩыџьа ираҳаз шмаӡамхарыз.
Адәы шыҟаз илбаанӡа, ахаҩацәа руаӡәк, Ҷыҷ иҽы дақәтәаны, Кьагәа иҽгьы ивакны,
даарԥылт. Дылҽыжәԥан, асасцәа аҳҭынрахьы амҩа ишықәлахьаз нареиҳәеит. Даргьы
ҩҽыжәлан, шьҭахьҟа инаҭрысит. Дарбанзаалак аӡәы днымхеит адәаҿы. Амрагьы
шцәахьан, ашәахәақәа уқәыԥханы иучҳартә иҟамызт. Ашҭахь инкылсхьан уҳәартә, амҩа
анаӡараҿ аҽцәа ҩеиуан. Урҭ, аҳҭынра иҭаланы, илҽыжәҵын, ачала иҭәыз ршәырақәа
иаарыдгылаз ахаҩы инаидыркхьан еиԥш, Кьагәеи Ҷыҷи аарыхьӡеит. Ачашәацәа аӡахьы
инеин, рымаҭәа иалататаз агәамсами аҭәыци аадрыцқьеит. Рҿқәа рӡәӡәеит. Аӡәаӡәала уи
иахьынӡаҿызгьы, аишәа дырхиахьан. Илатәеит.
Мазлоу аныҳәаҿақәа аԥиҵахуан. Иржәон-ирфон имццакыкәа ҭынч. Иацтәи иҭыԥ аҿы
асасцәа дрылатәан Наԥҳа Кьагәа. Ибон Мазлоу игәы шалаҟаҵәҟьаз. Егьырҭгьы иахьа
ашьыжь ргәы ҟазҵашаз акы реиҳәазшәа, рыԥшәма ихәлаччон. Наԥҳа Кьагәа ддахьны
дызхарҭааз реиҳәазижьҭеи, рхаҿқәа ус иҟамызт. Аишәаҿ, аҵас ишаҳәоз еиԥш, рхы
мҩаԥыргон: ахшыҩ ҵары зҵаз аԥшәма иныҳәаҿақәа рышьҭахь, ишьҭырхуан аҿаҳақәа,
аиҳабы ииҳәоз хадырҭәаарц, амала иныҳәаҿақәа иавамларц, ражәақәа ирыцклаԥшны,
игәы иамысырцгьы, ражәа раӡо. Иччон аԥшәма ишьҭахь, амала уи ишырҵасмыз ала, –
дзусҭазаалак иҭахын уаҩы дызмыхәоз аамсҭа ду иаҳра дшамыцлабуаз иирбар. Аҳмыҭ
Мазлоу алаф иҳәон, бжеиҳан аҵәы алаҵаны, иаахжәаны, зегьы ӡырҩуан. Нас, иҩажьзу,
ишкәакәазу зеилыргара цәгьаз ихаԥыцқәа аарԥшны, инхҵаны даныччалак, аҳ ииҳәаз
иаҵаз еилызкаазгьы иззеилымкаазгьы, иҿы иҭа ԥшуа, иччаԥшь «ицырҳәарц» иалагон,
иагьрықәҿиауан. Ауаа рзыӡырҩра мцхәы иҭахымызт иара. Дзықәшаҳаҭмыз изавагылозма,
ҿымҭ -ԥсымшьа иааԥшуан, ныҳәаҿак аӡәы ианикыз, ма даҽак аҵыхәала Мазлоу
дааҭымгылар аныҟамлоз. Усгьы аныҳәаҿа шьҭызхуаз иажәа ажәа ҵарык налаимҵар
иуамызт, ма даҽаӡәы иҽырџьаџьаны дахыччон, иззиуазгьы, динымшәар дабацоз,
ирԥшқаны диҿаччон. Зегьы ԥшыхын, аишәа «иазымацәысхаз» акы аарызцәыригаанӡа,
нас, ахәмарреи-аччареи згәы ԥнаҵәаз дҟалахьазаргьы, ишырҵасмыз ала, игәы
ишаахәашаз рхы мҩаԥырго, рҽигәадырԥхон.
Амра лхыҵаанӡа, дтәан Кьагәа. Ахы ларҟәра илшомызт ахаҵа. Ианаҭахымыз
иаҭахымыз мҳәакәа, аныҳәаҿақәа ирыхәҭаз рыхҳәаауа, ихгьы, дзыдтәалазгьы,
ирхагылазгьы раҳаҭыр бо, иҽымҩаԥигеит. Уи азы ахаҵклаԥшра иҭахӡамызт, ижәлар рҵас
иаргьы иҵасын. Уажәшьҭа шьҭахьҟа амҩа дықәлар акәын. Дызҭаз рыҭхаџьра
дақәныҳәарц иҽыназикуан еиԥш, аԥшәма исас дахь иныҳәаҿа ааникылеит, ус ада
дауимыжьырц. Аԥшәма заҟа ибзианы аныҳәаҿа шьҭихыз аҟара, исасцәагьы Кьагәа
иныҳәаҿа аҳаҭыр ақәҵаны ишьҭырхит. Зныҳәаҿа рылсыз драҭабит, заҟа жәа лԥшаах
изыԥшаауаз рыла, аԥшәмагьы асасцәагьы иаҳаҭыр ахьырбаз азы. Ачеиџьыказ даҽа
ныҳәаҿак ихала ианаашьҭихгьы, уажәшьҭа мап ицәырымкит.
– Ҷыҷ! – Мазлоу иуаҩ изҿиҭит. – Кьагәа хаҵа иҽы укәадырзар?
– Ааи, ухаҵкы!
– Даҽа ҽыкгьы изышәкәадыр ахәыҷқәа рзы.
– Уи рхынҳәышьас иасҭои? – ҿааиҭит Кьагәа. – Иаҭахӡам. Ахәыҷқәеи сареи сҽы
ҳазхоит, инеиҭак-ааиҭакуа амҩа ҳанызаап.
– Уи аазгарц, схаҭа снеиуеит, – дагьааччеит Мазлоу, нас ицыччазгьы днарылаԥшит.
– Ҽык азыҳәан ашьха схыҵуеит ҳәа аӡәгьы иоумҳәан, – дҭынчын асас дахь.
– Аԥсуа хылԥа схаҵаны, ҽык азы ашьха сышхымҵуаз узымдырӡози нас?! – аԥшәма
иблақәа гызмалын.
– Угәы иҭоу сыздыруам, аха ҳауаажәлар Нхыҵи Аахыҵи еиҿцаауан, мызла сасра
иааны, ауацәа дырҳауан. Сара усҟатәи аамҭа сзымԥшит, аха саазцоз аус абзиара
иазҳәазар сҭахыуп. Ахаҵара ламысуп, акыргьы аҭахыуп.
– Ахаҵара закәу уҳарбап, ҳаиҭеиқәшәахра ҳаҟоуп, – иҳәеит Кьагәа иҿатәаз аӡәы.
– Ахәыҷқәа усҭоит, аха уи азы иҳаибарбахп, – ҿааиҭит Мазлоугьы.
– Иахәҭам иуҳәо, Мазлоухеит, сара сусасуп…
– Мазлоу изууз зегьы ҳхы иқәуп, – иҳәеит даҽаӡәы. – Ара иаҳзууа ус иуанаҳажьуам.
– Суқәлоит, ухиаз, Кьагәа ахаҵа! – Мазлоу иблақәа цамцамуан. – Иулшогьы аабап!..
– Исылшо жәбаргьы ҟалоит, аха ҳазԥибашәарызеи, дад? Учеиџьыка сҿаҵангьы
исоуҳәо – ухәҭам, аха сақәшаҳаҭуп, – ибон Кьагәа хьаҵшьа шимамыз. – Усықәла,
ҩымчыбжьа рышьҭахь, ахаша. Усҟан сыҽқәеи сырахәи аҩны иҟалоит, иурҳәышагьы уоуп.
– Умацара узы снеиуама, саннеих уқәыҭа сақәлоит.
Кьагәа хаҵа ианамух имацара иахь дхьаирԥшырц игәы иҭан, иауазаргьы егьырҭ
асасцәа ари аус иаламгалакәа, Мазлоу имацара дқәыларц дықәԥон, арҭ
ахьынӡеицәажәоз. Мазлоу дуӡӡа иуазма, иҿы иаҳәеит ақыҭа дшақәлоз, ус Наԥҳа Кьагәа
ихьӡ лаирҟәуан, иара ихаҭа иҭыӡшәа шырмаҳацыз идирҳауан. Мазлоу имала дқәыларызшәа ихы абзиара аиргон, аха иҭазгьы уи иныҟәара рхы аладмырхәыр рушамызт.
Мазлоу ихьымӡӷ даргьы ирыхьымӡӷын, уаҳа ишԥа, аиҳарак ижәны ианыҟаз?.. Нас – знык
иуҳәаз уазхьаԥшуан, уажәа хьчаны, «ухаҵара» ухьчарц. Наԥҳа Кьагәагьы дзықәшәаз зны
данаалар акәын, даҿагылартә еиԥш аҭагылазаашьа азырхиара дахьӡартә еиԥш.
– Шәаннеиуа убра, сылагаҩ даажәымган, – ианаму алаф аҵа алаҵаны иҳәон иара. –
Сылагаҩ даажәгар, дад, сшәыргәаауеит.
– Угәааргьы иулшо аабар ҳҭахыуп…
– Ус ауп, ус ауп!..
– Аҿҳәарагьы ауҭеит.
Иааиларԥсеит аишәа ахи аҵыхәеи зымҽхазкыз. Зегьы ӡбан…
Ачеиџьыка дақәныҳәаны, алаф ҳәо, згәы маҷк иҭрысыз иԥшрагьы имамкәа, аишәа
дҩахыҵит. Зегьы ҩаихаҵгылан, агәарԥ агәҭаны идыргылахьаз аишәа еицарса хәыҷы
иаадибаҳәалт. Агәарԥ ныҳәа ҟарҵеит. Аҽқәеи ахәыҷқәеи рымҩақәлара иазхиан.
Аҵыхәтәан аԥсшәақәа реиҳәан, Кьагәа дыҩҽыжәлеит. Иҽы ирхәмаруа, днаԥхьагылан,
ишьҭагыланы иааиуаз, ҩыџьа ахәыҷқәа зыҽхьныз аҽы амҩа аирбозшәа, аҳҭынра дынҭҟьеит. Абри дзықәгәыӷуази ҳәа иеилагылаз нхыҵаа раамсҭа дуқәеи рысасцәеи
шрызԥшуаз идыруан азы, иҽы иҵархәмаруа, амҩа данын, ахәада дҩыхәнаны дынхшәаанӡа.
Хамсадеи Фаҭи рынхарҭа хәыҷы ихы ақәкын. Рыбла ҭраа ишизԥшыз мҩашьо,
иаадәылибаҳәан, агәашә изаартны, агәарԥ дынҭарҵеит. Ахәыҷқәагьы ааҽыжәырхит,
инеимда-ааимдо игәыдыркылеит, дара раԥхьа дзықәшәаз рхьаамзи, арҭ ран илыхҭысуаз
ргәаҵанӡа еилыркаауан. Ашәшьырҵаҿ илатәан, дыҭҵаауа мацара, Кьагәа идырҳәеит
ахәыҷқәа рԥсы шҿихыз атәы. Ирҭаз илахҿыхшьа уамашәа ирбон аԥшәмацәа, избан
акәзар ахҵәара изԥшын. Ргәы ҭырԥсааны иааиртәеит. Мазлоу Кьагәа иқыҭахь данкылс
азыҳәан, уа иҟаз Радеда иллахьынҵахоз уадаҩрацәахон. Аха Хамсада, лԥҳа
дылцәымшәарц, Кьагәа лгәы ирӷәӷәон. Мазлоу дахьимпыҵашәашаз уи дынижьуамызт.
Амала уажәшьҭак иаахтны иреиҳәар акәын Радеда лыхынҳәра ус ишамуаз. Араҟа ҭынчра
лырҭараны дыҟамызт. Даргьы уи иақәшаҳаҭын. Кьагәа итәала иаҳа иеиӷьын дара,
Хамсадеи лхаҵеи, иара ицны ицар. Ус иаҳа ицхыраара роуан, анхара ҿыцгьы иалагарын.
Иҟалақәаз рышьҭахь рԥсҭазаара араҟа иаҳагьы идырцәгьар алшон.
– Иуҳәо закәызеи, Кьагәахеит, – иааџьалшьеит Хамсада, – слыги сареи ҳаума
шьхала аныҟәара зылшо, аарла адәы ҳақәупеи!
Уигьы иашан.
– Ус анакәха, – иҳәеит асас, – сара, ахәыҷқәа сыманы, ашьыжь амҩа сықәлап.
Радеда шәылцәымшәан. Даҽа хәыҷӡак аалызҳар, илықәнагахаша ҷкәынак сара
дылзысԥшаауеит, агәырҩа даго дҟасҵом.
Рыбла амца хыҳәҳәала, аԥшәмацәа изԥшуан.
– Уажәшьҭа ҳашьҭашәҵа, – дҩагылеит Кьагәа. – Акрыф-акрыжә ҳаҟоуп, аԥсшьароуп
иаҳҭахыу. Шаанӡа амҩа ҳангылароуп, – еиҭа иааргәалаиршәахт иара.
Ахыҷқәа ахьнышьҭарҵаз рнаҩс Кьагәа ацәырдӷәы днықәиеит, иуапа наиҵаршә.
Иҟаиҵашаз дрызхәыцыртә еиԥш, амҩан аамҭа иауан, уажәы дыцәар акәын, макьана зԥсы
шьаны иҟаз аҽқәа иахьынӡарылшоз адырҩаҽны ԥыҭк ирныҟәарц, амҩа ҩадаран, шьапыла
аныҟәара иқәшәаргьы ҟалон. Иагьа ухаҵа ӷәӷәазаргьы, ухшыҩ еибга, ухәыцшьа бзиа,
ахҵәара шузԥшыз дырны, ухы нықәҵаны иаразнак ацәара мариамызт. Ақәылара шыҟалоз
анырдыруаз, доусы рҭыԥ рдыруан, доусы иҟарҵашаз иазхиан, аџьабаа ду рбон, шьоукгьы
рыцәҭахарын аха. Уанхаҵаха узқәымшәо иҟази, угәышԥы аартны, зегьы урԥылар акәын.
Игәы иалагәышьан ижәлар ақәылара изацәымхьчакәа, аусқәа рхала рҽахьеиҿыркааз, аха
иҟауҵози. Ахҵәара аҿынӡа имнеир акәын уажәшьҭа аус злаз. Уи азхәыцра наҟ
инаԥхьеицан, дызҭаз ауаа рлахьынҵа деиҭазхәыцит. Мышкымзар мышкы зегьы ыҵымҵыр
ауамызт, – абри акәын игәы иалаз. Мрыҟәа дышҭахаз Хамсада лҿынӡагьы иааӡашт,
лысас дахь дшижьаз… Аха уи злаҵыҵрызи, Кьагәа имацара заҵәык иакәын издыруаз,
уаҳа аӡәы иаимҳәацызт, иагьиҿыҵшәараны дыҟазма.
Дааҳәын, ихы инапы инаҵаҵаны, иҽааирҭынчит. Иблақәа хҩан, иара усгьы
лашьцаран, аха иаԥхьа игәаламшәашаз сахьақәак ибла ишыхгылаз дыцәеит. Игәы
рҭынчны дышьҭан нас акраамҭа.
«…Иухашҭма ажәҩашәаҟьаҿ ақыҭа иатәу ахәҭа шыхәашьу?»
Ибла дыхгылан аҭаҳмада Ҭагә.
«Иухашҭма ажәҩашәаҟьа?..»
Уи ибжьы аҳаҩақәа ирҭыҩуан. Аԥсҭақәа ирҭҟьоз аӡиасқәа ршыкьыбжьы ахәаҽуан.
«…ақыҭа иатәу ахәҭа шыхәашьу?!» – ахәқәа ирныҩуан.
Кьагәа дҩықәтәеит, иԥхыӡ даршәан. Ихы ҭыууа, дҩагылеит. Ахәыҷқәа макьана ицәан,
рнапқәа еибаркны. Аалашарккуан. Ашьха ақәцәқәа ажәҩан иахьаларсыз еилкка иубарҭан
уажәшьҭа. Ԥсҭеи ҳаҩеи дырҭысырц, дәи бнаршәыреи дыргәылсырц, амш гылахуан.
Аҷандара инхо наԥҳаа изларҳәо ала, ииарҭа дагәылаханы даныҟазгьы, рабду Хџьаџь,
ҵарауаҩык ма ус сасык данырзааилак, рыжәла араҟа ишықәнагалаз аҭоурых рзеиҭеиҳәон.
Абри дцо-даауа иалихузеи ҳәа иԥацәеи имаҭацәеи уамашәа ирбон, еснагь иахьраҳауаз
акәхарын, иаацәыригацԥхьаӡа иаарцәымыӷхон. Хџьаџь ииҳәақәоз зегьы урҭ иргәалашәом,
ҳҿынӡагьы изымааӡеит, избанзар уи ишьҭанеиуаз иабиԥара уамак рҽазырымкит
ажәабжьҳәарақәа, даҽаӡәы ирымҭеит, дара рхаҭақәагьы рацәак рзаанымхеит. Ус
иҟалартә иҟалеит, аамҭагьы даҽакала иҟан, ажәабжьҳәара аха рымамызт,
иагьеиԥшымызт. Аиаҭым икәал ыӡуам ҳәа, абри аамҭаз ицәырҵхьан аҿаԥыц ҳәамҭақәа
ашәҟәы ранҵара. Ари аус еиқәнархеит Хџьаџь иҳәамҭақәа ԥыҭ-чыҭк. Арҵаҩы уи имаҭацәа
роуп дзыхьӡаз. Урҭ рыдагьы Аҷандара ақыҭан инхоит Хџьаџь ихааныз, уажәшьҭа даараӡа
иажәӡоу, ажәытә уаа ҳәа ззуҳәаша аиқәышлацәа. Ирцәыуадаҩуп ацәажәара,
агәалашәара, аха ажәытә ҵас зызкамыжькәа иаазго, рықәра ахьнеихьоу уахәаԥшны,
рыхшыҩ еилгашьа џьоушьап. Аха ихадоу ажәабжьқәа рҿырххьеит, еиҭаҭҵаатәу
азҵаарақәа ракәзар – рҭак ԥшаара маџьанахеит.
Аус злоу ашәҟәы ианымзгьы Арҵаҩы иҿынӡа иааӡаз рацәоуп. Уи Аҷандара инхо
наԥҳаа данрыҿцәажәоз, рҿаԥхьа иқәиргылаз азҵаарақәа рҭак рзыҟамҵо ианалага, рхаҭа
ирҳәеит ианраамҭаз рабду Хџьаџь иҿаԥыц ҳәамҭақәа, ишахәҭаз хшыҩзышьҭра рзуны,
игәныркылазҭгьы, иахьа ирцәыуадаҩхаз азҵаарақәа рҭак еилыкка иҟарҵон. Уажәоуп
ианазхәыцуа Хџьаџь, нарцәымҩа иқәгылара уамак аныбжьамыз, иаҳагьы ихҭакны
иабиԥара рҭоурых дааҟәымҵӡакәа изиҳәоз, иара иоуп иагьызыбзоуроу ирзынхаз
агәалашәарақәа иахьанӡа рааирагьы. Урҭ ихыҵәҵәа-ԥыҵәҵәа ишыҟоугьы, аҵара змоу
дыргәылԥшны ибоит аҭоурых адаҟьақәа. Урҭ рҭоурых фактуп ҳәа ашәҟәы анылара
даараӡа иуадаҩу усуп, аха ажәлар рыԥсҭазаароуп ирныԥшуа, ҭоурых хҭыск аҳасаб ала
иушьаргьы, иҟәнушьо изыҟалом. Жәлар рыгәҭакоуп жәлар ргәалашәара, жәлар рҿаԥыц
ҳәамҭа. Агәалашәара нцәахәыс ажәытә урымқәа ирԥхьаӡоз Мнемозина лмаӡарах
иҭаҵәахыу акы иаҩызоуп, дагьышԥархылаԥшуеи лара жәлар ргәалашәара. Ажәлар
жәларны изынхомызт, жәларҵас изнысхьоу ишраҩсыз ргәаламшәозар, изну амҩа уацхырс
иазышьҭарымҵар.
Аҩыра ҟалеижьҭеи, ашәҟәы ианырҵахьоу аҳәамҭақәа рацәоуп, имԥсуа, имыӡуа
мҳәырны аизҳараз акьыԥхь иазынхеит. Дара убас ирацәоуп, уажәшьҭа даҽа ҳәамҭак
уашьҭалар иузумԥшаауа џьушьоит, аха аҳәамҭа наӡа хазырҭәаауа ахҵәа-ԥҵәақәа ажәлар
ирылоу, ашәҟәы иазымдыруа рацәоуп. Абас ахәыцрақәа деимаркуан Арҵаҩы, ихы
изанамыжьуаз хҭыск дақәшәеижьҭеи. Уи хықәкыла ҳажәабжь иазкым, аха имцхәуп ҳәагьы
ҳазҳәом. Усҟан, аԥхын мшқәа руак азы, ақалақь аҿы машәыршәа диԥылеит уажәраанӡагьы акыр иидыруаз Атеиба Шамил. Дмашьынаныҟәцаҩын, ибзиангьы дынхон, акрура злаз
хаҵан. Зышәага маҷыз уаҩын, абра еиқәыԥхьаӡоу рыда ак илоуп уҳәо дыҟамызт.
Ашколгьы далымгацызт, маҷ-саҷк ҵаны, амашьына ныҟәцара иидыруаз атәы умҳәозар.
– Аказы узбар сҭахын, – уи Арҵаҩы дааникылт. – Ҽнак зны ҳаиқәшәар сҭахыуп.
– Избан?
– Сара издыруеит аҭыԥ хьыӡқәа ахьынтәаанагаз. Иарбан ҭыԥ хьӡызаалак ҵакыс
иамоу уасҳәоит.
– Уи аӡбахә ала аӡәыр уиацәажәахьоума? Иахьцалак сара уи снапы алакым, уи
азоуп сара сызҵааз.
– Мамоу, сҿы иааҭыхны уаҩы иасымҳәацт. Уара иаҳа узалсхыз уамашәа иубазар
акәхап, – иџьеишьеит иара. – Сара сзын зегьакоуп уи зҿы инсыжьуазаалак. Умбои, сара
сыуаҩыбжара сҭагылоуп. Наӡаӡа адунеи уаҩы иҳамам. Мышкы зны сыдунеи сыԥсахуеит,
абри издыруа зегьы сыцԥсуеит.
– Ус угәы каҳауа, иухьи, угәы рахәыми?
– Мамоу, сгәы бзиоуп, аха иуҭынхаша уазхәыцуазароуп. Сара сахыццакуам, аамҭа
анумоу зны ҳаиқәшәап. Шәҟәык иануҵар, мышкы зны иуҭаххар ҟалоит, уара ухы
иузамырхәар, даҽаӡәы ихәап.
– Иаҳҳәап, – даазҿлымҳахеит Арҵаҩы, – иабаанагеи Шәача ахьӡ – дҵааит иара,
ари атопоним «ашәч» аҿынтә иаауеит, убрахь уанцо, амҩан уи аҵиаа рацәоуп ҳәа
иаҳахьан; ирҳәон уи ахьӡ ахьчаҩ нага Шәача ихьӡ ала ишьақәгылеит ҳәагьы; Атеиба
Шамил иахиҳәаауаз иаҳарцгьы иҭахын.
– Ашәаҩа рышьаҵаны чаагара иахьцоз ауп иаанаго, – иҳәеит Шамил. – Ашәаҩа
аԥсуа жәлақәак «ашәи» ҳәа иашьҭан. «Ашәи» «ачеи» роуп изхылҵ.
– Иаша уҳәону?! – иааџьеишьеит Арҵаҩы. – Иаҳҳәап даҽакы: ирҳәоит ахьӡ Мцхьета
аԥсшәаҿынтә иаауеит ҳәа.
– «Амца ахьарҭа» аанагоит.
– Ишԥа «амца ахьарҭа» – иџьашьахәыҵәҟьан Арҵаҩы иаҳауаз.
– Ажәытә аԥсуа бызшәаҿы «ахьара» «аира» аанагон. Иахьатәи ҳаԥсшәаҿгьы уи
аҵакы азынханы иҟоуп. «Ажә рхьоит» ҳҳәоит, иаҳҳәоит «ажә хьеит», «ахәыҷы иит» ауп
ҳгәы иҭоу. «Амца аирҭа» аҵанакуеит «амца ахьарҭа», иааркьаҿны «Мцхьаҭа».
– Алакә уҳәоит! – изымбатәбаран Арҵаҩы иаҳауаз.
– Амала, амҩа ҳангыланы, урҭқәа зегьы ҳазрылацәажәом, – ибон Атеиба Шамил
дзыдгылаз даҽа зҵааракгьы ҟаиҵарц дшаҿыз, дагьааҿахиҵәеит. – Уи азы шәшьырҵак
ҳныҵатәаны, аамҭа рацәа ҳаманы, ҳԥсы шьа, ԥшьала ҳаицәажәароуп. Амҩан иауам.
– Ҳаиқәшәароуп, ҳаиқәшәароуп! – дагьаахыццакит Арҵаҩы. – Ҳаиқәымшәар
ҟалаӡом, сузнеиуеит.
Абас инеидыҵит уи аҽны. Нас аусура иҽизаҟәымгеит, аканикәылқәа раангьы даҽа
усқәак изцәырҵит, иахьа-уаҵәы шиҳәоз, аамҭа ицәцеит. Атеиба даҽа раионк аҿакәын
дахьынхоз, уаҟа Арҵаҩы дымнеицызт, нас иуа ҷкәынак дидыруан, диманы дцарц диацәажәеит аԥхын мшқәа руак азы. Шықәс дуӡӡак умааӡакәа, иучҳазеи ҳәа ҽԥныҳәас Шамил
ииҭар ҳәагьы дшәон. Аха уаанӡагьы аус мнеиӡеит. Аӡынра ҳанӷыҵсуеит ҳәа иангәыӷуаз
ҽнак Арҵаҩы, амузеи дааҩныҵны дышнеиуаз, Атеиба Шамил иԥҳәыси лашьеи ааиҿаҳаит.
Аԥҳәыс лылаӷырӡ лҿажжы дыҟан.
– Ишәыхьзеи? – дызрывымсит иара.
– Шамил дычмазаҩуп, – иҳәеит иабхәында.
– Ихьи? – иааицәымӷахеит Арҵаҩы.
– Дзылгаша агьимам рҳәеит, – лҳәеит Шамил иԥҳәыс, лашьа анҿимҭ. – Аҭагә имоуп.
Иааицәымӷахаӡеит. Дара анцагьы, уа дгылан. Ахәшәтәырҭа нымҩахыҵ акәын
иахьыҟаз, уахь иҿынеихеит. Дибарц иҭахын, аҩналарагьы илшомызт, ачымазаҩ ихьаақәа
ирыциҵар ҳәа дшәон. Иара иахь днеирц шиҭахыз зеиҳәазгьы, узлаизнеирызеи зымшқәа
ԥхьаӡоу ауаҩы ҳәа иааиҽԥныркылеит. Ус угәы иҭамзаргьы, ус игәы иабартә
аҭагылазаашьа ҟалеит. Дукгьы мырҵыкәа, Атеиба Шамил идунеи иԥсахит ҳәа иаҳаит,
аԥсраҿгьы дцеит. Уи дахьԥсыз аҩнакәзаарын. Ихьаақәа цәгьахаӡо ианалага,
ахәшәтәырҭаҿ дшоурмыжьуазгьы, иҽӡаны харԥзаҵәы, уахыла аҩны дааит, ашьыжьынӡагьы изнамгеит ахәаша. Издыруадаз уи игәы иҵхоз, иԥсхыҵра иҩны иааигарц амҩа
дананыз. Иара ида даҽаӡәы изымдыруаз «агәалашәара» ицԥсыр ҳәа усҟангьы
дацәымшәакәа дауҟахыз.
Ауаҩы ихдырраҿоуп иахьыҟоу ииасхьоу аамҭаз иҟалаз ахҭыс. Аҭыԥ хьӡқәаҵәҟьагьы
убри иадҳәалоуп. Иҟалашагьы ыҟам иҟамлацт азы, уи маҭәарк еиԥш ибарҭам, изкуам.
Уигьы ыҟоуп ауаҩы ихдырраҿ. Агәалашәареи, уи агәҭакреи, ианаҭахыу арҿыцреи адоуҳа
иашьагәыҭуп. Доуҳауп ажәларгьы еиқәзырхо, еибаркны измоу.
Агәалашәарагьы амацара изыҟалом. Идыртәу даара ирацәоуп. Ахы иҭаӡало ҳәаак
узазыԥшаауам, еснагь зегьы угәалашәом, есымша ухгьы иузархәом. Аха аус иахьаҭахыу
ианаамҭоу иугәалауршәартә еиԥш адырра умазароуп. Уи адагьы иҟоуп уԥсы злаҭазааша,
аҳауеи, аӡи, афатәи реиԥш иуҭахыу, уԥсҭазаара еибаркны измоу ахдырра. Ахдырра ӷәӷәа
ахьыҟоу аҟәышра ацымлар, уӷьацаӡа узгылом. Аҟәышра анапаҿы иааиуеит агәалашәара.
Ус анакәха, иаҳгәалашәашагьы ҳнапаҿоуп иахьыҟоу, ҳахдырраҿоуп иахьышьақәгыло.
Арҵаҩы, еснагь акәымзаргьы, зны-зынла игәы иаҭахыуп дзышьҭоу аҭоурых
нҭырҳәцааны аҭҵаара ахьынӡахәарҭахаша азара. Агьырақәа лақәыргыланы,
иузыкапануам ахшыҩ иҭоугӡо ахдырра. Аус иалҵшәахашагьы заа иузҳәом, амала агәыӷра
ԥхьаҟа унанагоит. Зегь раҵкысгьы ирыцкыу уи ахәарҭахара агәрагароуп.
Дшыԥшқазгьы, абзазара уадаҩ дарӡрыжәхьан азы, Радеда дҟәыбҷан. Дыззукуаз акы
илзыҟаҵарымызт уҳәо лхы аалырԥшуамызт, аду наӡа лыҽлеиԥштәны, аус нап алыркуан.
Лцәалжь аԥсыҽра амшала, иаарласны ааԥсара дыхҭакны дшамазгьы, дызлагоз налыгӡаанӡа, аԥхӡы наԥхьаҳәо, даҟәыҵуамызт. Хылқьан ус митәык аӡӷаб лнапы ианылҵаргьы
лҭахымызт, аха лгәы ҿыӷьуа дызлалыртәарызи. Излалылшоз ала афатә еилыхны, ашша
змаз ачысқәа лзыҟалҵон, ақырбыҷ азааргӡа, зегьы лызцәырылгон, иаарласны лшьапы
дықәлыргыларц. Егьи лгәы иагомызт, азныказ агьама бзиақәа здылбалоз лгәы иаахәаны
дышнадтәалозгьы. Лаца длыцырхырааны, аныҳәатәыга лзыҟалҵеит ҿыц илзанагаз аӡӷаб.
Урҭгьы уамак илмыхәуеит. Лԥштәы лхыгга, хьаак шлымаз лҿыҵымшәо, ус лҳәартәгьы лхы
лымбо дшыҟаз, ҽнак Кьаӷәса иԥҳәыс ус лҳәеит:
– Абри ацәымқәа лымоуп ҳәа сыҟоуп.
– Лшьа лҿықәӡамкәа дҟалеит, – уамашәа илбон Хылқьан илаҳаз уажәраанӡа
дахьазымхәыцыз. – Ибдыруеи ус акәзаргьы.
Ауаса уаци аџьма уаци ахькарԥсоз дцан, ҩ-уаԥшҵәык аарылԥшааны, аџыш, аџьыка
иалҭозар еиԥш, ирыцқьаны, илеилалԥсан, аҳаҟьаҿ илххит, даара дацклаԥшны. Аӡырԥхала
еилалыршьшьит. Аҿыкәа аҩнаргәаҿы иаалган, Радеда лҽеилылхырц налыдылҵеит.
Лцәеижь ԥшқа блахкыга дацәыԥхашьо, аӡӷаб аҿыкәа длантәалеит. Данлыхша нахыс ан
илааӡоз лԥҳа, асҟатәи ақәрахь дааихьаны, ус дылкәабарымызт, Хылқьан Радеда
дшылкәабоз еиԥш. Уи, лнапы лызқәа иқәылшьыцԥхьаӡа, аӡӷаб лгәы лырԥшқон,
дылзааигәанатәуан, абасҟатәи абзиарақәа абриабжьарак илзылухьаз раҵкыс, ҿыц
ацәанырра ҟәандаӡа лгәаҵа иныҵалон. Еиҟәыддхьаӡаз лан лнапқәа аалгәалашәон. Уи
дышрыцҳалшьоз, лылаӷырӡқәагьы анаахыддылоз лхы Хылқьан иақәылҭәоз аӡырԥха
иаӡәӡәон, уаҩы имырбакәа.
Иаалырҟьаны ашә ааимҟьеит. Деидараха ашәхымс илагылаз Дыргәын даашанхеит,
нас днықәҵәиит. Уи Радеда димбартә, Хылқьан дгылан, аха лара иаалцәымӷхеит.
Хылқьан лакәзар, аӡӷаб лыгәшәымшә ҳәо, дԥышәырччон. Дылҭахын лара Дыргәын. Лԥа
дизыԥсахуамызт, аха ауаҩы дуаҩын, иуаҩра аныҟала, дызудумкыларызи духатәызшәа.
Уаҳагьы ԥсыхәа лымамызт. Уи еиҳагьы дылзааигәахон, ида ԥсыхәа шрымамыз
лбозижьҭеи. Насгьы имаҷызма ауаа рыгыруацәа, дара рыжәла рыҭаны, ҷкәынаҵас
ианыҟарҵоз. Уи акәмызт, лара хшаарала деиқәшәазаргьы, Дыргәын дышигәҭасрыз атәы
лыздыруамызт, дагьзазхәыцуамызт. Ианамуӡах, ԥак ишизыруцыз еиԥш, рмал ахәҭак
наиҭаны, хазы длыртәар акәын. Аамҭеи аҭагылазаашьеи еибарԥшуазшәа, абаар аҭаца
заманагьы дахьылзаанагаз… Амала, ус аҳәара макьана игәаӷьыуацәан, игәнаҳаран, цқьа
имшәыцыз аӡӷаб илзукыр. Аӡӷаб лызқәа еиҵалҵахьаз ахәшә жәпа нықәҭәаны, лнапсыргәыҵа ықәылшьуан, иқәылшьуан, лцәа ахҵәраазма уҳәо, иҟаԥшьхаанӡа. Ахәшә
ацаҳәцаҳәара лжьы иҭалон. Хылқьан, лнапсыргәыҵа ықәылшьыцԥхьаӡа, абас лҳәон:
– Рыс-рыс, ҷиа-ҷиа,
Рыс-рыс, ҷиа-ҷиа,
Рани раби, уахь шәыҟаз!
Егьырҭ арахь шәкылс!
Рыс-рыс, ҷиа-ҷиа,
Рыс-рыс, ҷиа-ҷиа!
Ахәшә Радеда лызқәа еиҭа нықәҭәаны, лнапсыргәыҵа ахьшьуа, илҳәац лҳәон, усҟан
Хылқьан, агәнаҳара дазхәыцуан ҳәа иагьа лгәы иҭашәахьазаргьы, лыбла ихгылан
Дыргәын изы Радеда абри аҩныргәы даақәыргыланы, данылныҳәашаз. Аҩнду аҿы идлыршьрын ҩ-кәтык. Акәтажә длыршьрын амҳараҿы адәныҟәаз, дагьылныҳәарын: «Адәныҟәа
рылԥха быманы, ргәыԥха быманы, бахьынҭыҵуа-бахьааҭыҵуа абзиараз ибышьклаԥшуа,
бԥа риуа, быԥҳа риуа, бхаҵеи бареи шәеидажәло, агәабзиара быманы, Анцәа
бҟаиҵааит!» Амаҵурҭаҿ акәтаршац длыршьрын: «Ажьаҳара бахьааҩнанагалаз, аҩнра
гәамч бфо, агәабзиара быманы, бԥа риуа, быԥҳа риуа, бхаҵеи бареи шәеидажәло, Анцәа
бҟаиҵааит!» Хылқьан лыбла ихшәомызт инасыԥхашаз уи амш, даныҟалашаз абри
аҩнаргәы еиҿкааз ахәшҭаарамца мыцәартә еиԥш иҿазҳәалашаз аҭаца иара иахакнаҳау
ахнышьыр хынтә данакәдыршашаз, абиԥарак ныхак еиԥш изхәаԥшуаз дарыцқьарц,
лаԥшык лмаахартә еиԥш илықәгәыӷларц, гәеихшәарак дыхнамхкәа, аҭаацәа
дырхыԥхьаӡалахарц.
Хылқьан дхәыцуа лус дахьынӡаҿыз, Радеда лызқәаҿ лдақәа рҿы зызхара лшьа
иҭахәмархьаз ацәым ссақәа рхы маҷӡақәа ҩкылдырҳәҳәеит. Иццышәха ирхианы иқәыз
аҟама аақәылхын, аӡӷаб лызқәа ахәы лсозшәа, инықәшьны, ацәымқәа рхқәа
аахылҵәҵәеит. Адырҩегь цқьа дылкәабахын, лхала дырбаны, деилалҳәеит. Лымаҵ лулар
уамак ала илҭахын, дзыниаз лзеилмырго. Аӡӷаб лҽеилалҳәаанӡа, аҿыкәа ндәылылган,
аӡы нкаҭәаны, инкҿалыргылеит. Данаахынҳә, зыхцәы зҳәарц, абарҵахь иааҵагылаз
Радеда ашыцтә хҳәа аалымылхит. Аӡырԥха зкьысыз ахцәы иаҳагьы иԥшқахан,
еилышьқьраауан ахҳәы ахьалылшьуаз. Радеда дцәыҵыԥшны, аԥшәма ԥҳәыс илбарц
дацәшәаҵәҟьаны, аҽы иақәыз аидара ақәхны, аԥацха азааигәара иахьышьҭеиҵоз,
Дыргәын дизыԥшуан. Аҳаҭақәа ирҭаз илгәыгәшәа иҟан, ирҩаз ашәхақәа ракәхарын иҭаз.
Кьаӷәса иԥҳәыс Елыф уи дицхраарц лҿаалхон. Дара еицхырааны аԥацхахь иларгеит.
Аецалацәа рҳәатәы еибаркны мӡырхак еицықәын. Ашьыжь шаанӡа еицгылон, аҩны
инхаз ажәқәа хьаны иҭырцон. Ахәылԥаз адырҩегь ирхьон. Ахш, ацыр аҭаны, ашәаӡа
хырхуан есышьыжь, есхәылԥазы. Ахырҵәы идырҵәозгьы аҭаацәараз маҷхәызма.
Агәыблаа хәыҷқәа ашәаӡақәа аарныхны, иссаны ачуан иҭаз аӡыршы иналаҵаны, ашә
еиларҵон, ус есымша ашәеилаҵақәа дырхиауан. Дыргәын ашьхантә илбааигаз ашәхақәа
ашәеилагәан. Асаарақәеи агәыблаақәеи ирынӡаломызт ашәаӡақәа. Урҭ руак ианыз идууз
шәхак алҵуан. Амала Хылқьан ашәеилаҵақәа иаҳа илҭахын, ашәеилагәақәа раасҭа.
Ацқьашәқәа еснагь лхала аҩны еилалҵон, аԥҳәыс лнапымҭ иаҳа ицқьан ҳәа иԥхьаӡаны.
Хылқьан лацала Елыф длыцхраан, аҳаҭақәа амаҵурҭахь иларгеит. Зегьы рҭыԥ
ианықәырҵа, Хылқьан, аԥҳал аашьҭылхын, аӡы аалгарц, лҿыналхеит. Дыргәын ихәы
ҟаҵатәын. Лацала лымҳарахьы днеиуан. Илыгхеит акыр, аха аԥсҭазаара лгәы азҭан
Елыф. Лхәыҷқәа нҭыҵ рбжьы гон. Улыҵашьыцыртә дыҟан ари аԥҳәыс – хшаарала
деиқәшәан. Излаз рҿы Хылқьан лаҳаҭыр иаҳа иҟазаргьы, лара лаҵкыс лацала
дызлалырҟәышаз егьылбомызт. Аԥҳәыс илываҟәыло еснагь длалырҟуан, уи лаасҭа
лаҳаракыра зеиԥшраз аалырԥшырц. Аха Хылқьан еилылкаауан, узлаҟамыз уалаҟазшәа
уҽаныҟауҵа, уҽшыҳараумкуаз. Убри леилкаара акәзаргьы ҟаларын лара дышьҭызхуаз.
Зҭыԥ дырны изԥшааз иакәын иҟәыӷаз. Лԥҳал аӡымҵар инаҵалыргылеит. Уи иацрыҵуаз
ԥыҭрак ҭаҭәон, иагьыцқьан, саркьаҵас лҽанылбаало. Зны иҭҭәааз лхылҿы уаркалеи аҿыцәаарахь ахы архарц иаҿын, ааԥын иҭҭәааны илеиуаз аӡиас аԥхыншьҭахь ишацӡаауа
еиԥш. Аамҭа иԥнаргаз агәыкра сахьа иаҵәахуан аԥҳәыс гәыҭбаа лҟазшьа заманахә,
лаамсҭашәара, лгәы ахьынӡеисуазгьы лыуаҩышьа еицалымкырц. Ҳаҭыр зқәырҵоз ахаҵа
иԥҳәыс лгәыӷәӷәара камыжькәа иаалгар акәын азы, лхаҭа илызгәамҭаӡакәа, лықәра
неицԥхьаӡа, ахаҵа ҟазшьақәа шьҭылхуан. Мчыла еиҿылкаауаз хымҩаԥгашьамызт
илымаз, лҽеиҿкаашьеи, лтәашьа-гылашьеи рхы иақәиҭын, уи уажәшьҭа ибзиаз ҟазшьан
ҳәа ахә лзыршьон, лгәылацәа ирабжьалгоз хшыҩрҵага ажәан, лхаҵа даныҟамыз, еиӷьыз
ҟәышкгьы дырзыԥшаауамызт. Ауаа рнырреи џьоукы напык аҵаҟа рыҟазаареи алшара
ԥҳәыс усмызт, убри азы лҟазшьеи лхымҩаԥгашьеи хаҵамԥҳәысраны иҟалеит, аха дызлаԥҳәысыз ала лыблахкыгара калмыжьырц лыхәҭан. Анхаҩы ӡӷаб данынхаҩ ԥҳәысхалак,
имаҷзи идузи, ахаҵамусхәи аԥҳәысмусхәи убысҟатәи дырхаанхон, аҭаацәара рбареи,
сасык иҿаԥхьа ахьымӡӷ мгареи дышрызхәыцуаз, лхы ацклаԥшреи лгәаҭаххарақәеи
рыгәхьаа лызкуамызт. Дызлаҟаз абзиарақәа зегьы лхаҵа иакәын иззыҿҳәараз, убри ак
заҵәык акәын лара дызлагәырӷьозгьы илыбзазашьазгьы.
Лԥҳал шааҭәыз, ирласны дхынҳәын, ахьурӡы ныкналҳаит. Радеда длыцхраарц
дааҩналеит, аха аԥшәмаԥҳәыс илымуит, иахьатәиала лԥсы лшьарц налыдылҵеит.
Радеда абарҵахь даахынҳәит, аҽы ашьапы шьаҳаны иноуижьырц, Дыргәын дахьынҭыҵыз
дыԥшуа. Иаргьы амӡырха дааҭалт. Ацалаҟьаҿ днеин, акәадыр, иахьықәыз иаақәхны,
ацалаҟьахь еиҭеигеит, аӷәрагьы ныкнеиҳаит. Урҭ дзырҿыз ус имамызт азакәын, аӡӷаб
лылаԥш ихызар иҭахын, акы даҿызшәа зыҟаиҵоз. Даҽа ускгьы даазхьит, ааигәа ус
ыҟамызт акәымзар. Ларгьы иара иахь дааԥшуамызт, ахәыҵласа аҵкыс дыԥшқарахӡа
дахьтәаз. Иахьа, ашьхантә данааи, агәарԥ аҿы уаҩы димбеит. Аԥацха акәзар ашә аркын.
Уаҩы дыҟамызт игәахәны, ашә ааиртызар, зышьҭахь иеирханы, аҿықә иадтәалаз
аԥшәмаԥҳәыс илкәабоз аӡӷаб лызқәа днахьԥшит. Уи лшьапқәагьы ибарҭан.
Дҳашҳатәрахеит арԥыс. Уажәы абарҵаҿынтә дкаԥхон, амҟәымбарақәеи ачымазарақәеи
ирыхҟьаны ишлыгхацәазгьы. Иҭымҭәаацыз лҭеиҭԥшгьы зны дышџьашьахәхоз унардыруан – амш бзиа ашьыжь аҽунарбон рҳәон. Аӡӷаб дшыналҿаԥшыз еиԥш изцәырҵыз
абзиабара даргәаҭеиуан. Уи дшыҟанаҵаз иҵырдыраазар ҳәагьы дацәшәон, амхы шыҟаз
аанда дынхыԥан, амца шоура чҳаны, ииаҵәаӡа иҭагылаз амхы дналалеит.
Ларгьы дшәон аҷкәын илаԥш лхьымӡазар ҳәа. Иаалырԥшыр шылҭахымзгьы, иара
дылзааигәахарц даҿымзи. Уи дахьцоз лбарц, дагьыҩагылеит, агәашә шыҟаз, иеидара
иазқәынҵа, аӡәы данааҭалоз. Аԥшәмаԥҳәысгьы дгәалҭан, дындәылҟьан днеиԥылеит. Уи
аҩныҟа длалгарц даалган, аха иара ашәшьырҵаҿ иаҳа иеиӷьеишьеит, ԥыҭрак иԥсы
ааишьарц. Иеидара, рҭмаҟ дук акәын, ашьацраҿ инаргыланы, арымӡ днықәтәеит.
Ҭырқәтәыла инхоз шәамахьк иакәын иара. Амаҭәа-ҩыҭәа дааирхәарц, хы-шықәсаҟа
раахыс даалон. Аԥсшәа ҟыжә-быжәк иҵахьан. Иарҭмаҟ ааҵәаҵас ахы ааԥиртлан, абақәа
ааҭигеит. Хылқьан Радеда даалыԥхьан, ҩба-хԥа ҵкы злыҵшаз ачыҭи ачоуҳаи наллырбеит,
илгәаԥхақәоз ааимылхит. Аӡын маҭәа лхала илзылԥарын, аха аԥхыни маҷк
аахьшәашәарахари илшәылҵоз лоур акәын иаарласны. Шьаҵатә ааимгеит, арахь
дыхәнаанӡа имызхәҳаз ҟалеит. Уигьы агьоурымызт, макьана лшьапы хтызаргьы ҟалон,
аӡиқәа лшьамхаҟны иеибаркыз шьҭассы даҵәахларын, аԥхын ашьапхтрагьы лзеиӷьын,
ашьыжь аӡаӡа дылалар лышьхәақәа еиҟәнардыдрын аха. Нас аахьшәашәарахақәаанӡа
ажәцәеимаа хәыҷқәак Кьагәа илзиӡахрын, аџь цәа, ал цәа уҳәа, цәамажьымаақәак
еиларҟәаҟәаны, аӡы ларыҵаҭәаны, ажәцәеимаа лӡаалҵар, еиқәаҵәаӡа илшәрын, аӡынгьы
дабарын. Ҟармыгә ԥшӡақәакгьы шԥалзыҟамҵарыз. Хылқьан Дыргәын изгьы ӡиқәак
злыҵшаз аба ашәамахь иааимылхын, илхәҳаз ааидкыланы, аҩныҟа илалгеит. Уаантә
иаадәылылгеит ашәарах цәақәа. Урҭ зегьы ашәамахь инаилҭеит, имылхыз рыхәԥсас.
Лаца даалыԥхьеит, ахәыҷқәа рзы маҭәақәак лҭаххозар ҳәа. Лара иаалгаз ашәарах цәа
убас ирацәан. Елыф уи дахьынӡаилахәҳахәҭуаз, Хылқьан Радеда длыманы дныҩналан,
аишәа аалырхиеит.
Дыргәынгьы диԥхьан, асасгьы иаргьы аишәа еицахалыртәеит. Дыргәын аԥшәмара
кны ашәамахь иқьаф ҟаиҵеит. Аԥшәмаԥҳәыс уи, дхаҵахеит ҳәа дизԥшуа, дизгәырӷьон.
Асасгьы дыццакуамызт, уаха дынхаргьы, иара изын ашьҭаларҭа хиан, – асас изы
аҩнаҭақәа шаартыз идыруан. Бџьар шьҭымхӡакәа, амҩақәа дырнын иара, дыԥхьарц
дызҭаауазгьы аказы игәы ндырхомызт, рыҩнаҭа цәыӡ иоурцгьы ҟалозма. Дара рзы
дыԥшьан, дзеиԥшразаалак иара дсасын.Абасҟатәи аҳаҭыр иқәырҵоз азын ҳамҭас ҳәа акы
рзынижьырцгьы уажәшьҭа далагаӡомызт, уажәраанӡа еиликаахьан рысасдкылара
иалахәҳахәҭуазшәа ишахәаԥшуаз, иагьшхьымӡӷыршьоз. Рысасдкылара иахьынӡаиҭахыз
далаҭхаџьырц шилшозгьы, уаҟа аангылашьа имамызт, имҩа дықәлар акәын.
Саси ԥшәымеи агәарԥ ианаақәгыла, ашәамахь иҽнымырхакәа имҩа данылеит. Дук
мырҵыкәа аанда иавгаз амҩала ҩ-ҽык аавалеит. Аԥх ьа дгылан Наԥҳа Кьагәа,
ишьҭанеиуаз иҽыжәызгьы ахәыҷқәа ракәын. Дызбаз еибарҩны аанда инадгылеит.
– Ҳаиқәшәеит ишыжәбо, – длахҿыхын Наԥҳа Кьагәа. – Радеда, бани баби збеит,
асалам бзаарышьҭуеит.
– Аиаша?! – илызхаҵомызт аӡӷаб.
– Аа, абарҭ афырхацәа, – аҷкәынцәа лхы нарзишьҭит, – шаҳаҭуп.
– Мрыҟәа иӡбахә?!
– Убра акгьы сызбаҳәом, – илахь ааиқәиҵеит иара. – Еилкааны акы сымам.
Дахьыҟазаалак ҳазшаз дихылаԥшуп. Дыргәын, уара ашьхаҟа ухынҳәырц анбаугәиҭоу?
– Уаҵәы ашьыжь.
– Иҟоу удыруама: уаҵәы узцаӡом, уаҵәашьҭахь уцап. Аус сымоуп, усыцхраароуп.
Абыржәыҵәҟьа уаарылагьежьны, ахацәа уаҵәы ашьыжь рҽанааилдыргалак исзааиртә
сызраҳәа. Иузҵаауа зегьы ираҳәала аҷкәынцәа шаазгаз. Ҳзиҭахыузеи ҳәа иҵаауазар,
шьтәак ишьуеит ҳәа аҭак рыҭала. Нырцә уцаны, Ҭагә иаумҳәакәа умун. Уаҟа ахатәрақәа
иааибырҳәартә иҟаҵа. Уи Уча инапы ианҵа. Иахьа уажәраанӡагьы иара арахә рахь
дзымхынҳәыци? Шәымала шәныжьны сышцаз изымдырӡои? Сара, аҷкәынцәа ран иналыҭаны, лассы схынҳәуеит.
Кьагәа, аҷкәынцәа има, имҩа данылеит. Хылқьан даахынҳәит, лгәы ҭԥсааны. Лхаҵа
Нхыҵ амҩа дықәлеижьҭеи, лцәалашәарақәа уамак иҽеимызт, аҩнусқәеи Радеда,
лгәамбзиара иахҟьаны, лымаҵуреи рыла илхалыршҭырц даҿын акәымзар. Уажәы Кьагәа
длахҿыхызшәа ҟаиҵон, аха игәы иҭаз ибла ахбаалара зегьы ирылшомызт, иԥҳәы с лтәы
умҳәозар. Убри азакәын иара зыниашьа зхаҵашьаз Наԥҳа Кьагәа ҳәа ауаа дрылаҵәаны
дзыҟаз. Баша еизигомызт уаҵәы ихатәраз ахацәагьы. Иаалырҟьаны ашьтәа зишьрыз, уи
акы иазҳәамзар? Иҟамлоз егьыҟамызт ҳәа, ҩба-хԥа шьтәа аҩны инижьлон шьхацан.
Акакәын инханы иҟаз. Сынтәарак хыхь иҟоу ҟарҵахьан, асасцәагьы ирзишьхьан.
Шьхалбаанынӡа акыр набжьан. Иҟаларыз убри ак шьны, ахацәа алаизимгар ада ԥсыхәа
имамкәан? Аҷкәынцәа рырхынҳәра баша иқәманшәалахаз уск еиԥшымзар?
Иҟаларызеишь? Хылқьан аҩны дныҩалеит дҟәиҭханы, аха, илышьҭаланы иааҩнашылаз
Радеда лгәы лымлымҟьарц, лус-ҳәысқәа нап нарылалкит. Аӡӷаб лзы илхәҳахәҭыз абақәа
ааиҵылхын, лцәа ишанаалоз лбарц, лыжәҩахыр инықәыршәны, днаскьаны длыхәаԥшуан.
Дҭыгга иҩназ Радеда лакәын арҭқәа зегьы ирзымхәыцуаз. Илбоз шылбоз иҟаз
џьылшьон, хәыҷҵас дгәырӷьон. Наԥҳа Кьагәа «дуӡӡа» ахәыҷқәа иманы ихынҳәра иаҳагьы
дардуӡӡан, уаҳа данбаари ҳәа дизԥшуан дгәаҟҵәаҟуа. Лани лаби ирыбзазашьаз атәык
инеиҵыхны илзеиҭеиҳәар лҭахын. Илмаҳацыз ажәабжь бзиак дазԥшын. Агәра ганы дыҟан,
лара лыӡбахә лыҩны ирызнаргазижьҭеи, уаҟа шгәырӷьараз. Арахь илымбацыз амаҭәа
лоурц дыҟан. Хәыҷҵас дгәырӷьон лара, адунеи зегьы лара ишылтәызгьы дакуамызт.
Дыргәын иакәзар – дизҿлымҳахартә длызкашәеит, амала уи, Кьагәа дзыздәықәиҵаз ауаа
дрылсны, ауха данбаарызеишь?
Уи дхынҳәаанӡа, дааит Кьагәа. Иҽы аҭыԥ инықәҵаны, иҽыӡәӡәаны, ара иҵагылаз
арымӡ даннықәтәоз, лашьцахьан. Иԥҳәыс, иҿы анилырӡәӡәоз, илеиҳәаз здыруадаз,
аԥацха ҿымҭӡакәа дыҩнан. Радеда аҟәардә хәыҷы даахан, дааидтәаларц налеиҳәан,
лани лаби рыӡбахә дшахгәаҟуаз дырны, дышрыдыркылаз атәы лзеиҭеиҳәон, иаҭахымыз
ахҭысқәа днарывс-аарывсуа. Шыхәлахьазгьы Амзеи аеҵәеи еибаркаҷҷон. Радеда лхылҿы
бзианы иубарҭан. Аӡӷаб лан лқьышә ҭҭәаақәа ракәын илымаз. Алашьцараҿ
иуаркалеиуазшәа иубоз, изгыз лӡамҩа ԥштәыдақәа лан лакәын изнушьалоз. Аҟәыӷареи,
аҳалалреи, агәыԥшқареи рыҵан илхаз лаб иблақәа. Лашьеиҳабы иҿынтә илыԥшнушьалоз
лан лцәаҩақәа ажәала иузеиҿарԥшуамызт, избанзар урҭ реиԥшымра зыхҟьоз иара
иҷкәынреи лара лыӡӷабреи ракәӡан. Иаҳагьы ишәарҭан арҭ аҷыдарақәа еицрыманы
иахьиз. Раншьцәа, раҳәшьаԥҳацәа деилыркаар, раҳәшьаԥа бзиара дақәдыршәазар,
ларгьы амҩа бзиа адунеиаҿ илзеиӷьыршьарын. Ахьӡи ахьымӡӷи, доусы ртәала
ишеилыркаауазгьы, рыӡбахә анырҳәоз, зегьы рхакәын изызхәыцуаз. Рамхәыҭ иакәын
ишәарҭаӡаз. Радеда лыԥшрала дзусҭаз ланшьцәа ирзеилымкааргьы, Рамхәыҭ диргамар
ҟалон. Уи лхылҵшьҭра атәы идыруазу изымдыруазу еилкаатәын. Ус баша дирҭазар, лдац
абрахь иҟан ҳәа дықәмырԥшӡакәа? Деилкааны димазар, ибз иҿы иҭеимкыр иҭахҵәаны
ишиоуаз ала дыршәатын. Лара дахьтәаз, гәыӷырҭас илоуз аӡәы заҵәык шикәыз дырны,
Кьагәа диҿаԥшуан лхәыҷы блақәа рыла. Иаалыкәыршаны мцан. Уи абз ахьзымнеиуаз
дгьылк дықәгылан макьана, аха зымҩа шьаҿа заҵәык акәын илҭахыз, амцабз
ҩалхьынҳаларц. Даарыцҳаишьахт Кьагәа, иагьааиҭаххеит акала еиҭа лгәы ааҟаиҵарц.
– Жәабжьк бзеиҭасҳәап ибҭахызар? – дналыхәлаччан, ларгьы дҩаиҵаԥшит,
илеиҳәарыз лзымдыркәа дазҿлымҳаны. – Дыҟан аҳык. Диман ԥҳа қәыԥшӡак. Уи лбзиара
аӡбахә ахараӡа инаҩит. Жәеиза-ҩык арԥарцәа, зегьы раҵкыс алшара ӷәӷәеи амчи змаз,
дырҳәарц илышьҭалеит. Аӡәы далхны, даҽаӡәы узигәҭасуамызт, убас иҟаз ирхылҵшьҭра
дуқәан. Аҳ ауаа ааизиган, уахгьы-ҽынгьы дызмырцәоз реиҳәеит, дагьрыҳәеит иара аус
ԥсыхәак арҭарц. Ажәлар анс рҳәеит, ас рҳәеит, аха ари аус ҟазшьак азыԥшаара
рцәыуадаҩхеит. Аҵыхәтәан аӡәы абас рабжьеигеит: «Аицлабра ҟаҳҵап, аиааира згаз аҳ
иԥҳа дитәуп». Иақәшаҳаҭхан, иагьырыӡбеит амацәаз кнаҳаны аехсра еиҿыркаарц. Амала,
жәеиза-ҩык аехсаанӡа, аԥхьаҟа ихысуаз руаӡә икниԥаар алшон. Убри азын ирыӡбеит
зегьы знык-знык идырхысырц. Икнызԥааз адырҩегь еиҭа дырхысуан, убас аӡәы
даанхаанӡа. Уи аӡә дышмашәырмыз еилкаахон уи ала. Аӡәгьы изкнымԥаар, ажәлар еизаз
рахьынтә изҭахыз азин роуан.
Ари заҳаз ажәеиза-ҩык ақәшаҳаҭымхар иабацоз. Аҿҳәаразы аӡӷаб илышьҭаз, рыуаа
рыманы, амҩа ианылеит. Рыуаа ҳәа ишьҭырхызгьы ҭацаагацәан, имгәыӷкәа иԥсхьадаз,
рызынтәыкгьы гәыӷуан аӡӷаб дшыргоз ала. Нхыҵи Аахыҵи еизыҩуан. Нхыҵтәи аҭауад
Ӡаԥшь-иԥа иҷкәынак, уаа ҩынҩажәаҩык ицны, ашәтәыла далҵны, Ҵабал даалалт. Зыхьӡ
гахьаз Бганы Еснаҭ иашҭа дҭалт. Аԥшәма дыҟаӡамызт, аха уи еиҵбы Мафа, макьана
дшыҷкәынацәазгьы, иашьеиҳабы асасцәа шидикыларыз идикылеит. Цәык рзишьын, рхәы
бзианы ирхиеит, крыфаран-крыжәран, шәаҳәаран-кәашаран. Еснаҭ даауазар ҳәа дыԥшын
ангьы. Асасцәа ирҭахын рхы зызхаз аҳ иаҳҭынрахьы амҩа иақәиршәар. Данымаа, ан а-Ӡаԥшь-иԥа иалҳәеит абас: «Дыҟәнумшьозар аиҵбы дуцысҵоит». Уи заҳаз Мафа дақәшаҳаҭымхеит: «Еснаҭ изин сымамкәа, сызцом. Сыҟамкәа џьара уҭымҵроуп ҳәа
сабжьеигахьеит». «Нан, урыцымцар ԥхашьароуп», – лҳәеит ан. Иҟаиҵахуаз Мафа, асас
уивасыргьы иашамызт. Рыҽқәа икәадырын, ихаҭагьы рҽыхәа ааҭиган, иҭаз
днараԥхьагылеит. Аҳҭынра ианазааигәаха, а-Ӡаԥшь-иԥа Мафа аҳ иахь днаишьҭаит,
дидикылозу дидимкылозу еиликаарц. Аҳ ауаа ааишьҭын, асасцәа ишахәҭаз дырԥылеит,
аҩныҟа инеигеит.
Аицлабра аҿҳәара ааит. Ажәлар еиезит. Ажәеиза-ҩык, еиҳабыла-еиҵбыла
еибарԥшны, идырхысит. Амацәаз акныхра зылшашаз дрыламызт. Ажәлар рахьынтә
изҭахызгьы азин рыҭан, аӡәырҩы рыҽԥыршәеит. А-Ӡаԥшь-иԥа ицыз ҩынҩажәа-ҩыкгьы
хысит, аха амацәаз ԥырхага рзамҭеит. Урҭ рҿынтә амацәаз кнызхлакгьы а-Ӡаԥшь-иԥа
изакәын изыкнырхуаз. Уаҳа ианаму, а-Ӡаԥшь-иԥа ицыз аҷкәын ахысра азин ирҭарц аҳәара
ҟаиҵеит. Амацәаз кыдхны, ԥҳәыс дааигартә, Мафа фырхаҵарак илымшацызт, хьӡы
далаҟамызт азы, мап икит. Даргьы ирымуит. Даныхҭарк, иаӷәра дааханы, иҽы ишьхәа
наирбан, даара иҽы ирхәмарит. Уи шџьаршьоз, икьарахә ааҭикәыцәаан, амацәаз
инарбаны, аҵықь ааҭиргеит. Икәлаауа зҿылазхаз амацәаз днаҵахх иааникылан, аишәа
инықәиршәит. «Аҳ, амаҳә дурҳаит, ачара ууроуп!» – ҳәа, ажәлар аҳ иааисны дыркит.
Мафа уи дақәшаҳаҭмызт. «Сара иахьа сахьҽыжәлазгьы сеиҳабы симазҵааит, – иҳәеит
иара. – Сҽыжәлашьа еиликаар, иара ишиҭахыу аус мҩаԥигааит». Абас наҳәаны, аҳҭынра
дынҭҟьеит.
Ажәлар, ираҳаз уамашәа ибо, еилыҵт. А-Ӡаԥшь-иԥа узқәымгәыӷуаз аҳәак ахьиҟәныз
ицәымӷахеит. Џьмахьчак, џьара анеирагьы зҭахымыз, ахаҵара ахьииргаз хьымӡӷишьеит.
Иҩызцәа днарҿахәыҭхәыҭын, ауха ауаҩы ицәамҭхааз, аӡӷаб дымҵаирсит. Ашарԥаз акәын
Мафа ари аниаҳаз, изаарышьҭыз ауаҩы иҟнытә. «Ҟаи! Сызланамгалашаз џьоукы
срыланагалеит убоу!» – иааицәымӷахеит иара ҳәашьак ақәымкәан. Аҽыхәа ааҭиган,
икәадырны, ихаҭагьы изнымаҭәала иҽааибиҭан, дҽыжәларц данаақәгыла, иан дылбеит.
Иҟалаз анеилылкаа, иахантәарак лыҷкәын ихаҵараз дышиеигәырӷьоз, иаалықәшәеит.
Аха ишԥаҟалҵоз, лхала дықәылҵеит уи амҩа, уаж әшьҭа аҵыхәтәагьы нагӡатәын,
длызнымкылеит, днылкыларц далагаргьы, иара шьҭа иаангылоз иакәӡамызт.
Дыҩҽыжәлан, амҩа дықәлеит. Дышрышьҭаз ашьыжь агәазы дрыхьӡан, рызҿиҭит:
– Шәхацәазар сҭыганы алаба саашәмырхап! Сыгәхьаа шәкымзаргьы, Еснаҭ
шәизхәыц!
Дрыҳәеит акәын ари иаанагоз, аха ауаҩра еилыркаауа иҟазма, игәхьаагьы рымкызт,
ишцац ицон. Драԥысит ԥхьаҟа, а-Ӡаԥшь-иԥа ихаҭа ишьапы икырц. Уаҩыҳәа змаҳауаз
дшырҿанагалаз аниба, иахьиманшәалаз амҩа рзикит. Дара раасҭа аҭыԥқәа иаҳа идыруан.
Ашәақь рылаҵо иҿааихан, изышьуаз нирҵәеит, иихәызгьы дихәит, зхы иахәазгьы
ршьамхқәа рҽадыргеит. Аӡӷаб даашьҭиԥаан, акыр данынаскьа, лара даақәыԥсычҳаит.
«Ибыхьи?» – ҳәа длызҵааит. «Сахьҩышьҭухыз счавра кашәеит», – лҳәеит. Дылҽыжәихын,
дхынҳәаанӡа дизԥшырц налыдиҵан, ишылымуаз дхынҳәит. Ачавра аашҭихын, иҽы
аақәирҵәиаанӡа, ихәыз аӡәы дхысит. Мафа иқәшеәит ахы ӷәӷәа. Дааҳәын, ашәақь
игәыдҵаны, дишьит, иаргьы хҭарԥала ахы ахьиқәшәаз имаҟҿаҳәара ҿеиҳәан, аӡӷаб
даалзыхынҳәит, хьаа-баак змаз иакәӡамызшәа. Лара даашьҭикәыцәаан, дганы дзыԥҳаз
дриҭеит. Аҽны данааи, игәыла-изла, иҭахы-идыр, – зегьы еизаны изԥшын агәарԥ аҿы,
иҟаларызеишь ҳәа иҭынчӡа. «Сааԥсеит, суапа аажәга!» – иҳәеит данылҽыжәҵ.
Ашәшьырҵаҿ иуапа нкаиршәын, днықәтәеит. «Еснаҭ дшааилак исызиашәҳәа абас:
«Шьоура удым, хьымӡӷгьы умам, сара исуалыз сара иҟасҵеит». Ашьҭахь иуапаҿ иҽааиҵихын, уа дыԥсит.
Аҳ иҿы ашәаџьҳәаҩ дрышьҭит. Аӡӷаб лыда, ҭаацәала, ауаа рыманы, ҵәыуара иқәҵит.
Аӡӷаб, лымала данынха, уажәшьҭа адунеи иқәылхуаз лзымдыруа даннеи, лҽылшьит.
Убасҟатәи дылҭаххазаарын аҷкәын, дизыҿҳәаразаргьы лҭахын. Ахәылԥаз акәын Еснаҭ
аҩны данааи. Иҟалаз шыҟалаз анеиликаа, ажәлар ырӡырҩны, аҭацаагацәа ҳәа ҳаҭыр
зқәыз, ашәагьы бзианы изҳәоз ауаа алихит. «Аҭаца арахь даазгоит, – иҳәеит иара. –
Рҩыџьегь рызқәа ҭыԥ еизакхароуп». «Дҳаиҭом!» – рҳәеит дара аҳ изы. «Ихәыцуа аӡә
иакәзар, дшәиҭоит, дышԥашәимҭо», – иҳәеит Еснаҭ. Аҭацаагацәа рымҩа шьҭырхит. Аҳ
дазыразны, аҭаца лдамра аашьҭырхын, дрыма иаауан. Амҩан аккаҳәа аҭацаагарашәа
рҳәон, аӡӷаб лыхьӡ Радедеи дзыҿҳәарахаз Мафи рыӡбахә алаҵаны. Ааи, уи аҭаца лыхьӡ
Радеда акәҵәҟьан. Убри инаркны аҭацаагарашәа Радеда лыхьӡ алоуп, Мафа духашҭуа
дыҟоума, уи ихьӡгьы рҳәоит.
Ажәлар чарак аҿеиԥш рхәы ҟаҵан, иладыртәан, акрырҿарҵеит. Уаагьы ирҳәон
аҭацаагарашәа, Радедеи Мафи рыӡбахә алаҵаны. Абасала аԥсраҿы акрыфара хдыртит.
Ачарақәа рҿгьы аҭацаагарашәа иацуп: «Уа Радеда Мафа!» Радедеи Мафи анышә
еицарҭеит.
Дад, Радеда! Бара бхәыҷуп, ари ажәабжь бан ибалымҳәеит, ус иаҳа еиӷьуп ҳәа
илыԥхьаӡеит. Хамсада аҭацаагарашәа лзырҳәартә еиԥш дзыҟамлеит, убри азоуп зыӡбахә
гахьоу Радеда лыхьӡ лԥҳа излылҭаз. Баԥсахааит, дад!.
Аԥхыӡ далан Радеда. Дагьзалҵуамызт, Дыргәын даарыдымгыларгьы. Уи
дхынҳәызижьҭеи иаразнак дырзымааит, насҭха дгылан, дӡырҩуан. Ихаҭагьы аԥхыӡ далан.
Иара иакәызшәа ибон Мафа ифырхаҵара зылшаз. Аҳ иԥҳа Радеда лхаҭыԥан аҟәардә
иқәтәаз Радеда лакәын иибоз. Аха лара леиԥш иаргьы дазԥшымызт арҭ рыхьӡқәа ас
еиқәшәарын ҳәа. Кьагәа ажәабжьҳәара данаалга, иҽзмырҵысуа дааҭгылеит азныказ, нас
ишьаҿақәа неихиган, дааигәахеит.
– Зегьы ирасҳәеит, – иҳәеит иара.
– Ибзиоуп.
Кьагәа дҩагылан, ижәытә мҳарахьы иҿынеихеит. Иҽеилихын, дышьҭалеит. Мцхәы
иааԥсара дарцәомызт, ҭынч иԥсы ишьартә еиԥш аамҭа бзиагьы изԥшымызт. Издыруадаз
бзиала еилгаргьы, издыруадаз иҟалоз? Изызҵаарыдаз? Ибзиашәа ауаҩы иԥеиԥшыз
издыруамызт. Идыруазҭгьы деилагарын. Иҟаларын илахьынҵаз ари акәын ҳәа
дааҭгыларгьы. Аилкаа имамзаргьы еицәан. Аԥсеивгара узҭоз ԥхнык ма ирзыҟамлеит.
Уԥсы ҩнаҟәкуан. Ма уи дазхәыцыр иаҳа еиӷьын. Аӷныжәҩан бааԥсы ҟалеит сынтәа,
иҭаргылоз змоуа иқәхара иҟан. Ибзиашәа ҵыԥх даара иҽаҩра шықәса бзиан. Амла
рҽадыркрымызт. Арахь ихәыцрақәа хьаҵәихуан. Ихадаз аус намгӡакәа, усымшәа иҟаз
узлалацәажәарызеи. Ахырҵәара ус рзыԥшын. Аха Анцәа дырзылбааԥшыргьы иудыруаз.
Изеилкаауамызт иара Аҳмыҭ ақәылара аҿҳәара заиҭаз. Еснагь уи зегь раҵкыс имаӡаз
акакәын, изқәылоз рҽазыҟаҵаны ирԥымларц. Абри амш азы дышқәылоз ала аҿҳәара
узҭаз аӷа имч дақәгәыӷуан. Заа уи иҳәеит иҵегь ахьӡ ирҳарц. Наԥҳа Кьагәа еиликаауан
даара изызхәыцны, мццакрада иҽазыҟаҵаны аӷа диԥымлар ада ԥсыхәа шимамыз.
Амҳара ашә аатит. Лхаҵа дыцәаз џьашьа, ԥшьшьала дааҩналеит Хылқьан.
Лҽааилылхын, лиарҭахь днеирц лгәы ишҭаз, Кьагәа дааҳәцымцит. Дыцәамызт иара. Лгәы
ҭынчмызт, диацәажәарц лҭахын, иаԥхьа днықәтәеит. Лнапы ааникылан, еиԥхьишьаауан,
уажәы уаҳа лгәы злаҟаиҵарыз егьизыҳәомызт. Аибашьра ашьҭахь ирбарын изхаанхоз.
Аԥсҭазаара иалахәмаруазшәа игәы иааинаҭеит. Убри ахәмарра џьоукы рзы иуамагаз
лахьеиқәҵараны ирзыҟаларын, абри заа изазымхәыцуази? Иагьа дуаҩы ӷәӷәазаргьы,
Хылқьан дыԥҳәысын, лыжәҩахырқәа ааҵысҵысит. Даалыхан, дигәыдыҳәҳәало
днаиваиртәеит. Акы иҳәарц лҭахын, иара ҿиҭуамызт, лхылҿы еиԥхьишьаауан, макьана
аԥҳәызба цәа зхаз лыжәҩахырқәа инапсыргәыҵа ианыруан. Диҭахын иԥҳәыс, ҳәашьак
ақәмызт. Иагьараан даҽаӡәы дааигахьазаарын, хшара дызмамыз дныркылозма. Уахьгьы
лара илхарази умҳәозар, рхәыҷы ихала дишьит. Дааигәыдирӷәӷәалаӡеит, лыбҩақәа
ааҟәырҷырит иԥиҵәарызшәа. Ахаҵа ибзиабара мап лзацәкуазма… Нас, лыхәда инапы
шықәыз дыцәеит, аԥсшьарада ус имамызшәа. Данаанагаз раԥхьатәи ауха акәызшәа,
лара дзыцәомызт.
Иаалырҟьаны лҷапан аҵаҟа, аҟама ԥынҵа ццышә лаҿыршьызшәа, илхьааит. Ахьаа
убасҟатәи иӷәӷәан, лылахь аԥхӡы ԥҟышқәа аақәнаҭәеит. Лыхәдеи лҩыҵрақәеи аацәаакит
иаалгәамԥхартә. Лыбӷа ауразоураз иааиҵақыџьқыџьит. Лхаҵа инапы ԥшьшьала днахан,
дҩықәтәеит. Лԥсы лызҭкаауамызт. Дҩагылан дындәылҵит. Лхьаа хҽуамызт. Аҭӡы лнапы
надлырӷәӷәалеит, лыблахаҵ гьежьны, дкаҳар ҳәа дшәан. Илыӷраз амца аҿыцәарахь ахы
археит аалгәахәт, нас аҽааиқәнакит. Иагьеилылкааит иҟалаз! Ҿыц абри аҩнаҭа даныҩнагылаз абас акәын дшыҟалаз, уи бзианы илгәалашәон. Агәырӷьара, маҷ-маҷ илзааиуаз,
даамҽханакит. Аԥсҭазаара лҿықәлашон, Амза ахьылҿалашоз. Аԥацха абарҵа дныҵалан,
аԥҳал иҭаз аӡы, лнапы инанҭәаланы, лыхәда аалырцәаакит, лнапсыргәыҵа лҩыҵрагьы
иныҵылшьит, илықәхьшәашәаз аԥхӡы лықәымҵәирц. Лԥсы ааивганы, лымҳарахьы
днахынҳәит. Лиарҭаҿ днышьҭалеит. Макьана лгәабзиара шыҟаз еиԥш аҽышьақәнамыргылацызт. Лшьара дықәмызт, уи зегьы шьардаӡа дзызԥшыз лгәырӷьара ихнаҽуан
акәымзар. Лгәы лжьозар ҳәагьы даабжьажьеит азныказ, аха уи уажәшьҭа уамак агәра
лызгомызт, агәрамгара наԥхьалцеит. Дамхагәырӷьацәаны дагьамхаҵәыуеит. Уажәшьҭа
иӡрымызт лхаҵа икәал. Аашандаз, уигьы длыргәырӷьарын. Лара усгьы дызмыцәеит
аашаркаанӡа, аҵхгьы хәыҷын. Кьагәа дҩагылан, иԥҳәыс лахь днахьаԥшит. Иҵегь лԥсы
лшьарын игәахәын, ҭынч иҽааилаҳәаны дындәылҵит. Лара уи зегьы лбон, игәаӷьны
дзымааҳәит, лҽылмырҵысит: лхаҵа дицәыԥхашьон, илыхьыз лзымдыруа. Лымала
данаанха, иахьиалымҳәаз иаҳагьы иааиӷьалшьеит. Аус ду иԥгылан, уи дазхәыцлар акәын.
Даҽа хәыцырҭак иоур, игәырӷьаразаргьы, иԥырхагахар алшон. Нас дахьымӡар ҳәа
дшәозма.
Дҩагылан, лҽааилаҳәаны ашә аалыртит. Кьагәеи Дыргәыни, ашьтәа дәылыргарц,
инеиуан. Дабхараны дшыҟаз издырӡомызт, дзықәгәыӷуаз ҷкәынҵас игыруа иакәын. Уи
днаскьаганы дааихәаԥшит, аха аԥацха иаадәылҵыз Радеда данынылҿаԥш, ирыднагалаз
аҷкәыни аӡӷаби тәымханы ишылзыҟамлоз аалнырит. Иҿыцыз акәиц лгәаҵа аарԥхеижьҭеи,
арҭ аҩыџьегь иҵегь илзааигәахан, ҿыцбарах дылбазшәа лнапала аӡӷаб лӡамҩа
ааиԥхьылшьааит. Уажәраанӡа Радеда илымбацыз аԥышәарччашьа лҿықәын
аԥшәмаԥҳәыс. Хылқьан илызкашәаз абзиара ду илызнарҵысыз ахәыцрақәа цқьа
илдырбомызт, аха аӡӷабгьы лхаҿы аԥхашьа даҽакала иҟан. Аҭацаагарашәа лыхьӡ
ишахылҵыз дшазхәыцуаз, аԥхыӡ бзиақәа иахантәарак дҭагаланы дрыман. Ҿыц адунеи
даақәлазшәа, лԥсҭазаара ҭәын ашьжьымҭан. Аӡәы дыԥҳәысын, аӡәы дыӡӷабын. Рыԥсҭазаара насыԥха изҳаны иҟан, ирызԥшыз закәыз рыздыруамызт аха, ааигәа ак шрызԥшыз
руаӡә илдыруан, руаӡә илыздыруамызт.
Дара инарывсны, ашьтәа ргеит ахацәа. Абаҳчара шыҟаз иныҵаргылеит . Хылқьан
илҭахымызт уи ахәда Кьагәа ихиҵәар. Ирҳәон иабхараны иҟаз дабхаанӡа зԥсы ҭаз ишьыр
ҽеимызт ҳәа. Шықәсык иазынаԥшуа акы имшьӡакәа дабаҟазаауаз, аха Хылқьан илҭахымызт лцәалтәымра ахы анакы аҽныҵәҟьа лхаҵа акы ишьыр. Иԥшьаз ахьаца иныҵагылеит,
Мрагылара рхы рханы, Кьагәа, абшьтәа атәыҩа аанкыланы, дныҳәа-ныԥхьеит. Аԥшәма
иԥҳәыс лгәы ааҭынчхеит, Дыргәын, иаҳәызба ааҭыхны, абшьтәа данынахагыла. Кьагәа,
аҩны дыҟаны, ианакәызаалак аҳәызба абз шьтәак ахәда аӡәы иаҵишьыр иуамызт.
Инапала зегьы ҟаиҵон. Издыруадаз Дыргәын иахьынӡахәҭаз дхаҵахарц иҭахызар, иаргьы
шьҭа дхәыҷымызт. Уи аныршь, ацәа ахыхны, аҩныҵҟа рыцқьаны, ажьыхәҭақәа еиҿых
ақәаб инҭарҵеит, ажәра азырхиара закәыхыз ҩыџьа ахацәа рзын. Иааишаз еизыҩаанӡа,
рыфатә хиазар иҭахын аԥшәма. Иаарласны дааит Уча. Кьагәа ақәаб иаҵашуаз ар рымца
дахьынӡахылаԥшыз, Дыргәыни иареи арасамахәқәа хыҵәҵәаны иаарган, ачырӷьы
ҟарҵеит. Агәыла рԥарцәа анааи, чуан дук рԥшаан, «аҽада» ҟаҵаны инхыршьын, амца
агәгәаҳәа иҩаҵарҵан, аӡы ааиладыршит. Изырҳәахьаз ауаа анааи рхәы дырхиахьан.
Абысҭа хәаны инырҵахьан, иладыртәеит. Акәац, ахылҩаԥсылҩа алҵуа, инарымҵарҵеит.
Ҵыԥхтәи аҩы цеицеиуа ашыцтә ҿаҳа қәа инарызҭарҭәеит. Агәыи, агәаҵәи, акәакәари зхаз
аҵәы Кьагәа иаашьҭихит иарма напала, иарӷьа напы иакын аҿаҳа, дҩагылеит, зегьы иара
ихьыԥшырц.
– Анцәа, улԥха ҳаҭ! Ҳуҳәоит улаԥш хаа ҳхызарц, иаҳзымдыруа ҳаҭоумҵан, зҩала
ԥхӡы ҳалоумхын, бџьарла шьа ҳалоумхын! Цәгьа зҭахыу улахь иоуааит! Ухьышьаргәыҵ
иакәыхшоу ԥырхага ҳаумҭан! Абна ҳаҟа, аҩны ҳаҟа, уаҳхылаԥшраз суҳәоит! Ҷыдала акы
иазкым иахьатәи ҳашьтәашьра, аха хыхь иҟоу уӡбахә мҳәакәа, уск напаҳаркуам, иубоит,
иаҳхылаԥшхәу, – аҩы ԥыҭк ижәит, агәи, агәаҵәи, кәакәари са-хәыҷык, са-хәыҷык
ҳәызбала, ҳаҭыр рықәҵаны, иаамихын, иаҿаҿ инхаз аҩы нарықәҭәаны, ишеидикылаз
дахныҳәахт: – Ачбеи Чачбеи, абри иҟьҟьа-иҵәҵәаны ирхьыгӡаны, рызхара рҿасҵаанӡа,
цәгьара ҳзааумган! – иҳәан, ахьацаҿ махәык ахьаҿакыз инавҵеиҵеит.
Аныҳәаҿа зегьы иркит, аха уаҩы макьана изеилымкаацызт иахьатәи реизгара зызкыз.
Абаҳчара иааҵалеижьҭеи, Кьагәа идырныҳәалон Нхыҵ дцаны иқәҿиаз аус. Иазҵаауан
иҟалаз шыҟалаз. Иаргьы ирзеиҭеиҳәон акы аанмыжькәа, иахьатәи дызлацәажәараны
иҟаз ада. Реизгара зызкыз еиликаарц аӡәгьы дҵаауамызт. Агәыҩбара аҵан ишьҭихыз
аныҳәаҿагьы. Иԥшын ауаа, ианаҭахыз иаҭахыз шраҳауаз еилкааны. Актәи аҿаҳа ашьҭахь
ҿымҭ акрырфон, аҭынчра аила гара иацәшәозшәа, хәыҭхәыҭлагьы акы ааибырҳәомызт.
Аҩбатәи аныҳәаҿа ашьҭхра дахыццакуамызт аԥшәма. Азԥшрагьы уаҩы игәы ԥнаҵәомызт.
Ари ирҳәашаз ахырхарҭа аҽаԥсахуан, усгьы еилкаан.
– Ак ҳауҳәарц уҭахыуп иахьцалак, иаҳцәумҵәахын! – даахьаԥшит Ҭагә.
– Уара акыр ҳауҳәозар ҳәоуп ҳзызԥшу, ухаҵкы сцеит Ҭагә, – иҳәеит Кьагәа хаҵа.
– Ахрагә ԥслаҳә иаҩызоу уара уоуп, – иҟалеит аҭак, – уара уоуп, хыхьынтә иԥшны,
ҵаҟа иҟоу збо.
– Иузгәамҭеи, Ҭагә, ажәҩашәаҟьа умҵарҵеит уа.
– Избеит. Уи уара ишубзоуроу сымдыркәа.
– Иугәалашәозар, ааигәа зны уанԥшхьеит. Исҭахыуп уи иахьатәи аҿаурԥшыр.
– Усҟан уи маӡала иуасҳәеит, Кьагәа хаҵа. Уаргьы имаӡазар уҭахын.
– Иахьа уи аргамара сацәшәом. Игәаҭа, суҳәоит!
– Еиҩырго егьыҟам, – даақәыԥсычҳаит абырг, иирыцқьахьаз ажәҩашәаҟьа
иагьышьҭымхкәа.
– Ажәлар Анәца иныҳәааит! – даахеит Кьагәа иҿаҳа. – Абзиара рыгымзааит
раԥхьаҟа! Ажәлар рныҳәаҿа скаанӡа, акыр сааԥшит ижәбазар. Иаҳԥеиԥшу сыздыруам
азоуп ус зсыхьуагьы. Нхыҵ сахьнеиз ахәыҷқәа ус баша исимҭеит Аҳмыҭ Мазлоу. Урҭ
усҭоит, аха сқәылоит ҳәа сеиҳәеит. Сымацара дсықәлоз џьысшьан, аха уқыҭа сақәлоит,
ужәларгьы еимысҵәоит ҳәа сеиҳәеит. Аҿҳәарагьы аиҭеит. Убри иԥылара ҳҽазыҟаҳҵароуп,
абри ауп иахьатәи ҳаиқәшәара зызкыугьы, ишәцәызӡом. Ажәлар шәрыланыҳәазааит
зегьы!
Иҿаҳа ааҭыркәкәа ижәит. Азныказ ааҭынчрахеит. Ҭагә иааникылеит аныҳәаҿа:
– Ажәлар ныҳәазааит, русқәа бзиахааит! Рныҳәаҿа бзиала изкуа ирзырҳәо абзиара
иақәшәааит, ухаҭагьы урыланыҳәазааит! – иҳәан, иааркьаҿны дныҳәаны, иҿаҳа
нықәиргылеит. Зегьы ԥшын иҟаиҵарызеи ҳәа. Кьагәагьы изеилкаауамызт. Ҭагәгьы
дыццакуамызт. Иаақәихит даҽа ҿаҳак. – Абри иадызгалар сҭахыуп уара, Кьагәа ахаҵа,
уныҳәаҿа. Иҟалаз ухы иавоубоит, уи збоит сара. Уара агьухарам. Уара умшала, аӡә
дҳақәымлеижьҭеи, акыр шықәса ҵит. Аӡәы игәаӷьит афырхаҵара, аха дышҳақәло
ҳдыруаны, зныкгьы ҳхәы ҭаҳмыжьӡацызт, ирыҵҳамхыкәа ҳанхдырҵәақәалоз атәы
умҳәозар. Уара уакәзар ужәлар рзы ушыҟоу аадыруеит, еиҿукаауеит аҿагылара, уаҳа
изакәи. Алшареи агәамчи ҳара ҳзы иугмызт, уажәшьҭа нахысгьы иугымхааит! Анцәа
уиныҳәааит! Угәҭакқәа урыхьӡааит! Нас ауп ҳаргьы ҳанҭышәантәалахо, – ибла храгәқәа
еихмырсыӷьӡакәа, иҿаҳа иҭаз ҭынч-ҭынч ижәит. – Жәлар рныҳәаҿеи уныҳәаҿеи
еицызааит! Анаԥеи Анагеи реиԥш еиҟәыҭха рмоуааит!
Амҩа ылхын! Раԥхьа анысра акәын ицәгьаз. Уа абнаршәыра еилаччызар ҟалон, ақәиц
маҷқәа еилаԥаҭаны уоурыжьуамызт, афырҭын ихнажәаз, аԥшатлакә иҵнахыз аҵлақәа
еиҿажьзаргьы алшон, еихала иԥҟаны иумрыцқьар, хара узцомызт. Амҩахәасҭа алгара
акәын, нас ианысша ҟамлар ҳәа ушәозма. Уи акәмызт, азыҟаҵара акәын акәымзар, амҩа
алгараз идәықәымларыдаз, аиҳарак убри алгара аҟазаареи аҟамзаареи ирызҳәазар.
Аҿаҳақәа шьҭырхуан, ҩ-ныҳәаҿак, ажәлари зыниашьа зхаҵашьази, ирызкны. Ахрагә
ԥслаҳә дырзаҩызан рханы итәаз хаҵа кьаҿ. Ишинымԥшуазгьы иаргьы ҩныҵҟала иҵегь
дыӷәӷәан арҭ ажәақәа рышьҭахь, аиҳараӡак аус аиҿкаара ҟыҟҿыҟрыда
иахьыманшәалахаз ишьамхы иҵнарԥраауан. Иаԥхьа итәаз зегьы иагьынхацәан,
иагьеибашьцәан. Иахьа ара иҟамкәа, арҭ иазыҟарҵашаз рыуаагьы убас акәын
рыԥсҭазаара ишааӡахьаз. Уаҵәтәи амш дақәгәыӷуа, аӡәгьы игәы ҭынчмызт
ианакәызаалак. Ԥҳәыс дааигеит ҳәа, иаҳ иҽимхны, ихы дақәгәырӷьо, имчқәа изацланы,
аԥхӡы нкаҭәо, икамҭәазгьы наԥхьаҳәо, дгьылк хиҟьон, абра ҵламзар агьиуамызт ҳәа
узхәаԥшуаз аҿы амхы леиҵон, қәацәк иргылон, дшынеиуаз иеиӷьыз иргыларц. Ҩбаҟа хы,
иџьабаахә ҳәа ирҭаз, нанҵаны, арахә ирҳарц уахгьы-ҽынгьы дрышьҭан. Ари зегьы ҽнак
ицәыӡуан, иҭаацәарагьы далырхуан, ахҵәара ҟаланы, ихы изымхьчар. Ааигәа-сигәа
еиланхозҭгьы, лабеилаԥса уаҩы дшамааӡо рдыруандаз. Ихаҭа, аӡәы дикьымсындаз, уаҩы
заҟа иҽилаимгыларыз, ишьацәкьарақәа дрықәгыла, адәы дықәын. Арахь знапы даныз
аӷак дааиоур, зҽы иазымиааиз икәадыр дасуан ҳәа, игәы цәиҟьарц инхаҩы дыхирҵәон.
Узыхҭнырҟьоз удыруа, удгьыл ҿаҵа уангыландаз, Анцәа иџьашьахәымзи. Днымхаргьы
ԥсыхәа имамкәа, абџьар даҵамларгьы дызнымхо дҟалахьан анхаҩы. Еинымаалоз ҩ-уск
инапы иакын, иҽрылаигӡар акәын.
Ахатәра уаҩы дзусҭаз инардыруан азы, абзиара ҟаиҵазар иахьынӡабзиаз идыруан.
Аҳмыҭ Мазлоу иеиԥш ацәгьара иҽазикыргьы, еилыхха иубон дызныз амҩа. Иуадаҩыз,
иагьзнымҵуаз, иагьзнымԥсуаз, ахатәра дурахь дкылигарц, цәгьарамзар бзиара згәы изызҭамкуаз аамсҭа кьаҿ иакәын. Анхаҩы иаҟара зыхә ҳаракымыз аҳәынҵәылаха Рамхәыҭ
аӷьычреи-ақәычреи рыла иԥсы еивган, иҵегь дызлашьҭыҵшаз дашьҭалеит, аха Аҳмыҭ
Мазлоу имаҵурада макьана агьилымҵыцызт. Иахьатәи реилацәажәарагьы уи илымҳа
аҿынӡа имнеир ауамызт, аха Кьагәа араҟа аҿҳәара рылеимҳәеит, избанзар Рамхәыҭ иуаҩ
Мазлоу диԥыларц ддәықәиҵар алшон, уи иԥылараз рҽазыҟаҵашьақәа зеиԥшраз
иирдыдырц. Амалыр змаз амаҭәахә даҩызан Рамхәыҭ. Амалыргьы ахмаҷыр алҵуан, аха
ари дзыԥсази, дызлиааз рзы цәгьарамзар бзиарак изымхәыцуазар. Уи зынӡа имаҳар иаҳа
иеиӷьын ари аус азы. Доусы руаа азыҟарҵон. Зегьы рҽырхиа итәан. Нас Кьагәа иуаҩ
днеины адырра риҭон иахьеизашеи ианеизашеи рзы. Уаанӡа Кьагәа дазхәыцрын гәыԥ-гәыԥла иахьиртәашаз, макьана мчыбжьык иазынаԥшуа ибжьан. Аха дзызхәыцрызи, усгьы
идыруан имчқәа зеиԥшраз, иҟаҵатәыз, уаҩы дызқәымшәоз иҟази ҳәа иагьараан иӡбахьан.
Ашьтәашьра иалахәыз анеилыҵ ашьҭахь, агәыла рԥарцәа ачырӷьы ҭыԥ
ахьынӡеилдыргоз, дрыцхраауа дазхәыцуан, Нхыҵ даннықәҵ иақәыршәаны, Аҳмыҭ, ауаа
има, дишьҭалазар ҳәа. Амҩақәа заа иркырцгьы ааиҭаххеит зны, нас амҩақәа аӡә
дырнылозар рбарц, аԥшәыхәцәа дәықәиҵарц иақәикит. Ашәарҭа уанҭагылаз,
лаԥшҵашәарацԥхьаӡа ҵабыргыз џьушьон акәымзар, мцахарак аиқәыршәара акры аҭахын,
аиҳарак ар, ашьха абӷа рхыҵраз, иааинырсланы иузеиқәыршәомызт. Кьагәа
дааиԥхьхәыцхын, ҭынч абаҳча дыҵан. Аҵыхәтәан ачырӷьы еидкыланы, аанда ихыганы,
икарыжьит. Агәылацәа анеиԥхьба, Дыргәын Бамбеи иашҭахь дыхәнарц иҽеидикылон.
Ашьыжь амҩа днықәгыларц игәы иҭан. Арахә лбаацаны Бзыԥ арха иқәҵатәын, раабҭра
азааигәара иҟазаарц. Урҭ, зтәыз наԥҳааи Кьагәа иабхәындеи шракәыз анидыр, Аҳмыҭ
Мазлоу, хыкгьы нмыжькәа, Нхыҵҟа икеицон.
Ауха заа дышьҭалеит Дыргәын, ашацкыразгьы дгыланы, амҩа дықәлеит. Уи
дизыԥшын аԥшәма. Хылқьани Радедеи, абарҵа иҵагыланы, лаԥшыла днаскьаргон.
Иаргьы идыруан х-ҩык рылаԥш шихыз, дрымбо днавалаанӡа, аха зныкгьы даахьамҳәит.
Радедагьы, лшьақар фара аҵыхәтәа ԥырҵәазшәа, иҟалараны иҟаз еилылкаазижьҭеи,
лылахь еиқәын. Лгәырӷьара аҿҳәара ахьмаҷхаз Кьагәа ихы иавеибон, агәарԥ аҿынтә
амхы дынҭаларц дахьнеиуаз. Ақәылареи ахҵәареи ирҵакыз заманала еилылкаахьан лара
дшыхәыҷызгьы. Арҭ аҩ-уск қәҿиарала еицылартә еиԥш иалдыршомызт, аха ақәылара
аныҟала ԥырхагада имҩасуамызт. Џьоукы мҭахар ада иауамызт. Аҽнынтәарак амхы дҭан
иара, изыҟамҵацыз иҽырхьигӡарц. Аандақәа ахьуашәшәырыз ирҽеит. Уи, амаӷра анахаԥа,
иубарҭамызт акәымзар, акырџьара игәаҭаны арахә ласыр иазынкыломызт. Ус маҷыз
џьашьаны, дналаган, игәаҭо, иахьигәамԥхоз аҵәҩанқәа аларгыло, амаӷ нахаҵо
дахыкәшаанӡа, Амра лҭагьалахьан. Амхы зҭагылаз адгьыл цәаакырак шаҵамзгьы,
макьана аҽаҩра беиа ҟаларын ҳәа угәыӷыртә иҟан. Аха ажәҩан уаҳа иаахәашьуамызт
сынтәа.
Амхы аҵыхәан аанда иалагылан уҳәартә иззааигәаз иажәхьаз ацеи атабарџьан лаҳа
ҿеи рнаҩс, амҩа аҿынтә ибзианы иахьубарҭаз, Наԥҳа Кьагәа иабиԥара рнышәынҭран.
Убарҭ днархьыԥшны акәын иара амхы дышҭыҵыз, аха ауха, ихәыцрақәеи иԥхыӡқәеи
еилаԥаҭаны, цқьа данзмыцәа, адырҩаҽны деиҭааит абрахь. Анышәыргә алгәыгәрақәа
еилабгахьан. Араҟа иабдуи иаби, урҭ рыҳәсақәеи, рԥацәеи ракәын изызқәаҭыԥыз. Урҭ
иреиҳабацәазгьы араҟа иамазар акәхарын, аха шьҭа еилургоз ҭыԥ абаҟахыз, аамҭа
иафахьан. Мышкы зны убас рыхьуан инхазгьы. Рызынтәыкгьы аԥсҭазаара уадаҩ
ирызнырҵасыз ачымазарақәа иргеит, ма иҭахеит, рҭаацәареи, рабиԥареи, рқыҭа жәлари
рыхьымӡӷи раҳаҭыри хьчазарц. Дара рхаҭақәа агьрызнымхеит макьана амашанақәа
ирхәыҵабаауаз рыбаҩқәа рыда. Уаҩы ибоны ирзынхаз доусы рханы ишьҭаз ашьанҵа
хаҳәқәа ракәын. Убри акәын, инаԥшуа ирхашҭаанӡа, рыхьӡ зҳәоз. Изызгәаҟуази, рԥсгьы
зхаҭази абарҭ? Аа, амала доусы дықәҵаанӡа ихәыҷхшара нижьуан. Кьагәа иакәзар уаҩы
димамызт. Уи иҷкәын инышәынҭра днахагылеит. Уи иҵыхәтәантәиин, ахаҳәра иакәыршаз
ҳадгәынра изнауан. Иуадаҩын иҷкәын, аиҳарак иҷкәынзаҵә иҳадгәын ахагылара. Абри
аибашьраз иара дҭахар? Дниаӡааӡоит. Иахьцалак, гәынкылага заҵәыкны ауаҩы имаз –
ихшаауа иакәын.
Еиуеиԥшымыз аусқәа рзы акырӡа иныҟәарақәеи ақәылацәа, ижәлар рзы ԥырхага
дмырҟаҵакәа, раанкылашьақәеи иқәҿиауа иахьааиуаз, ахылаԥшҩы ахьӡ-аԥша иманы
дааиуан. Ихи ижакьеи заҟа ашлара иаманакуаз аҟара, ихьӡ аӡыргашьеи иаҳаҭыри
ӷәӷәахон. Иқәра наскьацԥхьаӡагьы, иаҳа-иаҳа еиликаауан анхараз уигьы егьигьы
шиҭахымз. Ааи, иара ҵара змамз нхаҩын. Ашәышықәсқәа, азқьышықәсқәа иргәылҳәаны
иаауаз анхара акәын иара изанааҭ. Зегь раҵкыс бзиа иибоз шәарыцаран. Аха
дахьыҟазаалак хылеи гәылеи ижәлар ракәын дызлагылаз. Ацәгьеи абзиеи рыцеиҩишон.
Урҭ рыхьчара анаҭахыз, ихы деигӡомызт. Абас иҟаз аӡәы дихыр аҵара зоурц зылшоз
абзабаа збоз џьоукы рҭаацәараҿ, иҵегь дхәыцуан, еиҳа илшон, ижәлар еидкылазарц,
ианаҭаххоз аҽынгьы, хрыцҳашьареи хеигӡареи ҟаимҵозар. Убас иҟаларц зылшо Аԥсадгьыл дахагылар! Амала, уи иҟаз дзиуамызт, анахҩы дунеи иаламыз адунеи абжаҿ. Иара,
анхаҩы, иабанӡанеигарыз ихьӡи-иԥшеи? Агәкаҳара ҳамҭанык даналанагалалак,
еиликаауан арҭқәа зегьы зны рҵыхәтәа бзиамкәа инҵәар шрылшоз. Аҟабақ еснагь аӡы
аанагомызт рҳәон… Аха иҟаиҵарызи, ақәыларақәеи аимҵәарақәеи рҵыхәтәа нымҵәозар?
Аӷацәа уқыҭа ықәырхаанӡа ҳәа, унапқәа угәыдкыла, узлаԥшрызи. Арҭ ахәыцрақәа усҟатәи
иҵарӡаны изызцәырҵуаз зыниашьа зхаҵашьаз Наԥҳа Кьагәа иакәмызт. Аԥсшьараамҭазы
дышныҟәарыз ҳәа дхәыцуамызт, ишаҭахыз еиԥш акәын ҟазшьеи хымҩаԥгашьеи
шаарԥштәыз. Иҟалон даҽаказы игәы дҭацәажәар, ихшыҩ аԥсы аиршьаларц. Умхәыцырц
даҽа уск уҽазукыргьы иаҳа изаманан.
Днахынҳәын, аанда дынхыԥаны, адәы иқәыз иҽы, ахнышьаҳага аашьхны, агәарԥ
иааҭеигалеит. Икәадырны дынҽыжәлеит. Агәарԥ дынҭыҵын, амҩаду шыҟаз длалбааит.
Аӡиас днырны, днеиуан, дызбалак иабхәында иахь ихы хан рҳәартә. Усҟан Уча аҩны
дыҟамызт, уи идыруан амаҳә. Уча иааԥҵәаны Ӡыхьҿа дыхәнеит, устәиала Бамбеи иашҭа
днеирц. Кьаӷәсеи, иареи, Дыргәыни арахә еицлыбаарцон. Кьагәа ихы ахьхаз Рамхәыҭ
иахь акәын. Иагьылашьцахьан, уи игәашә даннадгылоз. Аақ-саақ дырган, арахә реиԥш
ирхьчоз Рамхәыҭ игәарԥ ааихҵәаны, асас «иааиԥылеит». Амаҵуҩы даарыдыххылан, наҟ
инаԥхьацашәа, ирҭааз, агәарԥ данааҭашыла, дылҽыжәихит. Асас, аԥшәма дшыҟаз
еилкааны, аԥацхахь иҿынеихеит. Аԥшәма имала ацәардӷәы иқәыз ичхәыпа дықәтәан,
дунеихаан имоуа дзыхгәаҟуаз аҳра ирҭазшәа. Амаҵуҩы дицны, Кьагәа
дшааҩнашылазҵәҟьа, иҵаԥсаз арацәа ԥырӷхазшәа, дҩаҵԥеит. Уи асҵәҟьа иаармарианы
ааира ихы иаҭәеишьарын ҳәа дыҟамызт. Аҳ Кьалышьбеи аҵхагәҭаны дизымҩахыҵыр
усҟатәи иџьеишьомызт. Ус мариак азы дшизымааиуазгьы идыруан, аиҳараӡак имала
иааира иахиҳәаарыз дақәшәомызт.
– Утәа! – дааивагьежьны аҟәардә даахеит аԥшәма. Ус заҟа ихы иаҭәеимшьарыз,
дызлиааз рҵас иаанагоз ламыск илан, иҩны асас данизааи иааирԥшит уи акәымзар. Уи
илақәа амаҵуҩы инаиирбеит, аишәа архиаразы аҳәсақәа инареиҳәарц.
– Иарбанзаалак ухы агәхьаа аумырган, Рамхәыҭ! – иҳәеит Кьагәа длатәо. – Сара
сыццакуеит, иаарласны сымцар ҟалом.
– Фырџьанк мкӡакәа, аҩны удәылҵуану?!
– Исҳәаз сахыԥом, сыццакуеит, – Кьагәа иҭахыҵәҟьамызт Рамхәыҭ ичеиџьыка
агьама ибеит ҳәа ауаа ирылаҩҩыр. Уаҩы диҭахымызт Рамхәыҭ.
– Узырццакуа бзиаразар, – аԥшәмагьы ичхәыпа деиҭанықәтәеит.
– Иҿыцу ажәабжь удыруазар еилыскаарц сааит.
– Ишԥасзымдыруеи, аҷкәынцәа шааугаз здыруеит. Аха уи здырырц зуҭахи?
– Уаҳа акгьы?
– Уаҳа акгьы, – Рамхәыҭ иџьеишьон исас иҵаашьақәа.
Кьагәа еиликаар иҭахын ақәылара аҭыӡшәак Рамхәыҭ иҿынӡа иааихьазу имаиихьазу.
Зыгәҭакы зынӡак иззыҵәахуаз уаҩымызт иара, аҩсҭаа иаҵкыс игызмалыз иакәны ихы
шиԥхьаӡозгьы. Убри аҿы Наԥҳа Кьагәа дахьизымиааиуаз игәы иалан умҳәозар.
– Рамхәыҭ, сара даҽа усуп сзышьҭоу. Урҭ зуҭаз аӡӷаб дурҭеит. Лара, изласалҳәаз
ала, лани лаби рынхарҭа сашьҭалан, исзымԥшааит Нхыҵ сахьныҟәаз. Сылжьазар ҳәа
сшәоит.
– Ирылоухи лани лаби? – зҭак ҟаҵара уадаҩыз азҵаара Рамхәыҭ ианиҭи, Кьагәа
азныказ ииҳәара ааиҿамшәеит, акгьы изҳәомызт, аԥшәма ихаҭа иацимҵахыр: – Унапаҿы
дыҟазар, амаҵ лырула, уаҳа иуҭахи?
– Сара, сымаҵ лсуразы, лԥсы ҿысымхит.
– Уара уаҩы уизеилкаауам.
– Умбои, сылжьазар ҳәа сшәоит, џьара акы дацәшәаны.
– Лҭахызаргьы дацәшәааит, – Рамхәыҭ, ихаҿы ркьаҳәны, ҿааиҭит, аӡәы лразҟы
зеиԥшраз уссгьы ишимамыз иҵәахырцгьы дашьҭамкәа. – Уара уи ззуҭахи?!
– Сызлагаз аус насыгӡар сҭахыуп.
– Лани лаби дырзушьҭырц угәы иҭану?.. – Рамхәыҭ иблақәа ааҟәазхеит.
– Урҭ уажәы изынианы иҟоу закәытә гәырҩоу ԥшаузеилымкаауеи.
– Уара уи усс изумеи? Рҭахызаргьы лҽылҿыршьаап. Уи зегьы бзиоуп, аха сара
сҿынтә уззыԥшу иарбан жәабжь ҿыцу?
– Иуасымҳәеи дузаазгаз рҿынтә аӡӷаб лхи лҵыхәеи узеилкаазар соуҳәар сҭахыуп
ҳәа.
– Уи усс иагьсымамызт. Сагьылзымҵааит, – маҷкгьы иԥсы ааибакит, игәра ахьимгаз
азы, дҩаҵԥан, архнышьна аанкыланы иааирҵасит: – Абри алахь соуааит издыруазар!
Ари издырҵәҟомызт Радеда лышьҭра зларсыз аԥашә ахьыҟаз. Игәы ҭынчын Кьагәа.
Уаҳа дыззаҭгылоз егьимамызт, аԥшәма фырџьанк ииркырц дшихьынҳалаз, дындәылҵын,
дыҩҽыжәланы агәар дынҭҟьеит. Акыр данынаскьа, иҽы аццакшьа ааирмаҷит. Еидирак
лаиқәихызшәа, дласӡа ихы ибон, ихы ижьозар ҳәа гәабжьажьарак дшеиманакуазгьы.
Рамхәыҭ ддырын, акы дацәшәарц дыҟамызт, еицәаз цәгьахәыцрак ҟаиҵарц дааҭгылалон
акәымзар. Аҭагылазаашьа аниоу зԥсы еиқәхаз ахәыҷқәа иԥсы иаҵеиҵарц далагон. Даԥсышәаха исас диацәажәон, арахь игәы иҭаз иара ида уаҩы издыруамызт. Дара рхы рхьчо
иҩеидасындаз знык, нас ишәарҭахарымызт. Иџьаба-џьафаны зызҳауаз аиаҭым
ианакәызаалак ихы ҭеирхомызт, акрыура дашьцылон, ахыхьчашьагьы ицызҳауан.
Радеда, лымаршәа иоур, изуз аӡәы дааизеилымкааӡакәа, цәгьарак лыҵеигалон. Кьагәа
иахьынӡаилшоз урҭ иреиԥшыз хәлакымхарц дырзыҟазаауан. Аха зынгьы иажәыз ацгәы
меитаҟә даҩызазшәа ихы ибон. Уажәраанӡа иухаҵашьаз уԥсы ахьынӡаҭаз иузнамгаргьы,
заа уиасыр еиӷьын.
Даҽазны еиԥшымкәа уҿажәнакуан аҳауа шыра. Аӡиас данынаҽԥынгәла акәын аԥсҭа
иҭыҵуаз аԥша хьшәашәара данаарԥсаси. Ицәеижь, иаҳа иласӡа аҳауа алалозшәа,
аҽаарҭынчит. Аӡиас днырит. Аԥсҭҳәақәа рыҽроуны еивҵалазшәа анаӡара, арахь иаауан
уҳәартә, икыдын. Аԥхын мшы шыҟаз ала, уи аҭәоушьарымызт, аха адыд-мацәыс иаҵасын
ари. Ахаҽаҳәа ақәыршыҩ леирцгьы иҟан. Иџьоушьартә даӷьыкгьы абжьы гомызт. Хәаҷа-маҷакгьы ыҟамызшәа, ҭынчран. Акәараҷҷақәа дахьрыруаз, аҵх агәахьы аамҭа шнеиуазгьы, ҿааихак ззыҟамҵакәа, ихаԥыруаз жәҵарақәак ракәын. Амш цәгьахарын ҳәаҵәҟьа
игәы иаанагомызт амҩа иқәыз. Аарыхрақәа рзы ибзиахон, аха амшцәгьа иара имҩанызахаргьы иҭахыҵәҟьамызт, убригьы акы аанагон ҳәа дазхәыцуан. Аҩны днеины, иҽы
аҭыԥ инықәҵа, дышьҭалеит, ажәҩан зеиԥшраз уаҳагьы ихы иҭамшәакәа.
Амала, адырҩаҽны, ашьыжь инаркны, иаҳа-иаҳа ҿыхьҭахо мацара, ажәҩан
ҭылашьцаауан. Шьыбжьоншьҭахь акәын, арахә илбаарцоз рыма, амҩаду иананыз.
Кьагәагьы дынҭыҵын, ахьшьцәа дрыцхрааны, арахә ду архаҟа илбаарцеит. Наԥҳааи
Сымсым Учеи рырахә еилан, аха қыҭак ртәы ыҟан уҳәарын, рхи рҵыхәеи узеидымкыло,
шьамаҟеи ԥсасеи ахьеилалаз. Иҭахкааз раӡынтә аабҭра инҭарҵеит. Изызԥшыз ақәылара
еилгаанӡа, арахә абра иҟазар акәын, ҽынла ааигәа-сигәа инҭыҵыргьы, Кьагәа арахә
дрыцәшәомызт, аӷа урҭ рҿынӡа инапы ааӡарымызт, ауааԥсыра еибганы инхандаз, шьоукы
ҭамхар ада ԥсыхәа ахьыҟамлоз аибашьраҿ.
Аҽнытәи русқәа ирылгеит шырҳәоз акәын, амшын ашҟа иаамацәысын
ианылҭадыдуаз. Ақәаԥсаҭа, амати леиуазшәа, илалагеит. Иааигәаӡаны амацәыс лыбжьҟьеит, илақәырццакны, улымҳа инадкыла иаҵхазшәа, аҵықь-аҵықьҳәа ихыст. Дук
мырҵыкәа ашьхарахь, ахәқәа арбгарызма уҳәо, амацәыси адыди иаарымҽхар кит.
Икыдыбгазшәа ақәа леиуан. Уи ашьҭахь, уамак аҽамырцәгьакәа, ладеи ҩадеи
инҭахәаҽшәа илҭаҟәырҟәырын, акыр ироуны, иналаршәангьы адыд бжьы аҽарцәгьар
аҭахын, аха акы аԥырхагахаразшәа, аҽазеиҵыхәуамызт. Ақәа аҽеиҟаратәны
аҿыланахеит, ишәа-иза икылсуазшәа. Ааигәа ихкәомызт. Акыр чҳаны иааиуаз аҽаҩрақәа
уажәшьҭак агьрыхьуамызт, адунеи аԥсы ааивнагарын. Арахәгьы адәы ицәгылан, амшцәгьахара зегь раҵкыс дара азԥшызшәа.
Уцәеижь иалсуа, хьҭахеит. Абас иаалырҟьаны амшцәгьакәын ауаҩы ахьҭа илазҵоз.
Ауапақәа рыжәҩахырқәа инҭадырԥан, рҭыԥ иҵагыланы, рырахә ирылаԥшуан. Амлагьы
иакит. Ахәлара ианалага, амш бааԥсы еихәлаччы иҟамзи, заа илашьцеит. Ашьхантә
илбааз, иааԥса-икараха иҟан азы, Кьагәа аҩныҟа идәықәиҵеит ишырымуаз. Ихаҭа, аабҭра
дахылаԥшырц, даангылт. Аҽқәа ркәадырырц иалагар, ркәадырқәа дырбааӡон,
аҽыжәларагьы иаԥсамызт, рымҩа харамызт азы, руапақәа ирықәгәыӷны, шьапыла ицеит.
Урҭ уажәы Хылқьан дрызԥшын, рхәы рхианы. Елыф, лхәыҷқәа лыма, дышьҭалахьан.
Кьагәа, арахә рҿы дахьыҟаз, икыдҟаҵалаз ацәардӷәы ахәыпа нықәиҵеит, ацәаакыра
илымсырц. Иуапа иҽҭаҳәҳәаны, имацара днықәтәеит. Иаԥхьа алақәа тәан. Аабҭра
иакәыршаны иртәазар, ихаҭа ҭынч дыцәаргьы ҟаларын, аха амш бааԥсын, алақәа адәаҿы
изҿаҳәомызт, иахәҭаз рҭыԥқәа макьана иҟаҵамызт, аӡынранӡа арахә лбаарцарц згәы
иҭадаз. Ариабжьарак дыллыбааны рҭыԥқәа еиқәиршәаргьы ҟалон, аха ухы амца анакыз,
Амра иаршыз аԥслымӡ ушылагылаз угәалашәозма. Лацәааихьшьык изыҟамҵеит
аухантәарак. Аӡәы, амш бааԥсы ихы иаирхәарц игәы иҭеикыр, илақәа дрызгәамҭар, иара
дибар акәын. Ақәагьы хкәомызт.
Адәы унықәԥшыртә ишааҟалазҵәҟьа, дҩагылан, аҳәынҵәа днылагылеит. Ишабахьаз
адгьыл агәы ҭәхьан. Ажәҩан лаҟәын, акәа шлеиц илеиуан. Аабҭра днахыкәшаны ибарц,
дынҭыҵит. Араҟа адгьыл ҩышьҭхызшәа иҟан, ихыҵыз аӡиас ицәеиқәараӡа, иқалмышьха
иахыкәшаны илеиуан. Ахаҳә-мҿыҳә рбылгьаны иланагон. Ашьха мҩа еибгак нхоушь ҳәа
уазхәыцрын, зегьы ықәыӡәӡәааны амшын ахь иахьагоз. Асҵәҟьа аӡы хыҵуа, асқәа
аныӡҭуаз аламҭалаз, амшқәа цәгьахахьазаргьы, ааигәа-сигәа уаҩы имбацызт. Аӡиас, даҽа
ԥыҭк ишьҭыҵыр, аабҭра дгьылбжьаханы иҭанакуан. Иӷәӷәаны икшаргьы, аабҭра
зықәгылаз адгьыл шьҭыҵра чашәха ишьҭаз иқәнаӡәӡәаарын.
Амшын шыҟаз аграӡацраҿ иааҵыккеит. Аԥсҭҳәақәа рыҽҩышьҭырхыцԥхьаӡа, анаӡара
ажәҩан цқьахон. Ақәа есааира аҽырмаҷуа, қәаԥсатак леиуан уҳәо, аилгарахь ахы археит.
Учеи, Кьаӷәсеи, арахә еилдыргартә ирбан, инарылалеит. Еицхыраақәан, ирласынгьы
арахә нҭырцеит. Кьагәа даанымгылаӡакәа аҩныҟа ихы ирхеит, ԥыҭрак дыцәарц. Кьаӷәсеи
Учеи арахә рыхьчарц акәын. Дыргәын Кьагәа ииҭахыз ахацәа иахьа Ӡыхьҿа шыҟаз, Мамӡ
имарда ашьапаҿы еизарц дрылалар акәын. Ахәымҽханшәа, Кьаӷәса имала арахә
изныжьны, Учагьы уахь дҩеирц дыҟан. Аус цәгахон, амш аилгарахь ахы амырхакәан,
адырҩегь ицәгьахахыр. Амарда аҿалара усгьы иуадаҩхарын, аҟьҵәыра иахҟьаны.
Ишԥаҟаларыз аҩарӡгьы узацлар?
Амҩа дахьаныз, амхқәа дрылаԥшуан. Ухәыцрақәа уаарыҟәганы, угәы аздырҳауан,
рԥсы рылаланы иахьгылаз. Анаԥеи Анагеи рхылаԥшуан. Уажәшьҭа, Амра аарылашыр,
ахҳәара рҽазыркуан. Аҩны дааины, аԥацха дныҩналеит. Дыҟәбаҟәшәо дыҩнан Радеда.
Ихәы аақәлыргылан, акриҿалҵеит. Игәалаҟазаара изыҵәахуамызт. Даарагьы дааԥсан.
Ҭынч акрифон. Игыламҭаз ифырџьан аақәихын, Радеда дналҿаԥшит. Ижәрын ҳәа игәы
иҭаӡамызт, аӡӷаб лгәы ирԥсырц иҭахымызт акәымзар. Иблақәа хааӡа ианыналыхәаԥш,
деимархха дызкыз дааунажьын, ҩныҵҟала даададахеит. Лара бзиала лызҳарц, аҩны
иҟази сасра илзаауази раҳаҭыр илбоз аҭак ҟаҵашьа илзақәшәарц, анасыԥ бзиа лоурц
ҳәа, дныҳәа-ныԥхьаны, инҭыркәкәа ижәит. Ԥшьшьала акы днацҳахын, аишәа дҩахыҵит.
Данындәылҵ лара лгәы ҭԥраауа дааҩналахт. Аԥшәма ԥҳәыс данааҩнашыла, лхаҵа дшааз
лалҳәеит, уигьы длыргәырӷьарц.
Иара имҳара дныҩналан, ижәцәеимаақәа ишьхны, хыхь ишәызгьы ааишәыхны,
днықәиаанӡа, – Анцәа, улԥха ҳаҭ! – иҳәеит, дагьнықәиан, илацәа ааиқәиԥсеит. «Анцәа,
улԥха ҳаҭ!» – игәы иааҭиҳәаахт дыцәаанӡа. Дзусҭадаз Кьагәа и-Анцәа? Ижәлар
ирзеилалаз х-динк рҿынтә иаҳа иаԥхьагылаз ҳәа иԥхьаӡаз акгьы анхаҩы идоуҳатә
ԥсҭазаараҿ игәаҿы ҭыԥ азаанымкылеит. Анцәа дахазҵоз, даҽакала иуҳәозар –
анцәарацәара ахазҵоз, иакәны ихы иԥхьаӡон. Ихәшҭаараҿы имҩаԥыргоз аҵасқәеи
ақьабзқәеи зегьы уи акәын изықәшәоз. Арахәи, аԥстәи, абнеи, ашьхеи, аӡқәеи рынцәахәқәа рхьышьаргәыҵкышьа адин ацәырҵра иақәлан. Аха аԥсылманра абри Анцәа итәылаҿ
иааижьҭеи, закәытә мчымхараз ирзыҟаҵаз цқьа издыруадаз, Магомеҭ иҵара абжаҩык
ирыдыркылеит, амала анцәарацәара аҵасхә хьамҵит. Иахьцалак ақьырсианра
уазымхәыцыр ауамызт архақәеи, адәқәеи, ахәқәеи, нырцәи аарцәи ирылаԥшуа, акыр
шәышықәсақәа зхыҵуаз ауахәама Мамзышьха ахәы аҵаҟа, Бзыԥ аӡиас ахьааҭыҵуаз
инҵәоз, иқәгылаз анубалак. Уи ззыргылаз аџьабаа збоз иџьа ирмарианы зхы иззархәоз
ракәын. Анхаҩы ихәоз анцәарацәара акәын, уи иаҵасыз зегьы цқьа инаигӡон, иара
дызнымшәар амуаз аԥсабареи аԥсабарацәырҵрақәеи иаҳа дырзааигәан, ихдырраҿ
рнырра нрыжьуан азы. Анхаҩы иԥсҭазаараҿ аус ду зуаз ижәытә доуҳа азин инаҭон иара
ихәашаз ақьырсианреи аԥсылманреи рҵасқәак иқьабзхарц. Амала, дара урҭгьы анхаҩы
анцәарацәара аԥсҭазаашьа шәшьыр ишыҵаз иаанхеит. Иаанхеит, избанзар дара
анцәарацәара ажәытә ҵас аҿыц хаҿра аиузшәа иҟарҵон, аԥсҭазаара рҽадырҳәалеит,
имыӡкәа инхарц.
Хылқьан даалырԥшит Кьагәа.
– Дыргәын дааин, уажәшьҭа ауаа еизеит Мамӡ имарда аҵаҟаҿ иҳәеит.
– Уажәы дабаҟоу иара? – Кьагәа даақәтәеит.
– Учеи иареи уахь ихәнарц ицеит. Уанааԥшлак унеип рҳәеит. Лбааҟа шәеизар
ҟамлаӡои? Амшцәгьа иҟаз амҩа уқәнаргылом.
Кьагәа иҽеилеиҳәеит. Амаҭраз маҭәала иҽааибиҭеит. Ишәақь еиҵаҵаны еснагь ашә
ахь ахы рханы икыдын, ианиҭахыу иаакниԥаарц. Ус ҟазҵоз аиҳарак аӷа дызмаз иакәын.
Уи, ашәақь еиҵаԥах ианкнеиҳауаз, абри ахызаҵә зызкыз игәы кылиблаанӡа, шәарахк,
ԥстәык шимшьра ҳәа дқәон. Игәҭакы анагӡараз ихы-иԥсы дреигӡомызт, амала амҩа
ԥсыцқьа мҩан, иаӷа дахьишьшази дахьимшьшази ҳәа ажәытәнатә ҵасла иаԥҵаны
иааргон. Иаӷа дҭаирхеит, уажәшьҭа ахьымӡӷ имамызт рҳәо, фырхаҵаҵас иӡбахә дирҳауан.
Кьагәа ихатә аӷацәа рыхьӡ аныӡӡахьеижьҭеи, акыргьы ааҵуан. Ихатәны ииԥхьаӡоз ижәлар
раӷацәа ракәын. Убарҭ рзы акәын иабџьар еснагь изхҩазгьы.
Иҽанеибиҭа дыҩдәылҵын, иԥҳәыси Радедеи даарыԥхьеит. Даргьы ашәшьырҵахь
изааин, ани ԥҳаи реиԥш иааикәагылеит. Макьана шоурамызт. Амрагьы иԥхарц иаҿызма
уҳәо, ажәҩан ихыжьлаз ҽыҭҳақәак ирываԥахны, ашәахәақәа адгьыл иазыланашьҭуан.
Ашьхарахь ахылҩа-ԥсылҩа аҽеизганы аҿыҩанахон, иԥшқа-ԥшқахо аҳауа аҽаланарӡҭуан.
Ишуҭахыз иласӡа аҳауа лбааудон. Ас амшқәа маҷын аԥхынраз.
– Былахь аиҵыхра бцәыуадаҩушәа збоит, ибыхьзеи? – Кьагәа иԥшәмаԥҳәыс лахь
ихы наирхеит.
– Сароу?.. – дааирҿыхазшәа лҽаалԥсахын, имҩақәлараз лҭагылазаашьала иус цәгьа
иаҳагьы ишлыруадаҩуаз даазхәыцны, лыблақәа аахаалтәит. – Исыхьрыз зугәахәуа?
Иузԥшу аус шуадаҩу аҟара ԥыҭрак саазхәыцит ауп, аха уара унҭыҵшьак иаҩызоуп.
Унҭыҵшьеи, уааҭыҵшьеи еснагь еиԥшын.
– Уаҳа былабжьатәык шыҟам збоит саргьы, – арымӡ цәаакы аҟнытә дҩагылан,
Радеда лахь ихы наирхеит: – Анацәа ҩыџьа бымоуп, дад, ибразҟхеит убас, брыгымхааит!
Иҭаца Елыф дибозар ҳәа днаԥшы-ааԥшит, аха ааигәа дшыҟамыз анидыр, дааҳәын,
агәашә шыҟаз дынҭыҵын, амардахь ихы наирхеит. Шьапыла днеиуан, адгьыл бамызт.
Амра ҩымш-хымш иқәшыр, иԥшшар здыруадаз, анышәаԥшь ацәаакыра алцара маџьанан.
Амарда даныҩаҿагылагьы, ҟьҵәыран, атәы ззымдыруаз дзықәгыломызт, аҽы аҿоугалар,
иаҳагьы ишәарҭан. Аҵарақәа еиуеиԥшымз абжьы ҵарқәа абна иахырҵон. Раԥхьатәи
аҩадара данҩыхәна, иқыҭа дналаԥшит. Бзиа ибон абри аҭыԥ, арха еиужь анықәԥшра,
ӡынгьы ԥхынгьы ииаҵәаз ашыц мармалташь еиқәҟаца акыр шықәсала азҳашьа. Ари иара
иԥсадгьылын, даҽа дгьылкгьы изаҩхуамызт. Ирахә-ишәахә иара иԥсҭазааран. Аха зегь
раҵкыс бзиа иибоз дызлаз ауаа ракәын. Ижәлар рахь абзиабара – баша бзиабарамызт,
фырхаҵаран. Ицәымӷын дара зҭахымыз, зхада хәыцырҭа змоуаз џьоукы. Иара иламыз
ахаҵа ҟазшьақәа злаз, – зхазы мацараз адәы ақәзаараз, згәаҭаххарақәа рыхҽра
иашьҭацәаз, рҭахцәа агәырҩара изҭаиргылоз азхәыцха злымшакәа, ауаа ӡаны изҭиуаз, –
ахара ицәгылан еснагь.
Днеиуан ҭынч. Ӡыхьҿа ахалара бзиа ибон аӡынраз. Ҵаҟа асы аныҟамзгьы, араҟа
аԥсабара уарҳалха ишкәакәан. Аԥсаатәқәа ракәын ирацәаз, абгақәеи ақәыџьмақәеи
шуԥылозгьы. Ҽынла рыԥшаара уадаҩын, уахыла илбааны рбжьқәа шгозгьы. Арахь
дышҩыхәналак, бгалаџк изымшьыргьы, абгассақәа рыхәҵәы аақәихуан. Ақәыџьма
дақәтәамзи, дара дахьрылаз рбаӡомызт, акы аарылиԥаауан ҳәа рҳәон длыбаацԥхьаӡа,
ишнеиуаз уи убас иашьцылеит, агәра зымгоз ҳәа уаҩы дыҟамызт азы, иахьырҳәозгьы
иацәшәо мацара, уи дзықәтәаз ақәыџьма иԥшьаз акы акәны ирԥхьаӡон, ахьӡгьы ршьон.
Уаҩы изымфоз арҭ агыгшәыгқәа усҟатәи дрызҿлымҳамызт иара, аха Абчараҳ ихьӡ арҳара
ус баша иузааиуамызт, насгьы дара рцәазы амшын иӡхыҵны, агаҿантә иаауан
аҭырқәцәеи ашәамахь хәҳахәҭцәеи. Абраантә амшын блахкыга ахԥшылара аҭахын, уи
асахьақәа аԥсахуан, еиуеиԥшымз аҭыԥқәа рҿынтә уанԥшуаз. Хыхьынтә уанылбаауаз,
асахьақәа еишьҭаргыланы рҽырԥсахуан, улаԥш иаразнак изхьымӡоз, еизакыз сахьа дук
еиҭаҵуазшәа. Аԥхыӡ уалаз џьушьарын. Амала уи иара иџьашьахәитәуамызт, ари зегьы
изааигәаз, ицәеижь иалаланы дзыхьчоз, иара ыҟамзар ихаҭа иҟалазаашьарыз
изымдырратә дызлааӡаз, ес-ӡынра, асы рацәаны ианлеилак, Мамзышьхантә амшәқәеи
абнаҳәақәеи анылбаауаз, есымша иибоз иныруаз акәын. Ижәлар ишәак илахатәаны,
ажьрацәра аныҳәаҿа мкыкәа, иахымҵыцызт. Аригьы иара дзыхәҭакыз, дызласаз иԥсабара
иацәеижьран.
Аҭыԥ аҿы даннеи, инеилыҵ-ааилыҵшәа игылақәаз иааизибагеит. Иаараны иҟаз зегьы
ааихьан.
– Амшцәгьа иҟаз убоит, Кьагәа, – Уча дааскьа дгылан. – Абра уааиаанӡа еибаҳҳәон,
абас амш аныҟаз азы, Мазлоу иуаа ашьхаҟа идәықәигаларызу?
– Нас ишәӡбеи? – даазҿлымҳахеит ихаҭа игәы иҭыхахьаз азҵаара.
– Еимаҳкуеит.
– Ухаҭа угәы ишԥаанагои?
– Ус акәу егьыс акәу, ҳара ҳахиазароуп.
– Убри ауп аус злоу! – Кьагәа иабхәында еснагь диқәгәыӷуан.
– Иахьцалак, угәаанагара цқьа ироуҳәар сҭахын.
– Бзиоуп, – дақәшаҳаҭхеит Кьагәа, Уча ииҳәаз иаҿагылашаз рыгәҭаны аԥыргара
хьаҳәхьаҵрада иҟаларц шиҭахыз еилкааны. – Ар ашьха абӷа иқәланы раара мчыбжьык
аҭаххоит. Амшцәгьа ҳаниеижьҭеи уахыки ҽнаки цеит. Ус анакәха, амшцәгьа ҟалаанӡа,
Аҳмыҭ Мазлоу мҩабжара дныҟәахьан. Иаанхаз егьи амҩабжара дықәымлакәа,
дгьежьрызу шәгәаныла? Ихьӡ млаҟәырц азы мацарагьы, дгьежьуамызт. Иара дзусҭада,
амшцәгьа амҩақәа арбгеит ҳәа, ар амҩа иангыланы, ихынҳәхьоу? Аҳмыҭ Мазлоу,
зыгәҭакы намгӡакәа, ихьаҵуа уаҩым. Уи, уиааирц уҭахызар, ӷәӷәала уиԥылароуп. Даарым
ҳәа угәыӷны, уарбанзаалак аӡәы, унапы иану ишахәҭоу инамгӡакәа уанынха, ҳаушьит ауп.
Уи, аламыс заҟа иааирԥшуа аҟара, агызмалра иҵоуп. Абри амшцәгьа ихы иаирхәаргьы
ҟалоит, абригь шәхашәмыршҭын. Иҟалоит даҽакгьы: иааилгар срызкылҟьап ҳәа, ҳаԥык
дҭатәазар. Ажәакала, иарбанзаалак хьаԥшра аӡәы иаҳмыхьроуп. Хьыӡрацарамҩа
иқәгылоу днызкыло аҭархара заҵәык ауп. Шәара, иахьа иеизаз, аԥшыхәра мацараз ауп
шәзысҭахыу. Шәуаӡә иара иԥызацәа шәанрымпыҵашәа, ҳус абжа хшәырбгалеит,
ижәдыруаз! Уажәшьҭа, ҳаиасып ҳус ахь хықәкыла.
Ԥшь-гәыԥкны ишатәын аԥшыхәцәа, иаҳа дзықәгәыӷуаз арԥарцәа хадас инарыҭаны.
Актәи агәыԥ Бамбеи иашҭахь ицоз амҩала идәықәеиҵеит. Абри амҩала аӷа даарын ҳәа
акәын аиҳараӡак изыцәшәоз. Гәыԥ-ҩык ауаа алихыцԥхьаӡа, егьырҭ реиҿкаара
дазымԥшкәа, рымҩа иқәларц нарабжьеигон Кьагәа. Ус ала аԥхьа ицоз ирзеилкаауамызт
ашьҭахьтәи агәыԥқәа ирылаз зусҭкәаз, насгьы урҭ мҩас иркуаз. Аҩбатәи агәыԥ, Ӡыхьҿа
шыҟаз инхыҵны, аӡиас Бзыԥ ахьҭҟьоз иавгаз амҩа аӡәы анылозар еилыркаарц, аԥсҭа
иҭалт, Ҳасан абаа инаӡарц. Ахԥатәи агәыԥ Гагрыԥшь шыҟаз идәықәҵан. Уахьынтә
ианакәызаалак, аӡәыр цәгьахәыцра амҩа дықәлозар, анхацәа иаарыцҳауан. Кьагәа
адырцәа иман уаҟа, аха иҟамлоз егьыҟамызт, аӷа уахык ала Ҳагәашәынтә Бзыԥ аӡиас
аҿы дааӡаны, иааиҭахыз рылагӡаны, ахьаҵра илшон. Аҵыхәтәантәи агәыԥ ахьцоз иалаз
ах-ҩык рыда уаҩы издырӡомызт. Урҭ Бзыԥ ирны, Аҳацҳантә аӡиас нырцәтәи ахәы
Калдахәаранӡа иаҿгаз, аҽқәа знысуаз амҩахәасҭа рылаԥш ахызар акәын. Кьагәа ас
иӡбарын ҳәа аӡәгьы ихы иҭашәомызт, уи амҩа аӡәы даныларын ҳәа игәгьы иҭамызт.
Еилагылаз иаразнак еилыркааит ас зыӡбахазгьы. Аӷа, иқәылара аҿҳәара анаиҭа, амҩақәа
шыркуаз идыруан. Даҽа қыҭак далсны, нас аӡиас дырны, иахьизԥшӡамыз ала ақыҭа
днажәланы, иҳәынҷаны, дызлааз ала деиҭацарын ҳәа уаҩы дшазԥшымыз идыруан.
Усҟатәи алшара имоуазшәа ибаргьы, иабхәрааи урҭ златәази еимҵәаны иқәиҵарын.
Амала ари амҩа иаҳа иуадаҩын, аӷа аарцә дақәлар, нырцәҟа дгьежьаанӡа, калдахәараа
амҩа изыркыр ҟалон. Дманшәаланы ддәықәларгьы, Аҳацҳа шыҟаз иуаа амҩа ркуан.
Арҭқәа дрыцәшәаны, ақыҭа данақәлалак ашьҭахь, дышиашоу, амҩа ааԥҵәаҵы, цашьа
имамызт, – хыхь ар изԥшын. Аҳацҳала амҩа алхра аӷа изы игәаӷьыуацәан, аха ахы
ахьугәыҵашәоз аҭыԥ издыруамызт ҳәа, абџьар гәыцә шуқәкыз анубоз, ухы шынеибакәыз
иухьчар акәын.
Учеи Дыргәыни ақыҭахь илбааит. Аҳәсақәеи ахәыҷқәеи уаҵәы ашьыжь азы, рҩнқәа
ныжьны, рыуацәеи ргәыцхәцәеи рахь идәықәырҵар акәын. Кьагәа иҭаацәара, Кьаӷәса
иԥҳәыси ихәыҷқәеи нарылаҵаны, Уча иҩныҟа игон. Аӷа, дрызнымкылакәа длыбаар, ақыҭа
ҭацәы ааимпыҵахалон. Уи еицәаз хьымӡӷы абаҟалоз! Ианамух – убас изырурын. Хаҵа
цыркьыкгьы даанымхакәа дыхәнар акәын Ӡыхьҿаҟа, ар ахьеизыргоз иҽрылаирхәырц.
Иагьиашаны ашьыжь азы ақыҭа ҭацәын. Заа зҽыззеизымгоз џьоукы, руардынқәа рыманы,
амҩа ианын Аџьаԥхәныҟа, Лӡааҟа, Асыџьқәаҟа, Лаҳаӡыҟа, егьырҭ ақыҭақәа рахь, ма аӷа
инапы зынаӡарымызт ҳәа иахьақәгәыӷуаз ақыҭа аҿацә ахь рхы рханы. Урҭ хаҵа шьаҭар
дрыцмызт, – рҭаацәарақәа амҩа инықәыргыланы, рхаҭа, рмаҭраз маҭәеи рыфатә хәыҷы
зҭаз раҳаҭақәеи ирыҵаланы, Мамзышьха иҩыхәнарц, Мамӡ имарда иҩаҿагылон.
Аӷа дызлаауаз шаараҳалак, урҭ, ҩ-гәыԥкны рыҽшаны, амҩа изыркуан. Иқәылоз
ианакәызаалак х-гәыԥк иман. Аԥхьа инеиуаз амҩа ылырхуан. Ихадаз агәыԥ агәҭа игылан.
Ашьҭахьҟа даҽа гәыԥк аауан, аӷа данхьаҵуаз акәын данқәылоз иашьҭахьтәииз
анԥхьатәихоз. Кьагәа игәыԥқәа ҩба абарҭ – аӷа иаԥхьитәии иашьҭахьтәии – агәыԥқәа
агәыԥ хада иаҟәырҟьон. Урҭ ргәырҽанӡамкәа иаарылгон, нас аӷа игәыԥ хада ԥхьалеи
шьҭахьлеи иажәлон. Аӷа ир ирыздыруамызт аҭыԥ зеиԥшраз. Ахыхьчаҩцәа хаҳәыцԥхьаӡа
ишықәԥалаша, ҵлацԥхьаӡа рыҽшаваркыша рбахьеит. Амҩаҿ аибашьра зынӡа
изынаӡахомызт, иҭшәаран. Аӷа, ибӷа ааиҵыхны деибашьырц, ма амҩа маҷк даҿалар
акәын, ам алада дҭалар акәын. Уахь Кьагәа иуаа иаҳа иеибашьуан, аӡәаӡәала
ианеизынхалак, хәарҭаԥшьк узрыҭозма. Кьагәа даҽа гәыԥ хәыҷык хазы еиҿикааит,
аԥхьатәи аҩ-гәыԥк анааихәлахалак рыцхыраараз инаҵасырц. Абас акәын ақәылацәа
рымцахара ирзыԥшыз зхы зыхьчоз шеиҿкааз. Х-мҩак иахьырзеирԥшыз аҭыԥ аҿы
рҽыԥхьакны итәан дара, аԥшыхәцәа аԥхьа адырра злаҟарҵаз амҩа инангыланы, заа
иахьазгәаҭаз аҭыԥ ааныркыларц.
Аҳмыҭ Мазлоу аҽны, ахәлара егьагымкәа, ир ақыҭа иналаԥшуа илбааигар акәын,
ашьыжь ашацкыраз дқәыларц. Уажәы-уашьҭан аԥшыхәцәа аӡә даакылҟьарын ҳәа амҩа
иазԥшын Кьагәа иуаа, ус аӡәыр дҟалозар, ар ахьтәаз инарыцҳарц, аха уаҳа умԥсит, заҟа
уаҩы дкылымсшаз. Ашьыжьынӡа иаарын ҳәа дгәыӷуан Кьагәагьы. Зегьы ԥшын,
лацәааихьшьк рзыҟамҵакәа. Анша, ҽынла ақәылара шыҟамлоз еилкааны, ауха
иазыԥшыхын. Кьагәа иԥшыхәцәа ауаа рзишьҭит, урҭ хынҳәит, аӷа дшырымбацыз ала
адыррақәа рыманы.
– Изакәу сзеилкаауам, – аиҳабыра анааизига, урҭ рыбла Кьагәа дызхыԥшыломызт. –
Иахьакәын ҿҳәарас иеиҭаз. Арахь адырра ыҟам.
– Уи џьара ак имыӡбакәа дыҟам, – Ҭагә ииҳәоз агәраҵәҟьа игон.
– Амшцәгьа амҩақәа ԥхасҭанатәыҵәҟьеит, аӡқәа хыҵит, рырра цәгьаны, – ҿааиҭит
Уча. – Иудыруеи дааԥшызар.
Уи даауам ҳәа уаҩы иахьиҿыҵымшәоз игәаԥхон Кьагәа. Даҽа ԥыҭрак имааԥшыр ада
ԥсыхәа шрымамыз деилиркаарц имала джәылар ирзеилымкаар ҟалон. Зегьы ԥшырц
рҭахын, Аҳмыҭ Мазлоу иабашьраз раб игәы рыман. Ихаҭа изеилкааҵәҟьомызт уи имаара
зыхҟьоз Амшцәгьа уҳәеит ҳәа, шьапыла уахьзымнеиуаз иарбан ҭыԥыз, умнеир ада
ԥсыхәа умамкәа, аҿҳәара ухала иҟоуҵахьазар. Уаха ма уаҵәы ақәылара ҟаларымызт ҳәа
агәрагара уадаҩын. Амрагьы анаакылԥха нахыс, ашәахәақәа назықәԥхаз адгьыл цәаакыра
ахылҩаԥсылҩа ԥхаӡа аҽахьҩышьҭнахуаз алагаҩагара арԥҳақәа ирцәыхьанҭан. Уцәа
иаламӡо иканҭҳлеиуан. Ас амш анбзиаха, адгьыл барын, ҳәынҵәак умбаӡо. Аӡиасқәа
маҷхарын, иҵегь имаҷхон ишнеиуаз, ааԥынраз асыӡҭқәа еилалон, аха уажәы ус «фатә»
ыҟамызт.
– Аус злоу, – иҳәеит Кьагәа, – Аҳмыҭ дшымааҵәҟьо агәра ҳгаанӡа, ҳауаа иахьа иргәу
ргәызароуп.
– Ҳәарас иаҭахыузеи, ус ауп, – ажәҩашәаҟьаԥшҩы Ҭагә уа дивагылан.
– Ақыҭауаа ахьыҟоу доусы ираҳартә иҟаҵатәуп, ауаҩы дышьҭны, – иҳәеит Уча.
– Убри иаҳа уара иулшоит, – ҿааиҭит Кьагәа.
– Сыхиами.
– Дыргәын дга.
– Даҭахӡам. Саргьы уамак сынхаӡом. Уи аус сгәылацәа назкны, хәымҽханӡа
схынҳәуеит.
Доусы рҭыԥқәа рахь ицаны, имала данаанрыжь, Кьагәа хәыцырҭас иаашьҭихит Аҳмыҭ
Мазлоу, гызмалрак иҵеигаларц игәы иҭакны, ақәылара аҿҳәара еиҭеикит ҳәа. Уажәраанӡа
уи, иагьараан ихы иҭашәахьазаргьы, хырҩ азиуцәомызт, ҵакы ӷәӷәак егьырҭ дзызхәыцшаз
рыгәҭа инарылагылартә. Иԥшрын иара иуаа даҽа уахык, ҩаха, ианаму – хаха, аха
данырымбаӡалак реимпра узынкыларымызт. Ргәы ԥҵәарын азԥшра, нас аӷа даарын ҳәа
ицәымшәо иалагон, уи еиԥш ахдырра анырзышьақәгылалак, иуҳәоз рмаҳауа аҿынӡа
инеир ҟалон, избанзар рхада ижьеит ҳәа иахәаԥшуан, иаргьы иаҳаҭыр бжьаӡуан. Абас
атыгә аҿынӡа имнеиртә ишԥаҟаҵатәыз? Иара идыруан Аҳмыҭ Мазлоу ус баша ихәы
шҭеимыжьуаз, макьана диааирцгьы дшалагаз. Аус злаз иԥылара Наԥҳа Кьагәа
иҽазыҟаҵашьа Мазлоу илымҳаҿынӡа имнеир акәын. Уи маӡараххарц Кьагәа хаҵа
иааилшоз зегьы ҟаиҵеит, иахьа иҟаҵатәыз иназыгӡашаз иахьа дааиԥхьаны адҵа иҭо
мацара. Рус иахьымӡаргьы ҟалон, аха аус аргамара иаҳа дацәшәон. Издыруадаз Мазлоу
џьара дааҭгылазар, Кьагәа имаӡақәа иҵихырц? Закәытә мҩоузеишь уи азы дызнылаз?
Аԥшыхәцәа ааишьҭыр ҟалон, аха урҭ ирзеилкаауаз егьыҟамызт. Иалшон иуаа ақыҭаҿ
имазар, аха аԥсахра здикылашаз уаҩы диздыруамызт, зхаҿы сабрадаз дызлеилукаарыз,
хаҵа шьаҭар днымхакәа амардахь ихәназар. Ақыҭа гәылацәа рҿы ауаа имазар? Рамхәыҭ
идагьы иуҭахыдаз. Амала, Рамхәыҭ ицәгьахәыцшьақәа зынӡа иҵидыраазижьҭеи, ус
деиҭаныҟәарызу? Акасыжә фара иашьцылахьаз аҳәыс заҟәымҵҵәҟьозу? Кьагәа деибга
данаахынҳә, иара изы егьыҟамызт, аха Рамхәыҭ дзықәгәыӷуаз иалудраази. Ус анакәха,
Мазлоу ауаҩы Рамхәыҭ дизааишьҭыр ҟалон, ма иҟаз еилкааны, Рамхәыҭ иуаҩ Мазлоу
диԥылахьан. Аҳацҳа аӡәыр дықәсхьазар Кьагәа иԥшыхәцәа еилыркаауан. Нас уи алагьы
шәарҭа макьана иҟамызт. Абарҭ зегьы цқьа еилкаахар акәын. Уаанӡа ажәлар хиазар
акәын, аха рычҳара хыжжны изымԥшыр?
Даҽа уахык ашьҭахь инҭыҵ-ааҭыҵны шәарыцара рҽазыркшт. Ус ҟарымҵарц
реимҳәеит Кьагәагьы, ианаарҭаххо иахьырбаша иахымсырц, днарылбажьеит акәымзар,
амала шааилашәшәилак аӡәы ишьҭалартә иҽыҟаимҵар акәын. Шәарахк иааргазгьы ар
абон. Ашьҭахь ӡык нҳақәаҳҭәар акәын ҳәа Ӡыхьҿаҟа албаара иалагеит, ус умаӡамкәа
уантәаз ашәшьырҵаҿгьы ашоура уакуан. Кьагәа излаилшоз ала цәҳарада акыр инкыланы
иман ауаа. Аха усда-ҳәысда ауаа зтәомызт, аԥшыхәцәа ракәзар аамҭа хыԥеит,
игьежьрызу макьана иҟазаарызу ҳәа иҵаауан. Мчыбжьык иахырԥаны, Мазлоу дқәылар
ҟаларын ҳәа ҿыцла иргәыӷны, иуаа никылеит. Ицеит уи аҿҳәарагьы. Аҵәы неилазҵа-ааилазҵоз рацәахон. Ас ара раанкылара иаԥсамызт. Аиҳабацәа ааизиган, уажәшьҭа
иҟаиҵарыз шизымдыруаз реиҳәеит.
– Дқәылар ҳәа сшәоит, иахьцалак Мазлоу даҳзымаакәа даангылап ҳәа сыҟам. Арахь
ауаа сырԥшит мчыбжьык инеиҳаны, уаҳа нкылашьа сымам.
– Доусы ҳаҩнқәа рҿы ҳаԥшызаап, – нарабжьеигеит Ҭагә.
– Ахацәагьы ақыҭа ҭаҳарцәын, доусы ҳҭаацәа ахьыҟоу ҳрызцап, иара дааир уаҩы
дызхым аҩнқәа днарынгыларц, – зҳәазгьы ҟалеит.
– Амшә зааӡаз, «сымшә» шиҳәоз, ижәҩа лҿаҳаҳа иафеит, убас ҳмыхьааит, – зегьы
ирзыӡырҩуаз Уча ирҳәоз игәаԥхомызт.
– Уи ҳаижьеит акәымзар, аҿҳәара аҭаны иқәыло дубахьоу, – ичҳара хыжжон
даҽаӡәы, абри игәалаҟазаара ауаа амҽханакхьан, уаҿагылар еицәахон, абри ибон Кьагәа.
– Бзиоуп нас, – иҳәеит иара. – Доусы рыҽныҟақәа ирзаҳашьҭып. Аиашаз,
иԥырхагахаз сыздыруам, аха уажәшьҭа дмааргьы ҟалап. Иқәҵны илбааит зегьы.
Шәарҭгьы шәца! Сара ҷкәынцәақәак аԥшыхәцәа рахь исышьҭып. Уча, уаргьы умԥшын,
алада усс иҟоу зегьы ҳамоуп.
Уажәшьҭан, ианаамҭахашаз зны, аџьмахьча ихьыз дақәшәар аҵкыс, абас иаҳа
иеиӷьын. Ауаа еилыҵын, амарда иҭаланы еицырхашьшьы илеиуан. Инхаз аԥшыхәцәа
ахьыҟаз идәықәиҵеит. Ихаҭа дааҭгыланы дынкахәыцырц цәгьа ибомызт, аха, имацара
данынха, адунеи ҭацәызшәа, ихшыҩ аус амуа, абнара даагәылахеит. Ахацәа иара
игәаԥхаҵәҟьар иҵегь иникылон, уажәраанӡагьы хаала, имчыз ажәак мҳәаӡакәан акәын
ишимаз. Иҵегь иааԥшырц иҳәазҭгьы, дара еиҭаҵраны иҟамызт, аха ихаҭагьы игәы
бжьажьон акәымзар, Аҳмыҭ Мазлоу днызкылалакгьы шьҭа даарымызт ҳәа дгәыӷуан. Игәы
аҽшеҩбанатәызгьы, имацара иҟаиҵахуаз, ԥшьшьала алада иҿылеихеит.
Ӡыхьҿа зҭаҽҽоз аӡиас шыҟаз, ҷкәынак ашәа иҳәон уҳәартә, бжьы ҭаалак илымҳа
иааҭасит. Ажәақәа изеилыргомызт. Иара ихәыцрақәа рацәан азы, арымарахь амҩа
иҽнадкыланы дышнеиуаз, уи абжьы ихашҭит. Ахәы дықәланы дылбаанӡа, аҷкәын иашәа
ааиаҳахт. Аҩхаара иҭаҽҽоз Ԥсаҳара аҿынӡа рхы ылакны, аџьмақәа ҳәуан. Ачныр хәыҷы,
макьанагьы имала арахә дрыцуҵартә дшыҟамзгьы, амҩахәасҭа па даныланы, урҭ
дрышьҭан. Иашәа зны атрышә дасны иҳәон, зынгьы, рреит ҳәа зымҩа зхы зырхоз
аџьмақәа анааԥхьеицалак, ибжьы ҩҭигахуан.
– Жьаха ижьаҿа иҭамҳауп,
Икәац ӡыга жьӡырҭа хәшҭаароуп,
Рагә аагага, рахә рҳага ицәа рбагоуп,
Иуапаҳәага ирахә рыцқьагоуп.
Кьагәа хаҵа уа-а!
Маҭразла данеибыҭоу, ахрагә ԥслаҳәуп,
Арыцҳара иақәшәаз дырхылаԥшхәуп,
Ахәлак маҵәык изылаирҟәуп,
Жәларыкгьы уа дырхылаԥшхәхап,
Кьагәа хаҵа уа-а!
Ашәа макьана инаӡамызт, ахаҵа ихаҵахашьаз инарбозшәа иҟан. Аха абри агәаҷ
хәыҷӡа иабаиаҳарыз абри ашәа? Хәшҭаарак иаакәшаны иахьеизоз ааигәа дымнеицызт
иара. Уахь изымнеиуаз рзы акәын усгьы ас иззаԥырҵоз.Уа ирылатәаз, зыҽраҟратәны
ирацәажәоз ус ӷәӷәак изынагӡарын ҳәа иҟаӡамызт. Иаргьы даныхәыҷыз ахәшҭаарамца
ианбакәшари ажәабжьҳәацәа, ашәаҳәацәа ҳәа ахәлара даназгәаҟуазгьы, аамҭа ыҟан.
Ауаҩра уланаҵон, уааӡон ахәшҭаарамца, уи ԥсҭазааран. Аҷкәын ашәаҳәара дааҟәыҵын,
иҿарпын бжьы аагеит. Иашәа аҿырпын ианиҵарц, абжьқәа алихуан, ԥыҭкгьы иқәҿиахьан.
Аккаҳәа абжьы ырҵаруа, алада дҭаланы длеиуан. Аӡиас аҭыҽҽабжьы аҿырпын бжьы
ахәаҽырц иааҩуан, аха уи иагәылҵәраауаз агәаҷ иҿарпын бжьы аҽыҳаранакуан, иара
иааикәыршаз аԥсабара адунеи иахирҵәарц иҭахны, ихааӡа угәаҵанӡа инаишьҭуан.
Ауардын мҩахьы дыллыбаан, ахәы иаваршәны, Кьагәа иашҭа шыҟаз иҿынеихеит.
Уаҩы дыҟамызт уаҟа. Дыԥсылмыткуазшәа шоуран. Ӡыхьк наиқәиҭәар цәгьа ибомызт.
Иҟалаз изымдыруа, игәазыҳәарақәа рацәахазшәа, иҭагылазаашьа ас имбацызт.
Абыржәы дыллыбааны, аӡиас дынхықәтәалар, маахыркгьы убра ифар ааиҭаххеит. Ахәқәа
рҿы амаахырқәа макьана иҟамызт, аха аӡы азааигәараҿ урҭ ииасхьазар акәхарын. Агәарԥ
дылҭыҵын, аандақәа даарывхо, амаахырқәа дрышьҭан, аабҭраҿ дылкылсаанӡа. Аԥшра
згәы ԥнаҵәаз Кьаӷәса, иҟалақәаз анеиликаа, иԥсы ааивигеит. Кьагәагьы аҽы
ааикәадырын, аӡиас шыҟаз иҿынеихеит.
– Уаҵәы ашьыжь арахә амардахь иаҳшьҭыроуп, – иҳәеит иара, Кьаӷәса иахь
даахьаҳәын. – Иаҳа хьшәашәароуп, афатәгьы кажьуп. Учеи Дыргәыни шааилак,
шәҽазыҟашәҵа!
– Бзиоуп, – дақәшаҳаҭхеит аешьа.
Ашьха ӡиас кеи-кеиуа амшын ахь иццакуан. Амаахырқәа шәцәахьан, иҿабаауан.
Аандақәа ирылиааз азш иҿаз амаахыр анифа, ара дзакьысуамызт. Иҽааилихын
даақәгылеит. Аҳар иԥшаан, хӡаарҵәиала дналаԥеит. Ицәеижь ааилнарԥсааит,
ирласынгьы егьи ахықә ахь иҿынеихеит. Дыҩҭыҵны ахаҳә днықәтәан, изқәа Амра ца
инеиҭеит. Еилашуаз аӡаҿы ашәахәақәа, рыԥштәы ԥсахуа, рыхәмаршьа дахәаԥшуан.
Ихәыцрақәа наԥхьеицартә еиԥш дшыҟазгьы, ихшыҩ иибоз ахь акәмызт иахькыдыз.
Даныҷкәыназ, абас еилашуаз аӡахьы дыԥарц, ақәсырԥақәа иабду ианыҟаиҵалоз, нас
иара дымшәа дшыԥоз ааигәалашәеит аҟаракәын, хәыцрала дызхьаҵуамызт. Аӡиас
анҭалареи амаахырфареи игәы рзыҳәон, аха уажәы уи ала иҽизыҟажомызт, игәаҵанӡа
ихьанҭаӡа акы ҭан, иӡҭуазар ирӡҭтәын, ихәашозар ирхәашатәын, издадахозар
ирдадатәын… Изакәызаалак ак азутәын.
Амра дабылуа даналага, дҩагылан, аӡахьы иҿынеихеит. Џьара алықь ишьапы
нылашьшь ицеит. Иҵаулацәамызт алықь ахьҭатәаз, аҭбаа-ҭыцәшьагьы ибарҭамызт, аӡы
ирхәашьит. Аԥсҭазаараҿ абас алықь дылахазшәа акәын ихы шибоз. Аӡиас днырын,
иҽеилаҳәаны, иҽы ахьҳәуаз днеит. Дыҩҽыжәлан, аӡиас ахырхарҭа иаваршәны
иҿылеихеит. Џьара ихы изкыдкыломызт азакәын аӡышьҭрақәа днархыԥа-аархыԥо, аӡиас
аԥаҩ икҿасло ахырхарҭа ӡымҩас ианышьҭнахлак, иаргьы аԥаҩ дҩықәнаны, днаваҵәиуа
даҽа қыҭак, Алаҳаӡы, аӡышьҭра рацәа ахьыҟанаҵоз дызцоз. Уи «аӡыжь ду» алаӡҩарҭаҿ
длаӡаанӡа, ааилашәшәихьан. Аӡиас аҵыхәтәагьы абра инҵәон. Зегьы ҵыхәтәак-ҵыхәтәак
рымагәышьан, дара раҵкыс идууз акаҿы рҽеизыргарц. Уи идууз акы иалагамҭақәан
егьырҭ рынҵәамҭа. Алашьцара аграӡацра ааигәанатәуан. Аҟәараҿы иаақәсылоз
ацәқәырԥақәа хьархьаруан. Уахгьы-ҽынгьы иуахәыҭхәыҭуан амшын.
Иҿааихеит шьҭахьҟа, агәарабжьарақәа дрыбжьаланы. Алаҳаӡы ақыҭа даалҵны
дшааиуаз, иара иқыҭа акалҭ аҿы инхоз Ханҵыкра лынхарҭа днавалеит. Амхы бзиа
лызҭагылан, аҵх уалԥшны иубоз имшәыцыз аҽаҩра беиа афҩы лаҳалаҳуан. Агәашә
даннадгыла, алақәа ааизыҵҟьеит. Аԥацха аҩныҵҟа ацәашьы аркын, ани лԥацәеи
еилауаҭыруа иааҩнахеит. Аҷкәынцәа руаӡгьы, Кьагәа ирзынижьхьаз абџьар аакыдԥаан,
даадәылԥеит, иан дшихьынҳалаз. Рыԥсҿыхыҩ, ибжьы аниаҳа, дааиԥылеит. Агәашә
изаартны, агәарԥ дҭеигалан, дҽыжәихит.
– Бџьарлагьы намыслагьы иахьеиԥш еснагь ухиазар, ухәшҭаара ухьчоит, – иҳәан,
иаӷәра наииркит иааиз. – Акәадыр ақәумхын, иаарласны сцоит.
Аиҵбгьы даадәылҵит, иан диманы. Ирҭааз аԥсшәа иарҳәеит, аҩныҟагьы дларгеит.
Аҳмыҭ Мазлоу дқәыларгьы, инапы араанӡа иааӡарымызт, ашьхарԥы акыр иацәыхаран. Ус
шакәызгьы, ан, лхәыҷқәа лыма, лҩны дахыҵын, мчыбжьык Лӡаа дырҭан. Иахьа ашьыжь
акәын даныхынҳәыз. Лыҷкәынцәа иаразнак анхамҩа нап адыркит, адуцәа иреҩаӡо, аус
руит. Ларгьы акрырҿаҵаны ишьҭаларц ӡбаны, лбысҭа кнылхырц лгәы ишҭаз акәын асас
данырзааиз. Наԥҳа Кьагәа имеигәырӷьоз дарбаныз! Дымԥшӡакәа аишәа аалырхиан, илҭаз
имала длалыртәарц лҭаххеит, аха Кьагәа имуит аҷкәынцәа ааидимыртәалар. Аԥшәмара
рур акәын, ус иақәшәеит, аха аишәаҿ уи макьана ирзынагӡомызт азы, аныҳәаҿақәа ихала
ишьҭихуан.
– Шәаб иҭахын, аџьабаа уамак шәмырбакәа, шәгәырӷьо-шәыччо ахәыҷрагьы
шәырбаны, шәызҳацыԥхьаӡа ишәыхәҭоу ауаҩра шәылаҵаны, ацәгьауаҩ инапы
шәыҟәганы, шәиааӡарц, – абас иҳәон, ахәыҷқәа рныҳәаҿа анышьҭихуаз. – Дахьымӡеит
игәҭакы, аха шәара убри дзышьҭаз еилышәкаартә ҳазшаз алшарақәа шәиҭааит! Шәан
лџьабааԥсхә еилкааны, аҭак ашәҭартә еиԥш, ахшыҩ Анцәа ишәыгимыжьааит! Шәахьынҭыҵуа – шәахьааҭыҵуа аԥааимбар илаԥш шәзыԥшызааит. Шәаб рыцҳа зшьапы икыз
анхарҭа шәара шәыла еихаҳара-еиҵаҳара агымзааит!
Аҷкәынцәа аныҳәаҿакҩы ихаҵгылан, ифырџьан ҭаирцәаанӡа. Дахьцәажәоз иҿы
иҭаԥшуан. Илатәаны акранырфозгьы, иҭынч крыфашьа иацклаԥшуан. Иҟәыӷа цәажәашьа
рхамшҭуа ирзынхон. Данцәажәоз дзацәажәоз иахь ихы рханы, иблақәа аартны,
диҿаԥшуан, игәаартышьеи игәыҳалалшьеи рныԥшуа.
– Бныҳәаҿа аԥхьа искыр акәын, – Наԥҳа Кьагәа афырџьан аашьҭихыхт аҵыхәтәанӡа.
– Аха исхашҭны исцәынхаз џьыбымшьан. Бныҳаҿа аԥхьа икны, бчеиџьыка сҿабымҵар ада
ԥсыхәа бмоуа аҭагылазаашьа бҭасыршәаргьы сҭахымызт. Уажәада исфахьеит бчеиџьыка, уажәгьы бынамыс зеиԥшраз анызба ашьҭахь, сгыламҭаз бныҳәаҿа скуеит. Уи
адагьы, уи ус иаҭахыуп, сеилкаа! Бшыхәыҷыз амчымхара бақәшәеит. Анхара ҿыц усгьы
ҩыџьа ишәцәыуадаҩын, бымацара бахаанхеит. Убригьы агәхьаа мкӡакәа, иаабылшоз
акаҿы баанымгылакәа, ибылымшашазгьы былбыршеит. Ачеиџьыка иагбмыжьит, бхаҵа
иҿаҭахьа набыгӡеит, уи адагьы бхаҭа ибылоуп азоуп асҟатәи аҳаҭырқәҵара збылшо. Убри
зегьы бызхаанхаз бхәыҷқәа еилыркааит. Дара рыла бангәырӷьо аҽназы ҳбыцгәырӷьартә
ашьамхы кәаша Анцәа иҳаҭәеишьааит! Бчеиџьыка ҭбаахааит! Аҭхаџьра быгымзааит!
Ифырџьан ҭарцәны, акы днацҳан, аишәа дҩахыҵит.
– Ҳалалс иуоуааит! – лҳәеит ларгьы.
Инапы анидырӡәӡәа, уаҳа дааҭымгылаӡакәа, дыҩҽыжәлан, амҩа днангылт. Аҵх
лашан. Аӡбаажәрақәа рҿынтә игон адаӷьқәа рбжьы. Зынгьы иҽы ааникылан, аԥсабара
дазыӡырҩуан. Уаха зегьы даҽа блак ала ибон, даҽа лымҳак ала дӡырҩуан. Даҽазны ус
имбар-имаҳар ҳәагьы дхәыцуан. Нас днеиуан ԥшьшьала, иҽы ахы ноушьҭны, аҩныҟа
амҩа ахала иаԥшаауан. Агәашә ианнадгыла, ихы ларҟәны, алыкә аалиршәан, агәашә
аартны, агәарԥ дынҭалеит. Дҽыжәҵын, акәадыр, иаразнак иаақәхны, ацалаҟьа аҵаҟа
инкнеиҳан, иҽы шьаҳаны агәарԥ инықәиҵеит, ашьыжь иҭахын, иԥшаарц ашьҭалара
аҭаххомызт.
Аԥацхаҿ иҩнан Хылқьани Радедеи. Кьагәа аӡӷаб лхы днагәӡит. Иара амла дшамкәаз
анреиҳәа, рхала, абысҭа нҵаны, аишәа инахатәеит. Изԥшызижьҭеи акрааҵуан. Уча, иҩны
днеины, ақәылара шыҟамлоз иаҳәшьа ианлеиҳәа, лҽааизганы дааит лара. Уажәы-уашьҭан Кьагәа дааиуазар ҳәа, хәымҽхан нахыс Радедеи лареи ԥшын. Рхәы
иахимырҟьарц, аԥшәма дындәылҵит. Игәы иҭакыз реиҳәар, ргәы иамго аишәа иахахон.
Ус имаӡамкәа, агәарԥ дықәын, аҳәса рҽааилдыргаанӡа. Ашьҭахь даргьы ҩдәылҵқәеит.
– Лԥхала ҳаԥхьаҟагьы ҳус-ҳәыс еилгартә, улаԥш ҳамаз!.. – Хылқьан ажәҩан кеи-кеи
дҩаҵаԥшит.
– Ус ӷәӷәас иҳамоуи? – даҽазны еиԥшмыкәа, иԥҳәыс иҟалҵоз, хыхь иҟаз
ишьапкышьа, ааџьеишьеит Кьагәа, игәы иҭаз ҳәа илеиҳәахуази, лхала лгәы азцозар
ҳәагьы даахәыцит.
– Угәы иҭам, ухы иҭам ҳазқәшәо иудыруеи, – лҳәеит лара, уаха иалҳәарц
дзынхьаауазгьы, уажәы лгәы иҭаӡамкәа, лгәы азҩоит ҳәа лхаҵа ихьааигазгьы
дазымхәыцӡакәа. Угәаҵа иҵхоз, ухшыҩ змырҭынчуаз, абыржәыҵәҟьа аӡбахә умҳәазаргьы,
ианакәызаалак ушьа-уда иалан азы, иуҳәазаалак аҿы уцәажәашьа ианыԥшуан. Убри
акәын Кьагәа иԥҳәыс дшимбацыз дизырбазгьы.
– Аиаша бҳәеит, – иналыциҳәаз џьеишьеит Кьагәа. – Иҟало цқьа агьҳаздыруам.
Убри азын, уаҵәы ашьыжь бабраа рахь беиҭацароуп. Радеда дбыманы. Елыф лхәыҷқәеи
лареи неидкыланы иахьаабымгаз бзианы иҟабҵеит, шьҭахьҟа гатәыс ишәоуан.
– Избан? – лгәы аҭҳара иааисыхт, лгәырӷьара шзаацәаз лбан.
– Аҿҳәаразы дмааит ҳзызԥшыз, аха маанак сыҵеигалар ҳәа сшәоит. Уажәшьҭа
данқәыла, зегь раҵкыс ҭаацәала сара схырҵәароуп дзышьҭало. Бхы быхьчароуп,
Радедагьы димпыҵамшәартә блызныҟәароуп. Сара, арахә сыманы, амардахь сыхәноит.
Дшаауала ӡбахәык слымҳа ишԥаҭамсри, усҵәҟьа акы игәы иҭазар. Дсывсыр аҩны
бимбароуп. Данеилыскаагьы арахь дызлыбаауам, ахацәа иԥылара иазхиазаауеит,
сдырра роуаанӡа.
Хаҵеи ԥҳәыси ааизныжьны, Радеда лиарҭахь днахынҳәит, лшьамхқәа лыҵамгыло
илыҵаҟәарҟәаруа. Даргьы агәарԥ аҿы уамак инымхазт, рԥсы ршьарц ицеит, аха закәытә
ԥсшьараз уи ауха иҟаз…
Ари аҵыхәтәантәи ҳарҵаҩы иныҟәара ауп. Машьыналасык змаз ҷкәынак диҳәан,
иакуаз ахәыҷқәа нҭартәаны, Калдахәара шыҟаз рҿынархан, аӡиас ахықәқәа еимыздо ацҳа
ҿыц ду инықәсны, ақыҭа иналалеит. Аусҳәарҭаҿ ақыҭсовет амаӡаныҟәгаҩ Сымсым Џьота
диԥшаан, дрыма ахәы еикәарҵәиуа иаҿгоу ажәытә мҩа ду иҩанылеит. Ашьҭахь иааҳәын,
ашьха ашьапаҿыҵәҟьа игылоу аҩнеихагыла рхы ақәкны, агәарбжьара иҩанылоит.
Ахәнара амашьынагьы иацәыхьанҭоуп, иахьҩеиша амӡырха инҭалаанӡа, илалбаауеит,
шьапыла иҩыхәноит. Ԥҳәыс ҿак даадәылҵуеит, илзааиз аӡы ианаҳәа, ӡыхьк
надлыржәуеит.
– Аброуп ҳара ҳаб дахьынхоз, – иҳәоит Џьота. – Дыԥсаанӡа иҳаиҳәахьан абна, ҵаҟа,
арақәа рыгәҭаны, анышә даҳҭарц. Аҳаҭгәын ижәбо иара итәуп. Хылҵшьҭрала ҳабиԥара
ашьаҭа Смыр Кьаҿ иԥацәа ҳауп Калдахәара инхо сымсымаа зегьы. Ҳажәла духеит шьҭа,
иҵегь ҳабзиахон амҳаџьырра ҳақәнамӡәӡәаар. Убрантә ихынҳәыз аӡәык-ҩыџьак ирхылҵыз
ҳауп иахьа иҟоу. Аха хар ҳамам адырҩегь. Аамҭа даҽакала иҟалагәышьеит. Уажәы ара
инхаз ҳашьеиҵбы иоуп, егьырҭ алада ҳлыбааит. Изларҳәо ала, абракәын Сымсым Уча
дахьынхоз.
– Иҵуази убриаахыс? – Арҵаҩы иҭахыуп абри азҵаара дзыҿцәажәо зегьы ириҭаларц.
– Акыр ҵуеит. Аибашьра ашьҭахь акәын, ашколҷкәынцәа Чыгәбар Шаҷ
ҳиацәажәалон. Уи данԥсуаз 150-ҟа шықәса дырҭагылан. Уи излеиҳәоз ала Кьагәагьы
Учагьы ибла иамбеит. Сара изласҳасабыз ала, урҭ рԥсы анҭази Аԥсны Урыстәыла
ианадлози ажәашықәсақәа рыбжьысит. Уиаахыс еиқәхаз анышәынҭра ыҟоуп, уажәы
ишәсырбоит. Шьҭа шәаалеи анышәынҭра ҳзыԥшаауазар аабап.
Аԥшәмаԥҳәыс аигәышә аалымихын, днаԥхьагылан, аҩны давсны, ацаҟьа мҩала
дҩыхәнеит. Аԥҳәысгьы Џьота иаҳәшьа лакәзаап. Иара дааҳәны, ахәы днықәгылоит
уҳәартә, ақыҭа длалаԥшуа, Бзыԥ арха иқәиаазшәа, аҩныргыларақәа унапсыргәыҵа еиԥш
иубо данлеи, аҭәаҵла азааигәара, амаӷра ааирххуеит.
– Маҷк иҩашьахьеит аҭыԥ, аха ҳаб уи анышәынҭра ахьаҳирбаз аброуп. Шьанҵа хаҳә
шкәакәагьы абра ишьҭан, амала уажәы избаӡом. Арахь сымхәнеижьҭеи акрааҵуеит.
Ари анышәынҭра бзанҵы имҩашьахартә иҟаҵатәын, аамҭа ахылаԥшуазар ауп.
Ахашҭрагьы мчы дууп иамоу. Агәалашәараз аусура ӷәӷәа, амаашьара аҭахызар, ахашҭра
уи иаҿагыло мчуп, уи аусура ацәтәымуп. Иара ахала ицоит, удыррақәа аманы. Иҟауҵои?
Аԥсҭазаара аанҿасуам, ҿыц усқәа, ҿыц иугәалашәаша рацәахоит, иухашҭуа рҭыԥгьы
ааныркылоит. Аха иухамшҭша ыҟазароуп. Ауаҩы дзыуаҩхом, жәларгьы зыжәлархом,
иргәаладыршәаша абаҟа анрымам. Усҟан уаҵәтәи амш зеиԥшрахаша ҳәа
хырхарҭақәакгьы роуеит, уи анагӡашьагьы иазхәыцуеит. Иахьа иумпыҵакыу аус ала,
иуԥгылоу даҽа ус нагӡатәык шыҟалаша убароуп. Иумбац иубац ирылукаароуп. Убри азоуп
Арҵаҩы абарҭ ашколҷкәынцәа зиго аныҟәарақәа рахь. Даргьы гылоуп еиқәыӡәырҩуа.
– Ари аҭаарых ада, даҽакы шәашьҭалахьоума? – дҵаауеит Џьота.
– Ааи, – лҳәеит ӡӷабк. – Ҳара имҩаԥаагоз аҽцәажәарақәа рыла, Асовет мчра аагараз
ақәԥаҩцәа гәыԥ-ҩык рыхьӡ ҿыцқәа цәырҵит.
– Уи бзиоуп, – иааигәаԥхеит Џьота. – Урҭ Аԥсны ахақәиҭраз акәын изықәԥоз. Уи азы
Асовет мчра рхы иадырхәеит.
– Ааигәа кьаразаа рбаҟагьы хдыртышт, – нациҵеит Арҵаҩы. – Уи аҽны шәаргьы
шәнеирц ҳшәыҳәоит.
– Ҳнеиуеит, иҭабуп, – иҳәоит Џьота. – Аҭҵаарақәа мҩаԥыжәгартә, аҵаралашара
азҳаит, Анцәа иџьшьоуп. Сыхәҭак ахь ала, даара ишәџьысшьоит ҳабиԥара ахыҵхырҭахь
шәхынҳәны, аҭаарых шәахьашьҭоу. Сара уаҳа сызлашәыхәари, исылшоз шәсырбеит.
Ажәытәангьы абри акьаразра ауп ҳажәлар еиқәзырхаз.
– Даараӡа иҭабуп! – Арҵаҩы Џьота инапы ааимихуеит.
– Шәус маншәалахааит! – Џьота абас нарзеиӷьеишьоит. – Сара саангылоит ара,
шәарҭ шәхала шәлыбаап.
Арҵаҩы, ахәыҷқәа иманы, длалбаан, амашьына дынҭалоит. Иаргьы алада
аҿыланахоит. Қыҭак аҿынтә даҽа қыҭак аҿы анеира закәыхи иахьа. Даҽа ԥыҭк амҩа
ҳанындаз ргәахәо, лассы амашьына илалбаауеит. Арҵаҩгьы агәарбжьара дныбжьалан,
аҩны даакылсуеит. Уи иуада ҭбаа дныҩналан, ахышә аартӡаны, агәарԥ дықәыԥшуа,
ишәҟәқәеи иқьаадқәеи зқәу аишәа днадтәалоит. Дыҩдәылымҵӡакәа аҵхагәҭанынӡа
ианҵамҭақәа еилирхуеит. Акыргьы дааԥсаны, дҩагылоит, абарҵахь днеиуеит. Уаагьы
дзааҭымгылаӡакәа, амардуан длаҿалан, аӡаӡа зқәыҳәҳәхьоу ашьац днылагылоит. Ахацәа
рымҩанызаҩ Амза ажәҩан иагәҵаҷҷоит. Иҭиҵааз аҭаарых далоуп дзагәылымҵуа. Абри
Амза амҩа знарбоз афырхацәа дрылоуп. Уи аахысгьы акыр ааҵхьеит. Абиԥарақ әа
маҷымкәа рҽырԥсаххьеит. Аԥхыӡ еиԥш уи дагьзалҵуам, ажәҩан анаӡараҿ Амза аҵкыс
инасҭхоушәа, аеҵәақәа ирывсуашәа, зҽузырбо ҳаирпланк быгрымӡушәа иахьхыз илаԥш
нақәымшәазҭгьы.
Уажәшьҭа, ӷәӷәала арҽеира шизԥшугьы, иус далагеит. Уи азы гәырӷьараӡам иара изы.
Иҩныҵҟала дҭацәрызшәа, акы игәы иагьыҵхоит, дагьҭынчуп, ашьха абӷа ахәнара зуалны
иҟоу ианынаигӡа иус, уажәшьҭа албаара марианы изԥхьаӡо иеиԥш.
Илаԥшҳәаа ахьынӡа-наӡааӡоз амца қьоуқьад ацран… Џьоукы рцәаарақәа
еилауаҭыруан, амцабзқәа инарылҟьа-аарылҟьон. Акаамеҭ зызкылҟьаз рыԥшран зегьы.
Амца зыцрасуаз ирҟәаҵуамызт, даргьы рнапы рхаха ацхыраара иаҳәон… «Иухашҭма
ашәҩашәаҟьаҿ ақыҭа иатәу ахәҭа шыхәашьу?.. Иухашҭма?..» Ашәуаа рыҩнаҭаҿы
даныԥхьоз иԥхыӡ даналазтәи иԥшракәын имаз Аԥсҳа иқәлаз абырг, амала уажәы
иааирххоз ажәҩашәаҟьа мзашазшәа амца ацырдыдуан. Аха уи абҩа аблышьа блышьак
еиԥшымызт, аҭаҳмада импыҵаӡҭуан. Ақәабшә иагаз инапқәа анҭацәы, аԥаҭхь
ааимпыҵашәеит, уи ахи аҵыхәеи ахьикыз, лахьынӡа-ҩахьынӡа ицрышәшәоз амца
акьысуамызт. «…Угәахәтәы уахьӡааит!.. Нас ауп ҳаргьы ҳанҭышәынтәалахо. Жәлар
рныҳәҿеи уныҳәаҿеи еицызааит. Анаԥеи Анагеи реиԥш еиҟәыҭха рмоуааит!..» Аҭаҳмада
аҿҿаҳәа дбылуан, арахь дыӷәӷәаӡа дгылан, амца дазгомызт… Иаацәырҟьеит зҭыԥ
ззымԥшаауаз ацәаарақәа. Ирылубаартә иҟан зхаҿы уамагаз иԥҳәыси уи илыцрымҵуаз
абыхәаа ирыдгьылынтәыз ашәуа ӡӷаби. Абар Дыргәынгьы… Абар иахьаацәырҵуаз
иидыруаз ахаҿқәа иҵегь. Зегьы ашәара иамҽханакын, ирура рыздыруамызт. Дара рахь
иара деихон, аха амца днанашьҭуамызт. Иҟалалак ҳәа дыԥеит амца агәҭахьы. Амцабз
даҵәахит даблырц, иара иҽеиҭомызт, дымблырц дықәԥон. Иаҳаит иҭаца Ҷаны-ԥҳа Елыф
лыҵәаабжь…
Дцәырҳаны дҩықәтәеит Ҭамшхәа аҳаԥы зыԥхьарҭаз Наԥҳа Кьагәа. Аҳаԥы
уныҵагылартә акәын ишыҟаз, уи иадҟаҵалаз ақьала акәын изҵаиаз ахьчацәа. Ирҳәоит
Наԥҳа Кьагәа уи аҽны, дцәырҳаны данааԥш, инапы ахьымҩаниҵаз, инапсыргәыҵеи
инацәақәеи рҭыԥ акәын ацаҟьаҿ иаанхаз ҳәа, уи анапҭыԥ иаабац ауаҩы ҩнапы раҵкыс
идуун умҳәозар. Иааҩсан ишьҭаз Уча дгылахьан, арахә гәеиҭарц дахьынрылагылаз,
аҟәарҟәар зхаз ацә даадгылеит, азқәа ааишьшьырц. Уи инапышьцылан. Аҳаԥы аԥхьа
цаҟьала аԥсабара иҭахнакааз дәы хәыҷык шьҭан. Ара иҭарцалоз арахә зҭыҵуамызт,
излаарцаз аҭыԥ анеиҿарыжьлак. Уи аҵаҟа дара иҭаркыз аҭыԥ ыҟан, иаакәыршангьы
алақәа ҿаҳәан, даҽа ҩ-лакгьы рхы иақәиҭын, «аақ» зыргаз ахь ацхыраараз инаҭрысырц.
– Уча! – ҿааиҭит Кьагәа, ақьала дааҵҵын. – Улықәгыланы улҭаԥшишь!.. Сыԥхыӡқәа
ҽеим, – ҳәагьы нациҵеит, Уча иҟалаз изеилымкаауа данаақәха.
Уча ацаҟьа дыҩкыдлан, абнара днылаӡит. Иара иакәзар ихы ҭыууа даахынҳәит.
Ариабжьарак цқьа дзыцәомызт, гәҭыхак дарҭынчуамызт, макьана аԥхын ҵхы кьаҿқәа
ишамаркуазгьы, нагарҭа змамыз ракәызшәа иҟан. Иаха заҵәык ҭынч дыцәан, аҵхгьы
ласны ицеит, аха ашьыжь заҵәык иааихалаз, иԥсшьара арбжеит узҳәомызт, зхы знапаҿы
иззамгоз аӡә иакәзар, дшьақәнарҟьаӡарын. Ахьыуарчан хәыҷы, аӡы нҭаҭәаны, инкнеиҳан,
иҿаҳәаз амца ааимырттаны, аԥырӷқәа афархь ссақәа нақәԥсаны, днаҭәҳәан, амца
ааибеиркит. Ашьыжь акрыруамызт, ибзианы ианчоз мраҭашәараз акәын, уахыки ҽнаки
ирызхартә, акрыфара рҽаддырхалон. Аӡы шаанӡа ҳәа, ҿыц ииӡахуаз ижәцәеимаақәа
даарыхан, дзылгахьаз арыӷьарахьтәи аагәеиҭан, насҭха инышьҭаҵаны, зыбжа иӡаххьаз
арымарахьтәи ишьамхы иаақәиҵан, аӡаӡ ала икылҵәо, ааҷа нкылдо, дымццакӡакәа нап
аиркит.
Дуаҩы џьбаран ҳәа дыԥхьаӡан абга ақәтәара заҭәашьаз ахаҵа. Дуаҩы цҳафырны
ихгьы ааирԥшуан ауаа раԥхьа. Аха ус ахьыҟаиҵоз иахьаҭахыз акәын. Зыниашьа
зхаҵашьаз ианаҭахызгьы аҭынчра илшон, аиҳараӡак аџьбарара ус аниԥынгылаз.
Ацәылашамҭаз иҟалаз ауси аҽны дзыниашази издыруамызт, аха, акы иазԥшыз акы
даниуан рҳәон, дзықәшәараны иҟаз цәала-жьыла амҩа данылахьан. Дхәыцуамызт иара,
иԥхыӡ бааԥс изцәырнагаз ихыхь еиқәиртәарц, ихы-игәы азышьҭӡаны, ижәцәеимаа
иӡахуан, далгарцгьы егьигмызт. Уи ишиҭахыз иахьиқәманшәалахазгьы игәы азҭан. Нагарҭа змамыз уанҭагылаз, ухы акала ижьаны, аамҭала уҽыхурԥар акәын, ианаамҭаз
ишаҭахыҵәҟьаз уеибыҭазарц.
Абна дахьнылагылаз ала акәымкәа, Мрагылара шыҟаз даалҵын, ацаҟьа дыллыбааит
Уча. Ҭынч ԥшран имаз. Ашьшьыҳәа ақьала дазааигәахеит. Кьагәа ихы ҩышьҭхны,
ҩынтәҟа днаихәаԥшит иабхәында. Иибаз еиликаарц дизымҵааит. Иагьа дҭынчзаргьы,
акыр ҟалазу иҟамлазу иҿаԥшылара иамҳәози.
– Жәынгьы ҿангьы утәы узаҟәымҵӡеит, Кьагәа, уанаџьалбеит, – иҳәеит Уча, амца
днамҵха-аамҵхан. – Сылҭаԥшит, аха узыцәшәаша егьзымбеит.
– Иуҳәо ахасҵом, – ижәцәеимаа ашьхә аӡахра даалганы, ааҷа аҵыхәтәа ԥымтырц
иавҵеиҵон Кьагәа. – Схала избароуп, – иҳәан, ижәцәеимаақәа наишьеиҵеит. Урҭ, даҽа
уахыки-ҽнаки ирԥсасины, Амра изыцәҵар, иаҳа иеиӷьхон, аха ишыҟазгьы ицәгьамызт. –
Аӡы шуазар гәаҭала, наиабжьеигеит ажәазы, арахь ихаҭа иибон, Амра шымгылацызгьы,
Уча, дахьцазынтә ихәда ԥхӡыла ицәаакны дшыхынҳәызҵәҟьа, амца аҵхара дшалагаз,
абысҭа ирласны иурц. Амҩа зызԥшыз иакәын ашьыжь ичоз.
Кьагәа дҩыхәнеит хыхь. Ашыцра, абнарасара, абнаԥҳәасара, ахьацара зқәгылаз
аҭырасра дылсын, амаӷқәа днарыха-аарыхо, иқыҭа иахагылаз ацаҟьа ду даақәгылеит.
Ҭынчран ақыҭаҿ. Алҩа зхылҵуаз Калдахәара ашьха аԥны акәын. Дахьықәгылаз цқьа
ибарҭамызт, дласны шьҭахьҟа дааиҭаԥан, Мрагылара шыҟаз иҿынеихеит, ахәы лбаарҭан
уахь. Уча инхарҭа инаркны, алада ибылхьан, ҭәыци-жьыци иреимакырҭан, шәаџьҳәара
зуаз алҩа заҵәык акәын. Ариабжьарак дгәыӷуан аӷа амҩан џьара иаҳа иахьиманшәалаз
дқәылазар акәхарын, арахь даартә амш анимоу, ма зынӡа амҩа дықәымлазар ҳәа
гәыӷырҭак шьҭыхны ихы ижьон. Ақыҭа амца шацреиҵаз ала, ҭыԥҳа лԥагьы днымхеит.
Арахь ауаа еизигартә дызлыбаауамызт, аӷа, иҟаиҵашаз нагӡаны, дхьаҵхьан, имҩакра
изахьыгӡомызт. Рымҩала дрышьҭалар, дрыхьӡомызт. Мшаԥаҽны ашьтәа иашьҭалаз
деиқәшәаргьы ҟалон, деиқәымшәаргьы алшон. Ажәлар реиқәырхара ануԥгылоз, угәы
ззыбжьажьоз наԥхьакны, зыгәра угоз амҩа ылухыр акәын. Уажәы акәын афырхаҵара
ӷәӷәаҵәҟьа анаарԥштәыз аамҭа анизааиз. Аҳмыҭ Мазлоу ас иаарласны ар дуҵәҟьа
изазыҟаҵарымызт, шә-ҩык дырхны акәхарын дышхыҵыз. Наԥҳа Кьагәа иакәзар даӡәын ,
уаа шә-ҩык риааираз иқәиргыларыз ашьоуцәа имамызт. Аха абиԥара дук иԥсахыр акәын
иара даӡәызаргьы, иабхәында рԥыс днаиваиргыларын. Иарбан усзаалак уазыҟаҵазар
акәын, уи анагӡара унапы ауркаанӡа. Дазыҟаҵамызт – иуаа ыҟамызт; дазыҟаҵан ихаҭа
ԥсҭазаарала, разҟыла.
Хәыцырҭа шәкы дшеимаркуаз, аха ижәлар реиқәырхарада хәыцырҭак
дамҽханамкӡакәа, Мрагылара шыҟаз абна даалҵны, каҵәарацыԥхьаӡа ашәақь шьҭыбжьыла шьхатәыла зырмацәысуаз ацаҟьа даақәгылеит. Абысҭа аилырхра иаҿыз иахьгьы
ҿиҭит:
– Ҳаит, абааԥсы, акаамеҭ ҳашҭашәаз сцәуӡартә, закәытә гәузеи иузҭаз?! Сажәра
рыдсырӡлар ҳәа ушәама?
Уча имаҳә имаџьанашьа идыруан. Акрымфаӡакәа амҩа данылар, ашлара иаманакуаз
имч маҷхар, илшара ԥсадахон. Убри азакәын заа изцәыримгаз иибаз атәык. Кьагәа
длалбаан, шьыжьла бааӡатәык зымжәуаз, аҭаҟәа азна аӡы ижәит. Нас арахә ҭицеит,
рхала иҳәларц. Урҭ дахьынӡарҿыз, Уча абысҭа ниҵеит. Аишәахьча Кьагәа
инаимҵаиргылеит. Иаргьы ачарӷә ишьамхы иаақәикит. Иҿаҵа цәгьахазшәа иифоз игәы
иагомызт, аха даҟәыҵыр Кьагәагьы чарабжарагьы имуцкәа дгылар ҳәа дшәон.
– Иухьзеит, Уча? Угәы иамгошәа збоит? – иҳәеит Кьагәа, ҭынч акрахьифоз, уи
ихымҩаԥгашьала уск изԥшын изуҳәо дыҟамызт.
– Сыздыруам.
– Угәы бзиами?
– Мап, џьушьт, – Кьагәа димҩалазарц иҭахын, игәы бзиамызшәа ахьиирбазгьы
аахьымӡӷишьеит. – Сгәы иалоуп иҳахьыз.
– Нас уи аума акрызхыумфо? – иҿаҵа лбааданы, ҿааиҭит. – Уи уадаҩым. Ахацәа
убас иныҟәоит, егьыс иныҟәоит, ихацәами.
– Ма Дыргәыни Кьаӷәсеи уахь еицаҳмышьҭындаз, – игәы иалан урҭ аҩыџьегьы
аҳәсақәа ирыгыз ирыбзаз рзеиқәдыршәарц амҩа еицахьықәдыргылаз.
– Урҭ уаҟа иаҳа ихәарҭахаргьы ҟалоит. Урҭ ракәым ҳара ҳзызхәыцша. Ҳҩыџьегь
ҳауп иҟоу. Ҳаргьы ҳхацәоуп.
Еиқәҵак абысҭеи кәац махаки ифеит Кьагәа. Уи днаихәаԥшшәа, Учагьы акыр дчеит.
Алақәагьы акрырҿарҵан, арахә инарышьҭарҵеит . Уча аишәақәа ааилиргарц даҿын, имаҳә
ираџьыба шәақь ахьынӡеиқәиршәоз. Иҽԥыхәшәҭрагьы имаҟа инадиҳәалан, акәмаҷеигьы
аашьҭихит. Иҟамлоз егьыҟамызт ҳәа, Уча ишьҭихраны иҟаз аҳаҭа хәыҷгьы абысҭа
рацәаны инҭеиҵеит, уи рфартә аамҭа дук иадхаларын ҳәа дшымхәыцуазгьы. Ма иара, ма
Мазлоу – даҽа мҩак ыҟамызт, аха ихаҭа дҭахарын ҳәагьы игәы иҭашәомызт. Аиааира
ганы, Мазлоу дхынҳәыр, иеибашьцәа рыҩныҟақәа иоуижьаанӡа, ахыҵырҭа дызлалбааз
ашьхацамҩахь ихы рханы, иуаагьы Мрагылара ирԥшны, ар рынцәахәы димҵаныҳәарц
дыҟан, афырхаҵареи ахьӡаԥшеи рыгимыжьырц, абыржәы хьыӡрацара бзиала ианыхынҳә
ашьҭахьгьы, даҽазны аус андырҿиашаз алаԥш рыгимыжьырц. Убри ашьҭахь Бзыԥ аӡиас
аԥсҭа иахьааҭҟьо арыӷьарахьтәии арымарахьтәии анхацәа гырцәас иҟарҵарц, аибашьра
иалахәыз ирзишон, аиҳараӡак иара изынхарцгьы, иеибашьцәа бзиала дрықәныҳәон. Ҟаи,
ус ҟамлар акәын!.. Бзыԥынтә абыхәаа раҳ дзымхынҳәыр акәын, даҽазны ақәылара гәы
изҭаны. Шьашәы илахь иоур акәын усҟан зыжәлар, хылаԥшра рыгыжьны, хра гәыла
мцабзызтәуаз ҳәа изықәгәыӷуаз ауаҩы.
Иҽааизганы, амҩа хьанҭа данылаанӡа, маҷк дахьылатәаз, амцаԥшь ибла ихгылан…
Ҭагә инапаҿы амаха ӡҭуан, иидыруаз ацәаарақәа рԥсы злаҿырхрыз рыздыруамызт. Ахаҵа
гәы змаз ҳәа ииԥхьаӡоз иԥҳәысгьы лыԥҳәысра лныԥшуан, зыԥсҭазаара мшхәбзазартәырц
изеиҷаҳауаз Радеда длыманы, амца далан. Рбжьы иаҳауамызт, аха иззымхынҳәышаз
рԥшра рыман. Кьаӷәса, Дыргәын… Иаҳауан Ҷаны-ԥҳа Елыф лыҵәаабжь. Уик илымҳа
иҭҵәомызт, усҟан ибла ихгылаӡаз иара иԥҳәыс, Хылқьан, лымчымхара ԥшра акәын.
Даацәырҵхуеит Ҭагә ашла, аҿаҳа ацымхәрас икын аԥаҭхь. Уи инапқәа ирыцрыдыдуаз
амца аԥаҭхь ахь изиасуамызт. Иара икын ижәлари Наԥҳа Кьагәеи рныҳәаҿа. Урҭ
рныҳәаҿа аԥаҭхь иҭаҭәаз аҳарданажь иалхыз аҩы цеицеи аҿы еилан. «…Угәахәтәы уахьӡааит!..» Абас иеиҳәеит уи ԥхыӡырла. Избан ахәыҷы иныҳәаҿа икызшәа дызныҳәаз?..
Лабҿаба даниныҳәоз, ус акәмызт изиеиҳәаз.
Амаҭ зцәымӷыз исасуан рҳәон Бзыԥын. Зегь раҵкыс ақәылацәа ракәын ирцәымӷыз,
иагьзыцәшәоз. Рабџьар разқәынҵа амхы иҭан, аҩны ианыҟазгьы еиқәных еибыҭан, ма
иҭҟьашаз акы анаҭахыз иаразнак иахьаарымпыҵашәашаз икҿагылан. Ацәгьоура згәы
иҵаҵәахыз атымитыша дҭаҳарц анхаҩы инхарҭа ҭҳәааны иҭеикуан. Уигьы егьигьы
арҳәцәеи ақәылацәеи азынкыломызт. Иаарымхәыцуази иаадмырҿиози рыцәгьахәыцра
анагӡараз. Ражәаҵәҟьа иеижьон. Дхаҵазма Аҳмыҭ Мазлоу, аӡара ирыбжьарҵаз
еилеигазар, ианиаамҭаз ишихәҭаз дымныҟәазар? Игәалашәон х-ҩы уаа деиқәԥах
данҿарҳәаз. Абарҭ ракәызма ихацәқәаз? Урҭ дызреиӷьымхеит Аҳмыҭ Мазлоу. Игәы иалан
иара дахьиҟаҭәаз, хәыҷҵас дахьизныҟәаз, аамсҭа ду ихаҭагьы ихьӡрацашьа
ахьынамысымхаз. Аха ишԥаҟауҵарыз, уи имч имазар, дқәылазар? Ахаҵараҵәҟьа
илымшеит ҳәа ухы иаҭәоумшьар, ҩ-қыҭак ирзынаԥшуа ажәлар хырҵәаны амҩа
данылахьан, зегьы разҟыдаитәуан, урҭ рхақәиҭтәра нырцәымҩахьынтә ахынҳәра
ирзаҩызан. Ишԥацәгьахаз Хылқьан лыԥсҭазаара, лаб иҩнаҭа ишакәымз
даԥырыргазижьҭеи.
Ицалар акәын шьҭа, ицалар. Амрагьы ахәы иҩахыҵхьан. Ҩыџьа Ӡыхьҿа шыҟаз
рҿынархеит еишьҭагыла. Ашла аԥхьа дгылан, егьи уи дишьҭан. Рымҩа ааигәамызт,
иццакыргьы ҟаломызт, раӷа излаииааишаз амчи алшареи рыманы, амҩа ԥырҵәар акәын.
Арахь шьыбжьоншьҭахьынӡа ихьӡар рыхәҭан, рҭыԥгьы ылырхыр акәын. Ахәымҽханынӡа
Аҳацҳа шыҟаз днаӡар илшон. Ԥсҳәы, ма Кәыҿба иашҭа данырзааигәаха нахыс, иабашьра
иаҳагьы иудаҩхон. Ԥсҳәаа еснагь ахҟа рыбжьамзаргьы ирыбжьарҵон аӡиас Бзыԥ ахы
аҵыхәеи еимнадоз ажәларқәа. Ргәылацәа еснагь ирызӷыӷуан, қәылара иаалоз
имҩақәҵаны ирыцхраауан. Иагьымццакыр акәын аԥсҿыхцәа, иагьыццакыр акәын. Аҳмыҭ
Мазлоу дара раҟара дзыласуамызт – иуадаҩын ииҭҟәаз ауаа шьхамҩала ркацара, убри ак
ргәы ннакылон. Ӡыхьҿа ианҩыхәна, наҟ инхыҵт, Бзыԥ аԥсҭа шыҟаз илбаарц. Мамзышьха
иаҵагылаз акыҵӷы иаҿгаз амҩахәасҭа ианын. Шәаԥыџьаԥла иҭалаҳаӡан арыӷьарахь ала
изҿаԥшуаз мрагыларахьтәи ахәы. Уи иҟанаҵоз ашәшьыра араанӡа иааӡон макьана. Убри
ахәы иаҿган рыжәлар еиқәԥах изларгоз амҩа.
Имҩа шыхаразгьы, иаӷа иҭыԥ дызлақәиҵашаз азхәыцра шизыхадазгьы, иаацәырҟьа-цәырасны изааигәаӡаз ауаа ирхҭыргахьаз, ма ирхҭыргоз, ус иҭазыршәаз аҭагылазаашьа
уҳәа аимгеимцарақәа ааизцәырымҵыр ауамызт. Агәрахаҵара цәгьан Наԥҳа Кьагәа
иҽазыҟаҵарақәа ртәы иаӷа издыруамызт ҳәа. Амшцәгьагьы иԥырхагахеит, аха уи
дқәыломызт нырцә. Бзыԥ аханы дцаны, Аҳацҳа дықәсны, абасҟатәи еикәарҵәира ҟаҵаны,
Наԥҳа Кьагәа иқыҭа дахылаԥшуа имала иакәзаргьы дыштәаз изымдыруазар, иҭаацәеи
изааигәаз ауаа аӡиас ишыригаз адырра имоуцызҭгьы, хаҭала иԥҳәыси, иашьа
иҭаацәареи, ашәуа ӡӷаби иабхәында иҩнаҭа ишыҟаҵәҟьаз, лымҳаҭаск акәмызт зыӡбахә
ҳәатәыз, агәра ганы дыҟамзҭгьы. Мазлоу дзызнеиуаз ипара дашьҭан, иагьиԥшааит… Ҭфу,
ҭфу!.. Макьана издыруадаз Кьагәа ипара уи импыҵа шәаҵ әҟьазу импыҵамшәацзу. Амала,
уи уажәы ихы дақәгәыӷны шьҭахьҟа амҩа данын. Ицхраауадаз Рамхәыҭ ида? Мазлоу,
хымԥада, ауаҩы Рамхәыҭ дизааишьҭит, нас ариабжьарак аусқәа шыҟаз адырра ииҭон.
Знык изеилгандаз лԥхала, нас иҭыԥ дықәиҵарын уи, уажәшьҭак ичҳара алшомызт. Ажәлар
ирӡбар акәын уи иус!
Аамсҭара аҷыдарақәа ишьа ирҭахәмаруаназ, Рамхәыҭ иаҵкыс бзазашьала еиҵаз
длаимырҟәыкәа ивсра, иаԥхьа игылазгьы иаԥысра акәын ихы ԥҽуа дзышьҭаз. Арҭ
аҷыдарақәа ишеицрызҳауаз мацара, зегьы реиӷьхара иақәикит, игәҭаказы мҩас
иаашьҭихуазгьы – ицәгьаразу ибзиаразу – изеиԥшын. Анхаҩы шьҭра хылҵ /иара итәала
зызхарамфа, ихаҭа уи иифахьаз дабалачахьаз аха/ Наԥҳа Кьагәа абасҟатәи шьхаҵас
дахьыҳаракхаз ааизычҳаҵәҟьаӡомызт. Абасала иааизынхаз иԥсҭазаара зегьы зызкыз
убри, анхаҩы шьҭра хылҵ, иаԥыҳәҳәара акәын. «И-Анцәахара» убра иҟазшәа ибон. Аха
уаанӡа аҳаракыраз иаамсҭа хылҵшьҭра инаҭаз изхомызт. Дзаԥхьанагьуаз ианиашьала
ихаҵашьаз аҿаԥхьа ишәарӡыӡра иахҟьаны, уи иуаҩраҿ даанхеит гдыракаҿ. Уи игдыра
иалшоз ашьоура заҵәык акәын, усҟангьы икеиҭәоз иаӷа ишьакәӡамызт, аиҭанеиааира
зыбжьаз ақыҭа еизааигәақәеи аигәылацәеи ракәын, ацҭәа зыбжьанаҵы, еичирчоз,
ашьакаҭәара ус ахь икылнагартә. Наԥҳа Кьагәа иеиԥш иҟаз уи дицәымӷахартә
дызлаҟалаз рацәаӡаҵәҟьан.
Уи изеилкаауамызт аичырчара иахылҵуаз амчымхара, аиаҭымрақәа, нас аӡәи-аӡәи,
цәгьоурала еицлабуа, реиӷарақәа ҵыхәаԥҵәара змамыз ашьоурақәа рахь ианиаслак,
ажәларқәа шыннарҵәоз; изеилкаауамызт агәаҟрақәеи агәыҭԥсаарақәеи ахырҵәара
ирзаанагоз. Жәларык рықәынҵәара, рықәгара ишацхраауаз атәы Рамхәыҭ иҩызаз
еиликаарын ҳәа усгьы уаҩы иҳәаӡомызт. Жәларык ррыцҳара… Уи азы шаҳаҭра руан
еснагь иаҵәарала иҷкәыназ абарҭ ашьхақәа. Урҭ рыбнақәа ирылгаз амҩақәа рҿы акәын
зегьы ахьымҩаԥысуаз: ауаҩы илаӷырӡгьы, ирыцҳарагьы, урҭ ирхылҵуаз даҽаӡәы
игәырӷьареи иччареи. Ауаа рԥсҭазаашьа ҩныҵҟала аҽаԥсахуан, амала ашьхақәа, уи
азхәыцра мариамызт аха, рҽымԥсахӡакәа наџьнатә игылан, аӷацәагьы дара
зыԥсадгьылызгьы реиӷара хырҩа азымуӡакәа. Избанзар арҭгьы егьырҭгьы еизааигәаз
жәларык ракәын, ршьам зламыз џьоукы анырзаауаз атәы умҳәозар. Дарбанзаалак иибоз
иара итәыз џьишьон, дара, ашьхақәа, арҭгьы егьырҭгьы ҽырԥагьарылеи ҽыҳаракрылеи
ирзыҟан: зхы зжьар зҭахыз ижьалааит.
Ацаҟьа цәаакы анаҩс Ҽадыҟәра илалбааз џьара аӡиас иаваршәыз, даҽаџьара акыҵӷы
ашьапы иаҿгаз, џьара иҽыуардынымҩаз, џьаргьы имҩахәасҭаз амҩа ианын. Аӡиас алада
ахы хазар, дара уи иаԥылон. Акыр ԥсаҳәаран аԥсҭа, ашьха иашьцылаз амҩа рцәыцәгьамызт, уамак иныҟәеит ҳәагьы рхы рԥхьаӡомызт, Ӡеиқәа инаӡарц агьрыгымкәа акәын
нырцәҟьа ианыруаз, уаанӡагьы макьана акырӡа набжьан. Амра аԥсҭа иааҭалашо
иаамҽханакыртә ианыҩхалалак, уа инаӡарц иҟан. Игәазырҳаган аԥсабара иаҵәара, мцхәы
ицқьан аҳауа лаҳа-лаҳа, аҵаҟаӡа зыхьӡ наҩхьаз аӡиас ашықь бжьы гон. Амҩа иқәыз урҭ
рбомызт, ираҳуамызт, аҭынчрагьы рныруамызт, иахьашьцылацәаз, ргәабзиара
ахьрылаӡҩаз мацара рзакәмызт, абарҭ зегьы ирыҟәганы иргоз рыуаа еиқәырхатәын, уи
адагьы хәыцырҭа зроуамызт. Рҭаацәеи, рҭынхацәеи, ргәылацәеи закәытә гәыҭҟьараз
ирхыргаз ҭаха рнаҭомызт. Аилкаа цқьа иахьрымамыз акәын измырҭынчуаз. Аха усгьы
еилкаан арҳәцәа рхымҩаԥгашьақәа.
Аҳмыҭ Мазлоу, Наԥҳа Кьагәа ҽҳәарала дилаӡаны, амшцәгьагьы ихы иархәаны,
Рамхәыҭ ила еиликааит дызқәылараны иҟаз ақыҭа агәаҽанызаара шацәмыӡцыз, ихы
зықәкыз ауаҩгьы амҩан дшыхьчоз, иҭынхацәа иабхәраа рахь ишыҟаз. Арԥхьара аҭыԥаҿ
Калдахәараҟа илбаауаз амҩахәасҭа лаԥш шахымыз адырра шиоуҵәҟьаз, ҵхла мацара
ақыҭа дазааигәахәеит. Ир ираԥхьагылаз агәыԥ аацәылашаанӡа, аҵх лашара ахы
иархәаны, илалбааҟьан, ахәра иадыз ацуҭа иаакәшеит. Урҭ ацәҭа ахьынӡаԥырҵәоз,
Аҳмыҭ Мазлоу, аус ирласны имҩаԥигарц, дназхагылаз аимҵәацәа ргәыԥ, агәашәқәа
анааимырԥаалак, ирцәымшәакәа иргәыдԥаларц иаарзыҵҟьоз алақәа иргәыдҵаны ишьуа,
аԥацхақәа инарыҩнаххны, макьана ацәа цқьа изалымҵыцыз, рҩнқәа иҩардәылцаны,
амҩан еизыҳәҳәо, иухәашаз ҳәа иҟаз зегьы ааҩныганы, ауаагьы еидцала ашьха мҩахәасҭахь иԥхарҵон.
Аҳмыҭ Мазлоу, ир ахьыллыбааз, раԥхьатәи аҩны дназыдыххылаз акәын Сымсым Уча
итәы. Аԥацхаҿ аҳәсақәа рацәаны еилаиан. Рызынтәык еиларҵәаауа ианҩаҵирҟьа,
дымҩашьахуа идырт Наԥҳа Кьагәа иабхәраа рҩны дшақәшәаз: аҳәсақәа иааилагылоз
руаӡә убла шхылкуазгьы, уи илыдҳәаҵаланы зхаҿы зҵәахырц иаҿыз Радеда илаԥш
налаахеит. Дрықәҳәҳәаны иҩдәылицан, агәашә иҭицарц рҿанынаирха, иҩызцәа хаҵаки
ҷкәынаки иаарысуа иаарцон. Урҭ абаҳчараҿ, руапақәа ирықәианы, ицәазаарын.
Ишрықәлаз анырба, рҟамақәа ирзыҭрыст, аха ахаҵа, иаҳа имч илан ҳәа дыԥхьаӡаны,
инаижәлан, ишьапы дықәдырҟьеит шәақь шьхәала. Аҷкәын дқәыԥшын, илшахуаз
макьана, иқәраз махашьахала дшыӷәӷәазгьы. Насгьы урҭ аҩыџьегь ирдыруан асала ухгьы
даҽаӡәгьы ушзырмыцхраауаз, аимҵәацәа ианакәызаалак раамҭа рзон, иаарҿагылозгьы
иҳәынҷаха рымамызт, дышьны инеихыҵуан. Арҭ аҩыџьа Кьаӷәсеи Дыргәыни ракәын.
Изықәшәаз цқьагьы еилызкааз рԥшра рымамкәа, аҳәсақәа инархьыргӡеит дара.
Аиҳараӡак зҽырцәгьаны амӡырха иҭагьежьуаз ани ицыркьыԥуаз ахаҵа фархь иакәын.
Амҩаҿ иааидырцылазгьы, рҽаадырххар иҟамчы шнарыжәиҵоз дырбо, иҩызцәа ицӡамкәа,
имацара, амҩахәас-ахь иԥхьеицозшәа, дрышьҭагьежьуан, дрылахынҳәуан, иара ихаҭа
иаҵкыс ибжьы уамагаха.
Аҳмыҭ Мазлоу даҽа ԥыҭк дыллыбааҟьан, еимҵәацәа ирццакуан, ибжьы ихақәынҵала.
Даргьы еиҵахомызт, ацәылашара аҽазнакхьан, аҩнқәа амца нарыцраҵаны, хаҵеи ԥҳәыси,
хәыҷи бырги еижәцаны, аҩадара мҩа ианаҿарцылоз. Амҩахәасҭаҿ рыҽшаны игылаз агәыԥ
рҿыҩархеит, аӡәыр даарыԥгылар дыршьаҟьарц. Урҭ ирышьҭацаланы иҩдәықәырҵеит
иҭҟәаз. Даҽазны еиԥшымкәа иццакырц, аха ақәцәахь иҩеиаанӡа рыҽхәырымжәарц,
иаԥхьагылаз агәыԥ днараԥгыларц, дааласит рԥыза аамсҭа ду Аҳмыҭ Мазлоу, ашьҭахьҟа
иаауаз Ҷыҷ инапы ианҵаны. Бзиа аацәылашахьан, урҭ рышьҭахьҟа иаахьаԥшыр, ладеи
ҩадеи рнаԥсыргәыҵа еиԥш рылаԥш нахганы, амшын гәеиужь ду иныхԥшылартә. Амра
анаацәыҵаҷҷозгьы, уажәшьҭа аӡә дрышьҭалар дрыхьӡомызт ҳәа игәыӷратә иҩыхәнахьан.
Аиашаз, иҟалаз еилызкааз рҽеизыргахьан ҵаҟа ргәы иамукәа, иалшо рбаргьы рҭахны.
Иҟалаз уарла-шәарла акәзаргьы ахыԥша рдыруан аԥсҭа иҭаланы иҩеиуаз ахацәа.
Аха урҭ зынӡак рхы-ргәы иҭашәомызт руаӡә иԥҳәыс, егьи иаҳәшьа дышдууз. Уи лықәра
ахьынӡанеихьаз ала илцәыуадаҩын ацәатәымра, аха уи агәырӷьара илзаанагоз лхьаақәа
хнаҽуан. Уажәы илызкашәаз аҩадара лызхымго, уажәи-уажәи лԥсы маҷхо, Наԥҳа Кьагәа
ихшарахашаз лцәа дшалаз еилыркаар илзырурыз лзымдыруа, лыгәхьаақәа ҵәахуа,
илулак аҩадара дыхәнарц, аԥхӡы лгәыҵаш, дҩеиуан. Убри идыруазҭгьы абыржәы иабхараны иҟаз, ихшара иԥсы нирхарц, ихы шымҩаԥигашаз здыруадаз. Издыруадаз
идыруазҭгьы ианиашьа шихаҵашьаз еиԥш дныҟәаргьы.
– Шьашәы рҳампал уҿашәааит, қәыџьмаҵас ууыууа ҳашьхақәа уабарыдхала! –
днаиқәшәиит аӷа зегь раҵкыс дзыцәшәашаз, имҩа ԥҵәаны диԥыларц, уаҩы инымшәоз
игызмалра гызмалрак аҵазҵарц инеиуаз.
Арыӷьарахь Мзахара цеицеиуан. Убра дааӡаанӡа, иаҳа иахьӷьыз, аԥаҩқәа
ахьеизааигәӡаз инхықәгылт. Ахьыӷӷараз, аха аҭбаара иаҳа иахьдууз, ахаҳә ҵәырҵәырқәа
ирықәгыло, ирықәҟьо мацара, аӡы иҭаланы, арреи, аҽеилыхреи, аҽеилаҳәареи аамҭа
рықәдмырӡырц рыӡбеит. Имццакраны рыццакырагьы абракәын иахьрыхьӡаз. Кьагәа
иҽааиқәиршәан, Уча илихыз акьат тары ааникылан, маҷк дныҩны, акьат азхык аӡы аган
илҭарсны, нахьхьи аԥаҩ дықәԥалеит. Арахьтәи аган давагыланы, акьат ашьапы
ааниклыеит Уча, аӡы иамгарц. Нас даханы иааҭиган, аҳаҭеи ашәақьи шиазқәынҵаз, аԥаҩ
аҿы маҷк дыҩны, акьат аӡы илҭарсны, дыԥеит. Егьи аԥаҩ аҿы маҷк дзымнаӡакәа, ирҳәоит
ишьапы аӡы иҭаст ҳәа; убра инҵәеит Уча иӡбахә, аӷа диԥыларц, Кьагәа хаҵа имацара
ддәықәлеит ҳәагьы нацырҵоит. Уча, аӡы дахьылҭасыз, иҵәырҵәыруаз хаҳәык
днықәгылан, дықәҵәраан дкаҳаит, ишьапгьы хҳәцит.
– Ҳаит, иухьзеи?! – игәы иааҵаххны Кьагәа ҿааиҭит.
– Уамак ҟамлеит, – ҳәа дбааӡаӡа ишьапы даақәгылазаарын Уча, дыҩҭыҵынгьы
иҽынеихеит, аха ишьапы ахьаа хара дамшьҭит, иԥсы ааиҭеикырцгьы дахьылатәаз, уаҳа
дзымгылеит. – Ҟаи, абааԥсы, ианакәымыз исықәнакит, – иҳәеит. – Уара уоуп усгьы,
Кьагәа, жәларык зқәгәыӷуа. Сара сахьԥсрыз сыԥсит, ас ахра халашьа сымам, акьыба
сзаҿалаӡом. Уцагәышьа умала.
– Умшәан, ара унсыжьуам, – иҳәеит Кьагәа хаҵа.
– Сара сыгәхьаа умкын, уара умҩоуп иуадаҩу, жәларык рразҟы унапы иануп.
Ақәылацәагьы уӡбахә бзиа ирымдыруази. Кьагәа иҟамҭа иақәҳаршәт рҳәазаап, уҟанаҵ
хир ишақәумыршәарыз рмаҳахьази. Уца, ужәлар ныжьны, уцамҭа шыҟамло дырба.
– Уи уара хьаас иумкын.
– Уццакыр сҭахыуп…
– Сумырццакын. Урҭ макьана арахь имааӡацт. Ахәламҭаз иааиз амшцәгьа цаӡом
рҳәоит. Мазлоугьы ицашьа убас иҟаҳҵап, иаргьы дыццакӡом ихы дақәгәыӷны аха.
– Уара уус уара иудыруеит нас.
Уча иаҳа-иаҳа ишьапы ихьаауан, имаҳә амҩа дықәгылаанӡа, дымқьыкәа, дымӷзыкәа
иааичҳарц ихы иҟажон акәымзар. Ихьаа ибжьы ианыԥшцәаргьы иҭахымызт, иԥсы
ааиҭеикырц, иҽааирҭынчит. Ус иаҳагьы ихьаауан, иҽахьеиԥсхаирчуаз иԥшрагьы
аҽеиҭанакуан. Кьагәа знык дцар, иара имацара ихы дазынхарын. Уаҩы уанимбоз
иузымчҳашазгьы учҳауан. Ишьапы, ихмыргылакәа ԥыҭк данаатәа, ахьаа маҷхазшәа иныруан, амала ибызбызуа имцаха ицран.
– Шьҭа умҩа уқәгыла, Кьагәа! – дҳәеит иара.
– Уҟаз! Иаарласны схабар усырдыруеит.
Аџьаԥҳаны аашьҭхны, дцеит, ишьҭырхыз афатә изныжьны. Иаарласны дзымаар, ма
аӡәы дизаамышьҭыр, зшьапы изықәымгылоз фатәы имоукәа дықәхон. Уча иҭахын аҳаҭа
имаҳә игарц. Кьагәа изқәикыз наимыгӡар иуамызт акәымзар. Уча имаҳә имала еибашьра
дахьцоз хьааны иааизцәырҵын, ишьапгьы иханаршҭит. Иҟаиҵарызеи аӡәы заҵәык қыҭак
еимызҵәоз ар рҿаԥхьа? Баша дҭадырхар алшон, ижәларгьы ихгьы дырмыхәакәа. Акы
заҵәык ԥыжәарас имаз араҟа дахьыбҷараҳлоз ҭыԥын, иарбан хаҳәзаалак, ҵлазаалак,
ҳәыгәзаалак дрышьцыланы идыруан. Нас мҩак иҽақәиршәарын ҳәа игәы ааиҟычхуан.
– Аԥсҭа ианхәу ԥшӡала унаишьҭааит! – уаҳа илшахуаз цхыраара ззыҟамҵоз, ԥырагс
ирзыҟаланы, зуаа зымацара ирызнеиуаз имҩа дақәныҳәеит.
Наԥҳа Кьагәа зегь раҵкыс дзықәгәыӷуаз ауаҩы дныжьны, днеиуан. Иаӷа имҩа
ахьԥиҵәашаз, дшаԥырихшаз, ииҭҟәаз рҩнқәа рахь иширхынҳәышаз дрызхәыцхьан.
Амчымхара ду иақәшәаз ауаа, рҿыхҩ дшырбалак, ахақәиҭра роурц еихарын, уи акәын
дыгьзықәгәыӷуаз. Зегьы иӡбахьазшәа игәы инаҭон, аха иҭахареи ихаҭа идунеи аԥсахреи
ихы иҭамшәацызт. Ихы иҭамшәарцгьы дықәԥон. Аҭахара азхәыцра имамзар акәын,
акәымзар ахаҵара узынагӡомызт. Абар акьыба дҩаҿагылон уажәшьҭа. Дыццакыр акәын,
аха ишьаҿақәа изахуан. Акыргьы дныҟәахьан, даҽа ԥыҭкгьы игын. Иҭыԥ аҿгьы уаа шә-ҩык
ирықәхаша мчы иманы днаӡар акәын. Ахаҵа илашарбага Амза ихы иамырхәаӡакәангьы,
џьаргьы дымшьацәхныслартә еиԥш, амҩахәасҭа идыруан, иӡбатәыз аус арахь
дықәызгалақәахьаз ишреиԥшымзгьы. Уахынла ишааигәаԥхоз ҭынч амҩа иԥшаарын араҟа
– ашықәсқәа иларҵаз шьцыларан ари.
Аԥсҭа Амра шҭалашозгьы, акьыбаҿ шәшьыран. Ашәахәақәа ахра ари аган дырԥхартә,
Амра мхагьежьыцызт. Уамакгьы иақәԥхацәомызт алашара, аӡиас арыӷьарахь ала
иахагылаз ахра инавҵалон Амра. Акыр иныҟәахьаз Кьагәа акьыба, ахәнараз џьабаа дук
имбарызшәа дазхәыцны, днаҿагылеит, убасҟатәи хьшәашәаран араҟа. Аԥхӡы маҷк
иааилҵызгьы иқәхьшәашәон. Игәы ишинаҭоз акәымкәа, ахәнара иагьааицәыуадаҩхеит.
Иааԥсара илсуан. Уаҳа иԥсы џьара иааиҭамкӡакәа, абраанӡа дааит, акьыбагьы даҿалеит.
Ашәарыцацәа ракәын иара ара икыдзыргылаз. Змахәҿеи зшьахәҿеи ӷәӷәамыз
дагьзыхәномызт. Ҵәҩанҵәы икыдгылан, ацгәы аҟара уласызар акәын, уи ашьапхыцқәа
шаланарҟацо еиԥш, ушьапқәеи унапқәеи аларԥсны, џьара-џьара иукыр акәын
умаҿхьыҩрырц. Ашьапы ахьаҿауршәқәоз акыр ибаахьан. Ирҿыцзар акәын ианаамҭаз, аха
иуԥгылаз иалудрааз. Ираџьыба шәақьи иҽԥыхәшәҭреи дразқәынҵа, дҩыхәнеит. Аԥхӡы
илҵхуан. Иԥсгьы ааиҭеикит, хықәкыла аԥсшьаразыҵәҟьа иахьатәиала раԥхьаӡа акәны.
Амала уамак иҽнимырхеит иахьцалак.
Мзахра аҵаҟа иаҿгаз амҩахь даакылсит. Ҽышьҭқәак алдаҟа иган, аха ааигәа аӡәы
аҩада ихы рханы дымҩаст узҳәомызт. Амҩаҿ иаҳа иахьыҭбаараз аҭыԥ ахь иҿынеихеит.
Ахаҳәқәа ана-ара ишьҭан, рыҵаҟа зыхкы уҭахыз ахымпалқәа, аибашьыга ҵәы хкқәа
рыҵан. Хыхьӡа, аҳаракыраҿ, аҵангәарақәа руак ныҳәарҭа ҭыԥын. Наԥра ахьӡын иара.
Наԥҳа иахыршлан. Аԥсҳа… Наԥҳа… Аҳ – аиҳабы. Аҳ… ҳа! Аҳра аҵанакуазар, Наԥҳа, ма
Инаԥҳа, дгьылк аҿы аҳра зуаз қәӡаарак амшала рыдгьыл иқәнагазар?.. Хыхгьы ҵаҟагьы
иҩхалоз дарбанзаалак инижьуан араӡны ԥара, аихатә џьар, аимхәыцқәа, Амреи Амзеи
рсахьа зну ахҿақәа. Аргьы рԥсы ааиҭакырҭас ирыман, арԥхьара анымҩаԥыргалозгьы
ыҟан, акраамҭа имԥшыр ада ԥсыхәа анрымамыз. Аҭыԥқәа рҭоурых шьаҭала иагәыласаз
Наԥҳа Кьагәа аладантә иаауан дзызԥшыз ихымца зларԥылашаз ахаҳә саԥар ҳаракы
дҩыхәнан, днаватәеит. Иарыӷьарахь ала иларҟәны уҽаазҭоукшаз ахаҳә саԥарқәа иҵегь
ыҟан. Ирласны уахь дызланеишаз – дызлааишаз ашьапықәгыларҭақәа аагәеиҭеит.
Ишәақь нықәиҵан, ихызаҵәқәеи ихәшәи ирлас импыҵашәартә аҭыԥ аарзылихит.
Аҽада ԥсшьараамҭан. Аԥхӡы илабон. Изқәа ахаҳә инадҵаны, ахәрашәан уҳәартә,
бжьыла мацара ирӷызуан. Аус злаз дахымсызшәа ибон – аӷа, иҭҟәаз ауаа ықәигаанӡа,
дихьӡеит. Аҵла ацәеи ажьи рыбжьара ибжьысуаз ацәаакыра ԥсҿыхга еиԥш, Кьагәа дымшьаӡха аԥсҭа дҭысит. Дыԥшын. Иуадаҩын шә-ҩык, иреиҵамзар акәхарын Мазлоу
имцахара, аӡәы заҵәык уанрызԥшыз, думиааирц уҭахызар. Усҟангьы ухы унапаҿы иааугар
акәын. Уаӷа имч маҷын ҳәагьы ухы иҭоумыршәандаз, акәымзар иулшоз ҟауҵарц уалагаӡомызт. Иареи уареи шәымч еиҟаран ҳәа еснагь угәыӷлар акәын, џьара хьаҵра хәыҷык
анааҟауҵа уазхәыцыртә ухы уаиааир акәын. Иара ушицәымшәоз еснагь иурбалар акәын,
ҩныҵҟала иауазар игәы ҭаухәаҽырц, игәы аахьаԥсыр – аиааирахь шьаҿа бзиак ҟауҵон.
Аха ара иуадаҩын уаӷа дҭаурхартә еиԥш ухы ақәгәыӷра. Умацара адәы уанаақәхалак,
иҟауҵарыз шә-ҩык рҿаԥхьа?.. Аха урҭқәа зегьы еилурсыр ҟалон, умацара уахьынӡыҟаз,
уаӷа уаԥхьа дангылаз ианузцәырҵ, ухала ухы ҭаурхон. Уаҟа иуҿагылаз иҭархашьа мҩа
заҵәык акәын иуԥшаалоз.
Игәалашәон иабду Ҳаџьым иҭахашьа. Усҟан, аимҵәараз ирықәлаз анындырҵәа,
иабду дышиԥхьоз аниарҳәа, имӷьашаз ахәра заухьаз данынихагыла, Ҳаџьым ус иеиҳәеит:
«…аӷацәа ас рыҽурҭомызт, рымцахара аԥыза дҭамхазҭгьы. Убри ак аҿы суцхрааит, сԥсы
игазаргьы». «…рымцахара аԥыза дҭамхаргьы…» – иблақәа ирыхгылаз абырг ибжьы
илымҳанӡа иааӡахуан, акыр жәа-шықәса иргәылыҩны. Иҟауҵақәашаз ҳәа ишьақәургылаз
еснагь узацныҟәомызт. Ахҭысқәа рҽеиҭаркуан, рызнеишьагьы даҽакакәхон. Аимҵәацәа
рымҩа ылзхуаз агәыԥ раԥхьа иаацәырҵышт, урҭ ирышьҭагылахон еимырҵәаз рырахәи
дареи аазцоз агәҭантәи агәыԥ, ашьҭахьӡа иаауан аӡәыр дрышьҭалозар инызкылашаз
даҽа гәыԥк. Абарҭ зегьы дызларабашьрызеи аӡәы заҵәык? Иабџьар аиҵаҵахагьы
дахьыргӡарымызт. Иманшәалаз аҭыԥ рзикит, убри ак акәын игәы зырӷәӷәоз. Дзыхәоз
нирҵәагәышьарын, уаҳа илшарызи. Раԥхьа ашәақь мца иҭҟьоз мцы шамҳәоз дирбар,
агәыцә зықәкызарц зҭаххашаз уаҩы дҟаларымызт. Ԥыҭ-ҩык шьҭеиҵар, егьырҭ ргәы
шԥамҭрысрыз. Заҟа ухәыцрызи, узықәшәашаз анузымдыруаз. Дырҩегь ибла ихгылан
иабду иҭахара амш. Иԥсы илӡаауан, аха, имч еизганы, имаҭа изхаз иҿаҭахьа уасиаҭс
инижьаанӡа, иԥсы ихимхит. «Аӷацәа ас рыҽурҭомызт, рымцахара аԥыза дҭамхазҭгьы!..»
Кьагәа игәы ааихаиршҭырц иҭаххеит. Ахәыцрақәа уанрымҽхарклак, уцәа-ужьы
аибарххара иаркарон. Ажәақәа мҳәаӡакәа, ахәрашәа еиԥшыз бжьык ихылҵуан, аԥхьарца
бжьы еиԥшны, ирӷызуа. Амала ибла амҩа иаҟәигомызт. Даазырҿыхашаз гәалашәарақәак
иԥшаауан. Еилирхуан иабчараҳ мҩақәа, арахә ргәархырҭа ҭыԥқәа, инхарҭа. Уча иԥҳәыс
аагара… Деиҭахаҵәихуан иҽызҟәигоз ахҭысқәа рахь, абыржәы иаԥшәымадаз инхарҭеи
иҭацәыз Уча иҩнаҭеи рҿы данааилак. Уча иҭаацәа, Хылқьани, Кьаӷәсеи, Елыфи, урҭ
рхәыҷқәеи, Радедеи Дыргәыни, егьырҭ ргәылацәеи еизцаны, рырахә ирыларгыла, зегьы,
ҳаиуанқәаҵас иԥхаҵо, амҩа иананыз, угәы аарҿыхартә даҽакы узлазхәыцрыз. Иаҳагьы
угәы ухьуан акәымзар. «Ҳаит, абааԥсқәа, ишәыхьзеи Кьаӷәсеи Дыргәыни? Ма шәара
ишәзыҟамҵаӡеи иаҳа имаҷны аҩны былрақәа, иаҳа имаҷны ауаа ахырцартә? Цуҭак
иахылҵыз алҩаҵә Ӡыхьҿа иубарҭанеи. Ҳаи, абааԥс, уаҳа хаҵа еибагак днымхаӡеи,
аимҵәацәа ирышьҭалашаз, арҭ рҽырҭынчӡаны амҩа ианупеи? Ҭагәгьы дрыманы
ицамашь? Илшома амҩа хара ақәлара, егьаџьара даанрыжьхьеитеи. Ианиааз акәзар,
иԥсы ҭаны шьаҿаказ деиҭаҵуамызт, аха абырг илуршозеи. Ҳаит, Кьаӷәсеи Дыр гәыни,
шәакәымзи уа иаархылаԥшырц ианаамҭаз ирзаҳашьҭыз, шәгәы шәҽанӡамкәа
ишԥашәықәлеи. Шәыҽӡаны ма шәызрыцәцандаз!..» Нас аимҵәацәа рқәылашьа ҵас
ааигәалашәеит: урҭ раԥхьагылаҩцәа еимырҵәоз аҭыԥ иакәшаны игылон, аӡәгьы иԥсы
ҭаны доурыжьуамызт. Кьаӷәсеи Дыргәыни ирылшомызт дыррак аҟаҵара еиҿыркаартә
ицарц. Иудыруази иҭахазаргьы?! Кьагәа илахьгьы аԥхӡы аақәнаҭәеит. Еимырҵәаз
ирылазҭгьы иаҳа еиӷьын, цхыраарак ҟарҵарын.
Абас ахәыцра еибарххарақәа данрылагьежьуаз, ихы иҭамкәа игәы иҭамкәа
амаахырқәа ааигәалашәеит. Иԥсырҳагаха ишԥаҟаз аҽыкәабарагьы. Аԥсҭазаараҿ
ирацәаны иҭахызшәа дгәаҟуан ауаҩы, иԥсы ҭәуамызт. Аха аԥсырҳагараз иаҭахыз
маҷзаарын. Ихәыцра ласқәа ааиԥнарҟьеит, мраҭашәарахьтәи ахәы иазиашаны, аԥсҭа
иаахагьежьыз ауарба. Уи Амра агәыҵаҷҷ ихын, аԥсыцәгьара шазмырҭәуаз рбартә,
иаҳаҳара акы ахьаԥшаашаз аԥсҭа иҭаԥшуан. Бзиа ибаӡомызт абри аԥсаатә ду. Ажьгьы
уаҩы ифаӡомызт, аха инагәыдҵаны ишьуан абыржәы, аԥсаатә мҩас абла ҭыхра иахьа
ибазма, аӷа иҿаԥхьа иҽираргамар ҟаломызт акәымзар. Ашьаӡа-гәаӡара иазхьаауаз ауаҩы
ишьаӡа шкашуаз амбози, игәаҟуа ладеи-ҩадеи иԥшаауа ихын. Ус иҭҟәаз злаарцоз
инҭалеит. Амҩан џьоукы ҭамхакәа иҟамызт. Деилашуан Кьагәа. Иагьшԥарацәаз Мазлоу
иҩызцәа.
Ҵаҟа аӡиас ццакуан амшын ахь. Џьара, аҭшәараҿ, ицәқәырԥа мацаран, ашықь бжьы
уаргыломызт. Даҽаџьара иҭбаан, аҽеиҵнахуан, азганк ала икыдыҽҽылон, егьи аганаҿ
иӷӷаран. Ишлеиуаз даҽаџьара ҟәыҵәак ацрыҵуан, дгьылбжьахак ааҭакны, изцрыҵыз
инацларц, уаҟа аӡы еибафон, аҭалара уаацәшәартә. Амшыни иӡиаси ирыбжьаз ахәы
ианнавалак, ацаҟьа аҵаҟа аӡы ҵаулацәан, ишьшьыран, ацаҟьа азааигәара икашан.
Ҵыхәаԥҵәарада аԥсҭазаара аман аӡиас. Ашьхақәа реиԥш жәлары андузгьы
ианыхәыҷызгьы рҭоурых хҭысқәа ирышаҳаҭын. Аҽнытәи ахҭысгьы иашаҳаҭхарц иҟан. Уи
ахҭысгьы зыҟалоз – аԥсҭазаара аҵыхәа аԥымҵәараз қәԥаран. Аԥсҭазаара иаҳәон зегьы –
иқәылозгьы изқәылозгьы. Аха иқәылоз иԥсҭазаара ма иҿахҵәар еиӷьын ианамух, уи
иакәын анхаҩ ҭынч бзазара дақәшәиырц иалагаз. Ԥҳәыси хаҵеи, хәыҷи дуи еилымхкәа,
имаршәа иаҿагылаз даԥырхуа, шьҭахьҟа амҩа дықәлон иара. Даҽазны еиԥшымкәа
Дыргәыни Радедеи игәаҵа иааҵалеит. Ихатәқәак реиԥш ииԥхьӡаз итәхарц, Мазлоу
иҭӡыуааны иҟаларц иҟан. Аиҳараӡак Радеда лакәын ирыцҳаишьоз, макьана дхәыҷын,
дыԥшқан, арахь жәпакы арыцҳарақәа лразҟымҩа иангылахьан. Аха ирыцҳаҵәҟьаз
дабаҟаз, аԥсҭазаара абасҟатәи агәаҟреи уи иацыз агәырӷьара маҷи ззымбаз Ныгәҳа
неиҭамҳәа иакәын. Ҵаҟагьы аӡиас ццакуан амшын ахь, аҭшәарҭаҿ ицәқәырԥамацаран,
ҭбаарала аҽеиҵыхырҭаҿ иахьыӷӷарахашаз аԥшаауан, ишлеиуаз ӡеибафаран, ишьшьыран,
икашан. Аӡиасгьы аӡышьҭра еиҭанакуан, џьара аԥаҩ арбгон, даҽаџьара аҵаулара
армаҷырц. Аԥсҭазаара узынкыломызт, аӡиас ццакуан амшын ахь.
Дыԥшызижьҭеи аамҭа рацәак шымцацызгьы, дзызԥшыз рымҩа иқәхацәеит, амҩа
днанԥшыланы, иаауазар гәеиҭарц, дҩагылар цәгьа имбо дшыҟаз, аԥхьагыла гәыԥ аҟнытә
аԥшыхәцәа ҳасабла иаарыцрыҵны аԥхьаҟа иааиуаз ҩыџьа аакылшәеит. Ахаҳә саԥар
давԥшны, ибла ихижьломызт акыр иааскьаанӡа. Амҩа иахьаакылшәазгьы илаԥш ахын,
ирышьҭаз анцәырҵуаз ибарц. Урҭ ааскьаӡеит, ибжьы мырӷәӷәацәакәа драцәажәартә
еиԥш.
– Уа шәаагыл! – нарыдиҵеит, ишәақь рбартә еиԥш икылганы инарықәикын, даргьы
шҳазхазшәа иааиҵаст. – Шәабџьар шьҭашәҵа ирласны! – ҿиҭит, рхы аҭыԥ аҿы иааиаанӡа.
– Амца шәгәыдаҳҵоит, ижәдыруаз. Шәласы! – аниҳәа, рабџьар нарымпыҵыҩрит, урҭ
адгьылаҿ икаҳаанӡа: – Аџьаԥҳангьы шьҭашәҵа! – нарықәҿиҭит, даргьы рарҭмаҟ хәыҷқәа
нышьҭарҵеит. – Уажәшьҭа наҟ, ацаҟьахь шәнаскьаны, шәҿы ацаҟьахь ирханы, шәаагыл!
Даҽакала зҽаазырҵысыз узы егьыҟам. Шәласы! Шәнапқәа шьҭышәх!
Руаӡә дҵысуа далагеит, аха иҩыза ишыҟаиҵоз еиԥш, даахьаҳәын, деиҵаҟәарҟәаруа
днеин, ибӷа иаӷа иеирханы, днагылт, инапқәа дырҩаханы. Кьагәа ахаҳә саԥар дынхыԥан,
ишьҭаз абџьари аџьаԥҳани аашьҭихын, деиҵас дыԥаны, шьҭахьҟа даақәԥалан, аҭыԥ
аалихит. Ҵаҟа ахаҳә саԥарқәа рахь дласкьан, маҷк нарыбжьаҵаны, аҩ-шәақькгьы
нықәиҵеит. Арҭмаҟқәа ааиртызар – иҭацәын. Аӷацәа дыржьама ааигәахәт. Иҭацәыз
арҭмаҟқәа ирылихызи, ма иҭаз абаҭадырцәрыз? ашәақьқәа аагәеиҭазар – еиҵан. Урҭгьы
изыфеидахарын, ӡиқәа еибга анумоуаз, ӡиқәа кылҵәак умазар акәын. Издыруадаз Мазлоу
дазхәыцны, аӡәы импыҵашәар рџьаԥҳаны ирымҭарц, рарҭмаҟқәа ҭарцәны, аԥхьа
идәықәиҵазар, знык ианхыслак, усгьы еилкаахон аԥхьаҟа рымҩа шкыз ҳәа? Даргьы
ишыбџьардаз рдыруанаҵ, ирбаз рҩызцәа ирарҳәарц, еиханы ихьамҵуази. Ари
дшазхәыцрыз издыруамызт.
Иаацәырҵит аԥхьагылацәа. Кьагәа иҭыԥ аалихит иҳаракыз ахаҳә саԥар аҿы. Дара
ԥыҭк иааскьеит. Ирышьҭан аҭҟәацәа, наҟ-ааҟ ар рывагылан. Аԥхьагылацәа рҩызцәа
гәарымҭарц, иҭаҩаҿарашәа иҭагылан азы. Кьагәа блала деимдон, игәеиҭеит иҭынхацәа
зегьы шеилацалаз, зразҟы иақәшаҳаҭхахьаз рыԥшра шрымаз. Дибомызт Аҳмыҭ, уи
иакәын ииҭахыз. Ашьҭахьтәи агәыԥ раацәырҵымҭаз акәын Аҳмыҭ дҽыжәны даниба. Иара
идагьы уаҩы дҽыжәмызт, дзықәтәазгьы Уча иҽакәын. Иҭахын зегь раԥхьа дгылазарц,
арахь иара ашьҭахьҵәҟьа акәын дахьыҟаз. Аԥхьагылацәа, рыуаа рбар, еилауаҭыррын,
агәаҽанызаара ӷәӷәа шьҭырхрын, иҟаиҵашаз абжа аиҭабжагьы идырҟаҵомызт. Абар –
иааскьеит! Уажәшьҭа акылкаарагьы цәгьамызт.
– Шәзымцеит! – «рхи рҵыхәеи дыд-мацәысшәа днахаԥартә», ибжьы ҵарыхәҵәа
нарықәиргеит.
Аҭӡы иадгылаз рыуаагьы аахьаҳәит, руаӡә уажәгьы дҵысуан, иҩызцәа аниба, иԥсы
маҷк ишааилалазгьы. Аха ас аҩызцәа бџьарданы иҭаслымха избаз аибашьцәа ргәы цеит,
ишымгәыӷуаз акы ишаниаз рдырт. Аҳмыҭ Мазлоу иҽы, алымсы иарганы, аҿааирхеит,
дзыжәлаз ауаа, амҩа ирҭарц, инеиҭаԥа-ааиҭаԥон, акәымзар аҽыҳәҵәы иаиргон. Ир
раԥхьагьы дышҽыжәыз даақә гылеит. Зегьы ԥхьара џьара илатәарц иԥшын, аха рааԥсара
нарыхҟьан, изыниаз рҽазырхиа, иӡыӷәӡа иԥшуан.
– Уара уарбан?! – амца иҿыдды, иблақәа шаҟьшаҟьо, Мазлоу дҵааит, ибжьы
ахрақәа ирныҩыртә. – Кьагәа уакәзар, усымаҭәоу џьумшьан!
– Сан-Кьагәаз ииасзар ҳаибарбап! – иаагеит аҭак.
Кьагәа ишәақь, ахы кылҳәҳәо, инықәиргылан, иҭыԥ дыллыбааԥан, иҵаҟа ахаҳә саԥар
дынҭатәан, уа иқәыз абџьар аақәԥааны, деиҵамхаӡакәа, дынкылԥшны дхыст. Мазлоу
ивагылаз аԥхьагыла ргәыԥ аԥыза, илахь ашьа алҵәраауа, днеизҟәыҿит. Уи иахь аӷацәа
рыхшыҩ ахьынӡыҟаз, Кьагәа ихаҳә саԥар даазыхынҳәхьан, дызлахысыз ашәақь има.
Иаразнакгьы аиҵаҵара далагеит. Мазлоу изеилмыргеит Кьагәа дахьынтәахысуаз.
Ахысбжьы ахьгази ибжьы ахьгози џьарак акәмызт, иаалырҟьангьы иҟалеит уи ахысра.
– Ҳаи, иҟәыдызма ушәақь иҭаз? – ҿааиҭит иара.
– Ҟәыдзар уааԥшы, еиҭанеихуеит! – иҳәан, иикыз нықәҵа, иара итәы агәыԥ аԥыза
иааихаххыз илахь инаирбахт. Уи ихагәҭа иҩкылҟьан, ишьҭахьҟа игылаз даҽаӡәгьы
днеизҟәыҿит. Игәышԥқәа ирыварыԥхыз ираџьыба каламқәа дрыламкьыскәа,
инапсыргәыҵа хәшәзага ахәшә нанԥсаланы агәыцә инҭаԥсо, ахызаҵәгьы
гәыбжьынацәала днагәҭасны, ауапцәа нахаџьгәаны, ишәақь еиҵеиҵон, ҿҭны
дахьынӡацәажәоз: – Уааӡырҩы, амцҳәаҩ! Иҳабжьаҳҵаз аӡара еилоугеит, ухырҵәаҩымзи,
ахырҵәаҩрада уаҩра уламтәа.
– Иуҭахи? – игәы ааиҭаԥахьан Мазлоу. – Ақәылаҩ ианиҭахыу дқәылоит.
– Уара сԥажәргәыга дабоугои? – Кьагәа иҭахын аамҭа маҷк игар, иуаагьы иахьҭҟәаз
ирхәыцыр, амала аӷацәа рхы рнапаҿы иаргаанӡа ҳәагьы дыццакыр иҭахын.
– Ужәларгьы амалгьы узсырхынҳәыргьы, уԥажәргәыгәа сара дызгоит.
– Уагьымгәыӷын, аӡәгьы дузгом, – гызмалрак ҵигар ҳәа дшәон Кьагәа.
– Уаа, уҳамаҭәам, ҳрацәаҩуп, зегьы ҳузшьуам, ухалагьы ухы ҭаумырхан.
– Сымала мцахарак рымҩа скуан ҳәа угәы изаанагеи? – деиҵамхаӡакәа дҵааит
Кьагәа, Мазлоу игәы имиҟьаӡарц. Ақәылацәа рԥызагьы дырҩегь цқьа еиликаар иҭахын,
ашьха мҩа зырҭшәаз ахаҳәқәа уамак роура шыҟамзгьы, заҟаҩы рыватәарыз. – Царҭа
умам, Мазлоу, – иаҳахуан абжьы ҿаца. – Ҳара ара ҳтәоуп, умҩа кыуп. Уашьҭахьҟа а-Инал-иԥа даауеит, ауаа иманы. Уқабадха!
Мазлоу иҽы иадырт иаҽхьныз иԥсы шеибакуаз. Ҭыԥк аҿы изгыломызт. Иагьшәарҭан.
Ԥхьаҟа цашьа ыҟамызт, шьҭахьҟа, уаҩы дрышьҭамлацзаргьы, хынҳәышьа рымамызт.
Ихьаҵыр ирзыԥшыз здыруадаз, изқәылаз иахьцалак рҭынхацәеи ргәылацәеи еизымҩкәа
иҟамызт. Арахь мҩак ада мҩа ыҟамызт. Арыӷьарахь, аӡиас аҿы улаӡарц, хланҵы уҭалар
акәын. Иеибашьцәа, ирура рзымдыруа, еилагьежьуан. Усҟан мцы зымҳәацыз абџьар
еиҵарпапа иара иқәкын, даҽакгьы рхианы уа иқәын. Икылкаа дкылԥшуан Кьагәа.
Ԥыхьақәа реиԥш ҭынч ааҭгылара ҟаломызт, аӷа ишьара зынӡа дықәирҟьар акәын, иирбар
акәын ашәақьқәа рацәаны ишҭҟьоз. Баша икаиршәуаз ахызаҵәгьы изымариазма, уаа шә-ҩык данырҿагылаз.
– Усҭ, инеиуеит! Уҷапан аҿы инкыл!
Абасгьы ҿыҭны, ахыхьчараз ҽырҵысрак аҟаҵаха имҭакәа, иҷапан иҭаиршәуеит.
Мазлоу иаӷәра ааимпыҵшәан, имаҟҿаҳәара ахы дласны иааимлеигәеит, икьыркьыруа ар
иаарылагьежьыз аҽы длахыҩрит. Усҟан Кьагәа исаԥар хаҳә длалбааԥан, ҵаҟатәи хаҳәык
днавҵагыланы, ихысырц иаҿыз, аха дзызиехсуаз ззымԥшаауаз руаӡә даарылиԥааит.
Ирласны егьи ашәақь ахьықәыз днеин, деиҭахысит, даҽаӡәгьы днеизҟәҿит. Рызынтәык
еиԥхьыттаа рҽынкарԥсан, ахаҳә-саԥарқәа инаргәыдырҵеит, аха иушьуадаз. Ахаҳә
«ацԥхьқәа» иқәыԥсо, урҭ ирыдԥаны зымҩа зыԥсахуаз ахызаҵәқәа блаҟьаны, аҳауа
иахьалҵәраауаз, иҵәаауа зымҩа ицон. Кьагәа иҽыларҟәны, днықәԥала-аақәԥало, ҩ-шәақьк дразқәынҵа, иҭыԥ ҳаракахьы дҩыхәнеит. Араантәгьы иаҳа ибарҭан доусы иҟарҵоз.
Анаӡара напышьашәала еилан ҳәсеи хацәеи, хәыҷи дуи. Иаргьы ишәақь ираџьыба
иааҭихыз акаламла иааиҵеиҵеит. Иаԥхьаҟа ахқәа изаауан. Нас егьырҭ аҩ-шәақькгьы
напсыргәыҵала изаны, ахәшәқәа нарҭеиԥсан, ахқәа нархеиҵеит. Икаламқәа урҭ
ирнааломызт. Аҟәҟәаҳәа ихысуан. Иара ҭынч аӡәаӡәала даҽа х-ҩык аарылихит. Нас
ахызаҵәқәа имаз маҷк ишәпан, атәым бџьарқәа ргәыцә ирҭаломызт. Ибџьари иареи
ааизынхеит. Дымццакыр анамуаз икаламқәа дырзыхынҳәуан акәымзар, дреиҷаҳауан,
иарҭмаҟ иҭаз акәын еиҳарак ихы иаирхәоз.
Анаӡара еилауаҭыруан, џьоукгьы шәаҟьаҵәҟьеит. Кьагәа иуаа рхы иахәарц
рыҽирдырырц игәы иҭеикхьан, аха ас иаарласӡаны рхы рнапаҿы иааргарын ҳәа
дгәыӷуамызт. Хылқьан, Кьагәа ибжьы шылдырызҵәҟьа, леилақь аган, лҩыҵра аҵаҟа,
иавҵаз аҳәызба хәыҷы, уаҩы имбакәа, усгьы зегьы рыхшыҩ ԥхьаҟа ихан, иаацәырылгеит.
Иааизцаны рҿынадырхеижьҭеи, знапқәа еидҿаҳәаланы, еидҳәалаз Кьаӷәсеи Дыргәыни
дырзааигәаны даауан лара. Радеда усгьы дылцыршәомызт. Дыргәын инапы злаҿаҳәаз
аша па аахылҵәан, аҳәызба инапы инанылџьгәалеит. Уи Кьаӷәса ихы даақәиҭитәын,
даҽаӡәы дынидгылеит. Ԥыҭ-ҩык ршақәа анԥыҵәҵәа, амаӡа зегьы иаурзыҵәахуаз,
қәылаҩык игәеиҭан, изҿыз цқьа еилиргарц, даарылалазар, аҳәызба хәыҷы ихәламшәы
иналаҵаны, иабџьар ааихырхит, иҟамагьы ааҭыркәыцәааит. Кьаӷәса иҩызцәа данрыҵаҳәҳәа, иқәылаз ирықәлт, џьоукы рҩызцәа ԥдыртуан. Аҳәсақәа иаарымпыҵашәаз рыма
ижәылт. Арахәи ауааԥсыреи, тәыҩеи бџьари, еимҵәаҩи еимырҵәози узеилмырго, хацәеи
ҳәсеи уцәеилаҩашьо, иааилагьежьит. Ақәылацәа агәыҭҟьара иақәшәеит, рԥыза данҭаха,
уи иакәын еилацаланы еиҿкааны измаз, иҟаҵатәыз ҳәа амҩагьы згәы иҭакыз. Раб игәы
рызцәырҵит еимырҵәаз еиҿызкаашаз рхада раӷа имҩа шԥиҵәаз аны рзылабҿабаха.
Аиҳарак измыршәоз – имацара дыҟамызт, ауаа ицын.
Ихымҭа баша икамыршәкәан, аӷацәа рхымҩаԥгашьа дазкылԥшуан Кьагәа. Аԥхьатәи
агәыԥ рыцхыраараз џьоукы еихагәышьеит, аха дара рыгәҭаны анеилалараха рхы
ахьдырхарыз иақәшәомызт. Иарбанзаалак еиҿкаарак рымамкәа алада иасуан, аҩада
иасуан. Иҭҟәаз ракәын еиҳа зҽеидызкылоз. Кьаӷәса ибжьы уамагаха дрылан, иҩызцәа
рызҿиҭуан имшәарц. Хылқьан аҳәса дырхагылан. Дыргәын дышхәызгьы ирымихыз
шәақьк, агәыцә кны, ашьхәа ыркәлааны, дыкшон. Хаҳәи-мҿыҳәи рылагьы еибашьрахеит.
Анахьгьы арахьгьы шьаӡа кашрахеит. Амҩаҿ нахьынӡа-аахьынӡа еибашьран.
Напышьашәла иахьеилаз заҵәык акәын аҭҟәацәа рхақәиҭраз иахьықәԥоз, иагьмаҷмызт
дара, раӷацәа иреиҳахеит хацәеи ҳәсеи аныҟала. Аимҵәацәа рҽырԥсаҟьеит, рымчгьы
маҷхеит, ргәы каҳауан. Аӡәызаҵәык имшәо ирылаз Аҳмыҭ Мазлоу исаԥыџьыз Ҷыҷ
иакәын. Уигьы, Мазлоу данҭаха, уамак изыӡрҩуамызт. Аԥхьаҟа хысран изҿыз, уажәи-уажәи шьҭахьҟагьы ирықәлама ҳәа, иаахьамԥшыр адагьы ԥсыхәа рымамызт.
– Шәҭаслымха! – рызҿиҭит Кьагәа. – Шәҭаслымха, иаҳа еиӷьуп. Зегь акоуп бзиала
шәԥсы шәызгом. Ҳшәыкәшеит, ишәымбаӡои?!
Ргәы еилаԥшуан иаԥхьа ишьҭаз. Аҵыхәтәан имацара иакәын амца рыжәызҵоз,
ихымҭа баша икашәомызт аха. Аԥхьа игылашаз дрыламызт, уи иалҵшаз рыздыруамызт.
Ахысра иаҟәымҵызгьы ыҟан. Урҭ ирырбаны ихызаҵәқәа кылкааны рҿынархахт. Ишәақь
агәыцә амца ахҟьо ишит, аха, ааҭгылашьа имамкәа, деиҭахысуан. Аҵыхәтәан ихысымҭа
ахьнеишаз ишымнеиуаз идырт – ишәақь агәыцә еиҟәжәеит. Ариҵәҟьа дазԥшымызт.
Иабџьар уа инықәиҵан, длалбаан, уажәи-уажәи ахқәа шихамацәысуаз, ахаҳәра мацара
иҽавакны, рарымарахь ала днеит, рызқәақәа дрызԥшуа. Ихысуаз раасҭа, иԥсны
еилажьызи ихәны иӷызуази еиҳан. Ихысуаз абжеиҳараҩык ршәақь еиҵаҵамҭақәа ирықәыршәаны, иҟама ҭԥаа, ахаҳә днахыԥан, абжьас еиԥш даарылалеит. Раԥхьатәи ҩыџьа
иҟалазгьы еилыркаанӡа, иахьышьҭаз иҩаҵгәагәаанӡа, аҟама нарылеиҵеит. Егьырҭ џьоукы
ҩаҵибарҟьақәан иааибарххеит, иара иҟама знык акәын аӡәы изы ианиҟьоз, иԥсырҭа
иақәшәартә. Наскьа зыбџьар еиқәзыршәаз, игыларызу цқьа ирзымдыркәа, ргәы
еилабжьажьон, раԥхьаҟа хык рзааир ҳәа ишәаны.
Заҟа шәақь шьхәа иаахаз, заҟа ҭачкәым ддыршәыташаз ртәы ҳәатәымызт, ибзиашәа
дызгашаз ак имаахеит. Арҭ имч рықәхомызт ҳәа игәы ааиҭаԥарц ак игмызт, имацара
дышрылаз збаз ауаа ԥыҭ-ҩык ицхраарц еиханы ианаарыжәлоз. Кьагәа иарма напала аӡәы
иҟама зкыз инапы ахьынӡеикыз, даҽаӡәы ишьҭахь ала деимырхха дикын, иҟама цқьа
изымҟьарц. Ишилшоз иҟама изиҟьеит дызкыз даиргарц. Уи дшыхәаауаз инапқәа
ааԥсыҽхеит. Кьагәагьы дааурыжьҭӡеит, аха, иахьиқәиршәаз здырхуадаз, иԥҵәаз аҟама
абжа шилаз днеизҟәыҿит. Зцыцашхәшәа /ишны иԥҵәаз/ иқәиҵаз аҟама знапы икызгьы
ибӷаӡарала инеихьишьит, илиҵазар усгьы илаломызт. Иааикәыршангьы ҳашәи-ҭышәи ҳәа
еилан. Уажәшьҭа иара дмеибашьыргьы, аиааира ган, аха, аҵыхәтәа нагӡара иуаа
ирызныжьны, дызтәозма. Иахьаанагаз здырхуадаз, аас лабаӡак, ирҵәины иԥырҵәазшәа,
насҭха ишьҭан, иаашьҭԥааны, рызқәеи рхи мацара идырбаны дыкшо, аӷацәа исаҟьон.
Лабашьак иҟьоз аҟара изыласын рҳәон. Алабашьа акәымзи ауаҩы раԥхьаӡа бџьарсгьы
имаз.
Аимҵәацәа ԥсы рылаӡамкәа ишдыршәазгьы, ақабадхара раҭәамшьакәа, аӡәаӡәала
инкажьны иҿарҳәаанӡа, инхаз ицәгьа ибзиа қәԥаран изҿыз. Инхаз ҳәагьы уамак ыҟамызт.
Ианааидырцыла џьоукы ааиладыргылақәеит. Ишьыз зегьы ааизыргақәеит, жрак
иамардарц, дара ртәқәагьы ақыҭахь илбааргарц. Аҳәсақәа иӷзымзуа ҵәыуаран изҿыз.
Ирыцәҭахаз рыуацәеи ргәыцхәцәеи ракәын. Сакасала илыбааргарцгьы, аиқәыршәарақәа
ирҿын. Џьоукы Кьагәа Уча иахь идәықәиҵеит, аӡиас иавҵаланы, иҩныҟа длыбааргарц.
Иуаа дахьрылаз уажәи-уажәи икәыхшо-изӡатәуа дгәыдыркылон, аҳәсақәа аҵәыуара
ишаҿыз рхы игәы инадырҵон. Абасҟатәи гәаҟра рзаазгаз Мазлоу иԥсцәа дрыцыржырц,
инапқәеи ишьапқәеи ыркалкало, ажра дҭарҵеит, нас ахаҳә-мҿыҳә нарықәырҵеит,
имлашьуа акы рхамлартә, ахацәа ркәымжәы акалҭқәа рыла ахаҳәи, ацаҟьа ԥҽхеи,
абӷанҷи уҳәа, ирбаз ааганы, ирықәырԥсон. Ҳәыгәра дукгьы аалырхит. Инхаз Мазлоу ируаа шьхынԥсыланы игылан, урҭ ирызԥшын агыруара иҭахаз ахацәа рыҳәсақәа рҿы.
Ишьҭырхыр акәын абраҟа аԥсҭазаара хьанҭа. Иуаахар џьоукгьы зымаҵ руаз аҳәсақәа
ирхацәахарын. Убарҭ дышрылаԥшуаз, илаԥш наиаахеит зылахь ицәыҵԥшны иԥшуаз Ҷыҷ.
– Уара, аԥсцәеирымга, уԥсы нхама? – даарылигеит иара.
– Сара исыхьп зугәахәуаз, – иҳәеит Ҷыҷ, иарбанзаалак разҟы цәгьарак ззыԥшыз
иакәӡамкәа.
– Нас угәы иалоу арбан, аԥсҭазаара аҵкыс аԥсра еиӷьоушьо уҟалартә?
– Мазлоу иҷаԥан иақәшәеит ухымҭа.
– Аибашьраҿ убас ҟалоит, егьыс ҟалоит.
– Саргьы убри ауп исҳәо: Мазлоу иҷапан иақәшәеит ухымҭа, аибашьраҿ убасгьы
ҟалоит, егьысгьы ҟалоит. Ахаҵа убасгьы дақәшәоит, егьысгьы дақәшәоит.
– Ҳӡара еилаганы, агызмалра сыҵеигаларц дзалагеи?
– Уи иара иакәын изусыз, ақәылаҩ ианиҭахыу дқәылоит, сара дсазҵаауазма.
– Уныҟәашьала ухаҵашьа убарҭоуп рҳәеит, Ҷыҷ, аӡара еилагара ахаҵара иатәым.
– Нас ухаҵазар, даҽа хаҵарак мҩаԥга, Наԥҳа Кьагәа хаҵа!
– Иуҭахыузеи Ҷыҷ?
– Шәаџьҳәара ҳзызуша иуҭахыу дааҳалхны даҳзышьҭ!
– Иашоуп, Ҷыҷ, иуҳәаз, – ҿааиҭит Кьагәа зхаҿы ԥсыла идыруаз. – Ҳауаажәлар рахь
ддәықәҵа ҳуаӡә.
– Ҳара иаҳзууз шҳақәнаго аадыруеит, – иҳәеит Кьагәа икәанызаншьа аазнырыз
даҽаӡәы. – Амала ҳзықәшәаз еиҭазҳәаша аӡәы ихы дақәиҭутәырц ҳуҳәоит.
– Бзиоуп, – дақәшаҳаҭхеит Кьагәа, иауижьуаз дахьнеиуазгьы ақәылараз раара
иацәиршәарын, ихаҭагьы иӡбахә раҳаны, рцәа иҭаӡыӡаарын ҳәа дазхәыцны. – Амҩақәа
бзианы издыруа уара уоуп, ушәаџьҳәаҩыз, Ҷыҷ!
Уи инапқәа Кьагәа ихала иааԥиртит. Амҩа дықәлаанӡа, иԥсы ааиҭеикырц
наиабжьеигеит. Ирҳәны иааргоз иреиӷьыз аҽ бзиа ааргарц иуаа инарыдиҵеит,
имҩаныфагьы ааизырԥшаарц нареиҳәеит. Ҷыҷгьы шәшьырҵак аҿы кәахьчак, ахаҳә
инықәҵа, дықәтәан. Блала еимидон ашьаӡа-гәаӡа иахьаҭыԥхаз. Ибла хааӡамкәа аиааира
згаз дрызԥшуан. Уажәи-уажәи, игәаӷ хыҵны ицо, иара иаҵкыс ихаҵахаз, Аҳмыҭ Мазлоу ду
иаҵкысгьы ихаҵахаз, Наԥҳа Кьагәа хаҵа дизԥшуан. Абри зегь ракҵыс диҭахымызт иара.
Иӡбахә аагеижьҭеи, Ҷыҷ илшашаз илшомызт. Иара иакәмызт Аҳмыҭ Мазлоу иҩызцәа
ауаа цәгьақәа ирыҵаԥҽуа иалагеит рдунеи. Иуаа рацәазшәа ҟаҵаны, имацара мцахарак
мацәысшәа ахи аҵыхәеи ааимданы, шәаџьҳәара зушазгьы иҳәаны димырхыртә,
иагьшԥаҟеиҵази? Агызмал иаҵкыс дгызмалын, Абчараҳ иаҵкыс ихымҭа хиан, хра
ԥслаҳәҵас дагьшԥарыхьӡеи! Уамашәа иубашаз ихызаҵә Мазлоу иҷапан ахыҵәҟьа
ишԥаҭаиршәи?!
– Ухҩазар умҩа уқәыл, ашәаџьҳәаҩ! – дааидгылеит иара Наԥҳа Кьагәа ихаҭа, ицыз
Дыргәын иҽы аӷәра икын.
Ҷыҷ дҩагылеит, илаԥш Радеда иналаахеит, аҳәсақәа дахьрыдгылаз, лара Кьагәа
иԥҳәыс лызқәа лыҽнавалкит, ауаҩы цәгьа ибла данынхԥшыла. Абри аӡӷаб
дылхылаԥшцәон иара иахьантәарак, ак лыхьыр иҭахымызт. Мазлоу иԥҳәыс лымаҵура
лыгхарымызт, лангьы дылирбарын, дырҩегь агәрҩа дарганы, лԥҳа диҭирын, инапала
аҭырқәцәа дыдирхәҳарын. Урҭ усгьы иарбан ба бзиазаалак аӡӷабцәеи аҷкәынцәеи ракәын
изҭнырԥсахлоз. Зыҽзывалкуаз аԥҳәысгьы дирқьанџьарын аҳҭынраҿы. Аԥажәар ргәышьа
лирбарын, аха иабаҟоу!
– Наԥҳа Кьагәа ухаҵкы! – ҿааиҭит иара, уаҳа ак згәы иҭаз иакәӡамызшәа. – Сымҩа
зеиԥшроу уеизгьы иубахьеит. Бџьарда уаҩы дмаҭәам, ауаагьы ргәыжәла цәгьоуп, аха
агыгшәыггьы шмаҷым удыруеит. Иҟалозар абџьар сақәиҭтә!
– Иуҭахыу абџьар уалаԥш, заҟа уҭахыу аџьаԥҳаны шьҭых!
Ҷыҷ абџьар ахьеилажьыз даарылаԥшын, иреиӷьын ҳәа ииԥхьаӡоз аарылихит, ашәақь
бзиа усгьы идыруан. Арҭмаҟгьы ааидыркит. Уи аахыртны, ишәақь еиҵеиҵеит, зегьы
ишырбоз. Даахьаҳәны, инижьуаз иҩызцәа днарылаԥшит, ршәаџьҳәара шынаигӡоз
деилыркаауа. Даргьы ирдыруан ари ауаҩы дзакәыз, уца ҳәа даноурыжь нахыс,
ааҭгыларак шыҟаимҵоз. Лаԥшыла заа иаҭабуан, иагьиҵашьыцуан ахьымӡӷ шәаџьҳәара
акәзаргьы иахьидыз. Ҷыҷ данаахынҳә ишәақь ихәда инхишьын, дыҩҽыжәлеит.
Хьыӡрацара дцозшәа, абзиараз ҳәа инапы ҩышьҭыхны, иҿынеихеит. Амҩа алԥха
наиқәныҳәаны, доусы рус ахь иаахынҳәит. Иара ахаҳә саԥар ҳараки ацаҟьа акыҵӷи
ирыбжьысуаз амҩала днавалеит. Иаарласны ибжьы ҿацаӡа иаараҳаит, уи иҿы арахь
ирханы дгылан.
– Исзууз абзиара аҭак ҟасҵаратәы акгьы салаҟам, Кьагәа, аха сызқәшәараны сыҟаз
акәзу сыздыруам, избаз аԥхыӡ џьашьахәы атәы уасҳәар сҭахыуп. Уабаҟоу, Кьагәа хаҵа,
уаацәырҵ!
– Ҳаи, иубаз закәузеи?! – иҳәан, Кьагәа дааԥхьагылт.
Ҷыҷ кәтыҿырҳасрак ахмырҵыкәа, иабџьар ҩышьҭикәыцәаан, Наԥҳа Кьагәа
инаиқәикит угәахәаанӡа, ахысбжьы ҭҟьеит. Кьагәа дааҭрысын, имаҟахы ааникылеит.
Дышхәыз рбан, ирурыз иақәымшәо, иааизыҩҩит. Уи ихы иархәаны, Ҷыҷ иҽышьҭыбжь
аԥҟара-ԥҟараҳәа ашьха цаҟьа ианыҩуан. Инаҵеибарҟьақәеит, аха Кьагәа иааникылеит.
Агьҟамлеит ҳәа иргәыӷт, доусы русқәа рахьгьы ишьҭит, ргәы шеилаԥшуазгьы. Иара
днавҵагылан, ихҭарԥа иҷапан ала ашьа кылҵәраа ны иахьаауаз инҭеиџьгәан, аҵыхәқәа
ибӷа иакәыршаны, иҿеиҳәеит. Кьаӷәсеи Дыргәыни даарыԥхьан, аҽы изааргарц рыдиҵеит.
Арахә џьоукы аҩныҟа иԥхьарцахьан, ахәцәагьы амҩа иқәыргалеит, иҭахазгьы
рысакасақәа ирнырҵахьан. Убарҭ асакасақәа лаԥшыла иааимидон еиԥш, аҽы изаарган,
дҩақәдыртәеит. Рҩыџьегь ицрымҵӡакәа ицзарц нареиҳәан, иҽы аҿынаирхеит. Хылқьани
Радедеи Кьагәа дышхәыз аурымбахуаз, аҽы инашьҭалеит ргәы ҭԥсаауа. Хылқьан илцәыхьанҭан аныҟәара, иара усгьы лгәы хынҳәыхуан, аха аҽы дашьҭыҵуамызт. Урҭ
днарыхьӡеит Ҷаны-ԥҳа Елыф, лԥа аиҳабы длыманы. Егьырҭ лабраа рахь Бармышьҟа
илышьҭын, иаалымгацызт.
Кьагәа ҽыла дыццакуан, амҩа ианыз драԥысларц. Ихәра, ахьаа шамазгьы, аамҭа
цацԥхьаӡа иаҳагьы аҽарцәгьон. Уи имдыруази, раԥхьа акәызма данхәыз. Имч еизигон,
ианамух Уча иҩнаҿынӡа ишьамхы иҽаиргарц. Ихәра иҭеиџьгәаз ихҭарԥа азганк ишьа
алжжуан, иԥхаӡа, икәадыр иқәыжжуа, иҿацә арбааӡон. Иҩныҵҟа амца ицралон, ишьа
иӷралон, уаагьы ишәуан. Ихшыҩ шыцқьац ицқьан, ихәыцра еилагомызт, дагьгәыӷуан
ииулак, џьоукы сакасала иҵамлартә, иҽааизигарын ҳәа. Шьха мҩан, ауааи арахәи
драԥысырц рывсра усгьы имариамызт, аха араҟа акыр иашарҭан, нас лбаарҭахон, ашьха
ацара акәын иуадаҩыз, албаара уарааԥсагәышьон, аха уҭыԥаҿ уанлеилак акәын уи
анудыруаз. Кьагәа дышгәыӷуаз еиԥш шцәыкьаз дзымлыбааит, ишьҭаз иҭынхацәа иманы.
Амра амшын ихиаалон уҳәартә, Мамзышьхеи уи аҵаҟала иаҿыгаз Ӡыхьҿеи рыбжьара
илҭалахьан, арахь иара Калдахәара иахагылаз ахәы ахь дкылымшәацызт.
Амҩа ианын ауаа еиԥхьытта. Аҳәсақәеи ахәыҷқәеи аиҳараӡак ирцәыуадаҩын
аныҟәара, аха, рхы иақәиҭны, рыҩныҟақәа ишцоз ала агәрагара шырцәыцәгьазгьы, уи
еиԥш иҟаз ацәанырра акыр ирласны ирзааиуан, ирхаргаз агәаҟреи амчымхареи амшбжа
ашьҭахь, избанзар ахақәиҭраз иҭахаз аибашьра, рхала иалахәны, рхала рнапқәа
злаҿаҳәаз ашақәа ԥырҵәон, ашьаӡа каршны. Аҩныҟа ахынҳәрагьы иахыццакцәон, ишрылшоз ицон, аалашьцаанӡа инаӡарц, Наԥҳа Кьагәа хаҵа ишьҭаланы. Уи раԥхьаҟа дцахьан,
арахь дзеиԥшраз ҳәа еилкаа рымамызт, дхәымызшәа ҟаиҵеит, аха ас дласӡаны
еиқәирхаз раԥхьа дцарымызт деибгаҵәҟьазар.
Уи ауха мҩабжа имԥхьарада ԥсыхәа шрымамыз здырҵәҟьоз асакасақәа ирыцыз ауаа
ракәын. Ҩба-ҩба ҽы еишьҭаргыла, акьат шәпа ауқәа аҽқәа рыбжьаргыланы, асакасақәа
ҩба-хԥа рықәҵаны, амҩа иқәлеит, аамҭагьы рыцәцеит. Ихәыз ма заа илбааргарц ргәы
иҭан, аха урҭ аӡәгьы дзымлыбааӡеит ауха.
Абас зегьы ццакуан алада. Уаҟа ирызԥшыз аимҵәа цәа иқьаԥҭартәыз рынхарҭақәа
ракәын, аха, знык илаӡар, рԥсы ааивыргагәышьон. Рыуацәеи ргәыцхәцәеи рахь ицарын,
нас, аӡәи-аӡәи еицхырааны, қәацқәак еицдыргыларын, ҿыц нхара рҽазыркрын. Ҿыц
анхара анхацәа иаурымбацхыз. Аус злаз рырахә рыман, ахш хырҵәы рыгхомызт.
Рымхқәа ҭаргылар, рҽаҩрақәа еимырдарын, еицхыраарын. Аԥсра знык узахыԥондаз,
абзазараз иҟауҵашақәаз ҳәа ушызхәыцрыз, иаразнакгьы анхара ҩ-напыкла ишукрыз.
Аҵанаа рааӡара иазымааӡеит ҳәа зыбзиара зхьымӡаз ирзырҳәон. Ихьаақәа есааира
ицәгьахо мацара, иблахаҵ анааилагьежьлак, икәадыр дахымҩрырц, амаха ааникыло,
Кьагәа аладара данынҭалоз, аилашәшәихьан. Аҽыуаҩы дшақәтәаз алада ахы анархоз,
аҽы акыр иацәыуадаҩын. Аха иаҽхьныз дзеиԥшраз адыруазшәа, ашьапқәа уамак
еихымго, ирсса иргыло, илеиуан. Амҩа бзианы иадыруан. Иҽыжәыз иакәын аладара
зызхымгоз. Маҷк ишьҭахьҟа дынхынаалар акәын, усҟан ихьаа ҵархаӡон. Имгәа аҵаҟа
ашьшәы ҭатәозар акәхарын, агәыр аԥынҵа аладыркьакьозшәа, даара ихьуан.
Ианизымчҳалак маҷк ԥхьаҟа дынхынаауан, аха уи шәарҭан. Иҽы ахәда данақәҳауазгьы
ҟалақәеит, дныхбыкьӡаргьы здыруадаз наҟ-ааҟ Кьаӷәсеи Дыргәыни ааиҵамгылар. Ашоура
анеиқәтәа, маҷк аҿыхьҭара иааҿшәшәаз аԥсеивгара армарион, дымӷызыкәа ихы инапаҿы
иааигон. Амза амҩа арлашон. Уи ахаҵа иакәын изхылаԥшхәыз.
Ахәыцра зцәыцәгьаз илԥшаахыз хәыцран изааиуаз. Адунеи дшаныӡӡаауаз иаарласны
здунеи зԥсхуаз иаҟара уаҩы издыруамызт. Наԥҳа Кьагәа изеилымкаауа дыҟамызт
закәытә хаҵараз уи аҽны иҟаиҵаз. Ауаҩы ишьҭахьҟа акы изынхар иҭахын. Акы акәымзар
даҽакы ҳәа дгәыӷуан. Наӡаӡа акгьы изнымхозаргьы, ишьҭахьҟа иӡбахә, аамҭа кьаҿла
акәзаргьы, изларҳәашаз иҭынхарц иҭахын. Хылҵ диаҭәаимшьазаргьы, иҵәҩаншьап
нхашьа амамзаргьы, ихьӡ зларҳәашаз наигӡагәышьеит. Уаҳа илшарызеи ижәлар рзы.
Дҟәындҟәындуан имацара. Ицыз деилыркаарц рхы шьҭыхны иҵаԥшуан, аха, дара
ишрызкымыз анырбалак, амца шоура далан ргәахәын, иҽы дахымҩрырц, иаҳагьы
ицклаԥшуан.
– Ииуа ициуа,
Иԥсуа ирыцԥсуа,
Ԥсра зқәум сажәабжь…
Амала ахьӡ-аԥша мацара дашьҭамызт. Уи иашьҭаз ашәа изырҳәомызт. Жәлар рашәа
ианылоз жәлар рынасыԥаз иқәԥоз иакәын. Даргьы ишьҭаланы илеиуан, изылԥхашаз
аӡәыр дзыҟалозар дихылаԥшырц иашьаԥкуа. Усгьы уаҩы агәра изхаҵомызт Наԥҳа Кьагәа
хаҵа ӷәӷәала дхәын, дызгашаз иқәшәеит, днымхаргьы ҟаларын ҳәа. Иара даныҟамыз
хылаԥшрак роурын ҳәа ргәы изҭашәозма. Иара ида бзазашьак ҟаларын ҳәа изхәыцуазма
нырцәааи аарцәааи. Ашьхақәа хылаԥшрыда, хьчарыда инхарын ҳәа агәра згодаз.
Амзеи аеҵәақәеи лашон, зышьҭахьҟа ихынҳәуаз ргәы ддырхьырц. Аҵх лашара
иалубаауан, хыҵакырҭакгьы нымхакәа, Сымсым Уча инхарҭа нықәццышәаа ишцаз.
Аҳәсақәа еибарҵәыуа иааилагылеит, арақәа рыҵаҟа арымӡ, ауапа нықәыршәны, Кьагәа
дҽыжәхны даннықәдыриа. Урҭ ирҵәыуаз анхарҭакәын. Дара ирышьҭаланы илеиуазгьы
рыбла агәра рызгомызт, еицәаз рхаҭақәа рынхарҭақәа рҿы ишырзыԥшызгьы.
Инымхацәакәа рырахә ааилырцақәан, илалбаақәеит, еибакеибашьҭуа, амцабз иагаз
амӡырхақәа ирықәыԥсаз арацәеи ахәеи инархаанхарц. Еибарҵәыуа цуҭак ауаа
еилагьежьуан. Цуҭак ауаа зџьабоз ақыҭагьы ргәы ҭҟьахьан, изыниаз ианышәарц
рыҽдырҭынчырцгьы цәгьа ирымбо. Аҳ а-Инал-иԥагьы иқыҭа зықәдыршәаз акыр
ихьымӡӷишьан, аҭак шыҟаиҵашаз дазхәыцуан. Аимҵәара аимҵәара ацын. Аха ақыҭа
зегьы ажәабжь ҿыц шаарылҩыз еиԥш, иара илымҳа аҿынӡагьы иааӡеит. Уча инхарҭа
аҿынтә убжьы ӷәӷәаны иургар иара иашҭа аҿынӡа инаӡартә еиԥш, уамакгьы набжьамызт,
аҩхаа атәы умҳәозар, рыхәқәа еиҿаԥшуан. Ақыҭа аналҵгьы аухаҵәҟьа ираҳаит Наԥҳа
Кьагәа ахаҵа ижәлар рхы ишақәиҭитәыз, ихаҭагьы, ишьамхы иҽарганы дышлыбааз,
ӷәӷәала дышхәыз. «Ҳаит, зыжәлар рзы агьаргьалас иахагьежьуаз дышԥаҭадырхарыз?!» –
ираҳауаз агәра рызгомызт ауаа. Лымҳаҭаск зауз аӡәы, ишьамхы днанагоны, даанымхакәа,
ашарагьы дазымԥшкәа амҩа дықәлон. Зынхарҭа ҭацәқәа иаархагылазгьы аанымгылакәа,
рылаӷырӡ макьана ирҿажжы ишыҟазгьы, еиханы аҩада, арақәа рыҵаҟа иахьеизаз, ицон.
Рынхарҭақәа рҿы инеины иҟарҵарызеи убысҟан, усгьы иқәыршьаахьан, урҭ нас
еиҿыркаарын, арахь излақәырхӡаз ргәыӷырҭа иҷапан ахы ҭадыршәит ҳәа згәы иамукәа
реиқәрхаҩы изԥырымҵыз иаарыдизалон дара. Ауаа рацәахаӡеит, аҵх макьана акыр
шагызгьы. Доусы рхаҭақәа рхьаа рхашҭны, зегьы ирыгәхьааз имӷзӡакәа зԥсы зхыҵырц
иаҿыз иакәын. Уи идунеи иԥсахрын ҳәа рыбла иамбацызт макьана, агәрахаҵашьагьы
рымамызт, аха ауаа, рыҩныҵҟа хаҳәк-хаҳәк ргәыҵазшәа, аԥсеивгара рцәыуадаҩын.
Ҭагә дышхәызгьы дааихьан заа. Уи уа дидтәалан. Ихәра ааԥыртланы, имгәа инапала
днагәҭас-аагәҭасшәа иангәеиҭа, ҩныҵҟала ишчуаз ибеит.
Ахәы иҷапан ахькылҵәаз ала иааиуаз афҩы аниаҳа, икьатеиқәа ахы ишыԥнажәаз
идырит. Абраанӡагьы лбаашьас иҟаиҵаз шџьеишьозгьы, харак ишизнамгоз агәра игеит.
Закәытә мчыз абри ахаҵа илаз аҵыхәтәантәи аҵх азгьы дазхәыцуан абырг. Наԥҳа Кьагәа
дызлеибаркыз аилкаара мариамызт, даниз аҽны нахыс дшидыруазгьы.
Зегь раҵкыс згәы ҭаԥҽуаз, аха лаӷырӡык зызҿамыршәоз Хылқьан маҷк иааилыҵқәар,
лхаҭа лхаҵа иаԥхьа днатәар, днаиацәажәар лҭахын. Иалҳәарын уи уажәы зегь раҵкыс
игәы иҵхоз аус дазымхәыцырц, иҵәҩаншьап шмыӡуаз. Аха лара лызҿҭуамызт, ауаа
дырзеилкаауамызт. Асҟатәи агәыԥжәарақәа рышьҭахь лԥсгьы аамаҷхеит. Дкаҳаанӡа
иналымҵасын, даарылганы, ацәаакыра лылымсырц, ирбаз неиқәҵаны днықәдыриеит.
Аӡгьы аалҿадырхәхәеит. Аԥхӡы лықәнаҭәон. Радеда, усгьы лылаӷырӡ лзынкыломызт,
инеимаҭәаны дқьызқьызуа, длывагьежьуан. Ҷаны-ԥҳа Елыф уи длылабжьон, ихәыз ауаҩы
лаӷырӡыла дукәабар ҵасмызт ҳәа. Усҟанҵәҟьа Хылқьан уаҩы дылбомызт, ирҳәозгьы
лаҳауамызт, лгәы зыҳәоз лхаҵа иҵәҩаншьапаз игәы ирҭынчыр акәын. Иара ҽԥныҳәас
зныкгьы илимҭацызт лцәа ахьылтәымымхоз азы, аха ахшара диҭахын. Анцәа
диашьапкуан, ҿымҭӡакәа ларгьы длашьапкуан, уи ус шакәыз лдыруан. Ахшара лцәа
далашәеит, абгьы дыԥсуан. Ҳаи, убаашәт, уабаҟаз уара, иаҳхылаԥшхәыз Анцәа ду?! Лара
лхала илызиамҳәазаргьы, иаҳар акәын даҽаӡәы ила, иур акәын аӡәы цҳаражәҳәара.
Даалыԥхьеит лаца Ҷаны-ԥҳа Елыф. Лхы лалырҟәырц длыҳәеит. Ҷаны-ԥҳа Елыф дагьгәырӷьеит, лаца дналхыҵны, Кьаӷәса дылзааигарц, Дыргәын длыԥшаауеит.
– Дышԥаҟоу ҳаҳ? – дҵаауеит лара.
– Иԥсы шҭоу аӡы дыраагап, ихатә цәардӷәы днықәаҳҵап ҳәа иасҳәан, Ҭагә иуам.
Ихьаа ӷәӷәоуп, аӡы даҳзыргом иҳәеит. Амҩан даҳцәԥсыр аҵкыс, ара дыҟаз, араагьы
тәымџьарам рҳәеит исҳәаз заҳазгьы.
– Иҵәҩаншьап мыӡуазаап, Хылқьан лцәа лтәым.
– Ибҳәо закәызеи?! – дагьаалашеит иара. – Абаа, ус акәзар, дымԥсӡозаапеи!
Дыҟоушәа исымԥхьаӡалои. Ҟаи, ҳазшаз длықәныҳәааит уи аԥҳәыс!
– Иара иаҳар лҭахыуп.
– Уи сара ҟаҵашьас иасҭои?
– Ухала иауҳәоит ауп.
– Ишсымарахо збап, – иҳәан, дналԥырҵит.
Ажәлар еилагылан. Днарыгәҭасны ахәы днаихагылеит. Ҭагәгьы уа дидтәалан. Егьырҭ
абыргцәагьы ихагылан. Урҭ ара ишыҟаз Кьаӷәса иашьа изиаҳәомызт иаҳаз. Дааԥшырц
иӡбеит.
– Ҟаи, абааԥсы! – даақәыԥсычҳаит Наԥҳа Кьагәа. – Уча дысхьымӡозаап.
– Умшәан, уи ирласны дааргоит, – ахаҵа игәы Ҭагә иааҟаиҵеит. – Арантәгьы
аҷкәынцәа ҳашьҭит. Шьҭа иаалашт.
Ацәылашара аҽазнакит. Ахәы иԥсы ааивигазшәа диан. Дыцәеит маҷк уҳәартә,
иҽааирҭынчит. Иԥырхагахар ҳәа ишәозшәа, еилагылаз рыҽдырҵысуамызт. Акалҭаҿ ҿыц
иааиуаз анаарылагылалак, маҷк иааицәажәон, изықәгәыӷшаз агьшыҟамыз
ааибырҳәақәаанӡа. Иаргьы рацәак иԥсы изшьомызт, данааԥшуаз ихьаа иҵегь
аҽарҵархьан. Аладатәи ҽыла аӡәы дҩаргон. Ауаа амҩа наирҭан, дааҽыжәырхит,
иҵагылангьы Наԥҳа Кьагәа иаԥхьа днадыртәеит. Уи ахәы ихаҿы анааимида, егьи иблақәа
аахитит.
– Угәыцхәра сшаԥсахаз умбои, Уча, – сшықәиоу суԥылоит.
– Умшәан, уҽырӷәӷәа! – иҳәеит Учагьы, зԥсы хаԥыцла изкыз уаҳа игәы
шԥаирӷәӷәарыз.
– Ушьапы шԥаҟоу?
– Сыҩнынӡа саазгаз сшьапы ӷәӷәазар акәхап. Уара цхыраара сызумҭеит акәымзар.
– Ҳманшәалахеит иахьцалак, ԥыҭ-ҩык ҳацәҭахагәышьеит, аха аибашьра усала
изеилгом: зылахь иану дузахырԥом. Ҩнқәакгьы рблит, џьоукгьы хыҵакырҭада
инхагәышьеит, аха шәеицхыраагәышьап, уи иахьа иаабазма.
Агәаҟрагьы дналагеит жәлар рашәа ианылоз ахаҵа. Ихы изымдыруа дҟамлеит,
ихагылаз лаԥшыла еимидон, инаихыҵырцгьы иҭахын, иԥсышьа рыблаҿ инымхарц. Убри
аамҭаз иара Кьаӷәса даҽа ҳамҭанык ибла аахзыртышаз ажәабжь иаҳарц иҭахын. Уча
илымҳа инҭишьит, ишыҟаҵатәыз ус шакәмыз игәы ишиҵанаҳәозгьы, аха зԥсы зхымҵырц
иҟаз иҿаԥхьа иуал наигӡарц. Учагьы игәы ааҭынчхазшәа ибеит, аха уигьы ицәыуадаҩхеит
иаҳәшьа илҭаххаз анагӡара, ауаа еикәшаны игылан, аиҳабацәагьы хаҵгылан. Абхәында
ихәҭамызт аеҳәшьаԥа дышиоуаз ала агәырӷьаҿҳәаша ҟаиҵар. Аха Наԥҳа Кьагәа амаҳә
иаасҭагьы дизааигәан, иақәикит аҵас днаԥгыларц. Амала убасҟан, ахәы ихала ихы
иабхәында инаизирхеит.
– Уаасзыӡырҩы, Уча! Уара макьана уҷкәыноуп, аха иудыруаз – ажәлар реидгылара
иҵегь иӷәӷәазароуп. Урҭ еидызкылаша ахылаԥшра ӷәӷәа рҭахыуп. Уара уаҟара
сзықәгәыӷуа уаҩы дсымам. Ҳашьхақәа рыхьчара унапы иануп… Уааихылаԥш Рамхәыҭ, уи
имадароуп Мазлоу цәгьахәыц ҳазлаҵаирбгаз…
Амра агыламҭаз шьыжьнаҵы ианрықәымԥхоз, ҩын-ҩықәра ниҵырц зыдырныҳәалоз
бзанҵықәра ниҵырц ашә-ҩык дырхаҵахәхеит, зынӡа дшымԥсӡаз ихаҭа изеилымкааӡакәан,
уи алагьы изааигәаӡаз ах-ҩык рԥсы ахьынӡаҭаз, аҵеи дышизԥшыз идыруаны, нырцәымҩа
дықәлазҭгьы, џьанаҭ гыларҭыс ишиоуаз усгьы агәраҵәҟьа ганы, рхы шәиуа адәы
иаақәхеит. Аха уи ашьыжь азы иара идунеи аԥсахра акы иазнархәыцуа иҟамызт.
Дааиқәыркааӡангьы аҵәыуабжьи амыткәмабжьи удыргыломызт. Ахацәа анааихыҵқәагьы,
аҳәса рыҳәҳәабжь ақыҭа иналҵәрааит. Аимҵәараҽны иҭахақәаз ирыдтәаларц
иаангылақәаз аӡәык-ҩыџьакгьы еихеит ахәы амҵахь. Аҳәсақәа макьана
рҽырзеиқәымкыцызт, усгьы рылаӷырӡ рҿашы игылаз ахацәа, рыхҭырԥақәеи, рхылԥарчқәеи, руапцәа хылԥақәеи нышьҭаҵаны, рабџьаргьы урҭ инарықәҵаны, рхы-ргәы
иаасуа, аԥсы иааихагылеит. Ара иеилагылақәаз рҽеилдыргаанӡа, Амра ажәҩан агәахьы
иҩхалеит, арахь изаҳаны егьырҭ ақыҭақәа рҿынтә иаауаз шааиц иааиуан, ҵәыхәаԥҵәара
роурымашь ҳәа уаарызхәыцыртә.
Еигәыцхәцәаз рҽааизыргеит насҭха, еиҳабацәақәакгьы рыманы. Иҟалаз аус аҵыхәтәа
ӡбатәын еиқәшаҳаҭны, иарбанзаалак џьара гәынҷыхьажәак аӡәы изнымхартә еиԥш,
хьымӡӷыкгьы аӡәы идымларц. Нырцәи аарцәи реимадара еиқәшаҳаҭрала имҩаԥыслон,
ҳәымцак иахатәаз ауаа реиԥш, реилаӡара иагьнаунагӡахар акәын. Ԥхьаҟа уԥшырц акәын
иахьатәи амшаз уусқәа нап зрылаукуаз.
– Сара стәала, – иҳәеит Кьаӷәса, – зны иҩнаҭа днаагароуп. Ихәшҭаараҿы икҿагылоу
ацәардӷәы анизыцәарҭахалак, иҵәыуацәа ааихагылартә еиԥш, нас иҟаҵатәу ҳәа
ҳаилацәажәаргьы ҟалоит.
– Убри азоуп ҳагьзааиз, – ихҳәыцыз ишьапы илабашьа анҵаны дахьтәаз, Уча
Кьаӷәса днеиҿаԥшит. Уча еиликаауан дызлатәазгьы ирхагылазгьы зегь раасҭа Кьаӷәса
иабашьра шаҭахыз, уи иашьа иеиҿкаара дара ргәараҭаҿ иҟаларц акәын ҳәа игәы иҭан,
даҽакгьы дазымхәыццызт, иаарҳәрагьы уадаҩрахон. – Наԥхьа Кьагәа уара дуашьоуп, аха
ҳара ҳицәтәымзаргьы удыруеит. Уи адагьы нырцәааи аарцәааи аӡәы дицәтәымым, иԥсы
анҭаз зегьы рбзиабара дашьҭан, дара рзы дҭахеит, уажәы сашьа иоуп ҳәа уаақәгылар,
ҳара ҳзусҭқәада ҳәа иаауҿагылар, ирауҳәои?
– Иашоуп! – рҳәеит наҟ-ааҟ ирхагылақәаз.
– Цқьа ҳазхәыцроуп, Кьаӷәса, абыржәы ҳазлацәажәо, ҿааиҭит Ҭагә, Учеи иареи
уажәраанӡа ак шеибырҳәахьаз мҩашьо.
– Макьана акгьы ҳаламцәажәацт, – Кьаӷәса изеилкааҵәҟьомызт иеилдыркаарц ргәы
иҭыхоз.
– Кьагәа иеиҿкаара сара сгәараҭаҿ иҟалароуп, – иааҿахиҵәеит иаразнак аԥшәма.
– Уи зызҳәоуи? – иааџьеишьеит Кьаӷәса. – Уара думаҳәуп, аха, иагьа умҳәан, сара
дсашьоуп. Иара инхарҭа иахьаҵанакуа, имӡырха азааигәараҿ изқәа ҭыԥ сзылымхуа
сыҟоума? Ахьымӡӷ сургарц угәы иҭоума, Учахеит? Уи азы иагьумҳәан!
– Уча ас дзалагаз еилкаауп, – иҽналеигалеит Ҭагә. – Аус иазеиӷьу ҳәа дазхәыцит.
– Исзеилкаауам, инхарҭа ду аҿы изқәа ҭыԥ ҟамлакәа, абра иҟаҵазар иаҳа аус
излахәо, – даанҿасуамызт Кьаӷәса.
– Уара узыцәшәо дахьыҵаҳариуа хыбра гылам ҳәоуп, – иҳәеит Ҭагә. – Уи, иахьа
иалагӡаны, аҷкәынцәа идҳарҟаҵоит.
– Ус сымҳәеит, иакәым ала шәысзымхәыцын! – иҽааиҭеикит Кьаӷәса. – Абасҟатәи
арыцҳара ҳаӷацәа иаҳзааргаз ашьҭахь, ус еиԥш агәаанагара сзазааигәахом. Имацара
иоума, ирыцҳахаз егьырҭ аҩнаҭақәа рҿгьы иҟоуп, аха изҵадыриаша қьалакгьы рымаӡам,
зегьы блит. Нас Кьагәа изы ахыбра иаҳа сзеилаҳарызеи? Уажәы аԥсы ашәшьырҵа
дыҵаургыларгьы ҟалоит. Аха ауаҩы изқәа ҭыԥ иабиԥара рыԥсыжырҭаҿ иҟалароуп.
– Иԥсы ароуп иахьыҟоу умбои, – иҳәеит араатәик.
– Иԥсы ибаҩ иацуп, дахьааго иҳамгои, – ҿааиҭит Кьаӷәса.
– Сыжәлар унапы иануп ҳәа иҿы иаирҳәеит Наԥҳа Кьагәа ихаҭа Уча изы, – Ҭагә
иаарылеигалеит иаҳа узызхәыцшаз ажәа. – Иара ииҳәогьы ҳақәныҟәароуп.
– Ихьчатәхашт аҳаҭгәын, – иҳәеит Уча. – Згәы иаанагода, ҵхык рҽалагӡаны, Мазлоу
иҭынхацәа ҳзаарымҳәа?! Урҭ нырцәтәи ақыҭа иаҳа иазгагахашт, иаҳагьы ирзымариахашт
аԥсыбаҩ рнапаҿы аагара, рыжәлар рҿаԥхьагьы иҽхәашт, ршьа зларуз ала. Калдахәараҟа
урҭ изларымҩоу мҩазаҵәык ауп, иагьыуадаҩуп, аиҳарак дара рзын – рымцахара шынеибакәыз абраҟа иҭахеит. Сара уажәы, ҳаӷацәа ргәашыра маҷк иааиқәтәаанӡа, аҩны
саанымгылар ауам, ижәбоит сшьапы зеиԥшроу. Аҳаҭгәынгьы аасыхьчап. Уи адагьы, бгеи
қәыџьмеи изгагахар ауеит.
Абга дақәтәан ззырҳәоз ҩымчыбжьа инареиҳангьы дыхьчатәын, абгақәеи
ақәыџьмақәеи дыҵырхуан ҳәа ирԥхьаӡон. Убригьы Уча ихы иаирхәар акәын. Аха Кьаӷәса
рнапаҿы дырзаамго аҿынӡа днеит. Уи дагьақәшаҳаҭхомызт, наҟгьы ааҟгьы еидгыланы,
Уча данизыразымха, дара иара ишизыразымхоз иарымҳәазҭгьы. Ганкахьала, Кьаӷәса
ибон Уча дышиашаз, дизымӡрҩыргьы дабацоз, ицназгоз дыҟамызт, убри азакәын
Кьагәагьы иԥсы анҭаз арӷьажәҩас дызимаз.
Уааҵәҟьа аҷкәынцәа аалырхын, абнахь идәықәырҵеит, абнарасамахә ааргарц,
аԥацха аҭӡақәа ршышрацы. Даҽа џьоукы лазыркын, арацәеи ахәеи ықәыргеит, нас
ақьырсҭақәа рԥшаан, ишьҭарҵеит ауацхыр. Гәылак баша дымтәеит. Ааилашәымҭаз
аԥацха ҿыцҳҳараӡа игылан, аҩныҵҟа иҭбааҭыцәын. Амала иаармарианы ирхыбит, ааигәа
қәак леирымызт, аԥсыжәраҽнынӡа ирызхарын ҳәа иақәгәыӷны. Аҵхагәҭаны аҩныҵҟа
ааилырганы, цәардӷәык ныкҿарҵан, аԥсы дныҩнаргылан, днықәырҵеит. Ашьыжь
идәықәырҵаз ашәаџьҳәацәа мгьежьӡацызт, адырҩаҽны шьыбжьонынӡа иаар здыруадаз.
Изларӡбаз ала, ахымш рзы аԥсыжра еиҿыркаарц иҟан. Уаанӡа анышә иамардар акәын
иҭахаз егьырҭ зегьы, нас ианаамҭаз ауаа рфырхаҵа дымҩаԥыргарц изааиртә еиԥш.
Уи ауха акәын, Уча гәыԥ-ҩык арԥарцәа, Дыргәын дназлаз, блабаа рхәы шыҟаз
иандәықәиҵаз. Уча Дыргәын, игәы еицҳауа дахьыҟаз, дигәаԥхон, Кьагәа дызхьымӡаз,
иара дахьигӡар иҭахын. Рамхәыҭ деиқәыҿаҳәаҵәҟьаны дааргарц рыдын иара дызлаз
агәыԥ. Акраамҭа иахьзымаазгьы игәы ишалаз, насгьы иҟалаз ахьизымдыруаз дшацәшәоз,
Уча изыхынҳәит урҭ адырҩаҽны. Рамхәыҭ изыҳәан Наԥҳа Кьагәа ииҳәаз иаҳазаарын,
иҭаацәа иманы, дықәҵит, дахьцазгьы ииашьара ирыздырӡомызт. Лацәааихьшьык
ҟамҵаӡакәа аухантәарак ишьҭазаарын, аха ишьҭамҭ рзымԥшааит. Уи дахьицәцаз азы, Уча
игәаӷ пеипеиуан. Аԥсыжра аҽныҵәҟьа Рамхәыҭ, илахьынҵа рҳасабырц, иус ажәлар
ириҭарц иӡбахьан. Наԥҳа Кьагәа иаҟара дахьзеибамгоз изычҳауамызт. Ихынҳәыз
ашәаџьҳәацәа акы инадырцҳаит аҵхагәҭахьы ианеихоз. Учагьы уа даарыдтәалеит,
ныҳәаҿақәак нарылаҵаны, хәыҷык диржәырц, аха ихы-игәы иҭаз Рамхәыҭ дахьицәцаз
акәын. Уи уажәшьҭа хынҳәышьа иоурымызт, убри угәы ннакылыртә иҟан.
Маҷк рхқәа нықәырҵарц ианааилыҵқәа, аԥсы дааиҷаԥшьарц, дныҩнашылеит, уа
идтәалазгьы рыҩныҟақәа ишьҭырц. Хылқьан лыда уаҩы дыҟамызт. Егьырҭ ндәылҵқәазар
акәхарын, лхаҵеи лареи ааизынхарц. Лыбла ҭраа дихәаԥшуан, наскьа дтәаны. Лашьа
данылба, лҽаалԥсахызшәа луит. Илабашьа иҽанҵо, дналхагылан, лыжәҩахыр инапы
нықәиҵеит еиҳабык еиԥш. Ианаамҭаз лгәы иҭыхоз нарцәымҩа ианыз иахьизиамҳәаз азы,
даҭамзарц дышлыҳәоз аалнырит. Аԥсыжра араҟа иахьеиҿикааз лара лзгьы еиӷьзар
здыруадаз. Уи уажәы мацара акәмызт игәы ианҭашәахьаз. Иахьцалак илцәыуадаҩхон
лара, лхаҵа дыҟамкәа, наԥҳаа рҿы атәара. Аԥҳа длоур зны хаҵа дцарын, нас зынӡа
дзаҵәхон. Аҷкәын длоур – изҳарын, нас ани аԥеи иахьырҭахыз нхарҭас ишьҭырхрын.
Ирҭаххар Кьагәа анышә дахьамардоз анасҩан адгьыл риҭарын, ирҭахызаргьы ржәытә
нхарҭаҿ Кьаӷәса адгьыл имырхрын. Уаанӡа лаб игәараҭаҿ дыҟазаарын, ишылҭахыз
лхәыҷы длааӡартә.Уажәы мцхәы дгәырҩаргьы ҟаломызт, лыӷра иҭаз иакәымкәа
инырыргьы ҟалон, Зылаӷырӡ зӡамҩа арҩаз Радеда данааҩнашыла, дара даҽа ԥыҭрак ара
еидтәалан арымӡ аҿы, нас еицдәықәиҵеит. Уаҵәы агылара рацәаны ирызԥшын. Иаалырҟьаны Уча Радеда даалызхәыцт. Уи Кьагәа дихатәызшәа дылзааигәахахьан,
Хылқьангьы лԥсы дылзалхуамызт. Нас лара длыцзааит сымсымаа рыҩнаҭаҿы. Дыргәын
уажәшьҭа дарԥысын, ишиҭахыз дныҟәарын. Аха наԥҳааи сымсымааи рҭаацәарақәа
уажәраанӡа еибаркны измаз иашьҭахгьы, еицрыҵшьа рмоур ҟаларын, Наԥҳа Кьагәа хаҵа
иԥсыжырҭа асымсымаа рҿы иахьыҟалоз иаҳәозгьы убри акәын. Ибӷа нкыдҵашәа
дыштәаз, ила нҭааит. Уи изгәамҭеит аԥацха ҿыц ирызҿамҵаз ашә Дыргәын аашаанӡа
дшылагылаз.
Шьыжьнаҵа агәарԥ ҭәхьан. Амҩагьы ианын шьапыла, ҽыла. Адышшылацәа рҭыԥ
аалырхит. Урҭ рнаҩс Кьагәа иҽыхәа ықәыргылан. Атлас ҩежь ақәыршәны, уи акәадыр
ақәын хыхь. Акәадыр махаҿы иабџьар маҭәа хшьын. Аҳәсақәа зегьы ма драшьан, ма
дрыхәԥҳан ирџьабоз ада ак узҳәарымызт: ҽлымсыла рхы-ргәы иасуан, агәарԥ
иааҭалаанӡагьы. Ахацәа ракәзар – рыхҭарԥақәеи рхылԥарчқәеи ахьықәырҵашаз ҳәа
ихиаз аишәахь инаргаӡомызт, агәашә ишааҭашылалак, ирхаз аарыхԥааны инкадыршәуан,
иахьынӡарҭахыз рхы асреи ргәы аҭасреи роуртә еиԥш. Раҳ дырҵәыуа џьушьарын. Аԥацха
иныҩналеит аҵәыуацәа. Аҵкы ау ҩежьқәа рышәҵаны, рыхцәқәа ԥырҭны, итәан аҳәсақәа.
Аԥсы ишьапахьшәа дгылан Хылқьан, уи длывагылан зцәа иҭыԥсаауаз Радеда. Аҵәыуареи
аџьабареи мҩаԥыргон, ауаа ирылиааз аӡәы изы иеиԥшмыкәа. Иагьаџьара иагьаҩы абас
рнарцәымҩахь инаскьаргахьан, ус иахәҭан ҳәа. Уажәтәи рхымҩаԥгашьа агәалсра ду ироуз
ҩныҵҟала иднарҟаҵон.
Аҳәсақәа рмыткәыма иалан ахаҵа ихаҵа иабчараҳ шәарыцара ашьҭахь, дызлаз
рылымкаа бнашәарах жьык шылбааимдоз; нхаҩык игәы ндырхарҳәа дшәаны,
ианааиҭаххоз азы иҽы кәадыр шақәимхуаз; қәыларак ҟалар, иқәылаз ианаамҭаз
иахьырхәра иҽазырхианы, игәабжьынацәала згәыцә ахы зҭеицалоз иабџьар шкнаҳаз,
ашәахь ахы рханы; џьаԥҳаныла енагь дшеибыҭазгьы, хызаҵәык баша ишкаимыршәуаз;
зныктәи иԥара ҽак иаԥараны, Бзыԥ дшахыԥоз, аимҵәаҩцәагьы дрыхьӡаны, аӷа дызмыхәоз
ар иртәазшәа, уаа шә-ҩык хыла дшыриааиз; мцахарак реибашьышьа аӡәы еибашьышьаназ, ифрангь аҳәа иаҭәеимшьакәа, иӷәакьиа ҟама шны ишыԥҵәаз, иааш
лабаӡагьы уи иеицәамкәа ишиҟьоз; Мзахра иҭахаз ршәаџьҳәара дақәымӡырада ԥсыхәа
шыҟамлаз.
Ҭагә дахьтәаз ирхиауан иԥхьарца. Згәы ҭшьаагаз абжьы ҵаӷагьы аԥсабара инаныҩит.
Еиқәыӡырҩуа игылаз рхы-ргәы иҭалон, ихәыҷызи макьана имицзи ираҳарц, урҭ рышьҭра
зҳацԥхьаӡа ашәа рыцызҳаларц. Нарҭаа ражәабжьгьы зҿаз маҷымхарц:
… Иҽыхәа мыжда кәадырны игылоуп,
Шьаарҵәыраха агәарԥ иқәгылоуп,
Ушәаџьҳәацәа ҭәыци-жьыци иреимакырҭоуп,
Уџьабара мшәи-қәыџьмеи аҵагылоуп,
Хы шәки зага шәки згәыҳәԥы икыдыз,
Уа, рыуау, Кьагәа афырхаҵа!
Аԥсҵәыуацәа ирҿарҵарц агәылацәа иааганы идырхиауаз ачгахьа уаҩы инапы
иакуамызт. Амала, ҳәсақәак рҟырҟы анцәҳәыхааӡа, мцхәы ижәцәамыз хԥа-хԥа кәҭаӷь
рфон, рбжьы дырхынҳәырц. Даҽа џьоукыхгьы ауаса кәаци атәани ирылхыз ақьышлыҟ
калам-џьамла ирфон. Мыткәыма бжьыла аԥсы иааихамгылакәа, еимҟьарсҭакгьы ҟамлеит.
Абас аҭахара угәы азыҳәартә акәын Ауаҩы инарцәымҩа дшықәлоз.
Аладантә ахәы иаҿарҵәииз амҩа ианын уаа шә-ҩык аҽцәа. Урҭ акыр иааигәахаанӡа
ишшьнаҟәмацәаз аилкаара уадаҩхеит, уаҩы дрызԥшымызт аҟнытә. Раԥхьа игылаз аҳ
Кьалышьбеи дҽыжәҵны шьапыла дҩаҿагылеит. Уи иҟаиҵаз збаз ашьнаҟәмацәагьы
лҽыжәԥан, иааилагыланы раҳ иҩаишьҭалеит. Кьалышьбеи, а-Инал-иԥа дицны, агәарԥ
дааҭашылеит. Аҳәсақәа ҩаибаргылақәан, рхы-ргәы ԥҽуа ихагылан. Кьалышьбеи аԥсы
дааизааигәахан, игәы иқәыз инапқәы иарӷьа напы рҟьаҟьаны инарықәиҵеит, ԥыҭкгьы
дааихахеит. Уи ичымазара аҟара Наԥҳа Кьагәа иҭахара изацнаҵазшәа, ихәда хҽы, ихы
икәаҽ дыҟан Аԥсны аҳ. Даныҩдәылҵ гьы агәыцхәцәа днарыдышшылан, рхахьы аҭыԥ
ахьидырбаз длатәеит, зԥа дыԥсыз иԥшра аахәаны. Игәы еиҟараҵәҟьамызт. Есааира
зҭагылазаашьа шәарҭахоз иаҳра аҳәаақәа иҵегь аҽеиҵанакуазшәа ибон.
– Арҭ ахырҵәарақәа ак рзыӡбатәуп, – дааизхьаҳәт а-Инал-иԥа.
– Ҽыхәшәтәрақәак сырҿуп, – иҳәеит Аԥсҳа Кьалышьбеи. – Мшынла срызцароуп
абыхәқәа, рҭыԥ иқәысҵароуп, иаҭаххар аибашьра ҭаҵаны.
Убри ашьҭахь дук хара имгакәа, аҳалалҭара ҟарҵеит. Ажәак ихызҳәаарц зҭахыз ауаа
маҷмызт, аҳалал изҭар зҭахыз иаҳагьы ирацәан. Амра лҭашәаанӡа, аамҭа аарымнахит.
Аԥсы даашьҭхны, рҿынархеит. Ашақәа аҩны иахыкәыршаны, ԥшь-ҩык иааныркылеит, ишҿыцыз
инхарц, уаҳагьы иаамҭамкәа уаҩы ддәылыргартә дырнамҭарц. Аԥацха аханы
аҭәаҵла ду аҽеимартаӷаны игылан, ақыҭа зегьы иахылаԥшуазшәа. Уи аҵаҟа ауардын мҩа
ҩаган. Ҩба-хԥа шьамаҟа амҩа анаҩсан амашана рхиан, иаамҩаслак аҳаҭгәын днеихырхәарц.
Абри аҭыԥ бзиа ибон зыниашьа зхаҵашьаз Наԥҳа Кьагәа ахаҵа. Абра уқәгыланы
уԥшыр, Калдахәара унапсыргәыҵеиԥш иубарҭан, иҵегь ибзианы иубарҭан Мраҭашәарахь
иҟаз Бзыԥ арха, уи иахыкыз иара иқыҭагьы. Ҩ-қыҭак наҟ-ааҟ еиҿаԥшуан, иара илаԥшгьы
рхын абраантә дахьԥшуаз џьанаҭ гыларҭас изауз.
