ГЫЦ АСԤА

Ҩ-романк–3
Ароманқәа

Аҟәа
Аԥҳәынҭшәҟәҭыжьырҭа
2021

УДК 821.35
ББК 84(5Абх)6-44
Г 91

Гыц Асԥа

Г 91 Ҩ-романк–3 : ароманқәа / Гыц Асԥа. – Аҟәа:
Аԥҳәынҭшәҟәҭыжьырҭа, 2017. – 528 д.
Уажәраанӡа иҭыҵхьан ҩба-ҩба роман згәылаз Гыц Асԥа
ишәҟәқәа ҩба. Уажәтәи ишәҟәгьы, даҽа ҩ-романк агәылоуп
азы, хьӡыс иамоуп «Ҩ-романк – 3».
Актәи ароман «Бла иамбо» аҿы автор дырҩегь дазҿлымҳауп
уажәраанӡа инапы иҵиххьаз ауаажәларра рҿыц економикатә
еизыҟазаашьақәа ицәырырго иҵоуроуи иҵоурами ауаа
рҷыдарақәа. Асахьаркыратә хаҿсахьақәа ихы иархәаны,
аџьармыкьатә економика амилаҭ аҿиара иахьынӡахәо, ма
иахьынӡаԥырхагоу автор игәҭыхоуп. Убри азын иара итиптәу
ахаҿсахьақәа, итиптәу ахҭысқәа аԥсҭазаара иагәылихуеит.
Аҩбатәи ароман «Иԥсхьаз ашықәсқәа» анын Аԥсны
ашәҟәыҩҩцәа рассоциациа иҭнажьуа ажурнал «Аҟәа» № 2, 2005;
№ 1, 2007 шш. рзы. Аԥсны имҩаԥысуаз аибашьра ашьҭахьтәи
аԥсҭазаара ануп. Ҿыц ицәырҵуаз аизыҟа­заашьақәагьы убри
иацын. Аекономика ҿыц ауаа ирзымдыр­уаз иҷыдаз џьабаак
рыуадаҩрақәа еиханарҳауан. Аԥсҭазаара аилыхара акырӡа
ааӡара ианыруан. Аҭаацәара наӡа зҵоу аидара ирзацлоит
ахәыҷқәеи адуқәеи реилибымкаарақәа доусы ишырныруа.
Изҭашәаз аҭшәара аҭыҵраз амҩақәа рыԥшаара азкуп аҭаацәа
рдунеи ахьчараз ақәԥара.

УДК 821.35
ББК 84(5Абх)6-44
© Гыц Асԥа, 2021
© Аԥҳәынҭшәҟәҭыжьырҭа, 2021

БЛА ИАМБО
Ароман

АПРОЛОГ
1
Ахышә икылыԥшны ирбон, аҳаирплан атәарҭа цәаҳәа
мацара рыцқьан акәымзар, иахьабалак асы шышь­ҭаз.
Иагьҵаауан уҳәартә, адәахьы аҳауа шыхьанҭаз ҩашьо­
мызт. Агьежьқәа абетон ишнықәсыз, аҳаирплан иҭрыс
иҩаҵԥеит, аха ҿыц ахьанҭара агьежь ианынықәнарс, уаҳа
ишьҭымԥакәа, аццакыра иаҳа-иаҳа ирмаҷуа ишнеиуаз, иаақәҵәины иааҭгылт. Амоторқәа русура ианааҟәыҵ,
апассаџьыр, рмаҟақәа ԥырты, иҩагылақәеит. Рҽааидыр­
кылақәан, атәарҭа рыбжьара ҭынч иныбжьалеит еицырхашьшьы. Рчамаданқәа, џьоукых ршәыра дуқәа ирыҵала,
амардуан трап илаҿалеит. Аҵааршә нарҿасит. Ара Москва
еиԥшҵәҟьа ихьҭамызт, аха аҳаирплан аҩныҵҟа иҩнатәаз
аԥхара ашьҭахь, адәахьы аҵаа рымаҭәа ирылҟьон. Еицырхашьшьы аеропорт ахыбрахь рҿынархеит. Аԥхьа инеи­
уаз рыгәҭа далагылан астудентцәа рделегациа аиҳабы.
Уи аԥҳәыс ҿа ақырҭқәа ркомҿар а-ЦК амаӡаныҟәгаҩцәа
дыруаӡәкын. Ахыбра ԥшӡа аҿаԥхьа қырҭ нбанла «Ҭбилиси»
ҳәа ианын. Астудентцәа ныҩналеит. Азал еиҵых ҭбааҭыцә
аҿы иааикәагылан, абзиараз ҳәа ааибырҳәақәан, ҩыџьа,
хҩыла индәылҵуан. Урҭ рыҩныҟақәа ирызцон автобусла.
Абжеиҳараҩык Қарҭтәқәан. Егьырҭ дәыӷбала, автобусла
даҽа қалақьқәак ирызцон.
– Шәарҭ? – ақырҭқәа ркомҿар а-ЦК амаӡаныҟәгаҩ
Аҟәаҟа зхы зырхоз даарызхьаԥшит.
– Ҳаирпланк ԥыруазар, иахьа аҩны ҳҟалоит, – иҳәеит
амҩақәларақәа усҟатәи изгәамԥхалоз Леуарсан.

3

– Адәыӷбахь шәеихар еиӷьҳар? – дҵаауан лара.
– Уахь автобусла ҳцароуп, нас адәыӷба уаҵәоуп Аҟәа
ианыҟало.
– Ишышәҭаху бзиоуп. Абзиараз! – даақәгьежь ашә
шыҟаз лҿыналхеит, дахьындәылҵыз лмашьына лзыԥшын,
дынҭалеит.
– Акассаҿы ҳнеипи! – рымацара ишааидхалазҵәҟьа, Автандил авиакассахь иҿынеихеит.
Леуарсан уи днаишьҭалеит, аха мыцхәы акасса
дазааигәахаӡомызт. Аказы дзызҵаалак, – Не знаю, дорогой! – рҳәон. Уажәраанӡагьы Қарҭ дмаақәахьази, М. Горки
ихьӡ зхыз Аҟәатәи арҵаҩратә институт астудентцәа русқәа
ирызкны. Уи знык акәымхеит, ҩынтә акәымхеит. Еиԥшыз
аҭак еснагь иауан, иҟалаҵәҟьаз иаразнак изеилымкааит.
«Ирыҵалазеи,рыжәла нҵәааит,уаҳа акы аарзымдырӡакәа?!»
ҳәа гәаныла дшыуаруаруаз, зны дангәаҟ, аҳаҷаҳәа ихшыҩ
азцеит, қырҭшәала урмазҵаар, зегьы «не знаю, дорогой!»
ада, ҭак урымҭаларц шеибырҳәахьаз. Аус руан. Ироуҳәозеи?!
Уажәгьы Автандил иакәхон ак еиликаарц игәаразаауаз.Уи
иакәымзар, Леуарсан дыӡыр – уамашәа ибатәызма.
– Иуалҳәеи? – иара иаагьежьыз Автандил дизҵаауан.
– «Амшқәа цәгьоуп, зхы иақәгәыӷ иԥыруа апилотцәа
маҷуп. Акыр ҟалозар аабап, шәаатәа!» – лҳәеит.
– Иахьа ҳзымԥыруану?! – Леуарсан адәыӷба вокзал ахь
рхы ахьыдмырхаз ааицәымӷхеит, ибжьы ҭга акгьы имҳәеит
акәымзар.
– Иаалырҟьа ҳдәықәырҵаргьы ҟалоит, – Автандил ари
диргәыӷуан, аҳаирплан ашьҭԥырра авиакасса аӡӷаб лнапы иакызшәа. – Ҳаатәап! – ичамадан аашьҭихын, амардуан дҩаҿагылеит, хыхьтәи азал ахь дыхәнарц, уакәын
атәарҭақәа цәаҳәа-цаҳәа иахьгылаз.
Рҩыџьегь наҟ-ааҟ иааиҿатәеит азныказ. Рлымҳа кыдҵа
иӡырҩуан, ирҭахыз лаҳәарак радиола иҟарҵозар ҳәа.
Ҳаирпланқәак тәон, игылон, аха Аҟәанӡа иԥыршаз аӡбахә

4

рҳәаӡомызт акраамҭа. Леуарсани Автандили рыԥсы ршьарц
рҽааиҵырхқәар цәгьа ирбомызт, маҷк ацәа анрысуазгьы
убарын. Рыхқәа нкыдҵа, ршьапқәа ааиҵырхыр, илеиҩеиуаз
атәарҭа цәаҳәақәа рыбжьысра рцәыуадаҩхон. Леуарсан
иҭыԥ иԥсахын, иҩыза дааидтәалан, уи иеиԥшҵәҟьа маҷк
иҽааиҵых, илацәа аахиҩеит. Аҟәантә ҳаирпланк штәаз
адырра ҟалеит. Уажәы уи хынҳәуазар, аамҭа ԥыҭк цар
акәхон. Ҩбаҟа сааҭ еиҵамкәа, апассаџьыр лыбаауан, аидара
ақәырхуан, абылтәы ҭарҭәон, хыргәаҿыргәарак азырмукәа,
цқьа игәарымҭакәа, шьҭахьҟа идырԥыруамызт. Акырынтә
аеробаӷәазаҿ аԥшра зықәшәақәахьаз арԥарцәа урҭқәаегьырҭқәа ҭырымҵаақәахьази, имыццакӡакәа итәан, шьҭа
ишыманшәалахоз гәыӷрак рызҭашәеит.
– Уааи, акы ҳнацҳап! – Автандил иҽааириашеит.
– Аиашаҵәҟьа уҳәеит, – Леуарсан дагьыҩагылеит.
Ааигәа итәаз хаҵак рымаҭәа зҭақәаз инапы ианырҵеит.
Абуфеҭ аҿынтәгьы иааԥшуан. Усҟантәи аамҭаз Қарҭҵәҟьа
зыгәра угодаз. Ани ахаҵагьы дызусҭаз, игәы иҭакыз иалырдыраауази. Ахаамыхаақәак Автандил иааихәеит, рҩыџьегь
хаз-хазы рыфатә ахә рымшәарц. Даҽазны излачашаз Леуа­
рсан иааихәон. Каҳуак хааӡа, ицаҳәцаҳәо иржәын, изыдгылаз ақәҵарҭа маҷк иаадхалеит. Иагьа умҳәан, Москва
аҳаирплан ианынҭала нахыси уажәи рыбжьара иштәаз
ишьаҽырц егьрыгмызт, ршьапы иқәгылазарц агәазыҳәара
рыман. Араантәи ҵаҟатәи аихагыла ҭбааҭыцәраҿ ауаа
рылаҩеи бзиа ирбарҭан. Зегь ус дук, ус дук рнапы ианыз џьушьарын. Убасҟатәи тәамҩахә рымаӡамызт. Ахышә
ҭбаақәа рсаркьа уалыԥшыр, аҳаирплан тәарҭа-гыларҭа
цәаҳәақәа рынҵа адәы еиҵых шьҭан, асы жәпа хҵаалан.
Арахь аҳаирпланқәа рыԥырра, ма ртәара усҟатәиҵәҟьа
ирацәамызт. Қалақьқәак рҿы амшцәгьа авиациа аусзуҩцәа
аҽҟьарҭа рнаҭаҵәҟьомызт.
– Аҳаирплан... – иарбан реисыз рыларҳәон, – иԥрит
Аҟәанӡа.

5

– Ари закәи?!. – ақырҭуа ҷкәын иааџьеишьеит, усгьы
ақырҭшәа еилызкаауаз иара иакәын. Ирлас длалбааҟьан,
авиакасса днадгылеит. Уи дхынҳәаанӡа, Леуарсан, иҭыԥахь
дхынҳәны, днатәеит. – Ари закәи? – дуаруаруан Автандил,
дааи длатәаанӡагьы.
– Еилукааи?
– Аҳаирплан ақәтәараз арегистрациа шцозгьы рыла­
рымҳәаӡеит. Баша уамашәа иубап! «Шәызҿу закәи?!.» ҳәа
сналыдгылеит. «Ҳазҿи?!» – лара лтәала сџьалшьахуеит. –
«Ара ҳартәаны ҳазшәымеи?!» – сааҵҟьарц егьсыгым, схы
сҟажоит акәымзар. – «Уи еидарамҩангагоуп», – лҳәеит,
уи ахьтәаз-иахьгылаз апассаџьыр зықәтәаз зымтәозшәаизымгылозшәа. Амц лҳәоит, уара!
– Избан ус ҳзылжьарыз?
– Иалыздырааи. Аҵырҭыша лҭахызаап.
– Иҳаԥсыхәеи?
– «Ааигәа уаҳа егьҟамлаӡои?» ҳәа сазҵааит. «Аԥошьҭа
зго ԥыруеит иаарлас», – лҳәеит. «Убри ҳақәшәыртәа,
сшәыҳәоит!» – сҳәеит. «Иауазар збап» ҳәа, слыргәыӷызшәа
луит.
– Уи аныԥыруа аамҭа еилумкаауаз.
– Ус инҭкааны акыр уалҳәома.
Алада, аҩада дахьыҩуаз иаҳа дарааԥсазшәа, Автандил
аԥхьа илацәа ааиқәиԥсеит. Мчыла ибла ааиртызшәа иун,
аха ҿыц инеиқәиԥсахт. Итәашьа цәгьан, уажәи-уажәи ихы
хышәҭуан, дааԥшрызма уҳәартә, иҽааириашон, аха ибла
изыхтуамызт, аҵыхәтәан ихы, изыжәҩахырк инықәҳазшәа,
инаан, ацәа дзалымҵӡеит. Адәахьы лашьцан, Леуарсан уи
акыр иныруан, иқәызгашаз азы дыррак дазыԥшы, илымҳа
кыдҵан дахьтәаз. Ус, ихаҭа ихы икәаҽуа, Цәыблаҟәы
дышьҭихуа мацара, ихы дазымиааикәа, дынҭаҳәахаа
дыцәеит. Ԥхыӡҵәҟьак ибомызт, ибазаргьы игәалашәомызт,
убасҟатәи икарауараз ицәеижь аԥсшьара иамҽхакын.
Данааԥш, илацәа шааиқәиԥсаҵәҟьаз, ибла аахиртызшәа,

6

кәтыҿырҳасрак ҵызшәа игәы иабон. Амала, иԥсы шишьаз
иныруан, ихшыҩ акыр еилыккан.
– Сара, ҵаҟа сылбаар, иҟоу еилыскаақәап, – Автандил,
заа ихиҿы ширыцқьахьаз мҩашьо, дцырцыруа атәарҭа
цәаҳәақәа даарылҵын, амардуан длаҿалеит. Уи авиакасса
дышнадгылаз Леуарсан ибарҭан. Ақырҭуа студент уажәыуашьҭан дырра ҿыцк ирҭарызшәа, ҵаҟа даанхацәеит. Аԥсуа
студент уи изыԥшра игәы ԥнаҵәан, иҿыцыз информациак
уи иоур – усгьы арахь ихәнигон игәахәшәа, дхарахаԥшуа
ауаа дырзыԥшуан, зынгьы ахышә ҭбаахьы илаԥш
наиршәуан. Адәахьы амш аҽаԥсахуамызт. Ажәҩанҵәҟьа
аҵаа аҵаршәын, аԥсҭҳәа еилыҵуамызт. Аԥҭа хызар –
гәыӷрак урымҭози. Аҵаа иҿашәызар деиӷьӡамкәа, Автандил дҩеиуан, нас арахь иҿааихеит. Иҽааиҿкаашәа ҭынч
длатәеит, ажәак ихәылшәомызт, иҩыза аԥхьа дҵаауазар
ҳәа дыԥшызшәа.
– Информациак уаҳа иурымҭаӡеи? – ҿимҭуазшәа аниба,
Леуарсан ихы уи инаизирхеит.
– Иахьа хәлаанӡа ак ҟалозар аабап лҳәеит, сгәы касмыжьырц, дсылабжьеит.
– Нас?
– Сгәы касмыжьырц саҿуп.
– Уцәгьам, – Леуарсан иҩыза днаизԥышәарччазшәа
иун, иарҭмаҟ иԥаҵасага ааҭиган, дҩагылеит, ашьмахьы
иҿынеихарц.
– Узеиҽырбода? – Автандил дцәыҵаччон. – Ара акраамҭа
ҳаанхоит.
– Зегьакоуп ҳхаҿы рыцқьаны ҳтәазароуп, Аҟәантә
ҳмааи, – Леуарсан уи дицыхәмарыр цәгьа ибомызт, арахь
изҭашәаз дҿаҳәа даман. – Ус иуҭахымзар, ухаҭа уцқьашәқьа
узтәеи?
– Сара усацлабуама?
– Ҟаҳ! Ушқырҭуаз схамышҭи.
– Аус злоу – Аԥснынтә иааз ақырҭуоуп.

7

Леуарсан ашьмахьы дцан, асаркьақәа дызрыдымгыло,
зхаҿы зрыцқьоз рацәан азы, уа длаҩеиуан. Аҵыхәтәан,
икнеиҳахьаз икостуим ишәҵаны, икьаҿ шкәакәа иақәыз
игалстук ахәа днахааха ирҽеин, имаруга аақәхны, импахьшьы измахәарк иныхшьны, даадәылҵит.
– Нас, суеицәоума? – Леуарсан иикыз иҵәахын, иҽааи­
ҵых дгылан. – Суеиӷьу? – длатәон.
– Усеиӷьымкәан, сааҭк инеиҳаны асаркьа уадгылан.
– Ыҳы! – Леуарсан даақәыԥсычҳауан. – Ҳахәмаршьа
шыбзиоу, ҳақәҵышьа бзиахар…
– Уи атәы аҳәара цгьоуп…
Уи аҵыхәтәантәи ирлафҳәаран. Аеробаӷәаза аҩныҵҟа
аҵааршә нархатәазшәа, иҟәызга-ҟәызгаӡа рҽааиқәыркит.
Шьҭа шьыбжьон илхыԥон, амла ишакуаз анаарыхҭашәоз.
Уажәы-уашьҭан идырԥырырц алаҳәара ишазыԥшыз,
рымгәа шҭацәуаз рхашҭхьан. Абуфеҭ икрыфарҭазшәа
акы аҿаԥшьын. Убрахь инеит, ахаатәқәа ргәы амгахьази, кәацлыхк агьама иалачар цәгьа ирбомызт. Уа еишәа
еицарса хәыҷқәак гылан, ԥшьҩык аакәшан итәарц. Автандил руак днадтәалеит. Леуарсан ҩ-рагук иреиԥшыз
ааихәан, часақәаки ӡрыжәтәқәаки нарыциҵеит. Акәацлых
рагуҵәҟьазу здыруадаз, узызҵаауадаз, «не знаю, дорогой» аамҷыдараз, ҭак умоуазар. Иааихәаз Автандил иаԥхьа
инықәиргылан, Леуарсан ихаҭагьы даадтәалеит. Егьи
афатә агьамагьы цқьа имбакәа, ичхьыԥ нықәиршәын, аӡы
днаҿыхәеит.
– Иухьи? – Леуарсан уи уамашәа дибон.
– Ауасажьы…
– Иахьи?
– Иснаалаӡом.
– Иуасажьу иалудырааи?
– Иснымаалозар – ишԥасзымдыруеи?
– Уаҳа кәацлых рымаӡам. Иузаасхәои?
– Акгьы сҭахӡам. Ауасажьы агьама анызба, сҿаҵа
цәгьахеит.

8

– Хәлаанӡа ас иаҳзычҳауама, ахаатә узаазгап? –
акәацлых иахҭниҵаз акәын игәы иалаз.
– Мамоу! Уара крыфа!
– Сымацара крыфашьас исымеи? Уаала абуфеҭ ахь!
– Иаҭахӡам! – шиҳәозгьы, Автандил иҩыза днаишьҭалеит.
Даҽа мышқәак, уи аеробаӷәаза азал еиҵых
иахьынӡарызбахҭаз, уаҳа акрыфарҭахь имнеирыз, уа ауа­
сажьада ак дмырхиауазшәа. Убри абуфеҭ иҩнагьежьуан,
ахаатә ргәы ԥнаҵәаны. Асосиска анаарга, ирызҭхаџьырҭа­
хан, иҩныҵыргьы рҭаххомызт. Амала, рызхараҵәҟьа ичарц
астудентцәа аԥара рызҭодаз. Аӡәи-аӡәи еицәырҵәахуаз
рԥара хәыҷқәагьы нҵәарц егьрыгмызт.
– Иҟаҳҵои?– Леуарсан дҵаауан даҽа ҽнак, амра
анылхыҵуаз ахәымҽха еимыгго ианубарҭаз. – Аихамҩа
вокзал ахь ҳаихарыма?
– Уа амаҵзура иаҳа иҭышәынтәалоума? – Автандил
инапсыргәыҵала илахь кны дтәан.
– Изхуҳәааи?
– Уаагьы абилеҭ ҳмоур, аҩныҵҟа ҳтәазаауеит. Ҳанцоз иауамызт, ҳанаауа иауам, ари закәи?! – иара изымбатәбаран.
Москва ицаны иаанӡагьы, уажәгьы жәамшҟа раԥхьа ари
абаӷәазаҿ ишыԥшыз рҩыџьегь рыбла ихшәозма. Дара рымацара ракәмызт, еицыз рызынтәык ирхашҭрызма. Уи амчыбжь азын аӡынра ӷәӷәахаӡеит.Аԥсны уамак ихьҭамхеит,аха
егьырҭ асовет республикақәа рҿы амш аҽарцәгьаӡеит. СССР
аҳҭнықалақь ахь ирышьҭырц, Аԥсны злакьакьаз Қырҭтәыла
ареспублика еиҳаз аҵараиурҭақәа рҿынтә аӡәаӡәа студент
Қарҭ еизыргеит. Аҳаирплан иақәдыртәарц, аеробаӷәазаҿ
иаарган, мчыбжьык иазынаԥшуа итәан, уажәы-уашьҭан
аҳаирплан иҭаларц. Дара зны Қарҭынтә изыԥыруамызт, зны
Москва ирыдыркыломызт. Амш цәгьахаӡеит. Закәытә циклоныз Асовет Еидгыла адгьыл еиҵҳәа ҭбааҭыцә иахысуаз аинформациа усҟан усгьы «имаҷын», дыррак цқьа иҟарҵозма,
Аеробаӷәаза азал аҿынтә иахьынаԥшуаз, абаӷәаза адәаҿы

9

ирбоз заҵәык рзырмаӡомызт умҳәозар. Арахь егьырҭ адгьыл ҿацәқәеи ареспубликақәеи рҿынтәгьы ҳдунеи азыбжарак зымҽхазкыз атәыла ду аҳҭны қалақь ахь изцомызт.
Ааимҟьарак амш ирнаҭацыԥхьаӡа, аҳаирпланқәа ԥыруан,
ус маҷсаҷ астудентцәа еизыргеит. Қарҭынтә амҩа ианызгьы
аҵыхәтәан цәгьала иԥыргәышьеит. Усҟан, уи рымҩа иагьа
иуадаҩзаргьы, аҳәынҭқарра азҿлымҳан. Иахьа Аҟәанӡа
урҭ рынаӡара рхала ирызныжьын азы иҵегь иуадаҩхаӡеит.
Изыруадаҩуаз мшыцәгьамызт.
– Иалаҳхызи Аидгылақәа рыстуденттә слиот?! – Автандил ихы игәахшәаҵәҟьазшәа дтәан.
– Аӡәы иумырҳан! Уи уахьалахәыз уазыгәдузароупеи!
– Аиеи…
Ҩымш имҩаԥысуан убри аизара ду. Усҟан акоммунистцәа
рмаӡаныҟәгаҩ Хада макьана акыр дџыхын, дыццакы данаацәырҵ, анцәа ажәҩан длыбааит рҳәан, азал ду
ҩагылан, рнапы изеинырҟьон. Ажәа анирҭа, ирлас атрибуна даақәгылан, даараӡа дқадақит. Ииҳәози? Асоциализм
аҿынтә акоммунизм ахь аиасра аламҭалаз, астудентцәа
инарыгӡарц ируалыз, акоммунист ргылара ԥхьаҟа ишыргашаз. Изыӡырҩуаз рыхшыҩ ҵыӷәӡа иааигеит уҳәарын, иагьа
умҳәан, Акоммунист партиа аҿар ирықәгәыӷуан. Уи иажәахә
данаалга, еиҭакран, республикала, областла иршеит, Кремль
ауада ҭбаақәа усгьы ирацәан. Астудентцәа рызынтәык Ленин иира 100-шықәсхыҵра иазкыз медальк-медальк раԥхьа
иадыркит. Аԥсуа чараҿ аҭаца аканфеҭи арыӡны ҿырпи лхы
инақәрыԥсаз џьушьарын. Адырҩаҽны делегациала екскурсиа иргеит. Ақырҭуа студентцәа Ленин имузеи иҩнагылан.
Ахымш рзы ирӡрыжәхаз ҳаирпланла иқәыргеит.
– Аԥошьҭа згарц иҟаз абаргеи? – уи Леуарсан иааи­
гәалашәеит.
– Изакәыҵәҟьеи, акыр мшы иазыҟарҵома?!
Ииҳәаз ихала иааџьеишьеит Автандил, дагьҩаҵҟьан,
дзықәгәыӷрыз акы икызшәа, длалбааҟьеит. Акассаҿы аӡӷаб

10

длацәажәон, маҷк ирымчны уҳәартә. Ашьҭахь аилкааратә
биуро днадгылеит. Ихы аҿхышә икылигарц иҭахызшәа,
лара ихаҿы шьҭахьҟа дагәҭасуазшәа рыԥшран. Ирццак
даарылҵын, амардуан дҩаҿагылеит. Аӡӷабцәа рацәажәара
аасҭа, амардуан ахәнара иаҳа ицәыхьанҭазшәа, ишьаҿа
аарла иҩеихигон, зынгьы дааҭгылан, шьҭахьҟа длаԥшуан,
длагьежьыр ирзиурыз дақәымшәозшәа. Ижәҩа ҭҟьазшәа,
ҩбаҟа шьаҿа шьҭахьла иҩеихигеит, нас дааҳәын, дмагамагар цәгьа имбо, иҿааихеит.
– Арҭ еилагазар ҳәа агәра сымам, – маҷк данаатәа, ихы
шьҭымхӡакәа, ибжьы аагеит. – Аԥошьҭа мҩаԥызгоз иаха
иԥрит, шәабаҟаз лҳәеит.
– Ҳҭыԥ рхианы илымазма?
– Шьҭа ус лҳәеит, – Автандил Леуарсан изҵаара дагьааршанхеит. – Илоуҳәои? Аа?!.
– Уаҳа акгьы шәазымԥшын рҳәама?
– Уаха ак ҟалоит лҳәеит. Шәааԥшы лҳәеит.
– Ихәыдаԥсадоу ацирк.
– Иумҳәан!
Ахәымҽхара ааиуан. Ахәымҽхарақәа ирықәгәыӷыз заҟа
рыцәцахьаз шьҭа иргәалашәаӡомызт, ҷыдала иазымхәыцыр.
Ргәалаҟаӡамкәа еидтәалан, ҷкәына хгылак рылаԥш
данаацәыҵашәоз. Иԥшра мацара аӡә даԥсан ззырҳәоз
арԥысын. Уи абуфеҭ дныҩналан, дызлагылаз дырхыҳәҳәо,
хаатәқәаки каҳуаки аарымихын, даамысҭашәаха, ихы
ҳаҭыр ақәҵо, акы днацҳаит. Данаадәылҵ, маҷк рнаҩсан
даатәазшәа иун, нас иаамҭа мырӡкәа, длыбааит. Дахьнеишаз-дахьааишаз ишәа-иза имазшәа, акасса днадгылеит. Уа
иадыӷрылоз ашьшьыҳәа днарылсын, аҿхышә дазааигәахеит.
Аӡӷаб длацәажәон. Иџьыба ԥарақәак ааҭиган, ипаспорт
инагәылаҵа иналиркит. Лара, абилеҭ агәылаҵа, апаспорт
аалырхынҳәит. Иара, ишәыра ҭбаа ыркало, ашәҟәҭаҩырҭа
иадгылақәаз днарышьҭагылеит. Иара изыԥшызшәа, Аҟәанӡа
иԥыруаз аҳаирплан ареис… азы ашәҟәҭаҩра рҽазыркуан.

11

– Ари закәи?!. – ақырҭшәа шизымдыруазгьы, Леуарсан
аинформациа еиликааит.
– Изакәыҵәҟьеи?!. – Автандил дҩаҵҟьахт, даҽа зны
еиԥшымкәа. – Аԥара сыҭи!
Иара иԥарақәеи Леуарсан инаииркызи неилеиҵан,
рпаспортқәа егьи инапаҿы икны, иҿылеихахт, уажәыҵәҟьа
дшеиқәшәоз агәра иманы. Авиакассаҿы аӡӷаб длацәажәон,
аха аԥареи апаспорти лиркуаны Леуарсан изгәамҭеит.
Ихаҭагьы длыбаан, ааигәа дгылан, цхыраарак ма изиҭандаз.
Аӡӷаб ателефон дасуан, илҿымҵуаз астудентгьы ак иалҳәон.
Лцәажәара убас иццакын, илҳәоз Автандил цқьа еиликаарызушь ҳәа, Леуарсан уи диҿаԥшуан, ихаҿы ҭҵаауа.
– Ҳаит, амца шәкааит! – Автандил, амца иҿықәло,
даақәҵәиин, иҩыза дааидгылеит. – Ируам лҳәеит.
– Изырымуеи?
– Ареис бронла иҭәуп.
– Иҟалеи зырҳәа! Асолдаҭ аибашьра ирышьҭуама, реиск
шынеибакәу бронла ирҭәны?
– Сара соума узызгәаауа? Ус лҳәеит.
– Ҳзыржьои?
– Аԥара амцхә рҭахуп.
– Ус уалҳәама?
– Лара илҳәома… Сақәылмыргәыӷхьази ашьыжь! Шьҭа
сара схала, аԥара ҵарҭыша лысҭарц, алкаа ҟасҵахьазар
акәын. Сҽысмырҵысуазшәа анылба, сыгәхьаа лкуазма.
– Иҟаҳҵои?
– Амыцхә умоума?
– Исымаӡам, – иҳәеит Леуарсан, жәабаҟа мааҭ изаанхозар акыр изаԥсамзи.
– Саргьы исымаӡам, – ақырҭуа ҷкәынгьы аԥсуа
диеиӷьызма.
Иеибырҳәаз мацара акәмызт. Истудентцәа бзиақәаны
иԥхьаӡаны, аслиот ахь идәықәырҵахьан. Аха рҟәыӷара
абаҟаз, аԥсҭазаара ацныҟәашьа рызҭымҵаацзар, ма ишыр-

12

дыруаз ираҭәарымшьазар? Дара, ЦК КПСС Амаӡаныҟәгаҩ
Хада Леонид Илиа-иԥа Брежнев ихаҭа имҩақәиҵаз ирылаз
аҟәатәи астудентцәа ракәызма, аҵарҭыша зхы иархәаны,
Қарҭынтә Аҟәаҟа имҩақәгылоз?!. Мҩак акәымзи идирбаз,
– Аиаша мҩа! Аԥсҭазаара мҩақәа шырацәаз зызгәамҭаз
иашарҭак акәын ирбоз, убарҭ рхы иадырхәон аҳәынҭқарра
анапхгара зымпыҵакыз, аҵыхәтәан дара рнацәақәа
рҿыҵак иаанхон, усҟан раамҭа мҩасхьан, рыцҳарас иҟалаз.
– ЦК амаӡаныҟәгаҩ улзамысуа! – Леуарсан Автандил
инаиабжьеигеит.
– Уамак сгәалауршәеит! – ақырҭуа студент длыбааҟьан,
ҵаҟа аҭӡамц азааигәара игылаз ателефон ҭыԥ дныҩналеит.
Уи ҷыда иҭакын, ауаа рылаҩеибжьы егьунарҳауамызт азал
аҩныҵҟа. Уи ателефон аакнихын, дасит. Даадәылҵит, акыр
данцәажәа. – Уи ҳаԥшызарц сабжьалгеит, – иара данҩыхәна
аԥсуа дааидгылахт. – Лҽалалгалар лҭахым ҳәа сгәы иаанагоит.
– Избан?
– Ара иҟоу уареи сареи дҳаицәаны илдыруама.
– Сара исзеилкаауам, – Леуарсан, ишьапқәа днарықә­
гыла-аарықәгыло, дгьежьымажьуан, – абилеҭ ақалақь аҿоуп
иахьаархәо, аброн акәзар – уа иргоит, – аброн азҵаара
деиҭазыхынҳәуан иара, акыр рзалхуаз џьашьа. – Ари арԥыс
ара дааны аброн ааихәама?
– Аброн кны, нас даазар ҟалоит, уамашәа изубеи? Аха,
иуҳәан еиԥш, реиск шынеибакәыз ибронума?
– Абри арԥыс аԥсуа ԥшроуп имоу. Даԥсыуазар? Сиа­
цәажәоит.
– Уҽԥышәеи! – иҳәеит, аҩбатәи аихагылахь дыхәнарц,
днаҵҟьеит.
Уи қырҭшәала иҵаҟәҵаҟәа реидарақәа аазгоз диацә­
ҳауа дизнеиуан. Егьи иикыз лаимпыҵыҩрын, амардуан
длыбааҟьан, дышиашаз ашә днадыххылан, дыҩдәылҟьеит.
Амилициа асержант ааигәа дгылан, дагьхьаԥшуамызт. Ав-

13

тандил Леуарсан дизхьаԥш, ак иҳәон, азал иҩнатәаз «ау-у!»
акыр унарҳауазма. «Ҳаидарақәа ныжьны ушԥалыбаауаз?!»
ҳәа еиликааит Леуарсан иҩыза ииҳәоз. Уи арҭмаҟқәа
аашьҭихын, ԥыхьа иахьтәаз инеигон.
– Ак уасҳәар сҭахын, – Леуарсан илаԥшықәҵа ирымаз
аҷкәын дааиԥхьеит. – Аҟәанӡа уцозар, уаԥсыуазар акәхап,
иухьӡи?
– Шәарах.
– Ҳаибадыруаз! Леуарсан! – инапы ааимихит. – Абра
ҳтәоуижьҭеи мышқәак ҵуеит. Аҟәанӡа ҳазцом. Уара иаразнак абилеҭ урҭеит. Ҳара иҳарҭаӡом. Аброн умоума?
– Шәарҭ шәзызкуи? – Шәарах захьӡыз дагьааибарххеит,
иааидгылаз ииҳәақәаз рашьҭахь.
– Ҳара ҳастудентцәоуп. Аслиот аҿынтә ҳаауеит.
– Аиаша?!. – Шәарах, шәарҭак ибозшәа, иҵегь
дааибарххақәеит. – Ааи, аброн згахьан, – ҳәа нациҵеит уи.
– Ақалақь аҿы заа абилеҭ ааухәар ҟалон, аброн закәи? –
Леуарсан уи игәра игаӡомызт.
– Аҭагылазаашьақәа еснагь еиԥшума? Зны анс, зны арс… –
аҭак цқьа иҟаиҵомызт Шәарах зыхьӡыз.
– Аиаша уҳәеит, – Леуарсан Шәарах дыкҿеицалозшәа
ахьибоз ааицәымӷхан, ицәажәашьа ааирԥсыҽит, дааидҵыр
цәгьа имбо, дагьаақәгьежьхьан: – Уара унапы злакуи?
– Сыстудентуп, – дзызкыҵәҟьаз аӡыргара уамак иҭах­
ӡамкәа, Шәарах иҽааиртуан. – Аиурист факультет ара сҭоуп.
– Уеиқәшәааит! – Леуарсан даақәгьежьит. – Ҳахьеиба­
дырыз сгәы иаахәеит.
Аҟәанӡа ицоз ашәҟәы рҭаҩра аанҵәахьан, аԥассаџьыр
аҳаирплан ахь ишрыԥхьоз радиола ирыларҳәеит. Даргьы еицырхәхәа абаӷәаза дәы ахь иназгоз ашә инадеизалеит. Ҳастудентцәа рыбла ҭраа ишыԥшуаз, «ишәықәнаго
убри ауп» ҳәа ргәы иадыргозшәа, Аҟәанӡа ицоз ареис…
шышьҭыԥрааз аарыларҳәеит.
– Шәарах ҳәа зуҳәази уареи шәеицәажәашьа еиԥкааны
исаҳәеи! – Автандил Леуарсан дааизхьаҳәит.

14

– Иуасҳәаз иацысҵо исымеи…
– Иугәаларшәа! Аброн имазма ҳәа уара уизҵаау, иара
ихала заа ицәыреигоу?
– Нас?
– Нас закәи? Ихала заа иуеиҳәазар, авиакассаҿ аӡӷаб
илҳәази иареи еиқәшәоит. Ус анакәха, аброн имаҵәҟьан,
егьырҭгьы ирыман ҳәа угәы иаанагар ҟалоит. Ухала
уизҵаазар, уамак угәра имгазар, аброн имазшәа уеиҳәеит.
– Да?!. – Леуарсан даахәыцит. – Уара ГИСХ аҿы усс иумази, аиурист факультет иҭалашаз уара уакәынеи.
– Сҭамлозар умбари!
– Ишԥа?!. – Леуарсан иҩыза уамашәа дбаны диҿаԥшуан.
– Ҳаԥхьа сҭалоит, сызҿу сааҟәыҵны.
– Избан?
– Амаҟәмабарақәа сыриашаларц.
– Аиеи, џьушьҭ! – Леуарсан иаҳауаз излафын.
– Сызҵаара аҭак ҟаумҵаӡеит, – Автандил ҿыц изҵаара
аацәыригеит.
– Иҟоу удыруама: аиаша уҳәеит, сара сизҵааит аԥхьа.
Иаразнакгьы аҭак изымҳәеит.
– Умбои?!. Так! Уи бронс акгьы имамызт. Амала, аиаша
иҳәар иҭахӡам, дацәшәоит.
– Дзыцәшәои?
– Абилеҭ ааихәеит, џьара ԥҟарак еилаганы.
– Иаҳҳәап?
– Азхәыцра аҭахуп.
Наҟ-ааҟ аҭӡамцқәа рзааигәа цәаҳәа игылаз атәарҭақәа
рыбжьара ҭбаа ибжьыс иааиуан хҩык авиациа афицарцәа.
Ақырҭуа ҷкәын дҩаҵҟьан, амардуан илаҿагылаанӡа, дара
днарыдгылеит. Аказы дрызҵаауан, нас ак шџьеишьаз
мҩашьо, ихы ирҵысуан, инапсыргәыҵагьы иаргәҵысҭа
инадикылеит. Афицарк, уи еицыз дреиҳабызар акәхарын,
Автандил имахәар ааникылан, ҭынч аҩбатәи аихагыла азал ду аҵкараҿ днеиган, иҵегь иҭбааҭыцәыз ҵаҟатәи

15

аихагыла зал ахь длаирԥшын, ак иеиҳәеит, уаҳагьы ди­
дымхалакәа, днаиԥырҵын, амардуан илыбаахьаз иҩызцәа
дларышьҭалеит. Ақырҭуа студент дхарахаԥшуа даахынҳәын,
иҟалоз цқьа ибарц, дгыланы иԥшуаз Леуарсан дааидгылеит.
– Акыр еимашәкма? – аԥсуа рԥыс дҵаауан, иҩыза иԥсы
ааивигазар анигәахә.
– Акыр умаркуама, ишаамсҭашәақәоу удыруама? – егьи
дытҟәацырц егьигмызт.
– Ус рхы мҩаԥыргозар, уара уздыргәамҵи?
– «Аҟәанӡа ҳазцом, ари закәи?!. – сҳәеит. – Шәҳацх­
раа!» – сҳәеит. «Ҳарҭ уахь ус ҳамаӡам, – иҳәеит руаӡә. –
Ҵаҟа акассаҿ ауп аус ахьумоу», – иҳәеит. «Ҳо-ҳо-ҳо!»
– иџьасшьеит ҳәа Автандил ианиҳәоз, афицарцәа данрыдгылаз еиԥш, инапсыргәыҵа иаргәҵысҭа инадиҵахт. – «Арҭ
ара изҿу закәи?!» – сҳәеит. Сыжәҩа инапы аакылидан, нахьхьи аҵкараҿ снеиган, алада слаирԥшит. – «Иугәамԥхои?» –
дсазҵаауеит. Иасҳәои?!. – аҭшәара шәарҭа иҭашәаз иԥшра
ааихәан, дынкахәыцуа акраамҭа дтәан. – Иҟоу удыруама?
– ихы дҩахеит иаалырҟьа. – Ҟәрышьқәак ҵәахны иумоума? Иаҳзынхаз, даҽа ҽнак ара ҳаанхар, акаҳуажәырҭаҿ
инаҳхуеит. Нас амла ҳҽаҳаргома? Ҳбилеҭқәа рыхәԥса ҳфар
акәхоит. Иааилаԥсаны ҳбилеҭқәа ааҳхәап. Аԥарақәа сыҭа!
Ирлас длыбааҟьан, авиакассаҿ аӡӷаб дналацәажәеит.
Аԥарақәа згәылаз рпаспортқәа аҿхышә инкылеикит.
Уамак уа дадмырхылакәа, рԥара хәыҷқәа рцынхәрас,
абилеҭқәа ргәылаҵа, рпаспортқәа ааилыркит. Аҳаирплан
адырҩаҽны ашьыжь иԥыруан. Бабышьрантә Аҟәанӡа изгашаз рымҩақьырақәа анаарыԥхьаӡа, ауха даҽа знык
акаҳуажәырҭа иаҭаартә иҟан. Нас рзеиԥшынхарҭақәа
ирызнеиаанӡа, чаикгьы рзыжәуамызт.
Аҩымш инадыркны, астудентцәа рԥылон, аизарақәа
ирылахәын. Акорреспондентцәа рзыԥшын, агазеҭ ианыр­
ҵон. Иахьабалак астудент иаԥхьа иқәгылаз аҳасабтәқәа
ирылацәажәон. Қарҭ ателехәаԥшрахьгьы зны ирыԥхьан,

16

аслиот иалахәыз рызынтәык адырраҭара мҩаԥыргеит,
Қырҭтәыла акомҿар р-ЦК иазнархиаз аматериалқәа рыла.
Амала, рныҟәара ахәҭа бзиак арҭ рҩыџьа уаҩы
ирызиаҳәомызт.
2
Ҩ-жәашықәсак нҭакәкәа ицарц егьагмызт. Леуарсан
Автандил иӡбахәк уаҳа имаҳаӡеит. Иаргьы хықәкыла уи
дишьҭамызт, Амала, зны-зынла инимҩатә еицырхыргаз
амшқәа ааигәалашәалон. Аиҳараӡак амилаҭ еиҿыхарақәа
аныҳаракӡаха, дара, аԥсуеи ақырҭуеи астудентцәа, еилых
рымҭаӡакәа, Қарҭ аеробаӷәазаҿ ишеицдырҳәацәоз ибла
иаахгылон, дамхаччон. Нас иааигәалашәон иара аҿаҳа
дшиҩызаз. Уа уаҩы дызиацәажәаӡомызт, аҭак иауамызт азы.
Ааԥынраз акәын. Ашкол адиректор Леуарсан дааиԥхьан,
адырҩаҽны ақалақь ашколқәа руак аҿы асеминар
шымҩаԥгахоз, убрахь иара дцарц шидыз илымҳа инҭишьит.
Аҟәантә џьоукы аауазаарын. Леуарсан урҭ асеминарқәа уамак дрықәшаҳаҭмызт, аҵак ду рыҭаны ишымҩаԥыргозгьы.
Аиҳараӡак арҵаҩцәа реиҭазыҟаҵара аинститут аусзуҩцәа
урҭ ианрылахәыз. Иԥырхагазшәа агәаанагара иман, дара
методикак рзааргон, хатәаԥшьгарак раҭәаршьаӡомызт.
Ус аусура иара игәы арҿыӷьуан. Макьана ичҳашәа дааиуан. Еилыхара-еилаҩынтран изҭагылаз, иарбан семинарыз имҩаԥыргоз ҳәа дшыуаруаруаз, ақалақь ахь дцеит уи
аҽны. Ирҳәоз дазыӡырҩуазшәа, дазымӡырҩуазшәа, ҽнак
ицәыӡны иԥхьаӡо, ианааилгақәа, ақалақь мҩа шьапыла
данын, аҩныҟа дызлацашаз амашьына ахьаангылашаз
днаӡарц.
Дагьыццакуамызт, шьҭа аҽны ашкол ахь уаҳа
дхынҳәуамызт. Ақалақь аҿынтә аҩны днеины, уск
изынагӡомызт, аиҳараӡак зегь раҵкыс дзырааԥсоны иибоз
асеминар ашьҭахь. Акурорт сезон шеихсыӷьхьазгьы, макьана ауаа рацәан. Акинотеатрқәа рҿаԥхьа еилагылақәан.

17

Акультура ҩны аҩныҵҟа репетициак мҩаԥысуан,
идәылҵуаз, иҩналоз кәымжәи-кабалеи еибыҭан. Џьоукы
ргәы камыжькәа уск дырҿиарц рҽазыршәон, аха иааизакы урыхәаԥшуазар, аҳәынҭқар ус уамак ауаа ргәы
ахӡамызт. Зегьы аилабгара ианаҿыз аамҭан. Убасҟан
акәын аилаҩынтрақәа анцәырҵуаз, аиҳараӡак ажәларқәа
реизыҟазаашьа ҵархаӡон.
Ашәҟәыҭирҭа дныҩналан, иҿыцыз ак ааргақәазар
ибарц, днарылаԥш-аарылаԥшит. Ус еснагь, ақалақь дазаа­
цыԥхьаӡа, ашәҟә ҿыцқәа дрышьҭан, бжеиҳан егьи­
заамхәакәа ддәылҵлон. Убри аҽынгьы убас ихьит, ирҵаҩы
ԥара хәыҷқәа дреигӡон. Игәы имахьхәха дыҩдәылҵын,
акинотеатр аварала еилагылаз аплатанҵла жәпақәа
дрыҵаԥшшәа, амшын дныхԥшылеит. Зынӡак игәы иҭа­
ӡамкәа, лаԥшык убрантә дкылнаблаауан, игәиҽаннаҵеит.
Амра ибла ишхыԥхалозгьы, убри алаԥш зтәыз деиликаарц, иҽырҵар длаԥшызар, димдыри. Иқәҿиҭыр, амашьына
жәпа, ладеи-ҩадеи иахьымҩасуаз, уаҩы акы идырҳауазма.
Даақәгьежь, усҟан амҩа аҵаҟа ииаргахьаз шьапыла мҩахьы
длалбааҟьан, атрасса егьи аган ала дыҩцәырҵит.
– Узымбеижьҭеи ушԥаҟоу?! – уи инапы рӷәӷәа иааимихит.
– Хар сымаӡам, – Автандил уамак игәалаҟан узҳәомызт,
акыр днықәсхьан, дышлан. – Уара ушԥаҟоу?
– Ус шьҭа… – Леуарсан «исыбаргузеи» ҳәа дзыҽхәа­
цәомызт. – Аус зуеит. Ақыҭаҿы сынхоит. Сырахә-сышәахә
уҳәа, уамак схы сахашшаауам. Уаалеи!
Акаҳуажәырҭахь иҿынеихеит. Автандил иҭахызшәаиҭахымызшәа уи днаишьҭалеит. Аплатан рыҵаҟа аишәа еицарса инадтәалеит. Амра шыԥхозгьы, араҟа ага ԥша маҷк
ыҵасуан, аԥша рыламландаз ааргәахәуа. Леуарсан аӡӷаб
даалыԥхьан, кәацлых фатәык рзаалгарц длыҳәеит.
– Иаҳжәуеи? – иара иҩыза дизҵаауан. – Аҩы? Ауатка?
– Суҳәоит, ихаумырҟьацәан! Акрыфа-крыжә сыҟоуп.
Арахь арыжәтә сзеицәоуп.

18

– Фырџьанк мкӡакәа, ус иауама?! Уаткак ҳзаага! – ихы
аӡӷаб иналызирхеит. – Иуԥсҭазаашьоу аасаҳәеи! – афатә
ааргаанӡа, Леуарсан ак еиликаақәар иҭахын. – Аинститут
аҿы уааныркылоу, ухатә гәаԥхарала совхозк уадиректору?
– Аинститут… Мамоу, уара! – наҟ алалара иҭахымзар
здыруадаз, дызҿатәаз дааизҿлымҳахеит. – Уара унапы злаку аасаҳәеи! Уцәажәашьа злаҟоу ала, ақыҭа школ
уазаарышьҭит. Ишԥаҟалеи?
– Уамашәа изубеи?
– Устепендиантын. Иагьа ианеиҵаха, анаука усзуҩзар
ухәҭан. Џьара ак ухьит, ус ауми? Амилаҭ кадрқәа
ирызгәаҟуеит, уи сымдыруеи. Уара уагьеиҿкааҩ бзиан. Ус
ауми?
– Ҳахьцақәашаз ҳазшоз акомиссиа аректор иуадаҿы
еилатәан. Сыжәла анырҳәа, сныҩнашылеит. «Уцар абоу­
ҭаху?» – Арҵара аминистр дсазҵааит. Аиаша уасҳәап, аспирантура сҽазыскып ҳәа сгәы иҭан. Аминистр лызҵаара
акыр аҳәон. Сыгәхьаа змаз уаҩ дсымамызт. Амала, аректор,
иԥшышьа злаҟаз ала, сгәыгәҭажьны сахьрымаз ицәымӷ­
хеит. Уаҟа уаҳа акгьы имҳәеит. Сара сҿазҳәаз аминистр
лҵаашьа акәымзи. Анаука снапы асыркыр, ма ачынуаҩра
сзаҳәозма. «Аҩныҟа сцоит», – сҳәеит. «Уахьҵәҟьа?..» –
аӡәы иааиҿыҵҟьеит. «Иара аҩныҟа дцар иҭахуп, уара
изуцәымӷӷхеи?!» – аминистр уи дахьлырхәуан. Мышқәак
рышьҭахь аректор Қарҭ дцан, аспирантураҿы сҭыԥ ылх, дааит. Сара аҩныҟа схы смырхахьази, уажәшьҭа Қарҭҟа ацара
сгәы азҭамлеит.
– Угәы иалаӡами?
– Уи сазхәыцӡом.
– Ус ҟаумҵар акәын. Аҳҭнықалақь аҿы иаҳа ухәарҭахон.
– Ақыҭаҿ аус иаҳа имаҷуп ҳәа сгәы иаанагаӡом.
– Нас, уа узҿи? Удиректорума?
– Адиректорра, ачынуаҩра ақалақь аҿы исыдыргалахьеит. Исҭахым.

19

– Избан?
– Ачынуаҩ абиуџьет дахьыԥшуп. Иуалафахәы маҷуп.
Амала, аџьабаа рацәа збо раасҭа, амал имоуп. Аҵарҭыша!
Сара ус аус сызуам. Убри азоуп сбиографиа зкьаҿу. Ҳнапы
аҳаркып! – аӡӷаб рхәы анаақәлыргыла, Леуарсан абаҭлыка
аахиртын, ҩ-фырџьанк наирҭәит. – Анцәа улыԥха ҳаҭа!.. –
абжарак аҟара ижәит.
– Анцәа улыԥха ҳамазааит! – Автандил иаҳагьы имаҷны
ижәит.
– Уара утәык аасоумҳәаӡеитеи, – Леуарсан ҿаҵақәак
ҭынч инылбааидан, ихы ҩышьҭихит.
– Сара сбиографиа иҵегь икьаҿуп. Асубтропикатә
институт Қәҭешь иахьынӡаҟаз, саб уа аусурҭа иоуит.
Нас Аҟәаҟа ианиарга, арахь дааит. Изанааҭ бзиа ибон,
ауаҩра сылҵуа­зар – убра исылҵуеит ҳәа иԥхьаӡаны, уи
сҭамлар имуит. Сара саныхәыҷыз инаркны, сыӡбаҩызар
сҭахын. Ацәгьоуцәа рус шысыӡбоз ԥхыӡ изымбози. Убри
Қарҭ аеробаӷәазаҿ ҳахҭыс инаркны, аиуристпруденциа
сҽазыскыҵәҟьарц иақәыскит. Сабгьы ГИСХ аректоргьы
шысхьынҳалаз, анаҩсантәи аҵара шықәс азы Қарҭ ауниверситет сҭалеит. Уа апротекциа сымаӡамызт сызҳәаӡом.
Амала, сазыҟаҵан ӷәӷәала. Дызбалон Шәарах. Саԥхьа далгеит. Ашьҭахь саргьы Аҟәа сааит.
– Уқәҿиарақәа зеиԥшроуи? – Леуарсан деиҭаҵааит, егьи,
уаҳа иацымҵакәа, инапы ихәы иадикылацәазшәа аниба.
– Қәҿиара сымаӡам, убри ауп аус злоу, – Автандил иаразнак аҭак ҟаимҵазт, данаацәажәагьы ихы шьҭихуамызт.
– Иухьи?!. – Леуарсан иҩыза уамашәа дибеит.
– Сзыӡбаҩымхеит.
– Уи акәызма аус злаз?!.
– Акәӡамызт. Аха аус сдыруам. Саазлагалак ак цқьа
исзынагӡом. Иахьабалак аҵырҭыша аус ауеит. Апротекциагьы амч маҷӡам. Амала, урҭ убла иабаӡом, аха иуиааиуеит. Апрокуратураҿ аусҭҵааҩыс аусура сахьналадыр-

20

газ, уа стәоуп, ԥхьаҟа сызцом, – шьҭахьҟагьы. Ишьаҳаиҭха
итәанхалаз дубахьоу?
– Ҭаацәарала уҽеибуҭоу?
– Сҭаацәараӡам, – уи азҵаареи аҭаки ахәра аџьыкхыш
аҿоуԥсазар иаҩызазаарын.
– Избан, уара?! – Леуарсан уахь дахьалалацәаз
ицәымӷын, даналагах аҵыхәанӡа еиликаар иҭахын. –
Зынӡак ԥҳәыс дааумгану?
– Дышԥаазымга!.. Дқарҭтәиин. Дыӡӷаб заҵәын.
Иаалҭахыз зегь лыман. Сара саб даныԥсы имаз-ихӡыз зегьы сҭиир акәхеит, лара далазбарц. Ианынҵәа, лара дахьааз
дцеит. Хшара дҳамаӡамызт.
– Иухьыз ухьит, аха макьана убыргым, – Леуарсан
ақырҭуа хаҵа игәы ирӷәӷәар еиӷьеишьон. – Ԥхьаҟа аамҭа
умоуп. Амала, маҷк уааццакыроуп, аамҭа цоит, ишьаҳаиҭхаз
акгьы ыҟаӡам.
Иҵегь дилабжьақәарц, дааҟәымҵӡакәа ахшыҩрҵага
далацәажәалар Леуарсан игәы азыҳәон. Автандил, «сара
стәы ӡбоуп» иҳәозшәа, ихаҿы қәацарак амаӡамкәа,
дыԥшуан. Ас даниба, аԥсуа иҽааникылеит. Ирыбжьаҳаз
аҭынчра днахарц, фырџьанқәак икуан. Егьи дыцлабуазшәа
иааҭиркәкәон. Даҽа баҭлыкак аалгарц, аӡӷаб длыԥхьеит,
Автандил иҽаԥсраҭаны мап икит.
– Ҳаатәап ус, Амала, уаҳа ҳамжәып, – уи диҳәон. – Уахьызбаз сгәы иаахәеит. Убри ауп исыхьыз. Ҩыза дсымаӡам,
удыруоу? Уара усҩызахарызу сыздыруам, аха …
– Аҟәа аус ууазар, иахьа ара уабаҟаз? – реиԥылара
џьара акала еиԥимырҟьарц, Леуарсан дҵаауан.
– Уи амилаҭ еиҿыхарақәа ирызкуп.
– Ишԥа?
– Еибаԥҟақәоит амитингқәа рҿы. Ааигәа иҭахаз
шыҟалазгьы умдыруеи? Иалаҳхуа сыздыруам, аха ирххо
иаагоит.
– Аус шҭырҵаауа угәаԥхома? Ҳара иаҳгәаԥхаӡом.

21

– Иугәаԥхо иҟаӡам. Апрокуратурақәа рҿынтә абригада
еизыргеит. Аиҳараӡак зхараҳтәуа ганкоуп. Иҭаку рацәоуп.
– Уаргьы убри уалахәума?!.
– Салахәуп. Излауала собиективзар сҭахуп. Аха иауам.
Ҩ-уск убас исымырхын, аҷкәынцәа ҭаркит.
– Угәанала, ҳабакылсуеи?
– Уи здыруада. Аха ҽеирак ахь ҳкылсӡом. Жәларык еицгылазар, – зеиԥш хьаак рымоуп. Иҭҵааны, аҭыԥқәҵашьа
уҽақәуршәароуп. Арҭ иҟарҵои? – Қарҭааи Аԥсны
рҩызцәеи рзы игәы шынамӡоз иҵәахуамызт. – Ажәлар
шьҭырхит. Еиҿадыргылеит. Аҳәынҭқарратә мчқәа рымч
рхы иадырхәарц рҽыршәоит. Аԥсуаа шьҭа иузыршәаӡом.
Даҽазны еиԥшымкәа еидгылеит. Уи збоит сара. Еилгашьас
иҳамеи? Аҳәара цәгьоуп. Аԥсуаа ртәылаҿ иаҳазарц рҭахуп.
Раҳра рырымҭарц, даҽа ганк рҿагылоуп, рхыԥхьаӡара
иақәгәыӷуеит. Исҳәақәо қырҭуак иҿыҵшәоны уаҳахьоума?
– Уамашәа узымбои!
– Ҽеик ахь ҳкылсуаны сыздыруам. Уаҵәтәи амш сацә­
шәоит, аиаша уасҳәап.
– Да? – уи иидыруаз зегь шизымҳәоз Леуарсан иааинырит.
– Учеиџьыка ҭбаахааит! – Автандил аҵыхәтәантәи ифыр­
џьан иаалырҟьашәа иаақәиԥааит. – Ԥшӡала ҳаиқәшәа­
лааит! Ушынҭаацәоу шәхы-шәгәы бзиаз! – «изыжәӡом»
зҳәоз инҭыркәкәаны иаҵәца нықәиргылахт.
– Иузыҳалалхааит! – Леуарсан ифырџьан аақәихит, Автандил дҩагыларц дшыҩеихаз аниба.
Аплатан
иаарыҵыҵын, рҿыҩархеит
амҩадунӡа.
Иеибырҳәашаз нҵәазшәа, иҩеиуан, еизуаамыз џьушьарын.
Ианыҩцәырҵ, уа иааҭгылеит.
– Зныкыр дубахьазма ани аеробаӷәазаҿ иҳақәшәаз? –
ҿымҭӡакәа излагылазаауази, Леуарсан уи дааигәалашәеит.
– Шәараху?.. Дызбалоит. Аизарақәа рҿы иӡбахә бзиа
ирҳәалоит. Амала, дызҿыҵәҟьоу цқьа исыздырӡом. Уи иаҳа

22

аусураҿ дманшәалахеит, сгәанала. Абзиара узыҟалааит!
Сааҭк ашьҭахь апрокуратураҿ ҳаиқәшәарц ҳгәы иҭоуп.
– Абзиара узыҟалааит!
Автандил амрагылара ихы хан. Аџьармыкьа азааигәа
апрокуратура ахыбра ҿыц аздыргылахьан.
Леуарсан акинотеатр аҿаԥхьа дааҭгылт. Автобус ара
иааиуан. Машьына хәыҷык анаангыла, уи днахьӡаны
дынҭатәаанӡа, игәыла, ижәлантә Гана шиакәыз изымдырӡеит.
3
Абаталион акомандир ҩыџьа иафицарцәа данрыԥхьа,
Леуарсани Ганеи еилаԥыххааз, иблыз анхарҭа хыбрақәа
ирылкьыкь игылаз, еибгаз ҩнык иныҩналеит. Абаталион акомандир дтәан, амедиаҳәшьа уи измахәарк еилых
иҿалҳәон. Ақыҭа ахы иақәиҭыртәырц ианжәылоз, иара инапы хәын. Уи азы иарбџьар маҵура ааныжь, агоспиталь ахь
дымцеит. Амедиаҳәшьа дизаауан, иҿаҳәага лыԥсахларц.
– Адырра ҟарҵеит, гәыԥҩык агәаҭацәа аидарамҩанга­
га­қәа рыла ишаауа, – ркомандир афицарцәа даарыз­
хьаԥ­шит. – Ҳазхысыз аҭыԥқәа, хәыц-хәыц еимданы,
ид­шәырбароуп. Иҭахаз рыҷкәынцәа ықәыргааит. Ҳарԥыр­
ха­гам­хап. Ажәа хәанчак рашәымҳәан. Изыԥшьыргаз
иалыҵшәоу усгьы ирбоит.
– Ҳара ԥхьаҟа ҳцароуп, шьҭахьҟа ҳабацои? – Гана аҵәы
алаиҵон.
– Уажәы аҭынчра мышқәак иҳабжьарҵеит, ҳхы иархәаны
аҽеидкыларақәа ҳарҿуп, иумдыруеи? – абаталион акомандир ахәмаррақәа илаӡомызт, арахь иара ицәҭахазгьы
ихәызгьы аумаҷхыз.
– Ҳҽеидкыларақәа рцынхәрас, ҳаӷацәа ҳрыцхраарц
ҳцома? – Гана «иуамызт».
– Аиҳабырақәа еиқәшаҳаҭхеит, ҳара инаҳагӡароуп,
уара узыбжьаԥалои? – аиҳабы ибла цырцыруан. – Аԥсцәа
рықәгараз ҳаибашьцәа дәықәаҳҵар уҭаху?

23

– Уаҳа ус рымаӡами?
– Нас иуҭахи? – амедиаҳәшьа инапы анҿалҳәа, икьаҿ
амаӷра аҳәынҵәра анеибалырк, амаиор иҭыԥахь дааскьан,
днатәеит, «шьҭа ишәсырбап» иҳәозшәа, ихаҿы ааирцәгьан.
– Иҭахаз рыфҩы ҵысыр уҭаху, ма иқәаҳцаз рҳәақәа ирфар
еиӷьаушьоу?
– Рҳәақәагьы рыдкыланы, иқәҳамцоз, сукәыхшеит.
– Гана! Уара усыԥсахуоу, Леуарсан уиццоу?
– Ҟаи! Сцоит, сцоит. Умшәан! Аӡәызаҵәык иԥсыбаҩ аанхар зуам. Имҵәахӡакәа зегь раҳҭоит.
– Даӷазаргьы, аԥсы уихымыччан!
– Ҟаи! Сихыччартә изуеи!
– Шәыԥшыз!
Ҳафицарцәа ҩдәылҵит. Аштаб азааигәара абџьар мца
иацәынхаз рымӡк иқәтәан. Аамҭа цон, дара гылт, итәеит.
Иззыԥшыз уаҳа иаауамызт. Ахәымҽхара ааигәахон, абаталион акомандир ихала дыҩдәылҵын, даарыдгылеит.
– Иахьа ус уск иннакылеит ҳәа адырра соуит. Уаҵәы
ашьыжь хымԥада иаауеит.
– Ҟаи! Уаҵәынӡа рҳәақәа ирзычҳауама?! – Гана иаҳауаз
«џьеимшьар» иуазма.
– Уара, уаҵәы уахьрыццо, абацәа алаф рылухра уҟоуп.
– Ирықәнагами!
– Ирықәнагоу сыздыруам, аха уҽыдумыршьын.
– Уи згәаӷьуа дсырбеи!
– Уара зҿумҭуеи? – акомандир Леуарсан дааизхьаԥшит.
– Гана дҳаламзар, ари аибашьра ҳгәы ԥнажәаӡон, –
иҳәеит Леуарсан.
– Умбои! – Гана ԥхьаҟагьы шьаҿа ӷәӷәак дааиҭаҵит. –
Агәҿыӷь шәагон.
– Аиеи, аиеи! – акомандир аҵыхәтәан дынцәыҵаччазшәа
иуит, – Шьҭа шәца! Уаҵәы ашьыжь сышәзыԥшуп.
Адырҩаҽны, Амра ҩхалахьан, ар рмашьына дуқәа
еишьҭа­гыла иаауан. Руакаҿ уаа ҩажәижәабаҩык ақәтәан,
егьырҭ аш рхарԥан Аԥхьатәи еиԥш, акыр ақәзар, ма

24

аӡәыр ҭатәазар рбарц, Леуарсани Ганеи инарықәыԥшаарықәыԥшқәеит. Акабинақәагьы, аныҟәцаҩцәа рнаҩс
ҩыџьа-ҩыџьа рҭатәан. Ибџьардан.
– Ҳабацәа ишԥарҳәоз? – Гана, иавтомат изнапык ала
икны, Леуарсан дивагылан. – «Агыруа уаԥхьеи ушьҭахьи думыргылан, илымҳа ырҵәины, дуваргылан дга!» Шьҭа ажәа
«агыруа» «ақырҭуа» ҳәа иԥсахтәуп.
– Ак роумҳәан! – Леуарсан Гана наиқәҿиҭын, дагьааҭ­
гылеит, абацәа рыла иҭәыз, аԥхьа игылаз ар рмашьынахь
уи иҿанынеиха.
– Рыбла сынҭаԥшуеит, – Гана, «нас, ибзиоума?!» ҳәа
иҵаауаз ихаҿы ырџьбара, зхы ззышьҭымхуаз абыргцәа
днарылаԥшит. – Ак расҳәо-егьиуа акәым, – дмырмыруа
Леуарсан днаишьҭалеит. – Рыҷкәынцәа ҳақәырҵеит, ианҭа­
хагьы шьҭахьҟа ираҳҭароуп.
– Иҭахаз уреигӡома? Иргааит! – ирзыԥшыз «УАЗ»
ашьҭахьтәи атәарҭа Леуарсн иавтомат нықәиҵан, аԥсҟы
днаҿатәеит. Гана уи дааицҭалеит.
– Ҳара ҳаԥсцәа ҳарҭоу? – Гана игәы иалаз март
ажәылараз иҭахаз ҳаибашьцәа ракәын. – Уи аахыс иҵуеи?..
Аԥхамшьақәа!..
«УАЗ» аԥхьа аҩхаа илҭалеит. Ар рмашьына дуқәа
еицрыԥссы урҭ ирышьҭан. Амҩа ианын ахәы инадгылаанӡа.
Ҳафицарцәа раԥхьа амашьына иааҭыҵит. Егьырҭ рҿынтә
иаарыдгылаз аӡә иакәын.
– Шәахьыԥшаақәаша шәара иаҳа ижәдыруеит, –
иҳәеит Леуарсан. – Иахьа хәлаанӡа аамҭа шәымоуп. Иааи­
лашәшәаанӡа, нас ақыҭа ҳалҵны, аштаб аҿы ҳнеироуп.
– Еилыскааит, – ақырҭуа афицар, дышьҭаԥсыр ада имоуа
дышгылаз, днахынҳәын, иааигаз ауаа лыбаарц нарабжьеигеит.
Ақыҭаҿ аԥсуа ротак аҟара аанкылан ирыман. Уи акомандир иҭыԥахь инеин, Леуарсани Ганеи рыԥсы ааиҭаркырц,
имблыкәа инхаз адиван инықәтәеит. Уа иабанӡатәазаауаз,

25

иҩдәылҵын, ақырҭқәа зҿыз рбарц иаарызҿлымҳахан,
инаԥшааԥшуа амҩа ианын. Иҭахаз џьоукы еизыргақәан,
амашьынақәа ирықәырҵон еивҵаҵа. Быргцәақәак рыла­
ӷырӡ рҿаҳәҳәын.
– Ақьаафырқәа! – Гана иҿы изеихакуамызт.
– Ак думырҳан! – Леуарсан уи деиқәикуан.
– Ҳариааип ҳәа ргәы иҭашәомызт, ақьаафырқәа!
Уаҩы дыҟаӡамызт ахьыргәахәуаз днавҵалеит Гана,
амҩаҿынтә аӡәы илаԥш иқәымшәарцгьы, акырӡа дласкьеит, аӡиас аҿынӡа длаӡозма уҳәартә. Уаантәы данҩеиуаз,
иаҳа дыццакуан данлыбаауаз аасҭа.
– Ҵаҟа аҵла аҵаҟа аӡәы дышьҭоуп.
– Иуҳәо закәи?!. – Леуарсан аӷацәа иреиҳабыз иахь
иҿынеихеит. – Абри амҩахәасҭала шәлеир, аӡәы дышьҭоуп.
– Уа?.. Дгәарҭахьеит, – ақырҭуа инапы неиҟьеит. – Иаазгаз дырҭынхаӡам. Аӡәгьы дизымдырит.
– Ишәҳәо закәи?!. – Леуарсан излаџьеимшьарызи. –
Иаашәԥыхьашәаз зегьы жәгароуп, нас уа, Аҟәа, еил­шәыр­
гақәап. Еицааз иртәым дҭынхадазма…
– Усҟатәи ҳалымшар ҟалап.
– Иҭаҳархаз абас имаҷума? – амашьынақәа ирықәырҵаз
ахьырацәаҵәҟьамыз Гана изымбатәбаран.
– Иҵегь ааргоит, – Леуарсан уи игәшәы иҳәахуан. – Ҵаҟа
ишьҭоу дышьҭымхӡакәа дышԥааншәыжьуаз?! – ақырҭуа
афицар дааизхьаԥшит, уи «иҟасҵари» иҳәарызшәа,
ижәҩахырқәа анааиҵаиркыҷ, арота акомандир иҿы днеит.
– Ҷкәынцәақәак суҭома? Ҵаҟантә аӡәы дыхәнаагароуп.
– Арҭ дышьҭырымхӡеи? Избан?
– Дызҭынхоу уаҩы дыҟам. Илаӷырӡышо абыргцәа адҵа
риҭар рафицар иҭахым. Дааганы драҳҭап, ифҩы ҵысыр –
изаҳҭахи.
– Зыфҩы ҵысуа имацара иакәзар аха… – дыҩдәылҵит,
Леуарсан диаԥхьагыла.– Шәарҭ шәыԥшьҩык шәицны шәцеи!
– Гана! – Леуарсан уи изҿиҭит. – Аԥсы дахьышьҭоу
ҳарбеи!

26

– Абас шәҿылашәхар, дыжәбоит.
– Ҳишьҭазаауама?
– Дара дышьҭырымхуа? Дзыԥсу дышьҭихроуп. Ҳара усс
иҳамеи? – Гана дуаруаруа аԥхьа дгыла длеиуан. – Абра! –
ҵлак азааигәара дааҭгылеит.
– Да… – аарла иуаҳартә Леуарсан, аԥсы дшынеиҿаԥ­
шыҵәҟьаз, иааиҿыҵҟьеит. – Арԥар! Дышьҭышәх!
– Ҳара усс иҳамеи? – аԥсы иҵалара зҭахыдаз, аха руаӡә
иҽизынкыломызт. – Дҭаҳмырхар ҟамло, ҳиҵамлар ҟамло…
Закәытә лахьынҵази иҳамаз!
– Ада хьаа умоуааит! – иҳәеит иҩызак, аԥсы иҵала амҩа
иахьаныз.
– Изакәи, уара, – Гана Леуарсан дааизыԥшуан, – ари дудыруазма?
– Ааи.
Аԥсы машьынакаҿ иҩызцәа днарыварҵеит.
– Иҩызцәа анышә иахьашәҭо, иаргьы ҭыԥк изышәыԥшаа!
– Леуарсан ақырҭуа афицар дааидгылеит.
– Ижәлоу удыруама?
– Ижәла?.. Исыздырӡом.
– Саргьы исҵаашьеи… Ижәла иалудырааи!
– Издыруан, уажәы исгәалашәаӡом. Исгәалашәоит Автандил шихьӡыз. Апрокуратураҿ аус иуан. Изааигәаӡоу
уаҩы димаӡамызт, иахьынӡаздыруа. Аха дыздыруаз аӡәы
дыҟаӡамкәа иҟаларызма?
Еицыз абацәа доусы рыԥсцәа зқәыз амашьынақәа
иҩарықәтәеит. Урҭ ирыбаргызи, зыԥсыбаҩ ззымԥшаакәан
инхаз џьоук раасҭа. Рызынтәык, дара ртәала ишәикәагәха,
раԥхьа игылаз «УАЗ» иашьҭагылан, егьи ақыҭа ахьналагоз
ахәы иҩыхәнаанӡа. «УАЗ» уа иааҭгылеит. Амашьына дуқәа
алада иҭалон, ақалақь иазкылсырц. Леуарсан дыҩҭыҵны
урҭ амашьынақәа дрышьҭаԥшуан. Гана абаталион акомандир дидгылан, даҽа иааирак игазшәа.
«Уаҳа узбаӡом», – Леуарсан игәы дааҭацәажәеит, уажә­
раанӡа усҟатәи игәаламшәоз, шьҭа ирлас-ырлас дышиз­
хәыцлоз агәра игон.

27

АКТӘИ АХӘҬА
1
Ажәытан еиԥшҵәҟьа амашьынақәа рацәамызт, иахьцалак иагьмаҷмызт. «BMW» цәыхәак аангылан, амҩан
иԥшыз арԥыс ҳаракы даашьҭнахит. Уи ашьҭахь дҭатәеит.
Аныҟәцаҩ иватәаз аӡӷаб иара иааникылалоз аҭыԥаҿ
дҭатәан. Аԥсҟы зкыз Иараҭ иватәаз аӡӷаб Аԥсар диирдырит.
Лара Лана лыхьӡын, иааркьаҿ ус лыхьӡ ршьозаарын лани
лаби дхәыҷаахыс. Егьыс – Милана. Арԥарцәа, еишьарала
еижәлантәыз, рҩызак ичарахь амҩа ианын. Уи анеилылкаа,
ларгьы дрыцзар лҭаххеит. Аратәи ачара лымбаӡацызт, ауаа
днарылаԥшырц, рҵас-рқьабз еилылкаарц дазгәышьуан.
«BMW» амҩа агәҭа иааҭгылеит, арымарахь ишықәҵәиуаз
адырга аркны. Иараҭ игәиҽанын, иаԥхьаҟа маҷк рхәаран,
иԥылоз амашьынақәа анаакылҟьоз уамак изгәаҭаӡомызт.
Абылтәыҭирҭа данҭалоз иаҳа ибарҭан, аха данҭыҵуаз
акәын акыр ианизгәамҭоз, ашәарҭаҵәҟьа данҭагылоз. Иара
абылтәыҭирҭа акыр иашамкәан аҭыԥ азылхын, убри архәара
амшала. Уи зоуҳәодаз, ауаа рацәаҩны абра ишҭахахьазгьы.
Ҳ-«BMW» «Роснефть» р-«Подсолнух» инҭалеит. Иараҭ дцан,
аԥара шәаны дшаахынҳәыҵәҟьаз, имашьына дынҭалеит.
Ара аус зуаз арԥыс абылтәы ҭаҭәара иҽазикхьан. Ари иномарка Иараҭ дахьақәтәаз азы иара имашьыназшәа ҳҳәеит,
изтәыҵәҟьаз иаб Гана иакәын. Иԥа еиҵбы џьара дцон ҳәа
заҟа мап ицәимкрыз. Аиҳабы Џьадар усгьы ихатәы «Мерседес» изааихәахьан, аусураз иҭахын азы.
Амашьына
ахала
икәыруазшәа,
ашьшьыҳәа
аҿыланахеит. Амҩаду аҿынӡа маҷӡак иладаран. Ладеиҩадеи ииасуаз амашьына рыжәпара маҷк иааиҭасуазар
ҳәа, Иараҭ ихаҭа даанҿаст. Зны арымарахь, нас арыӷьарахь
дыԥшуан, ибла ҵарын. Акы шиԥырхагамхоз агәра анига,

28

имашьына наирҵасит, арымарахь дықәҵәины, амҩаду даныларц. Пицунда, аҭхаџьырҭа «Инқыҭ» акәын ачара ахьыруаз. Иаалырҟьаӡаны, абжьы уамага угәы ҭнаҟьартә, сигнал бжьык ҿаԥҵәа-ҿаԥҵәа илымҳа ҵнахаауан. «Уабацо?!.
Уаанҿас!» ҳәа аӡәы дыҳәҳәозшәа, абжьы хызаҵә ихшыбаҩ
иалҟьон.
– Сызԥырхагада?!. – дагьааиҵасҵәҟьеит.
Секундк аҟара аамҭа еиҭаҵхьар здыруадаз, дзыниаз зынӡак игәы азҩаха имоуӡакәа, имашьына шьҭууан,
иԥырны арыӷьарахь игҿаҳаит, уаагьы шьаҟак иаахан,
иааҭгылеит. Аҵыхәтәантәи ахҭыс кьаҿ иара изгәамҭеит,
инмырӡеит. Ихдырра ицәыӡхьан. Архәара иаавшәаз «Мерседес» хызаҵә ишырзааигәахоз зылаԥш иҵашәаз Аԥсар
иакәын. Уи дзықәтәаз «ахызаҵә» шаахоз, ибжьы уамагаха, аихақәа реинҟьабжь уҳәа иара игәалашәон, амашьына ахьыгҿажьызгьы. Амҩаду егьи аган ала уи, «Мерседес»,
аԥхьа ҟәаҟәаса ишьҭан, акапот анаат, аҿы еихҳәазшәа
аԥшра аман. Иараҭ ихы икәаҽын. Ҿырҵысы имаӡамызт.
Лана ԥшқа лакәзар, – лхы ахышә саркьа иадын, илыхьыз
цқьа изеилыргомызт. Ашә ааиртырц иҽишәон, иара иауамызт. Егьи аган ашә днагәҭасит, уигьы еиӷьӡамызт.
Амҩан ауаа еизыҩҩуан, иаангылоз амашьынақәа ра­
цәахон. Иара асаркьа дызлахарын ҳәа игәы иҭаӡамызт,
ҭаҷкәымла дасуа, ирхәашеит, маҷк инапы ԥҟеит. Аӡӷаб
лыкресла ишҟа иааскьан, изшьапык ааимыхәар ҳәа да­
гьаашәеит. Маҷк дҩеихеит, иҽизыриашомызт, аҭуан лаҟәын.
Ишьапқәа изырҵысуамызт. Аӡӷаб лыкресла аҭыԥ иҭҟьазар
здыруадаз, ишьаҵатәқәа ирықәгылон. Ишьапқәа иеимаа
иаарҭигеит. Изшьапык ихьаауан. Инаҩсан атәарҭа ҭацәы
аҿы иҽааиҵихызшәа иуит. Ахышә дкылсырц дааскьан,
дықәҳәаза инапқәеи ихи кылигеит. Уи дызҿыз еилызкааз ҩыџьа ицхраан, дааҭыга ишьапы дықәдыргылеит.
Иарӷьа шьапы иаҳа иҵысҵысуан. Ауаа амашьынақәа ирыдеизалан, ирурыз рыздыруамызт. ГАИ ааиаанӡа, иҭатәаз

29

ҭыргар, гәыбӷанк роур ҳәа ишәон. Иара деиқәыҵыркьыԥо
иаҳа изааигәаз ашә амаа инацәа нҭарԥа даахеит. Иаатит.
Аӡӷаб дҭигарц иҽаназик, игылаз ирымузт, рхала иаалыхеит. Рнапы дықәҵа, ашьацраҿ днадыриеит. Убри иалагӡа,
иара аныҟәцаҩ ишә днадгылахьан. Уи ҭаҟәаҟәан, асапат ҿжәахьан. Ирҿыжмыжуа иааиртын, ацхыраацәа аниоу, Иараҭ дырҳәазашәа дааҭырган, ашашәы иҿашы, хазы
днышьҭарҵеит.
ГАИ аусзуҩцәа аакылҟьеит, машәыр иақәшәазу, ателефон
ирзасу здыруадаз. Егьи амашьына иадгәыԥлаз аныҟәцаҩ
деиҵыхәхәа дҭыргахьан. Иԥсахәага шҭаз ала, аӡәы ибжьы
геит. Машьынак ҵәааҵәаауа абжьы аниаҳа, иара идырит
ацхыраара лас шыццакуаз. Уи аашьала, «BMW» аган ала
иаангылеит. Ихәыз рыхҩык ӷәӷәан. Иара, ацхыраара лас,
иазгоз аӡәызаҵәык иакәын, уаҳа сакаса ақәгылаӡамызт,
аҩныҵҟа иагьазкуамызт. Раԥхьа аӡӷаб даашьҭырхит. Ацхыраара лас аныҟәцаҩ, даҽа ҩ-машьынак иаарласӡаны
иаарышьҭырц ателефон дасуан. Уаҳа деиҵамхакәа, имашьына аақәирҵәиин, дыԥры амҩа дҩанылеит. Аԥсар идыргылоз ахыбра аԥхьа ишьҭаз аиашька днықәтәахьан, ацхыраара ласқәа раара аамҭа дук иадхалазшәа иныруан,
ишьапы дахьынӡақәгылаз. Аха дара уамак инымхеит. ГАИ
аусзуҩцәа амҩа ршәа-рзозшәа иахьаҿыз рҽааныркылеит,
амҩа наҟ-ааҟ ишьҭаз ахәцәа асакасақәа иахьынӡарнырҵоз.
Аԥсаргьы Иараҭ дызҭаргалаз дынҭадыртәеит.
Ахәышәтәырҭа амардуан инадгылеит аԥхьатәи амашьына. Иараҭ, дызныз асакаса иаахан ианааҭыргоз, иблақәа ааиртит. Амашьына неиҭаргахьан, иашьҭагылаз аакылҟьеит. Уи
иақәыз исакасагьы ааҭырган, аҩныҵҟа иахьыныҩнаргалаз
инадыргылеит. Халаҭ шкәакәараа рхагьежьуан. Аҵыхәтәан
иларгаз ареанимациахь ддәықәырҵеит. Зылацәа аахнтәы
ҿыц инеиқәызыԥсаз Иараҭ деиҭагәарҭон. Уи, хыхь
дыхәныргарц, асакаса дшаныз, алифт дынҭаргалеит. Шьапыла амардуан дзаҿамлар ҳәа ишәан, Аԥсар алифт дҭаларц

30

азин ирҭеит. Ахԥатәи аихагылаҿ ахирургиа ҟәшаҿы иара
данаацәырҵ, Иараҭ исакаса ыркәаруа иаахан, аҭӡыбжьара
иныбжьалаанӡа, Иараҭ иблацәа аахитыхт, шьҭа зынӡак
далҵит уҳәартә.
– Иҟалеи? – инаҩсан ицыркьыԥоз Аԥсар дизҵаауан. –
Схы зсыхьуеи?
– Уаҳа егьумыхьуазар, хар умам, – Аԥсар икәыруаз
асакаса аҟара дзыццакуамызт, даанхеит, Иараҭ цқьа
иацәажәаха иоуаанӡа. Асакаса уадак иныҩнаргалахьан,
аҭӡыбжьара агәҭа игылаз аҷаԥшьаҩ леишәа хәыҷы днадгылеит. – Аӡӷабгьы ара дышьҭарҵама?
– Аӡӷаб дарбан?
– Авариа ахьыҟалаз, амашьына дҳацҭатәан.
– Илыжәлеи?
– Исыздырӡом. Милана лыхьӡызар ҳәа сыҟоуп.
– Узышьҭоу лыхьӡ шԥаузымдыруа?
– Иахьада дсымбаӡацт.
– Адкыларҭа? – амедиаҳәшьа атрубка ллымҳа иадкы­
лан. – Авариа иақәшәаз аӡӷаб лҩызцәа лызҵаауеит…
Еилыскааит, – атрубка нықәылҵан, лхы ҩышьҭылхит. –
Ареанимациаҿ дышьҭоуп. Макьана лхы лыздырӡом.
– Абрантә ателефон басны ари аҷкәын иаб адырра
бызиҭома?
– Ус ҟаҳҵалаӡом, аха уаҳаҭыраз… – арԥыс дыблахкыгаха дышлыдгылаз аалзымҵәахызт, ателефон аақәылхит. –
Аномер?
– Иҭабуп! – лаԥхьа иқәыз ақьаад номерк наниҵеит.
Аамҭа цацыԥхьаӡа, ихьаа ӷәӷәахәон, ицыркьыԥра
иаҳагьы инаҵшьуа, Иараҭ дзыҩнаргалаз ауада дазнеит. Асакаса даақәхны, аиарҭа ҷыда ахәы дықәдыриахьан. Ахирург
ҿыц дгәеиҭон, ишьапы, инапы ахьынӡеибгаз. Уи идҵала,
амедеҳәшьцәа дҿарҳәон. Гәырқәак иларҵеит. Ацәыкәбар
хәшәы ихадыргылеит. Ахирург данаадәылҵ, афоие аҿы
Аԥсар адиван дахьнықәтәаз дааидгылеит.

31

– Уара уоума ицыз?.. Абра уҩналеи! – уи уадамызт,
иуаҭахын, ҩ-иарҭак цәгьала иакуан. – Абра уқәиа! – Аԥсар
харԥзаҵәы днаиеит. – Ушьапы зыхти?
– Амашьынаҿ сеимаа нсыжьыр акәхеит.
– Ушьапы еибгоуп, ихәахәеит акәымзар. Уажәы
идрыцқьоит, хәшәқәак ақәҵа иҿарҳәоит. Унапы ԥызҟеи?
– Амашьына асаркьа ԥҽны сҭыҵит.
– Амедиаҳәшьа дузааиуеит, – дцарц даақәҵәихьан.
– Иараҭ изааигәара сиазар сҭахуп. Сагьааихылаԥшуан.
– Уа аҭыԥ ҭаҳарцәаанӡа ара уҟаз!
– Ихьыз шәзеилкаақәазар?
– Игәчама шьазар ҳәа агәра сымам. Исендыс ԥҵәоуп.
Ихшыбаҩ маҷк иҵысит.
– Дыӷәӷәоуп ҳәа дыԥхьаӡоума?
– Уара угәы ишԥаанаго? – дҵаан, уи ала аҭак шыҟаиҵаз
агәраганы, ахирург дындәылҵит.
Изықәшәаз, иара иԥсынхашьа, – макьана уи аилаҩынт
цқьа дзалымҵӡацызт. Аиҳараӡак ибла иаахгылоз, – «Мерседес» аакылҟьашьа, дара зықәтәаз ишаахаз, рыҩма­
шьынак ԥырны, акы анахь, егьи арахь ирыгҿаҳашьахаз.
Кәтыҿырҳасрак мыҵӡеит. Амашьынақәа ирҭатәаз рызын­
тәык еилаҟәаҟәа, рхы рзымдыруа, иҭыргеит. Иара заҵәык
кьыс имаӡамызшәа ихы ибон, ишьапы шихьуазгьы. Ихгьы
маҷк ихьуан. Лана лҭыԥан иара дҭатәарц игәы иҭамзи.
Машәыр лара дырзаанамгеи. Иԥсы еиқәлырхеит, аха лара
дзеиԥшрахари?
– Скәата, ушԥаҟоу? – иан Ирма дааҩнашылеит, лыԥсы
цаны. Илышьҭагылаз иаҳәшьеиҵбы Нара ран длеиӷьмызт,
аказы дагьҵаауамызт. – Ахьаа умоума?
– Маҷк.
– Баҩ ԥҵәа улаӡам рҳәеит. Анцәа иџьшьоуп. Угәы
ҭымҟьазааит!
– Сара акгьы сыхьуам. Гана идыруама?
– Ахирург диацәажәоит. Аӡӷаб Аҟәа дгатәуп. Дырцәыԥ­
сыр ҳәа ишәоит.

32

– Егьи? – Аԥсар дзызҿлымҳаз ирысыз иакәын.
– Уи аԥсцәа рҭыԥахь днаргахьеит, – иахьиалҳәоз
лцәымӷын, амцгьы лызҳәомызт.
– Ишԥа?! – убранӡа иахьнеиз иара игәаԥхозма.
– Шьҭа иҟалаз ҟалеит, усҟатәи угәы иалымсын.
Шәишьуанеи!
– Дзыжәлада зырҳәаз?
– Кацбаиа Ҭемыр. Аҟәа апрокуратураҿ аус иуан.
– Убарҭ роуми узмыхәо, – Аԥсар инаҵишьуан.
– Ушԥаҟоу? – дыццакуа Гана дааҩнашылеит.
– Хар имаӡам, – Ирма аҭак ҟалҵон.
– Ус акәзар, уаха ҳамаӡам, абааԥс. Аӡӷаб Аҟәа дызгароуп.
Ара илыхәаӡом, – дшааиз еиԥшҵәҟьа дындәылҟьеит.
– Маҷк шәындәылҵроуп!
Ус нарабжьазгаз амедиаҳәшьа лкәырҷыжь, ахәшәқәеи,
абинти, мыругақәаки ақәыршә, ачымазаҩ иаԥхьа иаалыргылан, иани иаҳәшьеи ндәылҵаанӡа, дааԥшит. Ашьшәы
зҿататаз ишьапы лрыцқьеит. Акы ахьылшьын, иҿалҳәеит.
Инапы убас иҿылыӡәӡәаан, абинт ақәылҵеит. Нас
лҽааидылкылеит.
– Аӡмыжь уҭашәаны, уҽмырбааӡакәа ас узҭыҵзар, улахь
акрануп, – лҳәан, днагьежьит.
2
Гана аусураз иԥшәма ақыҭантә ақалақь ахь есышьыжь дигалон. Иаҳәшьеи иареи адәқьан еихагыла еицдыргылахьан,
аус еицыруан. Рыбӷа акыр еиҵырххьан. Иара иҩны, игәара
дманшәалаха еиҿикаахьан, иаашьоз аӡәымызт. Иаҳәшьа
Тата лакәзар, – ақалақь аҿы илымаз ауаҭахқәа лашьа иԥа
еиҳабы Џьадар илҭеит. Лара лыдәқьан аҩбатәи аихагылаҿ
дцырцыруа дыҩнан. Асасааирҭа злыхыз уаҭахқәакгьы
еиҿкаан. Аԥхынраз аԥсшьацәа еилаҳа иҩнамлози, иахьабалак илиуксын, амшын ааигәан. Ишырҭахыз амалрҳара
рнапалакын. Уи аамҭагьы атәылаҿ иааины иаарыдымгыла-

33

хьази, рҽырманшәала рҽақәыршәа ршьаҿа еицеирхыргон.
Аџьабаагьы рбон ҳәашьак ақәымкәан. Амала, амалырҳара
ахьыҟаз, аныхтә рацәа ааудгылон, уи ус иаԥын еснагь.
– … Гана дысҭахуп, – ӡӷабк лыбжьы ателефонаҿ иаҳауан.
– Сара соуми.
– Ахирургиа аҟәшаҟнытә сасуеит, – аҭак ҟалҵон уи аӡӷаб.
– Авариа ашьҭахь шәыҷкәын Иараҭ дыхәны дааргеит. Адырра шәысҭарц исыҳәеит.
– Ишԥа-а?!. – Гана иҿы ааихихаанӡа, аимадара аҿыхын.
– Иҟалеи? – уи иԥштәы лгәамԥхеит иаҳәшьа Тата.
– Акыр ҟалама, уара? – иаразнак аҭак ланхәԥҳа ианылмоу, акрыҭирҭа Ҭали даахыҵит.
– Иаҭар авариа дақәшәеит рҳәеит.
– Нас?!. – дҵаауан Тата, лҭаца уаҳа лызҿымҭуа даанхахьан. Рызынтәык ирымдыруази Гана имашьынала Иаҭар
ачарахь дышцаз, иҩызцәа иманы.
– Уаҳа акгьы рымҳәаӡеит, – ителефон ирхиауан. –
Џьадар?! – иԥа еиҳабы диацәажәон. – Ирлас ара уааи!
Иараҭ авариа ихьит ҳәа аарыцҳаит. Уласы! – ителефон ГАИ
аиҳабы иномер нҭеиԥсеит. – Ааигәа авариа ҟалама?
– «Подсолнух» азааигәара?
– Ауаа шԥаҟоу? – Гана ддинхаҵаҩын, иакәымз ажәак
машәыр иҿыҵымшәарц, иажәа дацклаԥшуан.
– Аҟәатәик дрысит, – иаҳауан аҭак. – Уи дҭахеит. Егьырҭ
хәуп. Иӷәӷәоу ыҟоуп.
– Иҭабуп! – ителефон иҵәахуан. – Ахәышәтәырҭахь сцоит, – иԥа еиҳабы имашьына шааиуаз ибон.
– Ҳаргьы ҳцароуп, – аҳәсақәа адәқьан адыркуан,
ахәҳаахәҭцәа иҩдәылҵырц ирыҳәон. – Ҳамцар ҟалом.
Ҳаҭашәымҵан!
Рыԥшьҩык ираҳарыз ишазгәаҟуаз, ахәышәтәырҭа инадгылеит. Рқыҭантә изаҳақәаз ааихьан. Иҟалаз цқьа еилыркаарц, Ганеи ицзи иаарыдеизалт, арахь заа иааз иаҳа рдыруан. Ишҳәыԥыз амардуан иҩаҿалеит. Ахирургиа аҟәшахьы

34

ианаауҭахыз, ишаауҭахыз унарышьҭуазма, аха уажәы ашә
ҟьаҟьаӡа иаартын, доусы ишырҭахыз иҩналон, идәылҵуан,
ма цхыраара ӷәӷәак аӡәыр изыҟаҵондаз. Аҳәсақәа ауадахь
илармышьҭит. Иараҭ изнапыки изжәҩахырки агиԥс иҭарҵон.
Гана заҵәык днаурышьҭын, иԥа дзеиԥшраз аагәеиҭеит.
Дшаахынҳәыз Аԥсар иҿгьы дныҩнашылеит. Ауадақәа дрылагьежьуа уаҳа дзаангылозма, дыццакы ахирург хада иуада
ҭшәа дныҩналеит.
– Иҟоу аартны исаҳәа! – Гана ахирург дидыруан.
– Аҷкәын ирҵысра аҭахны избаӡом. Ҳамч иқәхоит. Иҩы­
за ҩымш даанхоит, нас доуҳашьҭуеит, ихы имыхьуа даабар.
– Аӡӷаб?
– Лыбӷа анеирохирург ирбатәуп. Аоперациа ҟаҵатәхар
ҳәа агәра сымам. Лызҷаҷак еибгаӡам. Асаркьа дҭарҵароуп.
– Свинухов даазгома? – еицырдыруаз анеирохирург
Гана дааигәалашәеит.
– Уахь дыжәгар иаразнак, иаҳа шәманшәалахоит.
Ишахәҭоу ара ҳазлыцхраауам усгьы.
– Ара иаҭаху зегьы ҟашәҵа! Зегь рыхә сшәоит.
– Умшәан! Иҳалшо рыгҳажьуама.
– Аӡӷаб дсыманы сдәықәлаанӡа, иҭахаз ддәықәысҵап?
– Уи иуацәақәак маакәа дҳазшәыҭаӡом. Амҩа иқәлахьеит.
– Ус акәзар, инықәгарада ус ҳамамкәа, ҳаҽҳархиап?
– Ацхыраара лас аҿы ҩ-машьынак рымх. Нас аӡӷаб иаразнак дга! Улзыԥшуа дыҟаӡам.
Амашьынақәа акассаҿ аԥара рхушәаарын ҳәа
уҟазу, аныҟәцаҩцәа днарацәажәан, аԥарақәа надиркит,
реиҳабацәеи дареи ашьҭахь еибабарц. Иҭахаз иҭаацәа
зымааицызт, аха иабхәраа Пицунда инхон, урҭ ара еилагылан, иахьраҳаз уара идыр. Аԥсы дшаарырҭалак, ирзыԥшыз
аныҟәцаҩи дареи неибаирбеит. Уаҳа ааҭгылашьак
имаӡамызт, аӡӷаб, Лана, сакасала даадәылырган, «Ацхыраара лас» ҳәа изныз амашьына дынҭарҵеит. Амедиаҳәшьа
дынлыцҭалеит. Џьадари Ганеи уи амашьына инашьҭагылеит.

35

Гана дрылашыҩк аусқәа дырҿын, иҽизгәаҭомызт акәымзар,
амҩа даннықәла, игәы гәырҵас иалакьакьон. Ихшыҩ
еибгаӡамызт, ишиҭахыз дхәыцыртә.
Аԥхьа игылаз «Ацхыраара лас», лашарас акрамазар зегьы аркны, ԥырхага аиуазшәа абацыԥхьаӡа, арҵәаа иҳәҳәо,
Амрагыларахь иццакуан. Иара уаҩы иникыломызт, уи
ихы иархәаны, алашара мырцәаӡакәа, Џьадар дышьҭхыс
дашьҭан. Динк иаҵасыз цқьа иззымдыруаз Гана илахьиџьымшь иӡатәуан, машәырк иаламшәакәа, ихәыз аӡӷаб
Аҟәанӡа дҩаргарц, ашьҭахьгьы Анцәа дылхылаԥшырц
диҳәон. Деибга-дызҩыдан дырзеиқәырхар, ӡатәк шишь­
уаз азы, ҿаҭахьа иқәиҵон. Амҩа ианыз ибӷьыжә иузаадыртуазар, ԥырхагада Аҟәа аҩеира закәызи, сааҭк аҟаракәын
иахьықәыз.
– Шәара ишәазҳәада? – ареспублика хәышәтәырҭа
аҿаԥ­хьа иԥшыз Иараҭ иҩызцәа, Гана иабхәында иҷкәын­
цәа уҳәа, амашьынақәа ианаарыдеизала, Гана иабхәында
иԥеиҳабы дааизааигәахеит.
– Ҭали ҳаб дизасын, ҳшьапы ҳақәиргылеит, – асакаса акырҭа рибамҭо еилагьежьуаз арԥарцәа уи аҷкәын
даарылҵит. – Иараҭ аҵара Ҭырқәтәыла ицызҵоз иҟалаз
руаӡә иааиаҳар усгьы рҩызцәа зегь еизигоит. Уи дара
ирҵасуп.
– Арҭ ара аӡәыр дыҟоу? – узықәгәыӷша ахирургцәа
ракәын зыӡбахә Гана имаз.
– Урҭ ԥшуп.
Гана ахыбра даныҩналоз, асакаса ларгахьан. Хыхь
ишьҭырхит. Асаркьа дҭарҵарц, «Рентген» ҳәа аҩыра зныз
ашә аадыртхьан, ауада иныҩнаргалеит. Аҷкәынцәа, ахацәа,
аҳәса, – рызынтәык ашә иаалахан, аҭӡыбжьара ҭбааҿы,
ана-ара ишеицәажәоз, иааилагылақәеит. Дызлааиз уаҩы
изымдыруа, Ҭали лашьеиҳабы Назбеи даацәырҵит.
– Зегьы срацәажәахьеит, –уи Гана дааидгылеит. – Ак
лыгҳажьуам рҳәеит. Ирылымшо иазууеи аха. Лан лаҳәшьа

36

Пицунда лыԥсы лшьозаап. Уи адырра лырҭарц, Иараҭ
дрыҳәан, дыԥшааны машьынала амҩа данырҵеит.
Арентген ашә анааимиԥаа, асакаса аадәылырган,
ишыццакуаз аоперациа уада иныҩнаргалеит. Халаҭ шкәа­
кәараа уи иашьҭан. Иҟаз еилыркаарц иаарзааигәахоз
аҭак рырҭаӡомызт. Аӡәы заҵәык аоперациа ишалагоз ааи­
ҿыҵшәеит. Гәыԥ еидгылақәаз еицәажәон, акы рыӡбон,
еиқәырхуан-еиқәырҵон. Гана дахьынаԥшааԥшуаз зегьы
шьхынԥсылазшәа ибла ихгылан. Дрылҟьа даауан иимбацыз
ԥҳәыск.
– Арсҟатәи ауаа зеилагылоу сашәымҳәои! – Лана
лан лаҳәшьа лакәзар ҳәа дышлыхәаԥшуаз, уи лҵаашьа
игәаанагара ааиԥхьнарттеит.
– Ӡӷабк дԥырҟоит, – Назбеи уи дналызхьаԥшит.
– Авариа ашьҭахь?.. Лана?
– Ааи.
– Дышԥаҟоу зырҳәа? – лара дӷьаҵәыӷьаҵәуан.
– Макьана еилкаа ҳамам. Дыӷәӷәоуп. Дышәзааигәоума?
– Сфирмаҿ аус луеит. Москва. Сара с-Гәырманиаԥҳауп.
Мадлена Асҭамыр-иԥҳа. Ҳаибадыруаз! Лыԥсы аалшьарц лан лаҳәшьа даалган, дзықәшәаз шәымбои! Ара
усқәак сыман, ларгьы дсыцхыраап сгәахәшәа, лыԥсшьара
сақәшаҳаҭымхеи, – дцәажәон, ашәа зҳәоз лтелефонгьы
ажәжәаҳәа иҭылгон. – Алло?!. Уажәыҵәҟьа слыбаауеит, –
шьҭахьҟа днаццакит. Хара имгакәа, длықәлан ззуҳәашаз
ԥҳәыс хатәрак длыма дааиуан. – Лида Ивановна, Лана лан
длаҳәшьоуп.
– Аоперациа нымҵәаӡаци? – Лида Иван-иԥҳа дҵаауан.
– Макьана, – иҳәеит Назбеи.
– Иараҭ иаб шәоума? – лара Назбеи иахь даахьаҳәт,
излаԥшуаз ашьҭахь цқьа аибадыршьақәа ианрықәымшәа.
– Уи иаб Гана – абри иоуп, – Назбеи имаҳә Лида дналирбеит. – Сара Иараҭ сианшьоуп.
– Иараҭ дышԥаҟоу? Уигьы аоперациа изырума?

37

– Макьана, – Гана иҭак ааиркьаҿит.
– Мчыбжьык ауп иҵуа ҳаибадырқәазижьҭеи. Аџьар­
мыкьантә ҳшаауаз, ҳхала иара даанаҳкылеит, аԥсшьарҭа
ҩнаҿынӡа ҳнеигарц. Иахьа ҿыц дҳазнеит. «Ҳчара
зеиԥшроу бсырбоит, баала!» – иҳәеит. Лара дгәырӷьаҵәа
диқәшаҳаҭхеит. Иҩызак дышьҭихырц игәы иҭан. Саҳәшьаԥҳа
диманы, убри аҷкәын иахь дцеит. Нас ирыхьи?!.
Аоперациа уада асакаса аадәылырган, аҭӡыбжьара
иныбжьырган, уадак иныҩнаргалеит. Ачымазаҩ уа дшаныз
даанрыжьит, даҽаџьара дыргарц ргәы иҭазу здыруадаз.
Егьырҭ еицқәаз аҳақьымцәа раасҭа, иаҳа ирдыруаз ани,
ахалаҭ шкәакәа аҵаҟа анаԥар зшәыз апап жакьа баба Свинухов Назбеи дааникылан, Ганеи аҳәсақәеи дырзааигеит.
– Илзааигәаӡоу роуп ара игылоу, – иҳәеит Назбеи. –
Деиқәхартә дыҟоума?
– Лыбӷа ааха амоуп. Аха уаҟа сара аоперациа ззызушаз
егьсымбеит. Лызҷаҷак лымаҳхуан. Сара ус срыцхраауан ауп.
Лыхдырра мааицт. Ашок дҭаршә дамоуп. Хымшы рышьҭахь
гәыӷрак ҳамазар шәаҳҳәоит. Аиашаз, акыр дыӷәӷәоуп. Да­
ҽа информациак шәашьҭазар, лара лхирург абни ауадаҿ
дыжәбоит, – иҳәан, ихаҭагьы уи ауада дныҩналеит.
– Саргьы дызбароуп, – Свинухов данаадәылҵ, Гана уахь
иҿынеихеит. – Хәышәқәак ԥшаатәызар еилыскаарц сҭахуп,
– итәаз ахирург иҿаԥхьа даагылт иара.
– Абра иануп зегьы, – егьи бӷьыцк ааирххеит.
– Абри шәара ишышәҭаху ишәша! – абӷьыц иарма напала ишикыз, иарӷьала ԥара чаҟәак ааҭиган, ахирург иаԥхьа
инықәиҵеит. – Авансуп. Иҵегь уаҵәы ишәзаазгоит. Ак
лыгшәмырхан, сшәыҳәоит!
– Шәымшәан! – аԥара чаҟәа акәлаԥ инҭаиршәит.
Гана дшындәылҵыз Џьадари Назбеи иԥеи даарыԥхьан,
ахәшәқәа зныз абӷьыци аԥарақәеи надиркит, аԥҭекақәа иаарылагьежьырц. Ихаҭа ахәышәтәырҭа ҭбааҭыцә дакуамызт.
Алада иҟаз телефонла мацара еиликаауан, аха аус цқьа

38

аҭыԥ иқәиҵарц, уа, иԥа дахьышьҭаз, дыҟазар еиӷьын. Арахь
Лана дныжьны дызцомызт. Иҭахазгьы шьҭа дааргахьазар,
уахьгьы инеины имрыдышшылакәа ирызныжьуамызт.
– Иҭахаз дааргахьазар узеилкаауама? – Гана иабхәында
днаидгылеит. Уи ақалақьаҿ ҳәынҭқарра наплакык дахагылан, ақалақьуаа рацәаӡаны идыруан. Урҭ, Кацбаиақәа,
ахьыҩназгьы хараӡамызт, Араион ҿыц аҿы игылан изыҩназ,
хә-еихагылак змаз ахыбра еиҵых.
– Алло! – Назбеи иара уа инхоз аӡәы диацәажәон. –
Уа иҟоуи?.. Дааргама?.. Еилыскааит. Ирҳәо иуаҳауеи?..
Исаҳаит. Гана! – уи ителефон иҵәахуан. – Дааргахьеит.
Игәамҵхамҵуа ицәажәо уаҩы дибаӡом. Иара иашьеиҳабы
Питерынтә убас дааргахьазаап, – жәабжьк ҿыцҳҳараӡа
иаацәыригеит. – Уигьы авариала убра дҭахеит. Ҳаҷкәынцәа
иуҳәо раҳауам, ирбоит.
– Ара сшыҟоу ҳнеиуама?
– Ҳмыццакып. Ҳҩыџьа ҳазнеиуам. Ууа, уҭынха, угәы­
лацәа, ԥыҭҩык ҳаицызароуп. Уаха иҳазхырԥаӡом. Уара
аҩныҟа уца! Ара акы уацәымшәан! Иараҭ иҩызцәа роуп
игылоу, рҽеиҭныԥсахло иҷаԥшьалоит. Џьадар дшааилак,
амҩа уқәгылароуп.
3
Убри аҽны Леуарсан, Аҟәантә иԥҳа Нара дааигарц,
ашьыжь шаанӡа дцеит. Лара дыԥшын, лымаҭәа еизга.
Уаанӡа ҽнак шыбжьаз лдипломтә усумҭа лыхьчон, телефонла адырра илҭахьан ибзианы ишылыхьчаз. Шьҭа усурҭак
лзыԥшаатәын. Лара Аҟәа даангыларц далацәажәалон. Иара
уамак уи дашьҭамызт. Ӡӷабк лымацара ақалақь далаҵа,
лынхара ахә шәо, ауадаҩрақәа зылҭахызи ҳәа иԥҳа
длызхәыцуан. Знык аҩныҟа длеигар, уахь лара далашьцыларын, лҩызцәа бзиақәа уа инхон, – гәыӷрақәак иман. Амала, дақәыԥсны лгәы иҭақәаз лкыр, иара дзылҿагылаӡомызт.
– Па!.. Иацы иҟаз удыруама? – лара амашьына ашьҭахь
аҭатәара бзиа илбон, уаантәы даалырӡырҩит. – Ади-

39

плом сыхьчеит. Аԥхьажәа англызшәала исҳәеит. Нас –
урысшәала.
– Аԥсышәала ибҳәеи?
– Акгьы. Ус уа иарбаӡам.
– Убри ауми иҟалаз. Ишбасҳәаз еиԥш, ақьаад бымкӡеит
ҳәа сгәыӷуеит.
– Анҵамҭақәа егьхысмыртит. Уа ишнықәысҵаз иқәын.
– Зҵаара бырҭама?
– Зҵаарак аӡәы исылҭеит. Иҵегь исырҭар сҭахын.
– Ирылабхи?
– Иҵегь сҽаасмыртуази. Азҵаарақәа рцынхәрас, рыԥшь­
ҩык сықәпапа сыркит, аспирантура сҭаларц.
– Уи аӡбахә барымҳәақәахьази… Ҳаргьы ҳмеицәажәа­
қәа­хьази, аспирантура аамҭа рацәа бцәагоит, баҳзымбар
ҳәа ҳшәоит ҳәа. Баргьы бҳақәшаҳаҭымзи.
Лара
дырҿиаҩын. Иахьа
хәлаанӡа
ашәҟәқәа
дыргәылазар, архивк аҿы дыԥшаауазар, ма лхала ԥхныказ
аус уны, илырҳаз ала иаалхәаз «IPAD» аҿы информациак
лыԥшаалар, дааԥсаӡомызт. Аспирантурахь лхы шлырхоз заа
дазхәыцуазҭгьы, лаб аекономика афакультет дҭеиҵозма
хәышықәса раԥхьа. Иара излеиликаауаз ала, аԥсуара
иахәашаз рҿиаратә занааҭк лырҳарц дазыҟаимҵарызи.
Усҟан иара ихы-игәы иҭаз даҽакӡан. Дыззикыз аҵара далгар, лхы зланыҟәылгашаз усурҭак лзыԥшаазар, ԥарашьарала
аӡәы дихьыԥшымкәа, лгәы ҭынчзарц. Иахьцалак, иԥшәмеи
иареи ахьырҵаҩцәаз ахәыҷқәа рааӡараз ихәарҭан, аха
дара рхазы изыԥсази? Шьҭа иара апенсиа иауан. Иԥшәма
лакәзар – атәанчара лҽазыҟалҵон, азанааҭ чымазара
лыхәда иарҳахьан, амцхә цәажәара лнааломызт. Адәқьан
дыҵагылеит. Луалафахәы иаҳа еиҳан.
– Уажәыҵәҟьа аспирантура схы иҭаӡамызт, аха акомиссиа иалаз рызынтәык еицҿакны ирҳәоз акакәын, ацәажәаха
сырҭомызт. Саргьы исцәажәахози, исҳәара сҿашәомызт.
Аҩны еибаҳҳәахьазгьы сымдыруази. Арахь дара иаӡәыкны

40

еицҿак исықәпапеит, – ҿыц еиҭалҳәон уи ахшыҩзцара,
ллекторцәа рҟазшьа лхала иџьалшьон.
– Еицҿак ирҳәози?
– Бақәшаҳаҭха рҳәон, нас еицлабны ателефонқәа
цәырыргеит, абыржәыҵәҟьа брыдыркыларц срацәа­жәоит!
иҳәон доусы. Арахь сара ҿысҭӡом. Ааи сызҳәом, мап сызҳәом.
– Шәышԥеилга?
– Бҭаацәа ҳрацәажәоит рҳәеит.
– Бара бҭалаҵәҟьар бҭахума?
– Иҟасҵара сыздыруам. Арахь слекторцәа бара ибылшоит рҳәеит. Уара учымазарақәа, аоперациақәа иузыԥшу…
Сыздыруам.
– Ҳахнафааӡарыма… Ҳаицәажәақәап, бара бҵара
иацыбҵар бҭахызар, ишԥаҟаҳҵо?! Ҳбыдгылароуп.
Лара лызҳашьа зҳашьак еиԥшымкәан ибон. Аҭаацәара
ус акәхарын рыхшара ишырзыҟаз, аха иахьцалак…
Лан излалҳәоз ала, Нара дании лзааигәа днықәырҵеит.
Ахәыҷқәа рыбла хтра рцәыцәгьоуп, уи мышқәак иадхалоит.
Лара иаразнак лыбла аахылтын, дахьықәыршәыз адунеи
ҿыц дшанылоз еилылкаауазшәа, лыбла нарҳәаарҳәуа, аҭуан
ҭылҵаауан. «Лыхдырра ааԥшхьоума?!» – ан иџьалшьон.
Дшықәиаз, лыбжьы ҭымгацәакәа, аӡҟы аҵәыуара хҭалкит.
Уи ак лгәаԥхомызт. Амедиаҳәшьа дааир лҭахцәамызт,
аха ан анлызҿылҭ, уи дааҩнашылан, асаби даагәалҭазар,
лыҽлырбааӡахьан. Даалыԥсахзар, дҷыгәӡа дықәыршәыхын.
Иара убас акәын длахҿых, лыхшыҩ цҳафыр шлызҳауаз.
Аҵара хҭалкуан. Абар алҵшәа! Лани лаби лмыцхырааӡакәа
дызлаанрыжьуази!
Аҩны амашьына аҭыԥ иҵаиргылеит, аҽны уаҳа џьара
дцарымызт игәахәшәа. Нара лымаҭәақәа рҭыԥ иқәылҵон.
Иара ателербага дшахәаԥшуаз, дамхацәеит. Шьҭа амҩагьы
дарааԥсон. Имаҷымкәан, шьарда дыцәан. Ателедырраҭа­
ра дазҿлымҳаны дыштәазгьы, ԥхыӡгьы игәалашәомызт.
Ахәымҽхара ааигәон, агәашә анҭыҵ ҿҭыбжьык иаҳазшәа,

41

дааԥшит. Дҩагылан дындәылҵзар, игәылацәа абыргцәа
ҩыџьа агәарԥ иааҭашылон. Днарԥылеит. Рқьафқәа ҭан.
Абыргцәа заҟа рыжәрызи, рқьафқәа ҟалартә. Рцуҭа акалҭан
цәымзак шьҭырхуан, иаргьы иԥхьахьан, дахьымӡеит
акәымзар.
– Араион ахәышәтәырҭанӡа ҳцап, Леуарсан! – иаҳа
ибыргыз ауаҩ, Сырбеи, иара иабжьеигон. Уи Тҟәарчалынтә
дыхҵәаны даахьан аибашьра ашьҭахь дшынҭаацәаз.
– Иҟалеи? – рҳәашьа дшазымхәыцрыз арбаныз.
– Акгьы ҟамлаӡеит, – абырг дҭынчын, егьи, ара дрыжә­
лантәын, Ианкәа, дԥышәарччон, ҿиҭуамызт. – Аҷкәынцәа
авариак иақәшәан, ишьҭалақәеит. Гана иҷкәын абаҩԥҵәа
илоуп рҳәеит. Уара утәы ишьапы дықәгылоуп рҳәеит. Аха
ҳцап!
Уаҳа ҳәара аҭахызма. Леуарсан днахынҳәын, аҩны
ааимидеит. Нара дибомызт. Телефонла аҭак ҟалҵомызт.
Лан лусураҿы дасит. Лҩыза ателефон шьҭылхит. Иԥшәма
Гагра дцахьан, Нара длыманы. Иара иԥсы идыршьарц
даадмырԥшызаап. Абыргцәа иарҳәази телефонла иаҳази
реиҿарԥшышьа имамызт. Ак иарҳәеит, иҟалаҵәҟьаз здыр­
уадаз? Ицаԥхақәа аақәиԥаан, инҭыҵхьаз ибыргцәа днарывсын, имашьына аҭыԥ иааҵигеит.
Ақалақь аҿынӡа
уамак
бжьазма, ҳаҷкәынцәа
рныҟәашьала ԥшьба-хәба минуҭ рыла илаӡон. Иара дыццакуамызт. Еснагь авариак иҷкәын дақәшәар ҳәа дшәон,
уи иҩызцәа иномаркала ианыҽырбоз, иара иаб машьына
изааихәаӡомызт. Зынгьы аҷкәын дааузымчҳауа иҟазшьа
ирцәгьон. Аха, иҩызцәа дрыцны џьара дымҭыҵыр ауаз­
ма, еицыз рлеишәа бзиазаргьы, ԥҟара иқәымныҟәоз,
ирҿанагалоз иудыруадаз. Гәыԥ-гәыԥ аԥсыҭбарақәа рацәан.
Аб дзыцәшәарыз издыруамызт, уажәы-уашьҭан еснагь «ак» иҽазыҟаиҵон ҿымҭӡакәа. Уи аҽны дзыниазгьы цқьа изеилкаауамызт, Амала, игәы ҭӡыӡаауамызт,
аамҭа дарӡрыжәхьазшәа. «Роснефт»-аа р-«Подсолнух»

42

дладгылаанӡа, «BMW» ахәа иарымарахь иҟәаҟәаса,
«Mersedes» иарыӷьарахь аԥышә еилаԥыххаа иахькажьыз, рыҩбагь ҿыц амҩа ишузанымҵоз ахьибозгьы,
игәы ҭнарӡыӡаауамызт, дзықәшәалак ҳәа амҩа данын,
дагьааҭымгылеит.
Ахәышәтәырҭа аҿаԥхьа, дахьыныҩналаз адкыларҭаҿ
рыуа-рҭынха, иидыруаз-изымдыруаз ауаа маҷӡамызт. Амардуан дҩаҿалеит, ишьҭаз абыргцәа дырзыԥшӡомызт. Ахирургиа аҟәша ашә аартын. Дныҩнашылазар, аҭӡыбжьара
аҵыхәан, иаҳа иахьыҭбааз ауаарацәа еилагылан. Ак
иазыԥшыз рыԥшран, адиванқәа, акреслақәа ирықәтәан.
Ирма даарылҵит.
– Ароуп дахьыҟоу, – ауаҭах наилырбеит.
Аԥсар иҽеиҵых диан, Нара дидтәалан, лаб
дҩаихаҵгылеит.
– Нас? – аб дҵаауан.
– Уи хар имаӡам, – иара ицынхәра иан аҭак илҭон. –
Дҳарҭарц ихҭаҳкыр, иахьагьы доурыжьуеит, аха ҩымшҟа
иааихылаԥшларц рҭахуп. Ара дыҟазааит!
– Амашьына!.. Амашьына!.. Амашьына-а!.. – аб аԥа
иҟаҵашьақәа ҟаиҵозшәа игәы даиргон. – Абас ак
шәыхьаанӡа – «Амашьына-а!..»
Дындәылҵит. Иараҭ иахь дызнеиуамызт. Ашә илагылан,
аҩныҵҟа еилагылан, ахәы иааихагылоз халаҭ шкәакәараа
аусуха рырҭомызт. Медеҳәшьа хәыҷык дрыҵаҟьон:
– Шәдәылҵ! Шәаҳԥырхагоуп, – дара рцынхәра лара
ддәылҵуан. Дцаны хәышәқәак аалгон. Ашә да­зааигәа­
хацыԥхьаӡа, лыбжьы лырҵаруан. – Шәдәылҵ! Шәаҳԥыр­
хагамхан! – дрывҵала дныҩналон. – Шәдәылҵ! – аҩныҵ­
ҟантә лыбжьы гахуан лара убри аӡӷаб. Лара, ҿыц
данаадәылҵ, Аԥсар иуаҭах дныҩналеит. – Уҩыза инаҩсан
уиарҭа ҳархиеит. Ухала узгылома?
– Аиеи!
– Ачымазаҩ амҩа ишәҭа! – уи иаԥхьа дгыла, лара даарылагылеит. Длыма дныҩналан, иҭыԥ наилырбеит.

43

Ӡӷабцәак ҩагылан, Леуарсан днадыртәеит. Иара Гана
дилабжьалон, аҷкәынцәа амашьына римҭаларц. Аха дара
ачарахь ицон, амашьына иԥа иимҭакәа, ишԥаҟаиҵоз?
Уи зычҳауаз Гана иакәӡамызт. Леуарсан ихы имагәхыхьа
дтәан. Иҩналоз-иҩныҵуаз ирҳәақәоз илымҳа иҭасуан.
Иараҭ аиҳараӡак ижәҩахыр ихьаауан. Дагьааӷызлозаарын.
Згәы бзиаз аԥхӡы рылнахуан, аԥхын ԥхӡы ачымазаҩ
илнамҳәакәа.
Аҭӡыбжьара дыбжьан ӡӷаб наӡа уамак. Даара
илыԥшнын. Қьаадқәак лгәыҵакын. Амилициа акапитан,
маҷк длышьҭагылан уҳәартә, дагьаалывагылаҵәҟьомызт,
акы дарԥхашьозшәа. Лара адунеи амаа лкын.
– Макьана ашок дҭаршәуп, ахьаагьы имоуп, – Гана
иаҳәшьа Тата уи дналԥылеит. – Иааиашәраӡа, – анылҳәоз,
џьоукы ашә ныдырҵеит.
– Рҿахәы рҿыхтәуп, – лҳәеит аӡӷаб. – Ахирург мап
имкӡеит, шәара шәызҿу иаҵанакуеи?
– Ара дышьҭоуп, џьаракыр дцома?.. Уаҵәы ыҟами?
– Амилициа анариад срыԥхьома?! – аӡӷаб илыцыз ГАИ
аусзуҩ, амилициа акапитан дазымхозшәа, даҽа џьоукы
дышрыԥхьоз ала илыршәон.
– Аиеи, нас, иҟаҳҵагәышьои, – иагьлыршәаҵәҟьон,
илықәшаҳаҭхеит.
– Ара аӡәгьы шәаанымхароуп, – ашәхымс дшын­хыҵ­
ҵәҟьаз, лыбжьы нарықәлыргеит, ачымазцәа риарҭақәа
дынрыбжьаларц лшьаҿа неихылгон.
– Иаҳҳәо акакәзароуп, – Аԥсар ҭырқәшәала Иараҭ
дааирӡырҩит. – Ахаршә схашҭын, аҩныҟа ҳцон.
Авариа иахьақәшәаз машәыр амӡааӡомызт. Уаҳа цқьа
еилкаамхеит абылтәыҭирҭантә арымарахь уқәҵәины
амҩаду уа уангылар ҟамлозу иҟалозу. Ак рыҵаргалар
аҵкыс, арыӷьарахь амҩаду ишанылоз агәра ддыргар иаҳа
иеиӷьын. Убри азакәын Аԥсар маӡа бызшәала аҩныҟа
ицозшәа рҳәарц Иараҭ изиабжьеигоз.

44

– Ишәҭахыз еибышәҳәама? – даарыбжьагылеит, иаа­
лыҵа­дыргылаз аҟәардә днықәтәеит.
– Ааи, – Аԥсар дԥышәырччон. – Шәаҳжьар ҳҭахуп.
– Избан?
– Аиаша шәзеилкаауазар ҳамбои.
– Иаабап. Ухьӡи ужәлеи саҳәеи!.. – илаҳауаз аҭак
лыҩуан. – Уаниз… Уахьиз… Аус ахьууа!.. – Аԥсар изын ак
зымҳәоз азҵаарақәа илҭон, иара рҭак лиҭон. – Шәабацоз?
– Пицунда ачарахь.
– «Подсолнух» аҿынтә шәхы абахаз?
– Аҩныҟа. Ахаршә шысхашҭыз аасгәалашәан.
– Ус уҳәартә ара избаӡом. Шәарҭ арымарахь шәцаз­
шәоуп ишыҟоу.
– Ус агәаанагара абаажәгеи, ҳмашьынақәа анахь џьара
икажьзар?
– Авидеонҵамҭа ҳамоуп.
– Аха агәрагаҵәҟьаны шәыҟаӡам, – Аԥсар маҷк деихаччон. – Убасҟатәи ҳашәмырыргамар амуа, иҟалеи?
– Ахәышәтәырҭа уанҭыҵлак, џьара уцар азин умаӡам.
Ушааҳҭаххалак уҽаҳурбароуп.
– Аҩны сыҟоуп. Ма аусура. Амашьына сзаашәышьҭыр,
сымнеиуеи.
Лара даахьаҳәын, ԥыхьатәи лызҵаарақәа Иараҭгьы рҭак
илырҟаҵон.
– Изхарада? – Иараҭ дҵаауан, ихьаа чҳауа, лара
даныҩагылоз.
– 50 на 50, – лҳәеит. – Уара, – Аԥсар дааизхьаҳәит, –
умҵәыжәҩақәа лашьҭи!
Лкапитан длышьҭаргыла, лара дцон. Леуарсан длышьк­
лаԥшуан дахьтәазынтә. Џьара диԥылахьазар, дигәа­
ламшәарц ауамызт. Арахь лыԥшра имбацызт изҳәомызт.
Лхаҿы ааизыхәхәашәа, лыхцәы аиқәашьа, лыџьымшь, лыплан… Дабеибахьаз?
– Гана Аҟәантә дааит, – Ирма дааидгылеит. – Уаха
аԥсраҿы ҳнеироуп.

45

– Уахаҵәҟьоу?! – ҿыц Аҟәа амҩа ақәлара иҭахыҵәҟьамызт.
– Иулымшозар уара уаанаҳмыжьуеи. Анышәаҭараз
уҳаццап.
– Уаха сцароуп, – дааиԥхьхәыцт иара. – Арҭ ара адтәала
дырҭахӡами?
– Нара даангылоит.
– Уаха аԥсрахьы ҳаиццома? – абыргцәа, Сырбеии
Ианкәеи, ааидгылеит.
– Ҳцап, – иара иаҵкыс ақәра змаз дәықәлозар, иара
аангылашьас имази, дрықәшаҳаҭын. «Ирылзыршози?» –
игәы дҭахәыцуан.
4
Аҟәа уахьҩалагылоз, Араион ҿыц ахь, арыӷьарахь
уахьыныбжьалоз, ицоз-иаауаз егьырҭ амашьына жәпа
ирԥырхагамхартә, иаҳа иахьыманшәалаз иԥшын Назбеии
гәыԥҩык ауацәеи аҩызцәеи. Урҭ аҳәсақәагьы рылан. Усгьы
телефонла еибадыруан, аладантә иаауаз амашьынақәа арҭ
рзааигәа иааҭгыло, ԥыҭк рҽеидыркылеит. Назбеи аԥсраҿы
заа иуаҩ днаишьҭхьан, рыҷкәын дзаахаз иуа-иҭынха
аҵәыуараз инеир зҭахымыз ыҟазар еиликаарц. Уа ацҭәы
шьҭыҵыр зырҭахызи.
Леуарсан дызлагылаз ирҳәоз дазыӡырҩуан, изеилымкаауаз рацәан. Иараҭ ахара идырҵозма? Иҭахаз
изааигәақәазгьы ара ирылагылан, уи аҷкәын дзакәытә
уаҩыз ҳәа, абзиарақәа рымҳәакәа, игҿаз ицәгьа
цәырызгодаз. Аиҳараӡак изымычҳауаз – кәармак арыжәтә
иҿахьы иааимгозшәа иалацәажәон. Арахь, убри аҽны
иалагӡа, уҳәансҳәанла акәзаргьы, цас акәымкәа, иҟалаз
ахҭыс бааԥсы иахьалацәажәоз, ашаҳаҭцәа иаламҵаӡакәа
ирымхаҳәақәон Кацбаиа Ҭемыр Ԥсоу дшырбаз. Убра,
иҩызцәа дрыцны, акы инацҳарц иахьылатәаз, акыр
имхажәит. Уаантәи Пицунда иабхәараа дырҭааит. Уаагьы
фырџьанқәак икит.

46

Даангыларц, иԥсы ишьарц иабжьаргеит. Иара иуазма. Акәты ашьыга ашьапхыц иҵнахуеит. Амҩа данылеит,
џьоукы драцлаб драԥхныҩуазшәа. Ацәагьы иааиманакуан.
Атрасса даназкылс, ҩышә-хышә метра днаӡаанӡа, ҩышә
киламетра сааҭк дыццакуан. Имҩаҿ иԥырхагамхарц, асигнал ҿаԥҵәа-ҿаԥҵәа ирҵәаауан. «Подсолнух» азааигәара
архәара анигоз, иҿаԥхьа «BMW» шаанҿасыз ибазу имбазу здыруадаз, ихаҭа дааиҵамсӡакәа, джәылеит. Уаҳа акы
идыруа дзыҟалозма, акы ибама?! Дҟәаҟәаса данҭыргоз
иԥсахәага ҭан.
Гана иуаа зыцныҟәоз иара ихымҩаԥгашьа акәын. Игҿаз
даҽакала ушԥаизныҟәарыз? Бзиа уныҟәашьа бзиа алҵуазар
ҳәа имгәыӷуадаз. Игәы иалаз шыҟазгьы, Леуарсан дызцыз
рымҩа шьҭихуан. Амашьынақәа инырҭалан, афымца иарлашоз амҩала, ацуҭа ҿыц аҩнқәа инарылагылт. Амашьынақәа
рацәан. Арҭ ртәқәа вҵакьакьарҭақәак рзырыԥшаауан.
Иаарҭыҵыз аҳәсақәа ааилагылан, рҿынархеит. Ахацәа урҭ
инарышьҭалеит рҽеиҿкаауа.
Адәахьы ҳәашьак ақәымкәа ауаа рацәан. Изаҳаз зегьы
иаразнак имеихеи. Амардуан ҭшәа иҩаҿалеит. Аҳәсақәа
аҩныҵҟа еилахеит. Ҭали иҭахаз иан дылдырын, лахь
лҿыналхеит. Егьи ари даалгәыдылҳәҳәалеит илгәыцхәыз
леиԥш. Агәырҩа ламыс змоу ауаа еизааигәанатәуеит,
иламысдақәоу ахара иаргылоит. Ахацәа рацәамкәа
аԥсы ихагыларц, Леуарсан иҩызцәа дымрылабжьазҭгьы,
ишҳәыԥыз ауаҭах ҭшәа ицәыҩналон. Аԥсраҿы урыҵаҳәҳәо
алеишәа дурбарын ҳәа уҟазу. Аҵыхәтәан илеиз ԥшьҩык
иара дрылагылан. Ианаақәгьежь аҩналарҭа аҭӡамц
иадыӷәӷәала цәаҳәак иқәгылаз ахацәа инарыдышшылеит.
Ҷыдала идышшыларц хаҵак дыддырбон. Уздышшылазгьы
аҭак уиҭар акәымзи, иара ҿиҭӡомызт. Ныр змамыз ихаҿы
еизадазшәа дрыхәаԥшуан иааидгылаз.
Макьана иҟалаз шыҟалаз ирыдыркылон акәымзар, заҟа
аӡәы ажәа хәанчак иҿыҵымшәарыз, ихаамыз лаԥшык

47

имыршәрыз. «Уи апрокуратурантә иааз аӡӷаб лакәымзар, –
дхәыцуан Леуарсан даныҩдәылҵ. – Илыхьӡызи зырҳәаз?..
Фатма?!.» Лыԥшӡара акәымзар, дигәаԥхомызт иара. «50 на
50» ҳәа ахара Иараҭ идылҵоз иара дақәшаҳаҭмызт. Иалылхырц илҭахыз акәын аус злаз. Уи аусҭҵаара арххара џьоукы
арчмазаҩуан, идыруан Леуарсан. Азакәан знапаҿы иҟаз
уҽрылаумгалар бзиан, знык уанырҿашәа, аҵабырг рбар
аҵкыс ирымбар еиӷьаршьон. Ма анаԥшҩы убри агәаанагара
шьҭихуан. «Иалалхи ӡӷабк апрокуратураҿ лусура? Аҟазара,
арҵаҩра, ианамух дменеџьерзар! Аиуристра аӡӷаб, аԥҳәыс
лыҟәымшәышәра лымнахуеит.» Ус акәымзаргьы, иара убас
иԥхьаӡон.
– Назбеи! – Леуарсан ибыргцәа даарыдҵын, уи дынидгылеит. – Изакәу сыздыруам, иҭахаз иаб санидышшылоз
исҳәоз изеилымкаауазшәа збеит.
– Аб дагыруоуп,– иҳәеит Назбеи.– Рхәыҷқәа иаԥсыуааны
рызҳаит. Иаргьы уа дрыланхон, ҳҵас-ҳқьабз ныҟәигоит,
дҳацеибашьуан, аха ҳбызшәа уамак изымҵеит. Иуарҳәеи?
– уи иаарыдгылаз Гана дизҵаауан.
– Ацхыраараз ԥарақәак рысҭарц сҽазыскит, ируӡом,
– Гана игәы иалан. – «Макьана аамҭа ыҟоуп, ацәымзақәа
ыҟоуп, уажәазы уаангыла!» – рҳәеит.
Иеицәажәоз рыда рыбжьы даҽаӡәы иаҳаӡомызт.
Цәгьара иазҳәаз акы рзалбаауамызт. Ҭынчран. Аҳәсақәа
лалбаан, хазы иааикәагылт. Ауха амцхә аангылара уаҳа
иаԥсамызт. Аҳәса рҿанаарха, ахацәа еицырхашьшьы урҭ
инарышьҭалеит.
Амашьынақәа шеишьҭагылаз ареспублика хәшәтәырҭа
ашҭа инҭалеит. Ара ишыҟаз, аурыс ӡӷаб иналызҵаарц
инкыдымгылакәа, аӡәгьы дызрыцрыҵуамызт. Уахынлан
акәымзар, ҽынла асҟатәи машьына ашҭаҿ иабаургылоз! Еишьҭагыланы ахыбра иныҩналан, анеирохирургиа
аҟәшахьы иҩыхәнеит. Иҟалаз ззеилымкаауаз ԥҳәыс хгылак дырзыԥшуан. Уи Лана лан лаҳәшьа лакәын, ара дшыҟаз

48

лыӡбахә Леуарсан иаҳахьан. Лара дрыздыруамызт, лыгәхьаа
рымкит. Убри акәын ларгьы иџьалшьоз, – ирзымдыруаз
аӡӷаб иналызҵаарц излышьҭеибаҵарызеи? Дара ԥыҭрак
еилагылан, аӡӷаб дахьышьҭаз имнеиӡеит, аха ааигәасигәа
гәыԥ иахьеидгылақәаз лара ишлызҿлымҳацәаз еилылкаауан.
– Ахирург хада дызбар сҭахын, – Гана аԥҟаҩҳәа рҭыԥ
дныҩналеит.
– Уи ашьыжь ауп даныҟало, – иҳәеит иааиз, аҽны иимбацыз ахаҵа дҩагылан.
– Ак лыгҳажьуам ҳәа сиргәыӷын.
– Иҟаҵатәыз анҵамҭа нижьит. Амедеҳәшьцәа аус руеит.
Саргьы сҷаԥшьоит уаха. Ак лыгҳажьуам, шәымшәан!
– Уажәы дышԥаҟоу?
– Дшыҟац. Дыӷәӷәоуп. Акома дҭаршә дамоуп. Аопера­циа
лзыруит наркозда, уи шәымдыруеи? Иарбанзаалак нырк
лмоуӡеит. Уи абзиара иазҳәам. Аха лцәалжь зиааиуазар
аабап. Ҳара иахьынӡеилаҳкаауа, лара лҷаҷа ахьамаҳхыз
акәӡам илыпроблемоу.
– Уи иаанагои? – Гана изеилкааҵәҟьомызт.
– Егьирахь ус ааха ӷәӷәак лымаӡам, уи авариа
иахырҟьаны.
– Исзеилкааӡом. Иаразнак лыхдырра лцәыӡитеи?
Лыхшыбаҩ ҵысызар?
– Мамоу. Уаанӡа чымазара ӷәӷәак лхылгахьан. Уажәы
дзықәшәаз убри лыхдырра аҵкараҿ иарҵысызар ҳәа агәра
ҳамам. Ари травма шокуп. Ус иаармариа узлыҵуа акәӡам.
Лыԥсы аанхаргьы, динвалидуп. Арахь лызҷаҷак лымаҳхит…
Амашәыр аԥшәымахеит, – ахирург алкаа ҟаиҵон.
– Ԥсихика травмоума? – изырҳәаз цқьа ихаҭа изымдыруа, Гана дҵааит.
– Ус уҳәаргьы ҟалоит ҳәа сыҟоуп.
Гана иаҳақәаз макьана цқьа изеилцаӡомызт. Ихаҭа дкарахан, знык ихы нықәиҵар иҭахын, уи аха изҭодаз акәымзар.

49

Даныҩдәылҵ, Назбеии Лана лаҳәшьадуи даарыдгылеит. Урҭ
рхы еидҵа акы иалацәажәон, иара ихшыҩ рзизышьҭуамызт,
ахирург-аҷаԥшьаҩ иҿцәажәара дамҽханакуан. Зынгьы игәы
убасҟатәи иааланакьакьон, дцаны ихала дзышьҭамлахози,
аҽнытәи ахҭысқәа рҭыԥқәҵара дыршьаҳауан акәымзар.
– Лана чымазарак лхылгахьазма? – Гана ихы аӡӷаб
лаҳәшьаду иналызирхеит.
– Изуҳәеи? – лара дҵаанӡа дааиԥхьхәыцит.
– Илхылгахьаз акы иадырҳәалоит иахьатәи лыхдырра
ахьзымхынҳәуа.
– Аиҳабыратәи аклассқәа рҿы данаԥхьоз, агимнастикахь дныҟәон. Убасҟан, зны аспорт мыруга «аҽы»
дақәҳаит. Баҩԥҵәа лымаӡамызт, аха ӷәӷәала илхьаауан,
дышьҭанаҵеит. Шықәсык аҟара аныҟәара ҿыц илҵон.
– Иахьа уи ацәынха лымазма?
– Акаҳарақәа цәгьала дрыцәшәон. Лгәабзиарагьы уамак
дзахыҽхәомызт.
– Ҳалахь акранызар, асҟатәи еиқәшәарақәа ҳрын­
иауазма.
– Изакәи? – Гана ихатәы бызшәала ииҳәаз Лана
лаҳәшьаду илзеилымкааит.
– Уаха ара шәаангылара иаԥсаӡам, – иҳәеит Гана. –
Шәызгап Пицунда? Усгьы ара ҳцо-ҳаауа ҳабжьазаауеит,
уаҵәы шәаазгап.
– Даангылааит! – Назбеи ирабжьеигон. – Уажәы аҷкәын
ари аҩны дигоит. Ларгьы уа даҳзаангылап.
– Сара сақәшаҳаҭуп, – лара илаҳаз лгәаԥхон. –
Пицундантә аара, нас ацара акыр исҭахым. Саргьы схәыҷым.
– Иуцааз уманы, амҩа уқәла! – Назбеи Гана
иабжьеигон. – Аҵх неихьеит. Ашьыжь уск змам дҳамам.
– Аиаша уҳәеит. Раԥхьа сдәықәымлар, дара зықәҵуам.
– Арахь умшәан! Иараҭ иҩызцәа ара игылоуп. Иашь­
цәагьы ара иҟазаауеит, – ҳәа ззиҳәаз иҷкәынцәа ракәын.
– Шәаала ҳцалап! – ана-ара, ахацәа-аҳәса днарыдгыло,
адәахьы дрыԥхьеит.

50

Абасҟатәи ауаа лызҿлымҳаны аӡӷаб илзааит, аха
уалшәаразшәа Леуарсан игәы наӡомызт. Иаргьы еицызгьы
цхыраарак рызлыҭомызт. Ааи, Гана ԥыҭҩык ҟәрышьқәак
иџьыба инҭарҵарын, ицәеилахаз иусқәа изеилыргозар
ҳәа. Араҟа уи азхозма, Лана лыԥсҭазаара арахәыц иакын.
Уаҩы дызмыхәоз ианиаз ԥсҿыхга-хырқьиарак еснагь иман:
Анцәа инапы ҳануп!
Ирма, лҩызцәа дрыцны данцоз, иара игәыла бырг­
цәа,Сырбеии Ианкәеи, аашьҭихын, имашьынала амҩа данын. Атрасса усҟан идмырлашаӡацызт. Изыгхахьаз ибла­
қәа усгьы уамак дрықәгәыӷуамызт, иԥылоз амашьынақәа
ракәзар – убла ҭызхуаз рылашарақәа шдырмаҷрыз зынгьы ирхашҭуан. Уи уамашәа ибатәызма, уажәи-уажәи
аҭагылазаашьа амҩан аҽаԥсахуан, алашара армаҷра, арӷә­
ӷәара ухшыҩ ианагь иузазышьҭуамызт, ихаҭагьы за­­ҟантә
заҟаҩы иргәамҵхьадаз. Ибыргцәа рыблацәа аахыр­ҩалон.
Аԥхашьараз амҩа ианын акәымзар, шьҭа ирылшақәомызт.
Урҭ ракәмызт, иара ихаҭа ацәа ааиқәҳауан, ихы дақәԥо
мацара, аԥсҟы икын. Машәырк дақәымшәакәан, аҩны
дзылаӡандаз шиҳәоз, иқыҭа даалагылеит.
Ибыргцәа доусы ргәараҭақәа ирызнеиган, аҩны даа­
ӡеит. Имашьына аҭыԥ иныҵеигалан, аҭыԥ ашә аркны,
аҩныҟа длеит. Ирма дааихьан, уаххьак изаақәлыргылахьан.
Аԥшәмаԥҳәыс лаҳаҭыр азы, ҿаҵақәак лалбааидеит. Игәы
иагомызт. Еибга-изҩыда инхон ҳәа ргәы ишабоз, иаалырҟьа
ирықәлан индырҵәазшәа, аҷкәын ахәышәтәырҭа дҭа­
шәеит, аӡӷаб уи дидтәалан. Дызлақәшәаз ала, хар
имаӡамкәа далҵит, аха деицәахарц игхеи? Аиҳараӡак,
уи аӡӷаб Лана лцынхәрас иара иҭыԥ ааникылазҭгьы,
уаха аҩны ишԥеилазаауаз? Иараҭ иакәзар – закәытә
аамҭази ԥхьаҟа ицәыӡуаз?!. Иҭахази иҭаацәа зҭаиршәаз
аџьабареи абанеиуаз? Аԥсра иаҿыз аӡӷаб… «Аԥсра иаҿыз»
ахшыҩҵак ахьизцәырҵыз дабылуан, ихы ааирҵысын,
зегь рызхәыцрақәа мап рыцәкуа дҩагылеит. Ихҭашәаз
ракәхарын ҿымҭӡакәа акҿаҩра икҿаз Ирма дзымҽхазкуаз.

51

Ауада дныҩналан, ателербага наҿеиҵеит. Кинок цон,
игәы ихашҭуазар игәахәшәа, днатәеит. Асахьақәа ибла ихгылан, дара ибаӡомызт, ирҳәоз изеилкааӡомызт. Ашьҭалара
игәы ахӡамызт. Арахь дахьтәаз дамхацәарц егьааигхомызт. Ахәыҷқәа аҩны иахӡамкәа, закәытә гәҭынчымрази
дыхҭазкуаз?! Ашә аартыбжьы ишьҭахьҟа иаҳауан. Лыбжьы
ааиқәлыргаанӡагьы, уи Ирма шлакәыз ауимдырхуаз. Уаҳа
аҩны уаҩ дахызма.
– Уаҵәы ҳахьырҭаххо иалаҳдырааи. Ушьҭалар уԥсы умшьарызи!
– Уажәыҵәҟьа! – налаҭеикит, дизымԥшӡакәа лхала дышьҭаларц. – Гана дышԥаҟаз?!. Гәырҩа имаӡамкәа
даазықәдыршәазеи!
Ателефон аақәихын, Гана дахьҭаҩыз иԥшааит. Асигнал
уи иоурц, аҳәынҵәра днагәҭасырц, инацәхыԥ ахьнақәикыз
имырҵысӡакәа иаанхеит. Уи дышьҭалахьазар, иргәамҵра
иаԥсахомызт.
Еилаҩынтра згымыз амши аҵхи цон. Адырҩаҽны
зеиԥшрахози?..
5
Гана дызланаиааиуаз имашьына ҿыц ԥыххаа амҩан
икажьын, шьҭа иусқәа дрышьҭалон иԥеиҳабы и-«Merсedes»
ала, дахьцалак иара Џьадаргьы дицзар акәхон. Агәрагарзы
ақәыршаҳаҭга аиқәыршәаха змадаз, иагьазхәыцуадаз.
Аҽны ашьыжь шаанӡа дгылеит, изхара иԥсы изымшьаӡакәа.
Дызлашәаз ҟыбаӡыбаран. Игәы ихьаауан. Аибашьра
ашьҭахь аҳәаахьчараз Ҭагьелон ианырышьҭыз, раԥхьаӡа
игәыхь инырит. Даныхынҳәы инаилас-ааиласуан. Ҽнак
дышьҭанагәеит. Жәамшҟа дышьҭанамҵар амуит. Хар
имамкәа данырба, даурыжьит. Иахьа уажәраанӡа даанагеит, аха иацтәи иеидара изымчымхарахеит.
Ирахә ҭицеит.Дыццакуа аихамҩа инхицан, дшаахынҳәыз
аӡы днадгылан, асаркьа днаныԥшылеит. Заҟа дышлоз

52

ихаҿы ажәуан, дҿаасҭахазшәа аныр шьҭихуан. Ихаҿы ашлара ирыцқьар – дарҿон. Иаамҭа дшеиҷаҳауазгьы, асапан шәах
иҽарга, аԥаҵасага иӡамҩа инықәишьит. Иаб ижәытә далақь
иара изкӡомызт, Иаб иӡамҩа заҟа иԥимҟрыз, длашәхаанӡа,
нас Гана, уи идалақь ацынхәрас, аҿыц ԥаҵасага ихы иаирхәон.
Уи иаб иаҭәеишьалаӡомызт, аха ихаҿы мрыцқьаӡакәа дынхар, ма адалақь ҵар дыԥнаҟыр аҵкыс, аҿыц ԥаҵасага кны,
иԥа дихагылазар еиӷьын. Урҭ ргәаларшәаган ишимазгьы,
Гана ажәытә сахьақәа ибла ихгылан. Импахьшьы хәыҷы,
аӡыршы инӡаашь, ирҩа, ицаҳәцаҳәо, алҩаҵә ахылызза,
иаб ихаҿы инақәҵаны, иааирцәаакуан. Нас, ианирбалак,
аб инапсыргәыҵа иӡамҩақәа инарыдкыла-аарыдкыла, иԥа
иусумҭа ахә ишьон: «Хар умам!» Уи ахьынӡаигәалашәоз,
Гана дааԥышәырччеит. Иацтәи амш ихазыршҭуаз ахьимаз, –
ԥсырҳаган.
Аҩныҵҟа данлеиуаз, Џьадар дааихьан. Дыԥшын.
Иара дҩыхәнан, икьаҿ ахәа ҿыц уанҭа, икостиум уҳәа,
иҽааибиҭеит. Ишьаҵатәы ааирыцқьеит, ҽнак изхартә.
Иԥара ԥыҭк иџьыба инҭеиҵеит. Уи, арҳара шыуадаҩыз,
аныхра цәгьандаз! Иахьцоз убаӡомызт. Длалбааит. Хазы
игылаз имаҵурҭа ҭбаа иаҿаԥшьыз акҿаҩраҿы, аишәаҿ иԥа
днаидтәалеит. Иангылалак илмырԥшырц, Ҭалигьы днатәеит.
Ирфоз ргәы иамго, шьыжьхьа рнападыркит. Ҿымҭӡакәа
акрырфон. Рҽадмырхалакәа иҩагылақәеит. Аԥшәмаԥҳәыс
лишәа ааиллыргеит. Лчысмаҭәа ӡәӡәаны илырбан, рҭыԥ
инықәылҵеит. Ахацәа лырԥшцәар лҭахымызт. Дҩыхәнан,
лҽааилаҳәа, маҷк лиарҭа днықәтәеит. Лыблахаҵ аагьежьит.
Лгәы иҭҟьаз макьана имхынҳәӡацызт.
– Шьҭа блыбаар цәгьамызт, – лхаҵа ибжьы шаалаҳаз,
дҩеихан, дындәылҵит.
«Merсedes» имашьына хәхәан, уаа жәаҩык ҭалон,
ашьҭахьтәи атәарҭақәа амхымзар. Џьадар аидара мҩаԥи­
галарц азакәын ари аҩыза амашьына зиҭахыз. Рыдәқьан
рызынтәык адҳәалан, афатә аахәараз иаҳәшьаду Тата есым-

53

чыбжьа Аҟәа дигон. Атауар аазгозгьы рзыбжьан. Ашыжь
ашамҭа инаркны, уаха аҵхагәҭанынӡа аус руан аҳәсақәа
рҽеиҭныԥсахло. Аус зушаз аԥхынраз аӡәык-ҩыџьак рыдыркылон. Рус иазҿлымҳахартә аамҭа ҿыц рзааихьан.
Уи аҽны Ҭали дышиашаз усура дызцомызт. Лыҷкәын дылбар лҭахын. Лара усура даннеилак, ланхәԥҳа Иараҭ дизаарын. Ус ибжьазаауан рҽеиҭныԥсахло, ихәы рԥха рыманы.
Изықәшәаз ианымшәар – иабацоз.Лареи Џьадари рчымазаҩ
дырбарц ианыхәноз, Гана аполиклиникахь днеит. Иахьцалак игәыхь аҽарӷәӷәозшәа аҽинардыруан. Хәышәқәак
ижәлар, реилаҩынт нымҩасынӡа изычҳауазар ибарын. Цас
иуазшәа акардиолог ишә аркын. Имедеҳәшьагьы лҭыԥаҿ
дмааизар, уи аҽны рҩыџьегь усура ишҭымҵуаз еилкаан.
– Нас, ҳферым, ушԥаҟоу? – аполиклиника иаҿаԥшьыз
ахәышәтәырҭаҿ данааи, Гана иҷкәын иуада дныҩналеит.
– Ушԥацәаз? – егьи дшыҟаз изымҳәакәа, ихы данҩаха, аб
даҽа зҵаарак ииҭеит.
– Сдырцәеит, – Иараҭ ибжьы ҭынчын. – Аҟәа иҟеи? – иара
Лана хьаас диман.
– Аоперациа ашьҭахь дзалҵуазар ҳәа ҳалзыԥшуп.
– Амцурраз даашьҭысымхуази, – Иараҭ игәы иалан.
– Иҟалаз ҟалеит, хьаас иумкцәан. Уара? – Аԥсар иахь
даахьаҳәит.
– Иҩуа дсықәшәар, сыцлабуеит.
– Ҳы!.. Цәгьа иубомызт. Ахирург дааихьоума?
– Сибахьеит, – иҳәеит Иараҭ.
– Џьадар! – Гана иԥеиҳабы дааирӡырҩит. – Уан аусураҿ
днаганы ирлас уааи! Ахирург снаиацәажәаны слыбаауеит. Нара, баргьы аҩнынӡа баагап. Ҽынла Аԥсар дазхоит.
Дыҩырц иҭахупеи. Татагьы ааигәа даауеит, – иҳәан, Гана
ахирург иҭыԥахь днеит.
– Ну, иуасҳәои? – ахирург дҭынчын. – Макьана лкаа
ӷәӷәак сзыҟаҵом, аха ицәеижь ичымазара шьҭнахуеит
сҳәартә избоит. Сгәаныла, узыцәшәо егьыҟам.

54

Гана Нара дишьҭаргыла длалбааит. Уамак имырԥшыкәа,
Џьадар имашьына аацәырҵит. Иҩарвысын, иқәҵәины иаа­
рыхьӡеит. Рҩыџьегь нҭалеит. Џьадар амашьына ирласуан.
– Даҽа ԥылҳаҭрак ҳалаужьаанӡа, ашьшьыҳәа уцеи! –
Гана иԥа инаиабжьеигеит. Рмашьынақәа кьыс рымаӡамкәа
наҟ-ааҟ иахьышьҭаз ианлеи, Гана инапы иҷкәын иирбеит, арыӷьарахь дныбжьаларц. Рқыҭауаҩ иавтосервис уа еиҿкаан. Аевакуатор иман. Аԥшәма диԥшааит. –
Амашьынақәа ԥҽы уаԥхьа иахьышьҭоу злаучҳауеи?
– Шәхы ахьԥышәҽуа шәычҳауеитеи, аихажә ахьышьҭоу
зысзымычҳауеи.
– Ҷкәынцәақәак ацхыраараз иузысыԥшаауама?
– Уара уусқәа уҽырхьыгӡеи! Аныҟәцаҩ ҷкәынак дисҭоит,
иазхоит.
– А-«Merсedes» Аҟәа иҩагатәуп, иумдыруеи?
– Анахь игатәу – анахь иргоит, арахь игатәу – арахь иргоит. Урцәымшәан! Ишәамахьцәоуп.
– Ируҭаша усҭи! – ԥарақәак аацәыригеит.
– Ус ргәы заа ианыҟәауҵа, иԥҽыз акәым, еибгоу ушҭатәоу
иузыргоит, – уи аԥара неиҵәахит.
– Аҟәа ианҩеилак, ателефон исзасааит. Иахьыргаша
дзырбаша уаанӡа дсыԥшаауеит.
Амҩан Нара дноурыжьын, аби ԥеи амҩа ианыхын. Аԥа
дыццакцәар шиҭахымызгьы, аб ихаҭа дыццакуан. Уи аҽны
уа дымҩеиргьы, иабхәында Назбеи изынамыгӡарыз иарбан
усыз. Аха иара игәы дарҭынчуамызт. Ашьыжь еихашьшьшәа
ишыҟаз, дара амҩа иқәын. Амра ԥсҭаҵагаха ианаакылыԥха,
ишьа зҭаныҟәоз идақәа рҽааиҵырхызшәа, игәы маҷк
иҭынчын.
– Лыҵшәас иҳамеи? – ахәышәтәырҭа аҩныҵҟа, Лана луада азааигәара лаҳәшьаду Лида Иван-иԥҳаи Гәырманиаԥҳа
Мадленеи еидгылан.
– Ус, – еилкаамкәа Лида Иван-иԥҳа иҟалҵаз иҵоурамыз
ҭакын.

55

– Лани лаби адырра рышәҭама?
– Ирысҭеит. Уаҵәы ашьыжь Пицунда иҟалоит. Амала,
дшыӷәӷәоу расымҳәаӡацт. – Лида! – дцарц лҽааидылкылон
Мадлена. – Сара уаҵәы сааиуеит.
– Бзиала ҳаиқәшәааит! – Лида уи днаскьалгон, акәакьҭаҿ
игылаз Иараҭ иҩызцәа днарывганы.
– Ҳусқәа шԥаҟоу? – Гана ахирург иахь днеит.
– Иуасҳәои?!. – уи иҟазшьа Гана маҷк игәаԥхомызт. –
Макьана абзиа сызҳәом.
– Даҳзеиқәырхома? – Гана ахирург диқәымчуазшәа
дгылан.
– Ҳааԥшып, лыкризис аамҭа ииасаанӡа. Уаанӡа еилкаак
цқьа исызҳәом. Амала, дшыӷәӷәоу даанхоит.
– Ахәшәқәа уаҳа акыр шәҭахума? Ишәҳәа! Аԥара
сеигӡаӡом.
– Иаҭахыз зегьы шәааҳаргахьеит. Ишаҭаху илаҳҭоит.
Ҳара иааҳалшо зегьы ҟаҳҵоит, – ахирург Гана дирҭынчуан.
– Ара акардиолог дабасыԥшаауа?
– Акардиологиа аҟәшаҿы. Илышәхи?
– Схаҭа сҽисырбароуп.
Гана дындәылҵит. Егьи аган ала даҽа дкыларҭак
дныҩналеит. Дҵааԥшаауа аҟәша аиҳабы иҿы дныҩналеит.
Уи дыҟаӡахмызт, ԥҳәыск уа дтәан, иҭахызар лара дгәалҭон.
Иҽааилирҵәрааит. Маҷк дқәыԥсычҳауан.
– УЗИ шәахысыр бзиан, – лҳәеит, иаԥхьала, иашьҭахьла
данизыӡырҩ.
– Уи аха уажәы исымаӡам.
– Ус ауми ҳшыҟоу: шәынкаҳаанӡа аамҭа шәоуӡом.
– Аиашаз, исымаӡаҵәҟьам, – ажәжәы иҽеилеиҳәон.
– Ишәымаӡам закәи?!. Абыржәыҵәҟьа шәышьҭалароуп.
– Сыԥсы злааивызгаша хәшәқәак сышәҭа!.. Нас иаабап,
– икостиум ааибаиркын, лаԥхьа даагылеит.
– Шәара шәсабиам, мчыла шәысзышьҭаҵом. Амала,
ԥсеивгарҭас хәшәы шәзыԥшаауам, – бӷьыцк ааилыркит. –
Астационараҿ шәышьҭала!

56

– Иҭабуп! – лыбӷьыц аалымихын, ԥарақәак лаԥхьа
инықәиԥсан, дындәылҵит. – Џьадар! – уи иԥа иҩызцәа
дахьрыдгылазынтә дааиԥхьеит. – Аԥҭекак ԥшаа! Абарҭ
ахәшәқәа сҭахуп, – ахәшәқәа рыхьӡқәа зныз абӷьыц наирххеит. – Усҭ! – ԥарақәакгьы нарыциҵеит.
Лида Иван-иԥҳа лымацара дгылахын. Лықәра зықәлаз
уаҩ дыҟамызт. Назбеи иусураҿ дымнеир ҟаломызт,
ирҭаз аԥҳәыс ара дааиган, уахь дцеит ашьыжьӡа. Уи
иԥшәмаԥҳәысгьы длыцны дзымааит, иагьа ус нагӡатәын.
Рыҷкәынцәа ҩыџьа иаха аҩныҟа зынӡак имцаӡеит, уажәгьы
ара иҟан. Ихыҵны иабанӡагылазаауаз. Гана Лида Иваниԥҳа дналыдгылеит, џьара аӡә дааиаанӡа ҳәа.
Рыбла ҭраа изызԥшыз ауада дааҩынԥеит амедиаҳәшьа,
дшыццакуаз ахирург иахь дныҩнаԥҟеит. Уаантәы иара
дааҩныҵит, даҽа ҩыџьа амедеҳәшьцәа ишьҭаланы. Даҽа
хирургкгьы, адырра злаирҭаз еилкаашьа амамкәан, арахь
дыццакуан. Уи дишьҭала, Гана, ачымазаҩ луадахь днеирц
иҿынеихеит. Аҩныҵҟала ашә адыркхьан. Лида Иван-иԥҳаи
иареи, еибырҳәарыз рҿамшәо, иааихәлахеит, ателефон абжьы ангоз.
– Гана! – Назбеи иакәын. – Уааихьоума?
– Ара сгылами.
– Иҿыцу акыр рҳәама?
– Уахь иҩнеибаҵан, ашә адыркит. Ирыхьыз макьана
исыздырӡом, – Гана ибжьы агәамҵра аныԥшуан.
– Уажәыҵәҟьа уа снеиуеит. Хә-минуҭк…
Уи заҟа минуҭ иҳәаҵәҟьаз изаламыгӡеит, аха иахьцалак ирлас дааит. Дызхагылаз аиҿкаара ахьыҟаз уамак
хараӡамызт. Гана инапы ааимихын, Лида Иван-иԥҳаи иареи
даарывагылеит ҿымҭӡакәа. Телефонла иаҳаз еиҳаны усгьы
еилкаа иоуамызт, аҿар нарыдкыланы, зегьы рылаԥш иаркыз ашә иазхан. Даҽа ԥыҭракгьы уи аркын, азыԥшра угәы
ааԥнаҵәартә. Шьҭа ааигәа иадыртрымызт ҳәа ахәыцрақәа
аарызцәырҵқәахьан еиԥш, ахирург хада аԥхьа даадәылҵит.
Иуадахь анеиха имҭакәа, иааикәшеит.

57

– Дыррак ҳаур ҳҭахын, ҳаҭыр зқәу! – Назбеи ҿааиҭит.
– Даараӡа сгәы иалсит, – зылахь еиқәыз ахирург
иаразнакҵәҟьа аҭак изымҳәеит. – Даҳзеиқәмырхеит, –
нациҵан, даргьы шьҭа дныркылозма, иҿынеихеит.
Арҭ ааилахеит. Лида Иван-иԥҳа лчаврала лылаӷырӡ лырбон. Аԥхьа Назбеи даарылҵын, ахирург иахь дныҩналеит.
– Дықәаагарц анбаҳалшо?
– Макьанаҵәҟьа дыԥхоуп. Дшәаҳҭаанӡа аԥсы аус
лыдулатәуп.
– Ацхыраара лас амашьына ара иҳарҭома?
– Излаздыруала, аӡӷаб хара дыжәгароуми? Ус азы ҳхы
иаҳархәаша амашьына ара иҳамаӡам. Ақалақь аҿы «Ацхыраара лас» хазы еиҿкаауп. Ишәзымдырӡои? Убарҭ амашьына рымышәхуеит. Аҭоубыҭ хазы ишәыԥшаароуп. Уаанӡа
ҳаргьы ҳахиазаауеит сгәахәуеит.
– Ара уааии! – Назбеи дшындәылҵызҵәҟьа иԥа диԥ­
хьеит. – Пицунда узцома? Уԥсы маҷк иузышьахьоума?
– Маҷк сыцәеит амашьынаҿ. Акаҳуа зыжәхьеит. Сцоит.
– Лида Ивановна! – Назбеи аԥҳәыс лахь даақә­
гьежьит. – Шәыԥсшьарҭахь шәца! Шәаҳәшьеи шәымаҳәи
уа ирыдыркылартә ишәзыҟамҵозар, ателефон Гана шәи­
зас. Џьоукы ҳрацәажәақәап. Ҳарҭ ара зегьы ҳархиа­уеит, уа­
ҵәашь­ҭахь аԥсы дықәыргартә. Аҳәааҿгьы ҳрацәа­жәароуп,
ҳара ҳганахьалеи аурысқәа рганахьалеи ԥымк­рыда амашьына аурыжьырц. Иаҭаху ашәҟәқәа зегьы еиқәҳар­шәа­
роуп. Ганеи сареи убарҭқәа зегьы абыржәнатә ҳрылагароуп.
Аҷкәын шәицны шәца! – Лида Иван-иԥҳа ихы налықәикыхт,
уажәраанӡа иааиҳәоз зегьы лара ишлызкызгьы.
Лана лзы иааигоз џьшьа, адыды амардуан иҩыхәназ
Џьадар, аҭӡыбжьара даабжьыс, ахәшәқәа Гана инаииркит. Уи ашьмаҭыԥ иԥшаан, хәшәы хкыцыԥхьаӡа акака таблетка инапсыргәыҵа инаниԥсалан, иҿы инҭаԥса, аӡы
ларышьҭеиҵеит. Егьырҭ иџьыбақәа ирҭаҵаны иҵәахит.
Игәыхь маҷк ихҽуазар ҳәа дааԥшит. Еихсыӷьуамызт. Аамҭа

58

маҷк цар, ахәшәқәа илсуазар игәахәын, дыҩдәылҵит. Назбеи иԥа, Лида Иван-иԥҳа дима, амҩа дықәлахьан. Егьырҭ
аҷкәынцәа шьҭа ирҷаԥшьодаз, еишьҭаланы илыбаауан.
Иабхәындеи иареи адәахьы ианцәырҵуаз, Џьадар уа имашьына дадгылан.
6
Леуарсан цхыраара ӷәӷәак Гана иахьизимҭоз игәы иалан. Аиеи, шьҭа, ҩажәа-ҩажәижәаба нызқь иџьыба иацрихрын, аха уи цхырааразма. Егьи дзықәшәаз ахарџь рацәа
аҭаххон, иара иеиԥшыз иуа-иҭахы маҷсаҷк изеиларԥсар
бзиан, Амала, зҽырӷәӷәа инхоз Назбеи иеиԥшызгьы
ԥыҭҩык иман. Уи деиҵадырхомызт, аха иара, Леуарсан,
ихаҭа ииашара деиҵанаркҷыма? Усура игӡамызт иахьа
уажәраанӡагьы, шьҭа тәанчара дцахьан, зегь акакәын излаилшоз аус иуан, аҟәара иқәыргылан еибырҭаз абӷанҷ
зауад дахылаԥшуан. Иахьа хәлаанӡа уа дзымтәаргьы, шьыжьи хәымҽхани иусураҿ дыҟан, имҩақәиҵон уаа жәаҩык
русура. Уалафахәы ӷәӷәак рзымшәозаргьы, ирҭоз далаӡар
акәхеит.
Аамҭа ҭацәык шааиоулак, ибаҳча дынҭалон. Ахәырма
рацәа еиҭеиҳахьан. Уи уажәы имчыдан. Зны иаб адаԥа
рацәа еиҭеиҳахьан. Усҟан уи адаԥа анааиныла, ахәԥса
каҳаит. Зегьы еиҭарымҳауази, ирацәахаӡеит. Арахь иара
еснагь ииаҵәаз ҵиаамзи, ачымазара арҳауан. Леуарсан
убри зегьы тракторла иҵихит, иблит, ирыцқьеит, ашьаҭар
мгыларц аус шадиулозгьы, ана-ара шьапқәак ыҵшәон.
Иаразнак иахьыҵимхуаз, аинылара аҽазнакуан. Убри
адаԥа иахьыз ахәырмаҵла баҳча иазыԥшын. Ахәԥса
каҳауа аҿынанахахьан. Иара даҟәыҵӡомызт, ашьыжь
аҭаалымҟаҵара иҽазикқәар аҵкыс, есымша маҷк напыла аусура изеиӷьны иԥхьаӡон, ахәырмагьы хәарҭамзи,
иахьцалак. Уи адагьы, аҩназы раса шьапқәак еиҭаҳан,
аҵәа, аҳа, абҳәа, аца, ацырԥҳәа. Урҭқәа шьапык, ҩ-шьапык
иреиҳамызт.

59

Ақыҭанхамҩа ауаҩы дарҭышәынтәаломызт. Убра
дазнеиуан иара, араҟа ҳаҽҟьарҭақәа злаҟаз ала, даҽа
хәыцырҭак изцәырҵуамызт. Аха ирҵаҩратә усгьы
изыманшәаламхеитеи. Инхара еснагь иагын. Ихшара ирыгын, уи дара ргәы иалан. Аҷкәын, иҵара далгеижьҭеи, ԥҳәыс
дааигарц дыхҭаркуан, иара уи аус иаҳа-иаҳа дацәыхарахон.
Ас ианбанӡа? «Сшьаҿа иашамкәа аԥсҭазаара мҩа сангылама?» – аҵыхәтәантәи аамҭаз аиҳараӡак убри игәы иҵхон.
Аха иҭагылазаашьа акәын изырҳәоз акәымзар, џьоукы
ррыцҳарақәа ихы иаирхәаларц, аԥарарҳарҭа ҭыԥ иара изынкыломызт. Аха иабаҟоу?!. Азҵаарақәа деимдырххон. Иаҭар
иҭыԥан Аԥсар дҟалар, иаб, Леуарсан, убри иԥа иҿыхшьас
иоуазеи? Лана лырххара мацара Гана ицәақәыӡуазеи?
Арахь авариа иалагӡаны аԥсҭбара ҟалахьан, уи ус баша
дымҩаԥыргозма? Иараҭ иакәзар – ихәышәтәра абатәоз?
Уахьыныҩнашылалак ԥаран.
Рыцҳара ӷәӷәас иҟалаз, Леуарсан ачымазарақәа шьҭих­
хьан. Ахәшә аахәара дахәомызт. Аполиклиникаҿы рыҿ­
цаара иҽшацәихьчалозгьы, знык даннеилак, аокулист,
акардиолог, атерапевт, ахаԥыцчаԥаҩ иҽыдирбон. Дызлымгоз чымазара имырҳацызт, бзиашәа, ус иагьа иҟазаргьы,
зынӡак дырзыхәышәтәуамызт, ус маҷсаҷк ихәон акәымзар.
Иқәра есааира игәамбзиарақәа арҿыцуан. «Ушԥаҟоу?» ҳәа
ианизҵаалак, – «Сызлымгара сымоуп, сажәуеит», – иҳәон
дахлафуазшәа. Ус цәырызгаз иара иакәмызт, аха ажәабжьк
аҿы убас быргк ишиҳәоз игәалашәон, иаргьы џьоукы
ԥышәырччарц иԥишәон.
Нара агәарбжьарала аҩныҟа даауан. Иара аҵла ршьапы
аҭәа аҵихуан, ҩымш раԥхьа имырххьази. Аҭәа ус рацәан.
Амра бзиа анақәшлак, аҭәа, ҽнак анаахыҵлак, ашьыжь
иааирҳәуан, ахәымҽхан иҭеигалон. Ирацәазар ахәымҽхан
еизиҳәҳәон, ана-ара ишьҭан, адырҩаҽны аҭыгара иҽа­
зикуан. Имашьына ацраҳәа аҭаны дааҭалон, ирацәаны уи
иаиркуан. Адәахьы еиқәиҵаӡомызт. Изҭеиҵашаз ахыҵа­

60

кырҭа изгылан, цәаакыра амысуа иҭаҳәҳәан. Уажәы дызҿыз
аахиркәшан, аҩныҟа иҿынеихеит.
Ирма аҩны еимырҟьо дыҩнан. Шьыбжьоншьҭахь усура
дцон, уаанӡа дзыхьӡоз еилыргатәын. Иара акҿаҩрахьы днеит, чаик ижәырц иҭахызша. Нара, луаҭах даадәылҵыр, убра
дааиуан акы днацҳарц ҳәа дгәыӷуан иара. Ирласҵәҟьа лара
дзымааит. Луаҭах дыҟәбаҟәшәо дыҩнан. Нас аҿыӡәӡәарҭахь
длыбаан, убраагьы дыҩнахеит. Ҿыц луаҭах дазыхәнеит
игәахәыртә, лышьҭыбжьқәа иаҳауан. Иара дыԥшын, чаик
лжәырцгьы иааирхиақәеит. Иагьа умҳәан, ахәышәтәырҭаҿ
дыҟан лара, иацы шьыбжьоншьҭахь аҩны акы дышнацҳаз
дааиуан. Аҷкәынцәа ирызнаргоз дыԥхашьаны дакьысуазма.
Ларгьы акҿаҩра даакҿалеит.
– Ара баатәа! – иара инықәиргылахьаз налирбеит, иаргьы ҵәыцак ачаи даахеит.
– Иҭабуп! – лаб днаиҿатәеит.
– Уахь иҟеи? – лара маҷк лфахьан, аԥсеивгарҭа лоуит
игәахәшәа, длазҵааит.
– Иараҭ ахьаақәа имоуп, Аԥсар маҷк ихьаа изацлазшәа
збоит.
– Иацы макьана иаӡамзи. Гана ахирург иахьа дибама?
– Диацәажәеит. Нас Џьадари иареи Аҟәа ицеит. Ирым­
ҩатәны сара сааргеит.
– Аҟәа ҳара ҳанбацо? Аректор ихаҭыԥуаҩ дҳацәажәар
иҭахуп. Иҟоу-иану цқьа еилаҳкаап.
– Иарбан аспирантуроу?!. – уи аӡбахә шрымаз еилылкаан дааҩнашылеит Ирма, зегь лыркшозар ада лымам­
кәа. – Бымацара быҟоума? Заҟаҩы ҳаҟоу бымбаӡои?
Нара аҵәцақәеи ачанахқәеи ааидылкылан, аӡәӡәарҭа
инҭалҵеит, уажәшьҭан илыӡәӡәарц, дагьындәылҵит.
– Бара, иаразнак ус лгәы зыбышьҭуеи? – Леуарсан
дагьыҩагылеит.
– Ҳчымазара-ҳхымазарақәа, ҳаҩны ҟаҵаӡамкәа… –
рхьаақәа цәырылгеит. – Аарла лҵара далҳаргеит, ҿыц
дҭаҳҵахуама? Иалалхи иара?

61

– Шьҭа маҷк бҽаарҭынчи! – уаҳа мҳәакәа, ихаҭа
маҷк даатәеит. Лара лусура ашьҭахь, ауха, аҷкәынцәа
ирзылгақәашаз лырхиауан. Уахыла уа даангыларц лгәы
иҭан. – Ҳаԥсҭазаара уаҳа иззаҳкуа ус ҳамоума? Лгәы
зԥаҳҽуеи? Лара илҭахызар далаҳаргап, ҳлыцхраап. Иара,
апроректор, ҳиацәажәап. Хҿыхшьақәак ҳирбозаргьы быздыруамеи.
Аԥшәмаԥҳәыс ҿылҭуамызт, лусқәа дырҿын. Уи дазааирын игәахәшәа, иара дыҩдәылҵит. Аӡӷаб луаҭах шыҟаз
дҩыхәнеит. Лымаҭәа рҭыԥ иқәылҵон. Ҿылҭӡомызт.
– Нара, бан илҳәақәаз хьаас ибымкын. Уи раԥхьа
усшәа лҽыҟалҵеит, аха дақәшаҳаҭхоит. Бара телефонла
биацәажәа, ҳаиқәыршәа! Иара даназыманшәалоу, ҳахҩык
ҳаиццоит. Ибаҳама?
– Исаҳаит, – лыбжьы ҭынчцәан.
Иара длалбаауан, аӡӷаб лгәы ахьылдырхьуаз, ихаҭа
игәы имагәыхьха. Аӡы дынҭалан, иҽикәабеит. Ашәшьыр­
ҵаҿ дтәан, цқьа дбаанӡа ҳәа. Макьана Гана телефонла
иҽидиҳәалар иҭахӡамызт. Уи ихаҭа уа иҟаз цқьа еиликаар,
нас диацәажәарын.
– Аҟәа сцарыма? – Ирма длазҵаауан, игәы иауамызт
акәымзар, уахь ицара шымцхәызгьы ибон.
– Иулымшо уҽзазукуеи? – ларгьы лусурҭахь лҽеи­
дылкылон, – ахәымҽхан ахәшәтәырҭахь сугароуп.
– Нара лыпроректор ҳиацәажәар бзиан, – шьҭа лара
дҭынчхеит игәахәуан. – Заҟа ирлас даабо, лусқәа еиҿи­
каауеит.
– Ҳахьӡап, – лшәыра аашьҭылхын, дындәылҵит. Лусурҭа
хараӡамызт.
Аус злаз, лҭакҟаҵашьала, апроректор иҿцәажәара лара
дақәшаҳаҭын. Леуарсан имашьына ааҵиган, иусурахь
амҩа данын. Уахь дахыкәшашәа дцон. Аихамҩа машьына
хыҵырҭа амаӡамызт. Ақыҭа акалҭаҿ аҵысырҭа дыҵысуан,
аҟәарахьы дкылсырц. Шьапыла дцозар, иаҳа дарласуан,

62

аха ашоура ишиҭахыз дарныҟәомызт. Иқәреи игәабзиареи
иҽеимкәан ишихьӡоз акыр иныруан.
Аӡиас иаваршә, амшын ахықә налаҵа, хыџьара абӷанҷ
зауад хәыҷқәа аус руан. Урҭ зтәыз, еилахәыз ҳәа заҟаҩы
рыӡбахә рҳәоз, узлакьакьоз дарбаныз? Иахьцалак, ауаа ашшуан. Ирҳәоз иашамызт узҳәомызт. Аҟәара узавҵаломызт,
иахьабалак жран. Мҩа заҵәык ылган, а-«КРАЗ» иаҟараз
аидарамҩангага машьынақәа ииасуан,урҭгьы ианаамҩахҟьа
рҭыҵра уадаҩхаӡон. Ааԥынреи аԥхынреи реиҩшамҭаз, аӡы
аазҳар, адгьылқәа ықәнаӡәӡәаауан. Ажәытәан ӡкырақәак
дыргылон, иаанагон. Уажәы уи аха змадаз макьана, аӡы
хыҵыр анхарҭақәа ирылалон. Анаҩсан аӡиас иланагоз
аҟәара хаҳә, ахаҳә-мҿыхә амшын цәқәырԥа Пицунда
«акәыла» иҭанажьуан, уи акәын уа аҟәара ԥсырҳагас иамаз,
акәымзар зны адгьыл, мгьалҵас иԥыҽны, амшын иалаҳауан.
Шьҭа урҭ азауад маҷқәа ықәыргахьан. Акы заҵәык ааныжьын. Араионаҿ имҩаԥысуаз аргыларақәа иаракәын
рыԥсы ҭакы измаз. Аха ихадаз усны инанагӡоз уи акәӡамызт.
Абӷанҷ ахаҭабзиара ҳаракын. Аамҭала Қарҭ аметро зладыргылоз абри аҟәара бӷанҷ алакәын. Уи иалырхуаз абетон ахә
бзиа иршьон. Аолимпиада аргыларақәа рзы иқәганы Адлер
иргон. Уа аҩны ҳаракқәа, ҵыхәаԥҵәара рмоурызшәа, есымша ирыцлон. Ацҳақәеи егьырҭ амҩақәеи урныланы, дәы
убаӡомызт. Ргыларыла убасҟатәи адгьыл хҟьан.
Акыр зҵазкуаз аус Леуарсан инапы алакын. Иара бзиа
ибаӡомызт уи аус умҳәозар. Амала, данажәуаз даҽаџьара
дабацоз. Иусгьы хылаԥшрак иаҩызан, аамҭа иоуан. Аус
злаз амҩақәҵара акәын. Иара дааины, инарыгӡақәахьаз
аагәеиҭон, иҟарҵашаз рнапы ианиҵон. Зыгәра игашаз
идикылахьан. Иеиҳабыра рыбз дықәҵа илацәажәаӡомызт,
абӷанҷ хазы ишимҭиуаз гәарҭахьан. Иҭиуазар зҭахыз
ауҟахымыз. Даргьы ԥыҭк аҟәарашь имрымхуази. Иара ихы
уи изаҭәашьомызт. Алада-аҩада ишиҭиуаз рбар, анхацәа
ашшыр рҭахымызт. Уи азы Леуарсан макьана аус иулар –

63

дара, аиҳабыра, ирзыфеидан. Шәҟәыла деиқәҷаб дыхиан.
Уи аҵыхәанӡа ус изнагашамызт, аха макьана дрычҳауан.
Амра лхыҵхьан. Аҽны иргашаз абӷанҷ ықәыргахьан.
Адырҩаҽназы рызхара шьҭан, иҵегь рымххыр ҟалон. Инхаз аамҭа рхы иархәаны, ремонт ссамыссак мҩаԥыргарц
нарыдиҵеит. Убас цқьа иазкылыԥш игәцараркуазар, амеханизм еихәласуазма, рхала иааныркылаанӡа. Иара,
амра мыцхәы иахьимықәыԥхашаз днагылан, ителефон
аацәыригеит.
– Аа, Леуарсан?!. – Гана ибжьы ихәламӡозшәа иаҳауан.
– Уара, убжьы сгәаԥхаӡом.
– Сгәы еивҵахар аҭахушәа збоит.
– Зны ус ушьҭанаҵахьеит, уеицәахаанӡа уажәгьы
ушьҭамло.
– Сусқәа рҭыԥ иаақәысҵароуп.
– Уахь ирҳәои?
– Аӡӷаб даҳзеиқәмырхаӡеит.
– Иуҳәо закәи?!. – Леуарсан зыԥшраҵәҟьа имбацыз
аӡӷаб игәы далакьакьон. – Уахь ҳҩеиуама?
– Мамоу. Ара зегьы еиқәҳаршәоит, – ибжьы
ихәлаӡаҵәҟьомызт. – Амашьына рымаҳхит. Аҭоубыҭ иаарлас
иааргоит. Лықәгарада ус ҳамамкәа, ҳҽазыҟаҳҵоит. Уаҵәы
Ԥсоу ҳрацәажәоит. Ҳус рххо акәымкәан, иаарлас ҳмашьына
аурыжьҭырц. Акыр сҭаххозар, ателефон сузасуеит.
Ишьара дықәларц иҭахызшәа, ителефон кны, Леуарсан
имала дтәан. Инапы злеикрыз дақәшәомызт. Иара, иқәреи
игәабзиареи дреиҷаҳаны, Ганагьы мҩак дықәимҵеит.
Уи ателефон дизасаанӡа дааԥшырц иӡбан, амеханик
дааиԥхьан, иаарлас иара димбозар, уи инаигӡақәашаз
ҳәа днаиҿцәажәеит. Ус уамакгьы рымазма, ашьыжь инаркны, азауад маҷ аус адыруан, машьынак акәын аҟәара
хаҳә аазгоз, нас абӷанҷ ықәызгоз амашьынақәа ашәҟәы
иҭаиҩуан, ашәҟәы рыциҵон. Акыр иҭаххозар, уажәы усгьы
деиҵахозма, ателефонаҿ ииҭахыз ауаҩы ихьӡ иԥшаауан,

64

диԥхьон. Аус ырманшәала еиҿкааны иумазар, иуҭахызар
ажәҩан агәыҵа ухыз, телефонла имҩақәуҵон.
Аҩны дшааизҵәҟьа, агәашә иадгылаз арахә ҭеикит.
Акәтыҵра аиркит. Ауха Ирма ахәшәтәырҭахь димгози, дыԥшын. Нара лакәзар – дыҟәбаҟәшәо дыҩнан. Лаб
акы дналырцҳаит. Иара адиван дықәтәаны ателербага
дшахәаԥшуаз, Ирма ашәхымс даалагылеит.
– Уара узгаӡом, – лҳәеит. – Уахыла умацара уахьаауа
сҭахым.
– Иахьатәиала аҷкәынцәа зымбаӡацт, уаха бызгоит ҳәа
сгәыӷны.
– Уаҵәы умнеиуеи! Сашьа дааиуеит. Аԥсар дибар иҭахуп.
– Бцагәышьа!
Лыфатә зҭаз аашьҭылхын, агәарԥ днықәсаанӡа, амашьына агәашә аԥхьа иаақәгьежьуан.
Леуарсан аҵхагәанынӡа ателербага дадтәалан. Дам­
хацәеит. Шаанӡагьы дгыломызт, убас ицәа ӷәӷәан. Ителефон
абжьы дцәырҳа даанарԥшит. Гана иакәын.
– Леуарсан! – уи ибжьы ихәламӡо иқыџьқыџьуан. – Аҩны
сыҟоуп. Цас изуашәа, Џьадар даусыжьит. Сара сгәы иауам.
Гагра сузгома?
– Ушԥазымгои? – аҭак ҟаиҵаанӡа, ишьапы дықәгылан.
7
Уи ауха иҷаԥшьоз аӡӷаб, уахыки-ҽнаки аԥхьаҟа, Иараҭ
иуада ауаа дрыҵаҳәҳәо идәылызцоз Уарда лакәын.
Уажәгьы лҿаалхан, уа дныҩнаԥшит. Даҽа ҩыџьа ачымазцәа
аҽны арантә иоурыжьхьан, рҭыԥқәа ҭацәын. Асԥари Иараҭи
рымацара ишьҭан. Ицәан уҳәартә, ҭынчран. Иааԥшырц
лҭахымызт, уаҳа ԥсыхәа лымамызт акәымзар. Аԥсар иан
уахьаадәылҵуаз адиван азганк дықәтәан. Лхы лыкәаҽ,
ӷәӷәала дыцәан угәахәрын. Амедиаҳәшьа шьҭахьҟа днагьежьын, аҩналарҭа ашә аалыртын, пакетк зкыз ӡӷабк
дааҩналгалеит. Халаҭ шкәакәак уи иналлыркит, аишәа данаадлыргыла.

65

– Асҟатәи иаабгаз зҿабҵода? – егьи аӡӷаб ахалаҭ
ахьынӡалшәылҵоз, амедиаҳәшьа уи лпакет лкын.
– Уарда, зымацара акрызфо аҳәынаԥ ауп, – уи аӡӷаб,
лылахь лзеиҵымхуазшәа дшубозгьы, лыхәмар-лафҳәара
лзышьҭаҵомызт. – Иҩыза дицышьҭами, – Асԥар иакәын
зыӡбахә лымаз. – Дышԥаҟоу иара?
– Иараҭу?!. Амца дақәуҵар, дбылуам.
– Иӡылачыз сара иласхи? – лпакет лҩыза иаалымылхит.
– Мада! – амедиаҳәшьа зыхьыӡгьы қьачақьыз аӡӷаб
лгәылҽанылҵон. – Нырцәы ирыдыркыло иакәым, аха игәы
дабмырган.
– Ҭфу, ҭфу! – Мада лыжәҩахырла дкажьцәозшәа ҟалҵон.
– Ибгәалабыршәақәо закәи? Игәы ҟасымҵакәа, иԥсы
ихыс­хырц саама, дызбоит ҳәа сааитеи. Иԥсы ахьынхаз
сгәырӷьоит, бара.
Уи длыманы амедиаҳәшьа ауада дныҩналеит. Лара
шьҭахьҟа ддәылымҵӡеит, ашә аԥхьа иарҭа ҭацәык
днықәтәеит. Мада аиарҭақәа рыбжьара дааҭгылеит. Наҟааҟ ачымазцәа шьҭан. Аиҳараӡак лхы ззырхаз Иараҭ, цқьа
дшыцәамыз мҩашьо, ибла аахитзар, аӡӷаб дхыгагаа дихагылан.
– Мада боума? – ибла ирхаар цәгьа ибомызт, аха иԥшраз
здыруадаз.
– Сакәымкәа, аҵхагәҭан уаҳа иузаауадаз? – длаҟәын,
иӡамҩа днагәӡит. – Ухаауп, аха уцаҳәцаҳәоит, – лҳәан,
Аԥсар иахь даахьаҳәын, иӡамҩа днагәӡын, даалырԥшит. –
Амцашоура умазар? – лпакет итумба инадлыргылеит.
– Амцашоура сымамкәа, мчыла быбҩа еилаԥырыҵә­
ҵәар, бара бышԥаҟалоз?
– Ари уҩыҵра иҵаки! – амедиаҳәшьа дааин, амца­
шоура­шәага лџьыба иааҭылган, лхала Иараҭ еибгаз иҩыҵра
иныҵалкит.
– Амцашоура зыбшәахуеи, имоуп, – Мада лнапы
налҟьеит. – Убрахь хәшәык ибҭар, ихәозар аабап.

66

– Бара Мада, сылкаҳаны сыԥсы аасхыҵыргьы, быччалома?
– Сзымыччои? Адунеи даҽа зны исоуама? Знык исоузар,
салагәырӷьалароуп. Игәырӷьо иԥсынҵры духоит.
– Сыдоу?
– Удагьы. Згәы ҟаҵатәу маҷхар ҳәа ушәома. Сара
сзыргәырӷьаша аӡәыр акыр сзыҟашәҵома? Схала
сгәырӷьалароуп.
– Уажәы хәмаршақә аҵәы сылабҵоит, аха цәгьарас ибзызуи?
– Сужьеит.
– Бсымжьаӡеит.
– Сужьеит. Иуцыз дарбан?
– Сашьа иоуми! – Иараҭ Мада илирдыруан аӡӷаб лнаҩс
Аԥсар имашьына дышҭатәаз. Еибырҳәоз уамак хьаас иара
имаӡамызт, аха шьҭа иажәа иалан, реицәажәашьа ианаалон.
– Аҟәа дганы, аоперациа ззыруз дарбаныз, рҭаца
лакәушәа?
– Нас даҳшьуазма, ибцәажәашьеи? – еибгаз инапала
илахь ааникылеит. Ихы ихьуан.
– Лара дызусҭада?
– Лароу? Дыԥсшьаҩыми.
– Убри ауми исҳәо.
– Ибҳәо закәи?
– Аԥсшьаҩы ӡӷаб дызшәыцзи?
– Ачара лҳарбарц.
– Сара исумырбоз, аԥсшьаҩы дызуцзи?
– Ҳчара бымбаӡаци?
– Избахьеит.
– Ашәага сыҭи! – амедиаҳәшьа амцашоурашәага Иараҭ
иҩыҵра иааҵылхит.
– Бымбои! – Иараҭ ихы Мада илызхан. – Изымбац
илҳарбон.
– Уҽахумган! – амедиаҳәшьа лҩыза илабжьалгон,
ачымазаҩ итумба иқәыз таблеткак иҿы инҭалыршәын, аӡы
илыржәуан. – Амцашоура имоуп. Илшаӡом.

67

– Амцашоура соуртә дымцәажәои! – Иараҭ амедиаҳәшьа
лакәын изеиҳәоз. – Аха дцәажәалааит, џьыбышьҭ.
– Бымбои, – Мада лҩыза длырҭынчуан. – Игәы
аасырҿыхоит. Шәарҭ ара шәизааиуеит, ахәшә дашәыргоит.
Уи аума иара ихәо!
– Мада, ҳара бҳацны бара бцозу? – Иараҭ, Мада илҳәоз
дақәшаҳаҭызшәа, дара реицәажәара иациҵон.
– Акрыздыруоу.
– Нас блас иаабыртуази, бтәқәак бҳадырбалар? Ацҭәы
шьҭырхуан.
– Уи аӡӷаб иаҳа дзышьҭухи?
– Лтәқәа ацҭәы шьҭырхӡомызт.
– Уи ачараҿ сара сшыҟалоз умдыруази?
– Издыруан.
– Ӡӷабк думаны ушԥанеиуаз? Нас ушԥасыхәаԥшуаз? –
иаалырҟьаны Мада лыччаԥшь налҿықәбеит.
– Дыбсырдырырц сҭахымзи.
– Ас сара исзычҳауам.
– Бца, нас!
– Сцоит… – даақәгьежьырц ак лыгмызт.
– Аа! – дааӷзит. – Сыбӷа сыхьуеит! – дааҵысырц
дагьыҩеихеит, игәчама ихьаауан. – Аа!... Схы тҟәацуеит…
– Иухьи, уара?! – Мада дааихаххит, иаалышьҭагылаз Уарда даумышьҭуа. Асԥар дҩаҵыззарц даақәтәеит, ишьапқәа
излыбаагомызт, ихьаа аҵкыс, Мада лгылашьа иԥырхаган.
– Уажәы еиқәтәоит, – Иараҭ дааҭынчхон. – Мада, сыбиааит ҳәа сыҟоуп.
– Усиааиуа-егьиуа, сышԥауршәеи!.. Сужьахма?
– Уи, ахьаа сымоуп аха… – аҳау изымхозшәа, ирҵаула
дқәыԥсычҳауан. – Амала, бымшәан!
– Сымшәахкәа…
– Сгәы бырҿыхеит, шьҭа бымшәан, акырӡа сыԥсы
ҭазаауеит. Уаҳа бмаан! Агәхьаа бҽабыргацәоит.
– Сара агәхьаа сзагахуеи. Уара субар уҭахызар сгәа­
хәын…

68

– Аа!..
– Шьҭа бцароуп! – аҭӡыбжьараҿ шьаҿақәак рышьҭыбжь
заҳаз амедиаҳәшьа ашә аавҵраан днаԥшызар, Леуарсан
дааиуан.
– Нас, уаҳа смааӡои?
– Иаҭахӡам.
– Аиеи, нас. Уара субар уҭахымзар, сара иуласхи, –
лнацәақәа рҵысуа инаилырбеит. – Чао! – Уарда длышьҭала
дындәылҵит.
Леуарсан Ирма дналыдгылеит. Лара дааԥшын, лхы
дҩахеит.
– Уажәааны уабаҟаз? – лара дҩагылеит.
– Гана игәы бзиамхазт, даазгеит.
– Игәы злабзиахои, иаразнак аԥылҳаҭра далашәеитеи.
Дабаҟоу, нас?
– Адкыларҭаҿ дықәиоуп. Гәырқәак иларҵеит. Деиӷьхозар
рбаанӡа сҳәан, сыхәнеит арахь. Акардиолог ашьыжь ауп данаауа. Арҭ ирҳәои?
– Ишьҭоуп. Еиҭакра уамак макьана избом. Умлеиуа.
– Санааих сымнеикәа, – Леуарсан ауада дныҩналазар,
рчымазацәа ыцәаӡамызт. – Шәарҭ ауаа бзиақәа шәҭаауазар
акәхап, шәлахҿыхӡа шәышьҭазар.
– Ҳлахҿых уҳәоу, – Иараҭ ибжьы маҷын, аҭыгара
шицәыхьанҭаз убарҭан.
– Умшәан, Иараҭ! Иахьеи уаҵәи ухьаақәа рыҽдырҵарыр
ҟалоит, нас иаҳа-иаҳа убзиахалоит.
– Сгәыӷлап.
– Аҵхагәҭан уаазцеи? – Аԥсар иаб дизҵаауан.
– Аҷкәынцәа ахәышәтәырҭа иҭаҵаны, сара аҩны
сзыцәом иҳәан, Гана даазгеит.
– Акыр ихьма? – иаб ихәмаршьа ак шаҵаз Аԥсар иауизымдырхуаз.
– Игәы ааилакьакьан…
– Нас, дабаҟоу? – Иараҭ ибжьы хьырвыруан.

69

– Умшәан! Акгьы ихьуам. Гәырқәак наиларҵан, шьҭа
иԥсы ишьар цәгьа ибом. Акардиолог ҳааизыԥшуеит.
– Сицны слалбаауеит, – лҳәеит Ирма. – Саагьежьаанӡа
ҭынч шәиаз. Шәзыцәақәар цәгьамызт.
– Бзыцәшәои? – иҳәеит Аԥсар. – Ҳԥырны ҳкылԥраауама
мҵәыжәҩада? – уи Иаҭар иҿаҳәаз ижәҩахыр ахь илаԥш
наиршәит.
Хаҵеи ԥҳәыси еишьҭалан индәылҵит. Аԥсар Иаҭар
дихәаԥшуан, егьи усгьы иҽизырҵысуамызт, иблақәа хҩан,
игәы ҩарха дахьиаз. Ихаҿы адақәа ҭрысуан, уи аарла
иубарҭан, алашара ахьиҿаԥхоз. Алашара иԥырхагазар
игәахәын, ирцәарц Аԥсар дҩеихеит. Уи, ишьапқәа
лыбааигаанӡа, ишьҭыбжь Иараҭ иаҳаит.
– Арцәага сыларҵарц узраҳәома? – уи изҵаарала иҩыза
диҳәон.
– Уажәыҵәҟьа, – ашьшьыҳәа дахьындәылҵуаз, Аԥсар
иарӷьа шьапы шьҭаирҳәазозшәа еихигон. Иара ус аҷаԥшьаҩ
лахь иҿынеихон, лара аишәа дадтәалан, дааизхьаԥшит. –
Арцәага илабҵар ҟалома?
– Уажәыҵәҟьа! – дҩагылеит лара. – Уара ушьҭала! –
лмыругақәа ахьыҟаз дыҩналонаҵ, изҿылҭит. Иара иҭыԥ
ылихаанӡа, лара дыццакуа дааҩнашылеит. – Ԥшьаала
уҽурҭынчыр иаҳа иузеиӷьын, – агәыр Иараҭ илалҵеит. –
Амцхә арцәага узеиӷьума. Уашьцылар иарада узмыцәо
иабоуҭаху.
– Иахьазаҵәык ӷәӷәала сырцәа! – иҳәеит Иараҭ.
– Алашара ырцәа! – Аԥсар амедиаҳәшьа длыҳәеит, Уардагьы ауада еиқәырлашьца дындәылҵит. – Мада лааира
узеицәахама? – иара ихы Иараҭ инаиқәикит.
– Уи лцәажәашьа сзеицәахозар, ара сҭашәаанӡагьы
сылшьхьазаарын.
– Ирлас дузаалар бзиан. Уара дмаарц лоуҳәеит.
– Избан?
– Заа ушьапы уқәлыргылон. Шҿумҭуаз улырцәажәеитеи.

70

– Уԥсыр улмыргылои. Амала, амш лгоит, уара! Сара аԥсра
санаҿу, лара лашәа дацкәашоит. Дышԥоубо, ыы?
– Уи макьана дҭаршә дамоуп, иулырбом акәымзар. Арахь
уара уеизыххаа ушьҭоуп, арахь ӡӷабк дуцын. Илоуҳәои?!.
– Знык сгыларушь?!.
– Убас угәы каҳама?
– Уеиқәыҿаҳәа, узымҵысуа удыриар, иубап.
– Иара ас сышиоугьы исзычҳауам. Аха узықәшәаз уанаалароуп.
– Сабгьы дсырчмазаҩит ҳәа сыҟоуп.
– Уамак егьимыхьит рымҳәеи.
– Уамак егьимыхьит рҳәеит, аха ашьыжьынӡа
ирызнамгакәа дзааргеи? Ах!..
– Уҽумырҵысын! Иауазар убла хҩаны уҽырҭынч! –
аниҳәоз, зыбжьы аагаз ителефон аақәихит.
– Аԥсар?! – иаб иакәын. – Иараҭ аӡӷаб дшыԥсыз иаҳәа!
– Аа?!. – Аԥсар ибжьы џьашьахәха иаагеит.
– Лани лаби изааир рҭаххап ҳәа сгәы иаанагоит.
Дазыҟаҵа! Уан днеиаанӡа уааԥшы уҭахызар, – аб иԥа иабжьеигон.
– Дыԥсит иҳәеит ҳәа сыҟоуп? – Иараҭ дҵаауан.
Аҭак анимоу, изыниаз усгьы еилкаан. Ицламҳәа, иқьышә
хаҳәхеит. Уи аҽны ихаҿы амрымхӡацызт, иԥынҵа, иблақәа,
иааимаирцеиз иџьымшь,– ақәыџьма гәамҵ ахаҿы шьҭихуан.
Амала, иқәыџьма бла алаӷырӡ аахыжжылеит. Ихы игәышԥы
инықәҳазшәа, дагьаақыџьқыџьит. Агәыԥшқара изаҵалан,
иԥсы ааивнагеит, акәымзар игәы злаԥымжәарызи.
8
Леуарсани иԥшәмеи адкыларҭаҿ ианлыбаа, Гана уа
дықәиан, амедиаҳәшьа даҽа гәырк уи игәчама иалаҵо
дихагылан. Атерапевт-аҷаԥшьаҩ ҿыц дааҩнашылахт. Уи
уажәраанӡа ачымазаҩ дибахьан, ирҭоз ахәшәқәа шиныруаз ибарц игәы иҭан. Адырҩегь аҷкәын ишьақәыӷәӷәара,

71

ишьакшашьа гәеиҭон. Игәы аусушьа дазыӡырҩуан. Аҳақьым
аамҭа кьаҿла ас ҩынтәы иара дгәеиҭо имбаӡацызт.
– Акардиолог ашьыжь дааиаанӡа усгьы уааԥшыроуп, –
иҳәеит атерапевт. – Излеилыскаауала, ушьҭеиҵоит.
– Ашьҭалаха сымаӡам, – аарла иԥсы еивигон Гана дахьиаз.
– Уи иареи уареи ишәыӡбап. Дааиаанӡа ара узықәиаӡом.
– Аҩналарҭаҿ стәазаауеит.
– Исҳәо ааурҳаи! Аҟәшаҿы уҳариар иаҳа иузеиӷьуп.
Уаасыцныҟәеи! Угәабзиараз ауми исҳәо зысҳәо. Шьапыла амардуан даҿашәымҵан! – уи амедиаҳәшьа лышҟа
даахьаҳәит. – Заҟа дыӷәӷәоу изеилкааӡом. Алифт ала
дыхәныжәга!
Згәы бзиаӡаз иакәызшәа, Гана дҩықәтәахт. Иаразнак, «Сс-ы!» – иҳәан, уа дхәаны даанхеит. Иԥсы
ааивигазшәа иун, ашьшьыҳәа дҩагылеит. Иқьаф ҭаҵазар,
усҟатәи дгарҽаррымызт, аҭӡамцгьы зны инапы надкыло, иҿынеихеит алифт ахь. Аӡӷаб уи дыницҭалеит. Егьырҭ
амардуан иҩаҿалан, аԥшьбатәи аихагылахь иҩеиаанӡа,
амедиаҳәшьа Гана ауадаҿ дналгахьан, дышьҭалҵон.
Уажәраанӡа изхагьежьуаз аҷкәынцәа рхаршҭны, Леуарсани
Ирмеи ари ауада иҩнахеит, акардиолог ашьыжь дааиаанӡа.
Уи ҿыц ачымазаҩ дҭиҵаауан.
– Иҟоу уасҳәап! – уи Гана аӷьара ааихиргеит. – Иахьа
инфаркт умыхьыр уҭахызар, абра ашьшьыҳәа уиаз!
– Сусқәа…
– Иарбан усу иузыҟаҵо, аинфаркт амҩан иааухьыр?
Все! Акымзарак саҳар сҭахӡам, – имыруга аашьҭихын,
дындәылҵит.
– Ииҳәеи? – уи ицара дазыԥшны, ашә дылагылазшәа,
Ҭали дааҩналеит.
– Иҟасҵои, уара? – Гана ибла ҩышьҭихит, ихы
изышьҭымхрызшәа ирҵысуамызт.
– Ииҳәаз уаҳаит, – иҳәеит Леуарсан. – Аусқәа еиҵадыр­
хар ҳәа ушәома? Сара сабауцхыраауеи? Убри саҳәа!

72

– Абыржәы аӡӷаб лани лаби Пицунда аԥсшьарҭаҿ иааиуазароуп. Асааҭ жәеиза рзы убра инеиуеит жәаҩык рҿынӡа
ҳауацәа-ҳҭынхацәа.
– Уажәраанӡа изсаумҳәеи?
– Иулшом сгәахәит. Назбеи уа дҟалоит. Радмир Алашба,
араион Жәлар Реизара дахагылоуп-аҽакуп. Убри ҳахьӡала
дрыдышшылар сҭахуп. Ауаа хатәрақәа рбар, ҟьасаҳәасак
рыӡӷаб дышрыдымԥсылаз рзеилкаауазар аабап. Убри
ашьҭахь Назбеи Ԥсоу дцоит. Уара, шьыбжьоншьҭахь аӡӷаб
лани лаби Фатма илызноугароуп.
– Уи дарбан? – Леуарсан иааигәамԥхазт, аӡӷаб
деиҭалызҵааит.
– Апрокуратура аусҭҵааҩ.
– Нас? – Леуарсан уи аӡӷаб ԥшӡа, лыхьӡ замана,
илзанааҭыз игәаԥхомызт. Иалылхызи ӡӷабк апрокуратураҿ
аусура? Уи аӡӷаб илтәышьҭрамызт, иара итәала.
– Аби ани ҽԥныҳәа ҳарҭоу иҳарымҭоу еилкааны, апротокол еиқәлыршәароуп. Ҽԥныҳәа ҳарҭозар, ҳусқәа хдырбгалеит ҳәа иԥхьаӡа. Аҷкәын дҭаркуеит. Убас а-Кацбаиақәа
рнапы ҳҭахуп, аха уи нас. Уажәы аӡӷаб лани лаби роуп
аус злоу. Рнапы ҳарҭартә, зегьы еиқәыршәоуп. Аԥсы
лыԥсадгьыл аҿынӡа лгара шә-нызқь ақәсырӡхьеит. Аоперациеи ахәшәқәеи – ҩынҩажәижәаба нызқь. Лани лаби
хазы идәықәҵатәуп. Сҽысымшьуазар, уаҳа исылуршои?!.
Иуҭаххақәаша ауаа ртелефон номерқәа ирҭыхи! – уи ителефон Леуарсан иахь инаирхеит.
– Бара аҩнынӡа бызгома? – ателефонқәа рҳәынҵәрақәа
дрыгәҭасуа иахьынӡеимидоз, Леуарсан Ирма длызҵааит.
– Уара уусқәа нагӡала, сара макьана ара сыҟоуп, –
лҳәеит лара.
– Акы хьаас иумкын, зегьы рҭыԥ иқәаҳҵоит, – Леуарсан
Гана ителефон ирхынҳәын, дҩагылеит. Даныҩдәылҵ, дышиашаз акардиолог иуада дныҩналеит. – Дабанӡашьҭазаауа?
– Ихы ирманшәалар, жәабаҟа мшы.

73

Леуарсан имашьынахь длеиуан. Гана, иаалырҟьа аӷ излеизаргьы, дызҭашәаз иҽеиҭомызт. Уи дзакәытә уаҩыз Леуарсан иахьа ибазма, аха ачымазара дшышьҭанагәазгьы,
дамҵасыртә аниба, аҭәыц дахьынҳалон. Иара шьаҿашьаҿа амҩа данын, иԥсызи инхази ирыхәҭаз мҩақәҵашьак
рзиԥшаауан. Леуарсан, уи ишиҭахыз еиԥш, аԥсшьарҭаҿ
иҟаз, иҭахаз лаҳәшьаду ателефон дылзасит.
– Лида Ивановна?!. Лана рыцҳа лҭаацәа аазар еилыскаар сҭахын.
– Иааит, – иаҳауан аԥҳәыс лыбжьы.– Иҩнасҵеит. Уажәы
шьыжьхьафараз идәықәысҵар сҭахуп.
– Ирашәҳәахьоума?
– Макьана.
– Сааҭыбжак иалагӡаны уа ҳҟалоит гәыԥҩык.
– Сыԥшуп.
Леуарсан имашьына дҭалан, ителефонаҿ Радмир Алашба иномер иԥшааит.
– Леуарсан соуп. Макьана аԥсшьарҭа ҩнахьы удәықә­
лома?
– Заҟа рзы уа сыҟазарц уҭахи?
– Сааҭыбжак аҿынӡа ҳаиқәшәароуп.
– Амҩа сықәлоит.
– Назбеи?!. – Леуарсан дмыԥшӡакәа уи ителефон аномер иԥшааит. – Сааҭыбжак иалагӡаны Пицунда узлеиру?
– Амҩа сануп. Сахьӡоит ҳәа сгәыӷуеит.
Леуарсан, дмыццакӡакәа амҩа дахьаныз, егьырҭ аха­
цәагьы ателефон дырзасуан. Џьоукы аԥсшьарҭа агәарԥаҿ
иԥшын. Даҽа џьоукых амҩа ианын, изларҳәақәоз рыла,
иара длеиаанӡа, дара уа изыԥшра рықәшәон. Игәы рҭынч
ихаҭагьы агәара данынҭалоз, ахацәа уа рмашьына­қәа ирыдгылан. Иаргьы дынрылагылахьан, а-«Merсedes» еиқәаҵәа
ҳаракы анааҭалоз.
– Абар Назбеи! – рҳәеит.
Иареи дареи аԥсшәа шеибырҳәоз, Радмир Алашба
имашьына ааҭалеит. Рызынтәык ааилагылеит. Иахьцалак,

74

зыхшара дҭахоз аҭаацәа рыдышшылара угәы иахәашаз усмызт. Уи адагьы, изықәшәоз ажәабжь бааԥсны ирызнаргар
акәымзи. Леуарсан Лида Иван-иԥҳа ателефон дылзасит.
– Ҳара ҵаҟа ҳгылоуп. Ҳзызнеиуа ҳадкылара иазхиоума? – уа иҟаз еиликаарц, иргызмал длызҵаауан иара,
еиҳараӡак лара лхала иралҳәахьазу, ма ирызнеиуаз уи аус
уадаҩ анагӡара рзыԥшызу идыруазарц дашьҭан.
– Акы инацҳарц исышьҭит, – лҳәеит аурыс ԥҳәыс. –
Шьҭа игьежьуазар акәхап. Авестибиуль аҿы шәааԥшы!
Шәтелефон ара исызҭоуп, сышәзасуеит.
Еишьҭагыланы иныҩналеит ихатәраз ахацәа. Аԥсшьа­
цәа рзыԥшуан, арҭ уск шрыԥгылаз еилкаауа. Изызнеиуаз рԥылара заҟа Леуарсан ихьаауаз Радмири Назбеии
игәныркыло ибаӡомызт. Еснагь инарыгӡоз уск рзыԥшызшәа,
алифт инҭалеит. Раԥхьа ихәыннагоз Леуарсан дрылан. «Сара
саҵкыс иӷәӷәақәоума?» – иара ихы дазҵаауан ианааҭыҵуаз.
Авестибиуль ҭбаан, иахьынатәақәашаз акреслақәа, адиван
гылан. Ателефон абжьы аагеит.
– Сӡырҩуеит, Лида Ивановна!
– Иааихьеит, – лыбжьы алаӷырӡ алыҩуан. – Шәааиаанӡа
иазыҟаҵазар сҭахын.
– Уажәыҵәҟьа,– Леуарсан ителефон иҵәахын, аиҳабацәа
ихы нарызирхеит. – Шьҭа ҳнеип!
– Шәаала! – Радмир аԥхьа днагылеит.
Назбеи уи днаишьҭагыларц Леуарсан инаиирбеит. Радмир уадак ашә ааиртын, днылагылеит. Уа иҟақәаз аниба,
изшьапык акыр иааиҵшьуа, дныҩналан, азхаз даақәгылеит,
ишьҭагылаз ааикәша иааилагылаанӡа. Рҿаԥхьа аиарҭа
дықәтәан ишаанагарыз аурыс ԥшра змаз аԥҳәыс. Дышҳазӡа
дырзыԥшуан илҭааз ахацәа. Лаҳәшьа «илшәылҵаз» ашәаџь
дытҟәа данамаз, арҭ ауаа нагақәа ирҭахыз усгьы лхахьы илзаагомызт.
– Шәзықәшәаз арыцҳара даараӡа ҳгәы иалсит, – Радмир уи аԥҳәыс лхы-лгәы дҭала дирҿыхарц иҽыназикит. –

75

Ас акәмызт ҳара ҳаибабарц шаҳҭахыз, чарала ҳаиқәшәарц
ҳгәы иҭан, аха алахьынҵа ҳзацәымцеит.
– Лариса, аӡӷаб дахьынӡашьҭаз, абарҭ рызынтәык
убра игылан, – Лида Иван-иԥҳа лыбжьы ҳаракы дҵәыуон,
аӷьараҳәагьы лажәа налалгалеит.– Ҳара абри ҳамаӡам, абас
ҳзеидгылаӡом, – наԥылшьит, уажәы иаҳа ихьааз изықәшәаз
аԥсҭбара акәзу иахьзеидымгылоз акәзу узеилмырго.
Лариса ҳәа Лида дзыԥхьаз лаҳәшьа ашырҳәа дҩагылан,
илҭааз ауаа хатәра лылаӷырӡ длырбар лҭахымызт уҳәартә,
ашырҳәа наҟ дныҩналеит. Убас лгәырҩа лхәаҽуан. Ауада
иаҿаԥшьыз абалкон саркьалых ҭшәахьы ашә Радмир иааиртит. Назбеи днаишьҭагылт, уа уаҳа уаҩы дакуамызт. Зыбӷа
кыдҵа уаҟа итәаз ахаҵа кьаҿ аҭаҭын дахон.
– Ишәыхьыз ҳгәы ишалсыз шәаҳҳәарц ҳашәзааит, –
Радмир уи хазы дидышшылон. – Шәхьаа ҳаргьы иаҳхьауп.
Даҽакала ҳаиқәшәарц ҳгәы иҭан, – ҿыц еиҭеиҳәон, – аха
ачара ус ирлахьынҵамызт.
– Дызбар ҟалома? – дҵаауан аҩхаҵгылара зҽыззақә­
мыршәоз ауаҩ.
– Ишԥаҟамло! – Радмир, Назбеи дима, даахынҳәит.
Авестибиуль аҿы ахацәа ааикәагылт. Леуарсан аҵыхә­
тәан дыҩдәылҵын, шьҭа иҟарҵақәашаз рзы, ажәак, ма
ҩажәак ааимырдақәарц, иҩызцәа днарылагылт.
– Радмир! – уи иахь ихы наирхеит, иахьцалак уажәы
даазызҿлымҳахаз азҵаара аҭак иаразнак иаҳарц иҭахын. –
Арҭ акыр рыбжьаҵәҟьазма?.. – Леуарсан «арҭ» ҳәа дызҿыз
Радмир изеилымкаазт, ихаҿы зҵаараха дааԥшит. – Иараҭи
ари аӡӷаб иҳацәҭахази?
– Мамоу, џьушьҭ! Ус сажәа аасырԥшӡеит. Нас, шьҭа
ҳцалап! – нарабжьеигеит.
– Ҳцалап! – Назбеи дақәшаҳаҭын, уи Ԥсоуҟа дыццак­
уан. – Уара – Радмир Леуарсан иахь ихы наирхеит, – уаангылар, арҭ унарыҿцәажәап. Ражәа ахы ахьцо ҳдыруазароуп.
– Шәгәы ишԥаанаго, – Леуарсан Радмири Назбеии
ракәын аиҳараӡак ихшыҩ ззишьҭуаз, – аԥсы даниарго,

76

апави­лион аҿы даақәыргыланы, митинг кьаҿк еиҿкаазар,
имцхәхома? Сара убас исҭахын.
– Иаҭахӡам! – Радмир иааҿаԥиҵәеит.
– Фырхаҵара усла дҳацәҭахаз џьушьома, – Назбеи уи
дидгылан. – Дҭахеит машәырла, – амитинг мҩаԥаагаргьы
дара ишеилыркааша ҳаздыруам.
– Ирзеилкаарым ҳәа угәы изаанагои? – Леуарсан
иџьеишьон.
– Иагьа гәырҩа ихаԥазаргьы, ишьапы дықәгылазароуп
ҳанизнеи. Ҳаиԥшым, умбои.
– Артҟәацга рыҵаԥаҳжәан, ҳнархагылеит, изгылозма?!.
– Уигьы иашоуп аха… Иахьцалак.
Рызынтәык алифт инадеибаҳәалан, ҩ-гәыԥк рыҽша
иҭалаанӡа, Леуарсан дырзыԥшуан. Ахынҳәра уамак
иҭахӡамкәа, даагьежьын, ауада дныҩналеит. Лида Иваниԥҳа уа ахышә дадгылан. Васили Анатоли-иԥа абалкон аҿы
дыштәаз дтәан, аҭаҭын дахьахоз дзықәшәаз иԥсы шихнамхыз унардыруан.
Анаҩстәи ауаҭах ашә аатит, ԥшак аагәҭасызшәа.
Арахь дааҩналеит Лариса Иван-иԥҳа. Лаӷырӡыла лыԥҳа
данылкәаба, лымч еизлыркәкәан, лыԥшра лзыхынҳәуан.
– Лана абра дҭахараны дыҟан, – лҳәеит лара, илзымдыруаз ахаҵа диҿаԥшуа, – ллахьынҵа дзахыԥомызт.
«Ибзиашәа, динк агәра лгоит», – Леуарсан игәы иааҭи­
ҳәааит, Лариса Иван-иԥҳа илҳәаз ашьҭахь ҭакк лыҭа­
тәызаргьы изымдыруа.
– Ҳазынтәык ҳзықәшәаз ҳанаалароуп, – иҳәеит иара
аҵыхәтәан.
– Данбаҳбои? – лнапқәа ҵысуан.
– Даниаҳго дышәҳарбап.
– «Даниаҳго» – ишԥа?
– Лыԥсадгьыл ахь дшәымгаӡои? Ишәҭахызар ара анышә
дамаадап? Уадаҩра ҳамаӡам.
– Даҳгоит, – хьаҳәхьаҵра Лариса Иван-иԥҳа лажәа
ианыԥшуамызт. – Шәгәаныла, уи заҟа мааҭ рҿы иҳазтәари?

77

– Амҩақьыра амацара – шә-нызқь.
– Усҟатәи ҳара ҳҩыџьегь шықәсынаҟьак иаҳзырҳаӡом.
Ишԥаҟаҳҵари? – агылара лылымшазт, днатәеит.
– Акгьы шәдыршәаӡом. Лара дмазеины аҭоубыҭ
дҭарҵахьеит. Шәара шәымҩақьыра инаркны, ахарџь зегьы
аҷкәын иаб ихәда иқәиҵеит. Ицхыраауагьы имоуп.
– Ибасымҳәеи! – Лида Иван-иԥҳа даахьаԥшит. – Арҭ
аӡәкны еидгылоит. Ирҳәаз нарыгӡоит, бымшәан! Ауацәа
ҿыцқәа бырҳазар еиԥш иԥхьаӡа!
– Аб ихаҭа дышәзааиртә дзыҟамлеит, – Леуарсан
инациҵеит. – Ихәда иқәҳаз игәы идырхьит. Дышьҭоуп.
– Амилициаҿ саргьы аус зухьеит, – лҳәеит Лида Иваниԥҳа. – Лана лықәгара азин ҳарҭарц, бара апрокуратураҿы
бырбар рҭаххоит.
– Ааи, – Леуарсан дақәшаҳаҭын. – Ҽыԥныҳәа шәымоу
ишәы­маму еилымкааӡакәа,амашьына аҳәааҿы иаурышьҭӡом.
– Иҟаҵатәу аусқәа ҳмыргәагәап, – Лариса Иван-иԥҳа
дақәшаҳаҭын. – Ирлас ҳзықәҵыр цәгьамызт.
– Ус акәзар, – иҳәеит Леуарсан, – шьыбжьоншьҭахьынӡа
шәыԥсы аашәшьа. Уаанӡа апрокуратурахь адырра
рысҭоит, ҳанрызнеиуа аамҭа иақәшаҳаҭзар еилыскаауеит.
Сышәзааиуеит.
9
Шьыбжьышьҭахь, ашьыжь иаанижьыз аԥсшьацәа акрырфазар анигәахә, Леуарсан аԥсшьарҭа дныҩналеит. Алифт
аҭаларҭа дахьынӡадгылаз, ганла ибон анаӡара дшааҩналаз
ареспублика хәышәтәырҭаҿ иибахьаз уи аԥҳәыс. Лара
дагьҿамызт, аха лкан калмыршәцызт, макьана акыргьы
дыԥшӡан, деинаалан. Лара дааиаанӡа, иара алифт дынҭалан,
ашә ҩаиркит. Алифт дшааҭыҵыз, дышиашаз дзышьҭаз
ауаа зыҩназ ауада ашә днадгылеит. Ани аԥҳәыс алифт
ааҭыҵра дахьӡахьан. Арахь дшааиуаз ихы азцан, еицлеирц
даалзыԥшит.

78

– Лида Иван-иԥҳа шәлышьҭазар акәхап?
– Ара иҟазар акәхап. Телефонла слацәажәон.
– Шәлеи! – ашә днас-насын, азин ширҭоз иаҳаанӡагьы,
ашә ааиртын, аԥҳәыс дноуишьҭит.
– Даараӡа сгәы иалсит! – аԥҳәыс дшыныҩнашылаз,
лхы Лариса Иван-иԥҳа иналықәылкит, ахаҵагьы
днаиеихырхәеит.
– Иҭабуп, – Лариса Иван-иԥҳа лылахь лзеиҵыхуамызт,
лхаҵа дахьтәаз усгьы ҿиҭуамызт.
– Шәгәы иҭоуи? – аԥҳәыс дҵаауан, уамак еилкааӡам­
кәа. – Коми ареспубликахь дыжәгоит ҳәа саҳаит, – леилкаа
нацылҵеит.
– Ус иаҳа еиӷьуп, Мадлена Асҭамыр-иԥҳа, –
лҽаарылалгалеит Лида Иван-иԥҳа.
– Лнышәынҭраҿ ианаҳҭаху ҳалзымнеиуеи, – лҳәеит Лариса Иван-иԥҳа. – Ара ҳабацо, ҳабаауа?!.
– Шәанбацо?
– Адокументациа шааиқәыршәахалак, – Лида Иваниԥҳа урҭ акәамаҵама усқәа иаҳа лхы рызцон. – Уаха амҩа
ҳақәларгьы ҟалоит. Иамуазар – уаҵәы. Аҽеидкыларақәа ус
имариам.
– Сабашәыцхраауа? – Мадлена Асҭамыр-иԥҳа ҳәа
зыхьӡ ршьаз, шьҭа дцар шылҭахыз мҩашьо, инықәылҵахьаз
лшәыра аақәылхит.
– Зегьы рхала еиқәдыршәоит, цхыраара ҳҭахӡам, –
лҳәеит Лида Иван-иԥҳа. – Бара, бусқәа рацәоуп, издыруеит,
бцагәышьа! – уи илбон Мадлена Асҭамыр-иԥҳа дшыццакуаз, дахьырзаазгьы лызџьашьатәын. – Даараӡа иҭабуп! –
лара аԥсуа ԥҳәыс дындәылылгеит.
– Ари дызусҭада? – уи дшаахынҳәыҵәҟьаз Леуарсан
илиҭаз раԥхьатәи зҵааран.
– Ари лаб апартиа усзуҩын иара ианиааз. Лара Москва афирма «Астик» еиҿкааны илымоуп. Аҳәаанхыҵаа
дрыдҳәалоуп. Аԥсны офшор еиҿылкаарц лҭахуп.

79

– Офшор? Иҷыдоу аекономикатә ҭыԥ? – иара иџьеишьон.
Уи аилкаа маҷк иман. Иԥҳа Нара ишьҭылхыз адунеи аекономика азанааҭ акәымзи. – Шәыхиазар шьҭа амҩа ҳақәлап,–
излацәажәоз уамак зҵазымкуаз акәны, ихадаз аус ахь иаразнак даақәҵәиит иара.
– Шәца! – рыхҩык Лида Иван-иԥҳа амҩа иқәылҵон.
Хаҵеи ԥҳәыси Леуарсан ишьҭахь иҭатәан, даҽакала
рыԥсҭазаара зынӡак иҿахҵәарызшәа рбон. Рыжәҩахыр
даҽа зны еиԥшымкәа еибыҭан. Ажәак рҿыҵшәомызт. Иаргьы рықәҿиҭуамызт, рҭынч тәашьа еилеигар иҭахымызшәа.
Амҩан аԥсабара ԥшӡа блахкыга дара ирныруамызт, рыхәда
хҽы иҭатәан. Ақыҭа нхарҭа еиҿкаақәа иргәылс, ақалақь
иналагылеит. Иахьцоз-иахьаауаз усгьы ирымбаӡацызт,
уажәык уи хьаас ирымаӡамкәан, амҩаду аҿынтә рмашьына амшын шыҟаз ибжьалеит. Уахь илаӡаанӡа, арымарахь аҩнеихагылақәа ирываршә илеиуан, аха амшын
рбарҭамызт. Аџьырмыкьа ианладгыла, ҿыц арымарахь
иқәҵәины, аҭшәаранӡа ианнеи, иаангылеит.
– Ҳааит, – Леуарсан дааҭыҵын, исасцәа днараԥхьагылан,
ақьырмыт хыбра ԥшра змаз иныҩнеигалеит.
Ашәқәа рҿы адҩылақәа гәаҭо иҿынеихан, дзышьҭаз
апрокуратура аусҭҵааҩ лыжәла, лыхьӡ, лабхьӡ ахьаныз, игәабжьынацәа ырхәа, азқәала днаснасын, иааиртит. Уаҩы дыҟаӡамызт, исасцәа ҩнагала измыртәазт,
адкыларҭа дныҩналеит. Уа ӡӷабк дыҵәрышкәаӡа дтәан, лхы
ҩышьҭылхит.
– Фатима дысҭахын.
– Апрокурор иҿы днеит. Шәааԥшы!
Апрокурор иуада ашә аатын, Фатима данаадәылҵуаз,
аҩныҵҟа аусуга аишәа иахатәаз Леуарсан днеиҿаԥшит.
Уи дышлан, ишаанагара иус данаалон уҳәартә, ччаԥшьк
иҿықәмызт, ибласаркьа жәпан, ибла ирыгын, хымԥада.
Џьара дшибахьаз игәалазыршәашаз ак инибааломызт, аха
Леуарсан уи дышиқәшәахьаз еилзыркаауаз нырк игәы­
ҵашәеит.

80

Фатима длышьҭаланы иара дындәылҵит. Лара луада
ашә днадгылан, иаалыртын, илеирц наралҳәан, лхаҭа аԥхьа
дныҩнашылеит. Уи илышьҭаларц хаҵеи ԥҳәыси Леуарсан
даарзыԥшит. Ауада аԥшәма илзааиз рыхҩык рҭыԥқәа надлырбан, илалыртәеит. Лхаҭа аишәа аханы лҭыԥ аалылхын,
ирхиа лаԥхьа иқәыз ақьаадқәа аалыртын, ицқьаз аԥкаанҵа
бланк лаԥхьа инықәылҵеит.
– Ан лыла ҳалагап. Шәыжәла, шәыхьӡ, шәабхьыӡ?…
Шәаниз ашықәс… Шәабаии?
Уи харҭәааны, даҽа бланкк аацәырылган, аб изкыз
адыррақәа нанылҵеит.
– Шьҭа абраҟа, – аҭыԥқәа надлырбеит, – шәнапала
ианышәҵароуп иҟалаз аинцидент азы ҽԥныҳәа шәы­
маму, ма ишәымоу. Шәнапы анышәҵоит, – ақьаадқәа
нарымҵалҵан, ихадырҭәаанӡа дааԥшит. – Ара иашәырбаз
анҵамҭа инақәыршәаны, адокумент еиқәсыршәоит, аԥсы
дызго амашьына аанымкылаӡакәа аҳәааҿы иоурышьҭырц.
Маҷк шәааԥшы! – нарабжьалган, бӷьыцк даахан, иара усгьы
ихарҭәаан, даҽа цәаҳәак аҟара нацылҵан, апрокурор инапы анҵаны иаазгоит, – ҳәа дындәылҵит. Уамак днымхакәа
даахынҳәит. – Шьҭа ԥымкрада шәцоит. Шәтелефон аномер абра ианышәҵа! – бӷьыц цқьак ан иналымҵалҵеит. –
Зҵаарақәак соуазар, сышәзасуеит. – Зҵаара шәымамзар,
абзиара шәзыҟалааит!
– Сара исымоуп, – хаҵеи ԥҳәыси анындәылҵуаз, Леуарсан дшыҩагылахьазгьы, дааԥшит. – Прокурорс иҳамоу
дызусҭада?
– Шәызҵааи?
– Уа ашәгьы ари ашәгьы жәлак ауп ирну.
– Саб иоуп. Шәарах…
– Ыҳы!.. – иҳәеит Леуарсан, апрокурор ихьӡ заҵәык
акәын иаҳаз, ижәлеи иабхьӡи лымҳәаӡазшәа, уаҳа хырҩ
азимуит. – Абзиараз!
Дындәылҵны ашә шынаиркыҵәҟьаз, уа икыдыз анҵам­
ҭа днахәаԥшит: Фатима Шәарах диԥҳаҵәҟьан. Ицыз има
дахьындәылҵыз, амашьына дынҭалеит. Амҩа дахьаныз,
аусҭҵааҩ ӡӷаб, ахәышәтәырҭаҿ даниба, лхаҿсахьа џьара

81

ишибахьаз иныруан. Уи лаб данҿаз иԥшра лыман, ӡӷабҵас
лхаҿы ԥшқан умҳәозар. Лаҳаракышьаҵәҟьа Шәарах игылашьа иаҿубаарын. Иара ихаҭа дузымдыруа иҽиԥсаххьан,
аха лара лаб данҿаз ааугәалалыршәон. Имашьына
иҭатәаз ани аби ргәаҟҵәаҟшьа еилкааны ишлыдылкылаз,
ишеиқәлыршәаз игәы иаахәон. «Цәгьарас илыдызбалазеи
дысгәамԥхартә?!.» – иара аӡӷаб лхаҿы ԥшӡа ибла ихгылан.
Лабгьы данҿаз даара иԥшнымзи. Иаалырҟьашәа Леуарсан
иааигәалашәеит, иҩызеи иареи мчыбжьынаҟьак изызԥшыз
аҳаирплан, авокзал азааигәа аҭыԥ ылхра иахьӡаанӡа,
абилеҭ аахәаны, Шәарах дышҭалаз. Ҿыц иҵоурамыз нырк
дааимнадахуан.
– Усгьы ақалақь аҿы ҳаҟоуп, – иааиаҳаит иара Лариса
Иван-иԥҳа лыбжьы, – иуадаҩымзар, аҷкәын иҿы ҳнеип?
– Уадаҩ ҳаԥгылаӡам, – Леуарсан, ахәшәтәырҭахь дыб­
жьалартә, иҽааирхиеит.
Ахәшәтәырҭахь амҩа ианыз уаагьы машьынагьы
маҷӡамызт. Амҩа уаҳа изхадмырҿыцуаз уаҩы изеилкаа­
уамызт. Иааиԥмырҟьаӡакәа амшқәа акырӡа ибзиан
акәымзар, аӡқәа ахьҭатәоз аҭыжжаа-мыжжаарақәа ирыла­
ҟан. Аихамҩеи амашьынамҩеи ирыбжьаз адгьыл уамак
иҭбаамызт, аха гәамсам агхомызт. Егьи аган ала, ашьхаранӡа
аҩны ссирқәа аҿагылан, угәы ҭыргон. Ҿыц идыргылоз
ахыбрақәа уажәраанӡатәиқәа раасҭа иҳаракын, иҭбаан,
убла хыркуан. Аԥсшьацәа ирызкын дара, аԥсшьаха змауз
џьоукы амҩа ишаныз гәырҩас измадаз.
Амашьынаҿынтә драԥхьагыланы, Леуарсан амардуан дҩыхәнеит. Адкыларҭаҿынтә аҩныҵҟатәи амардуан
дҩаҿагылахт. Дыццакуамызт, избанзар, зыхәда хҽра еидара ӷәӷәаны иаҵаз ауаа ишьҭагылан. Ахирургиа ҟәшахьы
иҩнеимгалакәа, аԥшьбатәи аихагылахь иҩеигон.
– Зны аб дышәсырбап, – дааҭгылеит иара. – Шәеибады­
рыр иҭахын, – ашә аартны, аԥхьа дара ноуижьын, нас
драԥгыланы, ауада ашә даахеит. – Шәлеи!

82

Аҭӡамцахь зҿы нарха ишьҭаз Гана илахь ҭбаа инап­
сыргәыҵа адкылан. Џьоук шааиз инырын, даахьаҳәзар,
ирыцыз даниба, изусҭқәаз идырын, ииулак ишьапқәа ллыбааиган, дҩархаҵгылеит.
– Ас акәӡамызт сышәԥыларц шысҭахыз, аха сақәшәеит.
– Немедленно ложитесь! – адҵа бжьы аагеит, ахәышәтәҩ­
гьы дааҩнашылеит. – Гана, иуҭаауа рымҩа скыр уҭахымзар,
умгылан! Заҟантә иуасҳәои?
– Асасцәа сҭааит, ишԥаҟасҵо! – Гана дышьҭалан, ҿааиҭит.
Ахәышәтәҩы дицын Гана иаҳәшьа Тата. Лашьа дахьышь­
ҭалоз дицхыраауазшәа дихагьежьуан.
– Нас сааиуеит, – асасцәа ндәылҵаанӡа иаарадраӡарц,
акардиолог адәахьы ихы наирхеит.
– Абра шәлатәа иҟалозар! – Тата хаҵеи ԥҳәыси аҩбатәи
ашьҭаларҭа надлырбеит.
Гана урҭ ааирӡырҩит.
– Амашьына уаха идәықәлоит. Зегьы хиоуп. Шәара
сабхәында аеропорт аҿынӡа шәигоит уаҵәы ашьыжь, Адлер… Амашьына ҩымш рышьҭахь шәықалақь иазнеиуеит. Шәара уаҵәы ахәымҽхан уа шәҟалоит. Амашьына уа
шәаԥылар сҭахуп. Уаҳа акыр шәҭахызар – иҳашәҳәа! Шәара
шәзы иҟаҳамҵара арбану, шәыԥҳа дынҳадыԥсыла ашьҭахь.
– Аҷкәынгьы шәаргьы шәгәы бзианы ахәышәтәырҭа
шәҭыҵ! – лҳәеит Лариса Иван-иԥҳа. – Шьҭа уаҳа ҳзыҳәари…
Ҳара аҷкәын даабар ҳҭахуп.
– Шәаала! – Тата даарыԥхьеит, раԥхьа днагыланы. –
Сара шәназгап!
Рыԥшьҩык шеицыз аҷкәынцәа ахьышьҭаз ауадахь
рҿынархеит. Аӡәыр иникыларц иҽагьазикуамызт, ишамуаз
иахьа ирбазма. Халаҭ шкәакәарааи дареи шынеивыс-ааивысуаз, арҭ ауада иныҩналеит. Аԥсар ахышә дадгылан.
Иараҭ гиԥсла деиқәԥах дышьҭан. Џьоукы шааихагылоз
аниныр, ибла аахиртит. Ихаҿы хаҳәын. Ахаҳә хьшәашәагьы
ак аҳәоит. Иара ихаҿы акымзарак аҳәомызт. Лариса Иваниԥҳа Аԥсар ииарҭа днықәтәеит.

83

– Ушԥаҟоу? – лара лхы Иараҭ изхан.
– Сшыжәбо, – иаразнак аҭак изымҳәеит, ианыҟаиҵахгьы
цәыкәбар лаӷырӡык ибла иаахшәеит. Еибгаз инапала уи
ааирыцқьеит.
– Ухаҵами! – лҳәеит лара, ицәҭахаз дшиџьабоз лныруан.
– Иҟалаз ҳзырхынҳәуам, – нацылҵеит. – Угәы рҭынч! Иаарлас узҭыҵыр ауп иаҳҭаху. – Уаҳа ак ацымҵакәа, дҩагылан,
днарылс дындәылҵит. Лхаҵеи Леуарсани даарзыԥшит. Урҭ
раԥхьа Тата даалыдгылеит.
– Сара Иараҭ иаҳәшьаду соуп. Аӡӷаб лыԥсҭазаара
иаамҭаӡамкәа иҿахҵәеит. Даараӡа сгәы иалсит.
– Иҭабуп.
– Иахьысҳәо иаамҭоу сыздыруам, аха, уа шәҽанеил­
шәыргақәалак, шәара ианышәҭаху ԥсшьара шәаа! Шәгәы
аашәхашҭқәап. Шәахьыҩнасҵо сымоуп. Хәыдаԥсада. Сын­
тәа мацара акәым. Шәаала есышықәса!
– Иҭабуп! Шәеилыскааит.
Тата андәылҵырҭа ашә аҟынӡа инаскьалган, лтелефон
аномер аԥҳәыс иналылҭан, Леуарсани дареи неицҵаны,
даахынҳәит.
Урҭ лалбаан, амашьына инҭалахьан, Леуарсан ителефон
абжьы ангоз.
– Иҟоу азы уаасзыӡырҩ! – Назбеи иакәын. – Амашьына уаха идәықәаҳҵоит. Апрокуратураа рышәҟәы сықә­
шәыршәа! Дара рыхҩык уаҵәы ашьыжь аеропорт ахь изгоит. Иахьазын абилеҭ смоуӡеит.
– Уеиҵасырхом, – иҳәеит Леуарсан, ус ала зегь шеиликааз Назбеи ирдыруа.
Иаалырҟьа даҽа телефонк абжьы геит. Уи Леуарсан итәы
иеиԥшӡамызт. Ишьҭахь иҭатәаз хаҵеи ԥҳәыси ишьаҳаиҭха
рыҽдырҵысуамызт.
– Ателефон шәара ишәтәызар? – Леуарсан урҭ рыцәа
иаалихит.
– Изакәи? – Лариса Иван-иԥҳа иҟалаз иаразнак лхы
иԥнамҟаӡеит, ателефон ара илзасрыдаз? – Да?! – иаа­цәы­
рылгеит амобильник.

84

– Сызусҭоу шәзеилкаама? – уи лыҽцәырылгацәар
лҭахымызт.
– Ааи, – Лариса Иван-иԥҳа илдырит зыбжьы лаҳауаз
аҽны апрокуратураҿ изҭааз шлакәыз.
– 600-нызқь мааҭ иреиҵамкәа ирымышәхыроуп. Еиҵам­
кәа. Еилышәкаама?
– Еилыскааит, – лҳәеит аурыс ԥҳәыс, лтелефон
лҵәахаанӡагьы аӡӷаб лыбжьы лаҳауан.
– Сара ишшәабжьызгаз шәымҳәан!
«Избан аԥара зрымысхуа? – Лариса Иван-иԥҳа лхы
дазҵаауан. – Избан?! Ԥыҭк лара илысҭар лҭахума? –
аԥсшьарҭа ҩнаҿы инеихьан лхы ианыԥнаҟаз. – Мамзар ас
еиԥш зсыҵалҳәои?.. Уи сара исзыҟаҵом» – ҳәа дазкылсит
зыдунеихаан зуалафахәы ада капеикылҵәак мыцхәны
изымкыцыз аԥҳәыс.

АҨБАТӘИ АХӘҬА
10
Убарҭ аԥхын мшқәа убас ихьанҭаӡа имҩасуан, уск
иаалгаанӡа даҽа уск рыҽналаргалон. Дара еидҳәалан,
аха етаплашәа иҳасабтәхеит. Гәыԥҩык ауаа убарҭ аусқәа
рынагӡара рҽазыркуан. Акы уанақәшәалак, ҳкәамаҵамақәа
рацәан, убасҟатәигьы еидҳәалан, иалахәыз ауаа рынхашьанҵышьа наџьнатә уалагыламзар, анагӡашьақәа улаҽымзар,
уманшәалахомызт. Аӡәы, игәы ҟауҵарц ушашьҭаз,
дахьургәаауаз заа иуздыруамызт. Ҳажәлар хәыҷын ҳәа
ҳгәы ишалазгьы, ҳаибаркышьақәа, ҳаиҭанеиааишьақәа,
макьана инханы иҳамаз ҳаиҿцаашьақәа рышьақәгылараз,
рҭышәынтәалараз ухахьы иузаамго, аамҭа рацәаӡа
шрықәырӡхаз уаназхәыцлак, уцәа уааҭанарӡыӡуеит. Цқьа
иҭҵаазар, акыр жәанызқь шықәсқәа мҩасуан аҵаси ақьабзи
еилажәырц.

85

Иахьа иазхәыцны аԥсҭазаара мҩақәырҵоит. Аҩнқәа
дыргылома, амҩа ҟарҵома, ацҳа хырҵома, акосмос рнапаҿы
иааргома, акомпиутер дырхәыцуама, рнапы злаку зегьы заа
планла ишьақәдырӷәӷәоит. Аха, ауаҩы адәы данықәнагалаз
нахыс, ауаа реиҿцаарақәа ԥсабарала имҩақәҵан,
акәымзар заа урҭқәа ирызхәыцуадаз. Аизыҟазаашьақәа
рҽырыԥсахуан, зны ибзиан ҳәа ирыԥхьаӡоз ажәуан, иаҳа
еиӷьыз аҿыц цәырҵуан. Аҵаси ақьабзи хеибарҭәаауан.
Аха иахьа иааҟәымҵӡакәа иҿиауа атехника, уи иацызҳауа
атехнологиа акраамҭа зыҽԥышәа иаауаз, ауаа рынхашьарынҵышьа
ианыруеит,
реизыҟазаашьақәа
акыр
иархәанчоит, уамак иҳамбаӡакәа, ҳхаҭақәа ҳаԥсахуеит.
Ҳаҽгәаҳамҭар, ҳарӡуеит.
Бла иамбакәа иҿиауа (иамбакәа идырҿиауа) еснагь
ишәарҭоуп. Леуарсан убарҭқәа хьаас ианимамыз ҽнак
ус имҩасуамызт. Иныр ауаа рҿы иҟазаргьы, алыҵшәақәа
иара игәы дырҭынчуамызт. Угәҭыха усҟатәи хьаас измадаз,
ауаҩы, дуаҩны ихы аниԥхьаӡашаз, амал икызар акәын.
Убрахь дкылыргон ихәыцрақәа. Избанзар ус ӷәӷәак инапы изыҵхуамызт, иахьабалак аҟәрышь аус ауан, уи арҳара
ианиааз иҽазимшәазар, шьҭа, данбыргхоз ҿыц ԥсҭазаара
мҩак дзангылозма, иашәа иҳәахьан. Гана дзыниаз иара
дақәшәар дышԥалҵрыз, – абриабжьарак уи игәы иҵхон.
Зынгьы иԥсҭазаара, баша имҩасызшәа, игәы ахӡамызт.
Иџьеишьашаз шьҭа уамак уамашәа ибаӡомызт, далашьцылахьан акәымзар, иара акыр даншьаҳаз, Татаҵәҟьа,
дшыԥҳәысызгьы, илылшоз маҷызма. Уи амч лызҭоз, –
даныӡӷабыз аахыс лџьабаа дуун, аԥара лнапы алакын.
Аиашаз, лара аусеиҿкараҿы лыҽлырманшәалахьан. Лашьа ахәшәтәырҭаҿ данышьҭаха, телефонла Назбеи дид­
ҳәалан. Араҟагьы, ателефон аҳәсақәа дырзасуа, иҭахаз
ахаҵа инышәаҭара аҽны ицашаз еиҿылкаауан. Урҭ аҳә­
сақәа рхацәа азыҟарҵон. Доусы рмашьынақәа рыман,
излацашаз аԥшаара уаҩы ихьаамызт. Лашьа иԥеиҳабы

86

Џьадар даашьҭылхын, ашьыжь шаанӡа, аџьармыкьаҿ
акәымкәан, аҩны ашәҭ зааӡоз лҿы дцеит. Илҭахыз авенок
бзиа аԥшәмаԥҳәыси лареи идырхиеит. Иара ишаанагара
еиҿкаан, Тата аԥара деигӡозма.
Лыдәқьан аԥхьа х-машьынак гылан. Урҭ лышьҭаларц,
телефонла иралҳәан, лхаҭа аԥхьа дҩеиуан. Рқыҭаҿы даҽа
машьынақәак амҩан иԥшын, имаҷымкәан ирыцныҟәашаз
еилагылан. Урҭгьы телефонла илышьҭалҵон, уажәы уи азы
акыр аҭахызма, заҟаҩы еицыз раҟара рмобильникқәа
рџьыба ирҭан. Аха даарыламгылар ԥхалшьан, ааигәа илымбацызгьы маҷҩызма, лмашьына длалбаан, зегьы аԥсшәа
ралҳәеит.
– Шәарҭ шәҩыџьегь, – Нареи даҽа ӡӷабки даарыԥ­хьеит, –
амашьына шәҭалеи! Авенок шәыманы ҳаԥхьа шәгылоит.
Ҳцалап! – нарабжьалгеит.
Доусы рмашьынақәа инарҭалеит. Машьына змамыз
измаз заа ирацәажәахьан, иҭацәыз ҭыԥ рымазар еилыркаауан. Урҭ аиҳараӡак ҳәсақәан, рҭыԥқәа ааныркылеит.
Еизыԥшны амҩа ианызар лҭахын Тата, згәы зыҵаххуаз
арԥыск, аԥсҟы идыркызар, лмашьына дшынаԥыслак,
дмыццакырц ателефон дизасуан. Леишәа усгьы аҵыхә­
тәанӡа иаҳзеиҿкаауамызт. Ажәытәан ҽыла гәыԥҩык анеиц­
ныҟәалоз еиԥш, амашьынақәа ирықәтәаз еиҳабы-еиҵбы
еишьҭагылазар акәӡамзи?
Аԥсҭазаара аҽаԥсахуан анаҳҳәоз, зегь раԥхьа ҳабла
иабоз акәын ҳгәы иҭаз: ауаҩы иҽеилаҳәашьа хазхеит, шамахамзар зхаҿы рыцқьамз хаҵа дубомызт, аҳәса
рыхцәеиқәҵашьа акыр иаҳа еиҿкаан, рхаҿқәа ԥшӡахон есааира: аҩны акәзар – рыҩнымаҭәа иаҳа ибеиахон, рчысмаҭәа
аӡәӡәашьа, арбашьа, аҭыԥ азылхра – ҭаацәацыԥхьаӡа еицлабрахеит; рыкҿаҩра хазын, уи ҭбаамзар, рымаҵурҭа хазын, рышьма, рыӡәӡәарҭа, рҽыкәабарҭа аҩныҵҟа еиҿкаан,
ақыҭақәа рҿыҵәҟьа доусы руаҭахқәа рыман.
Идыргылоз рыҩнқәа ирыцклаԥш рыпроектқәа доусы
рхала еиқәдыршәон. Аԥсшьацәа рзы, ма анаплакқәа ир-

87

зыркуаз ахыбрақәа рхаҿы иаҳа-иаҳа еиӷьхон, ак аҵкыс
даҽак акала иԥсахын, еиԥшыз ҩ-хыбрак шамахамзар иуԥылаӡомызт. Агәарԥқәа еиҿкаан, ицқьан. Адгьыл
рыҵакызар, рашҭақәа паркызма угәахәрын. Доусы инапы
злакыз иара ихатәын, ишилшоз дазааԥсон, дкарахан ихы
ибаӡомызт.
Аԥсҭазаара бзиа аҽаԥсахуан. Аха убасҟан зқьышықәсыла
иҭышәынтәалоз аҵаси ақьабзи рҷыдара бзиақәа, ҿиара
рмоуӡакәа, ацивилизациа ҳәа иаҳзаауаз иахәлабгон. Анаркотик иамҽханакуаз иаҳа ирацәахон, аҩыжәра-ӡыжәра
ҳәаак рымаӡамызт, аҳәатәхамҵара акыр иҿиауан, аиҳабы
ибырг ҷыдарақәагьы ацажәуаны аҿар ирбон, абзиарақәа
абзаза-нҵыра иалаҽых иҵоурамкәа ирныруан, рхала
аҿыц ҷыдара бзиа рзаԥҵомызт, избанзар еихаҳатәыз
рызмырҿиеит. Абри иалҵшәахаз арыцҳараз, гәыԥҩык
аҽны еицныҟәон. Атрагедиа мацарахь Анцәа ҳхы умырхан! Арҭ ахәыцрақәа зегьы ирымҽхаркуамызт, ауаа зыниаз
иацныҟәон. Урҭ ҭынчра зырымҭоз Леуарсан зегьы рҵыхәа
ааидикылон.
Авариа аныҟалаз ауха, иахьа амҩа ианыз аԥсрахьы ианаауаз, Назбеи дахьырзыԥшыз аҭыԥан, ҿыц дгылахын, иуаа
иманы. Уажәы лашьцамызт, макьана шьыжьын аназуҳәашаз
иаамҭан, лашаран, игылаз амашьынақәеи ауааи еилыкка
иубарҭан. Ҿыц иааизи дареи ааизыҩҩит.
– Уажәнатә ҳаицәажәақәар бзиан, – Леуарсан Радмир
Алашбеи Назбеии даарыдгылеит. – Рыбла ҳаахгыло ҳнеир
цәгьамызт. Ҳашҟа ишыҟаҳҵо ҳашҳәыԥу акәымкәан, дара
рҿы ишеиҿыркаауа еиԥш, ԥшьҩы-ԥшьҩыла.
– Аиаша уҳәеит, – ԥшьҩы-ԥшьҩыла! – Назбеи
дақәшаҳаҭын, уи абжьыуаа дрымаҳәын.
– Назбеи! – Тата дааиуан. – Шьҭа ҳзызԥшыда?
– Макьана километрак бжьоуп. Амашьынақәа ҳарҭалап.
Амашьынақәа еицырхашьшы анхарҭа цуҭа ҭбаа иналагылеит. Амҩа ианыз ауаа маҷӡамызт. Амашьынақәа,

88

иаҳагьы ирацәазма ҳәа уаарызхәыцыртә, амҩа ганқәа,
ацәыҵаргыларҭақәа, ахыбра рҿаԥхьа, – иахьабалак
иҭәхьан. Еицыз арҭ рмашьынақәа, ҭыԥқәак рзырыԥшаарц,
ладеи-ҩадеи амҩа ианын, џьара аӡәы ицәхамсырц, акыр
рыҽгәаҭо, ирулак иахьгылақәашаз рыԥшаауа, илалбаауаз рҽеизго, рҽааидыркылақәеит. Амҩа даара иҟьашьын,
ааигәа қәа хәыҷык аун, адгьыл аӡы алыжжуазшәа, аҩар
анын. Иныхгыла-аахгыло мацара, ауаа рыжәпара иналагылеит. Аҭоубыҭ зҵагылаз ашьаԥа иазнеиртә, мҩак ааныжьын,
акәымзар шьапыргыларҭа умоурызшәа, ашҭа ҭәын. Аган
иаварххшәа, инхырҭәаларц иахьдыртәоз ашьаԥа гылан. Уигьы ҭәын.
Нареи даҽа ӡӷабки авенок наргон. Аҳәсақәа урҭ
ирышьҭан. Ԥҳәыск даарԥылан, авенок аарымылхит.
Егьырҭқәа раасҭа ари иаҳа ирбеиан еиҿкаан, аҭоубыҭ инадлыргылеит. Аҳәсақәа аԥсы ианааихыҵ, иахьааҵыҵыз ҭыԥк
рыԥшаан, иааилагылт. Ахацәа гәыԥ-гәыԥ иахьынӡанеиуаз,
Тата лыбла ҭырхаха аҳәса џьабацәа дырзыԥшуан. Ан
лыда усгьы уаҩы длыздыруамызт, уи аганаҿ дгылан,
лыԥсы ҭанаҵы илзылшәымхышаз ашәы лышәҵаны, акасы
еиқәаҵәа лылахь аҵәахуа, лхы иакәыршаны. Аӡәи-аӡәи
неишьҭаргыланы, авариа мацарала иҭахаз ҩыџьа аԥацәа
нырцәымҩа рықәҵара хәдаџьал хҽыган. Зԥа машәырла
иҭахаз ахаҵа, «уи сыбӷа ԥиҵәеит» аниҳәоз, зегьы деилыркааз џьыршьон. Ажәа «абӷаԥҵәара» даараӡа иҵаулаз,
акыр зҵазкуаз бӷаԥҵәагаҵәҟьан. Уи идышшылоз «сыԥсра
убандаз!» ҳәа иарҳәоз аҵакы аҵанӡа ирзеилкаауамызт.
Зыҷкәын дыԥсхьаз иҳәазар, уи игәаҵанӡа ишҭигоз дырын.
Абжьыуаа рҿы анышәаҭара аҽны шыԥсраҵәҟьаз уныруан. Убас ҭынчран. Ҩыџьа рцәажәабжь уаҳаӡомызт.
Шамахаӡак акәымзар, иагьеицәажәаӡомызт. Аԥсы ихагылаз
Тата дырзыԥшуан, лҭаца Ҭалигьы уа длывагылан деиқәыԥсы.
Иџьабоз аҳәсақәа аԥсы иахьынӡаизааигәаз рыздыруамызт.
Иԥҳацәа макьана ихәыҷқәаӡан, раб ихагылар рурымызт,

89

уа арҭ дара иагьырбомызт. Иаҳәшьак дыҟан ҳәа раҳахьан,
илыԥшраз рыздыруамызт, егьырҭ дызларылыркаарызеи.
Иԥсы анҭаз иара дрымбаӡацызт, иеиԥшыз дтәазаргьы илырдыраауазеи. Зегь рылахь еиқәын, цәымӷрак зыбла ихыз
дырзеилыргомызт. Ацҭәы рылаларц, аӡә лакәын иаҭахыз,
аԥсра ашьҭахь аиҭаԥсра уи акәымзи. Аиашаз, аԥсраҿы
хаҵак уи ихы иаҭәеишьарымызт, аха аҳәса рмыткәма
иаларҵоз иудыруази. Макьана ҭынчран.
Аҳәсақәа даарылҵын Ирма, лыԥҳа Нарагьы даарылылган, ахацәа рҿынтә Леуарсан дырзааирц, хазы инагылеит. Иара, урҭ Нара дзылгаз аҵараиурҭахь ицарц рҭахызар
игәахәын, дара даарзааигәахеит. Аҩны еибырҳәахьан,
аԥсраҿынтә аҵараиурҭаҿ инеирц. Нара аспирантура лҭаҵаразы, апроректор иҿцәажәар рҭахын. Иахьцалак уи иус мариамызт, изқәиҵоз еилыркаақәар заа иаҳа
ирзеиӷьын, рҽазыҟарҵаларын.
– Аԥсылгара ҳахьӡар сҭахын, – иҳәеит иара. – Ҳаԥса­
ҟыԥсаҵәуа ҳазиацәажәом. Еиӷьӡами даҽа зны ҳаизаар?
– Сара схала сцап, ус акәзар, – Нара инарабжьалгеит. –
Даныҟало иарбан мшу еилыскаап.
– Убас иаҳа еиӷьуп, – иара дақәшаҳаҭын. – Аҩныҟа
баҳгарц уа ҳбызнеиуама? Ара баауоу?
– Шәысзымыԥшын! Ақалақь аҿы усқәак сымоуп.
Сахьыҩноугьы сынкыдгылоит. Сшааҭацәхалак аҩныҟа
амҩа схала сықәлоит.
Аӡӷаб ауаа днарылсуан, хаҵеи ԥҳәыси еидымхалакәа,
доусы ргәыԥқәа рахь инеиуан. Асасцәа тәарц иаарыԥхьеит.
Арҭ ишашьцылақәахьаз еиԥш, аӡәы ибжьы ааҭыганы
ирмаҳаит. Хаҵак дырзааин, деиҳабын зигахәуаз аӡәы, уи
Радмир Алшанба иакәын, иҩызцәа иманы, анапыӡәӡәарахь
днеирц наиабжьеигеит. Арҭ, мапкышьа изақәымшәакәа,
иааилахан, иахьцалак рҿынархеит. Иԥсыз инарцәымҩазы
инхырҭәалон, уи ус иаԥын. Ишгылаз иркуамызт, итәар
рыхәҭан. Ус иаԥын. Аԥсраҿы иааиз убас ихәҭаны ирбон.

90

Илатәақәеит. Аҳәсақәагьы аарган, хазы иладыртәеит.
Леуарсан, итәазгьы, амаҵ зуазгьы, усказ ашьаԥа иааҵашы­
лозгьы рыбла дхыԥшыларц иҽазишәон. Цәымӷрак злаз
аӡә ак иҵибаауамызт. Изықәшәаз иашала еилыркаауан
иҳәартә, зегьы рхы мҩаԥыргон. Иҭахаз итәқәа, ииашамыз
ахымҩаԥгашьа ҵыргаргьы, ак узраҳәарымызт, изықәшәаз
иҭаршә иаман. Аԥсылгараз итәамзаарц, рҽеидкыла иҩа­
гылақәеит.
Ажәа зкыз ражәа раӡан. Ахаҵа ҿа дышҭахаз иарбанзаалак иргәаладыршәаӡомызт. Микрофонк рхы
ишадмырхәозгьы, анаӡара игылаз ажәак иаҩымшәартә,
иҭынчран. Ирлеишәаз џьоушьарын. Иҭахаз ибзиара заҵәык
иалацәажәон. Урҭ дырзыӡырҩны, ахаҵа иҭахашьахаз ззымдыруаз ихы ахьнықәиҵаз иԥсы ааихыҵыз џьишьарын. Ус
дымҩаԥгатәын нарцәымҩа шьҭызхуаз.
11
Леуарсани Ирмеи Нара дрыманы Аҟәа иаалалахьан,
амҩа аган аҿы имашьына ргыла, Назбеи аӡәы дышиа­
цәажәоз ангәарҭоз. Леуарсан даангылан, Ирмеи иареи рмашьына илалбаан, уи иааидгылеит.
– Иахьа шәабаҟаз? – Назбеи арҭ аԥсшәа аареиҳәеит.
– Аӡӷаб лҵараҿы уск ҳамоуп, – Леуарсан изхааз
даламлацәеит.
– Ахаатәфараз иаар акәхоит, – Назбеи хьаас имаз ахь
дниасит. – Ҭали телефонла слацәажәахьеит. Ианыкәҵәҟьоу
нас сеиҭасны ишәасҳәоит. Заа шәазыҟаҵаз!
– Ҳазламшәацыз ҳалашәеит, иҟаҵатәу цқьа иаадыруа
џьушьома. Заҟаҩы ааҳашьҭрыда?
– Ахацәеи аҳәсеи – уаа хәҩык, фҩык. Уажәы уаҳа
аҭахӡам. Ҩынҩажәамшы рзы ацәымза анадыркуа, сгәаныла,
ԥсхәы наӡаны ируеит. Убасҟан ԥыҭҩык шәеицызаап. Усҟан
араантәы ҳшәыцнеиуеит.
– Иуҳәаз ҳаҳаит.

91

Иааидыҵит. Хаҵеи ԥҳәыси рмашьына инҭалан, амҩа
ианылеит. Еиҳаз аҵараиурҭа ашҭа харамызт. Агәарԥ
ишынҭалаз, Нара лыпроректор дахьыҟаз лыԥшаарц дцеит.
– Ахаатәфаразы уаарц уҽазумкын! – Ирма лыԥшәма
иабжьалгон.
– Избан?
– Иулшом. Сара срыцны саауеит, уи азхоуп.
– Даҽаџьаразар агәхьаа скӡомызт, аха ара…
– Зегьакоуп – иаҭахӡам. Усгьы ҳмаҷны ҳаарц ҳаб­
жьеимгеи.
Леуарсан, даҽа машьынак дақәтәа, ахара дныҟәомызт.
Иара иааиҭахыз нагӡо, амҩа данызар акәын. Игәаԥхар
даангылон, длыбаауан, амҩан маҷк даныцәозгьы убарын.
Игәаԥхоз мҩаԥго, аӡәы имашьына дызлаҭатәазаауази. Ихаҭа
аԥсҟы икымзар, амашьына дакуан, игәы еилахынҳәлон. Еснагь деиԥшӡамызт. Убарҭқәа лдыруан Ирма, ԥсыхәа змамыз
уск наимыгӡозар, иара аҩны даԥырҵыр уамак илҭахӡамызт.
Аҩны ихымҩаԥгашьаз амш еизшаны иман. Дангылоз, напыла аус аниуаз, ашәҟәы данаԥхьашаз, ахәшә анижәуаз, –
зегьы аамҭак рзыԥҵәан. Џьара данцоз имшеизшашьа аҽны
еилеигон, игәабзиара ацклаԥшышьа маҷк ишьақәҟьон.
Даныҷкәыназ игәабзиара ахьынӡаӷәӷәаз изымыхьчеит.
Уи ус уажәшьҭа дазхәыцуан. Усҟан аус иуан дмаашьаӡакәан.
Ахьҭа дакыс издыруамызт, ичҳауан. Ашоураз, адәахьы
аџьабаа ибозар,хьаас имаӡамызт.Аҷкәынра акыр амычҳауеи,
хәыҷы-хәыҷы ачымазарақәа иныруан, рыгәхьаа имкӡеит,
акыр илаҽқәаанӡа. «Ҳалкаҳаанӡа ҳаҽшаҳахәшәтәра
ҳаздырӡом», – рымҳәози. Баша ирҳәозма?! Ҳацәгьаҳабзиа рынагӡара аԥхьа иаҳмыргылози. Ҳхы ҳанашьҭалоз
аамҭа ҳцәымцахьази. Леуарсан убри акәын ихьыз. «Ацәа
даналҵуаз», ичымазарақәа рҽеизыргахьан. Шьҭа ӷәӷәала
аҽыхәышәтәыраз амал аҭахын. Ианиааз имырҳаз данбыргхоз иабааигоз. Ус ҽыхәшәтәра ицалозгьы, ишаахынҳәлак,
хар рымаӡамкәа иаазшәа шырбоз, ҿыц ичмазаҩхон. Хара

92

изымнеиуазгьы дубарын. Амедицина ауаҩы игәабзиараз
маҷк ицхырааҩын, аха зынӡак иахәышәтәуаз дабаҟаз. Маҷк
ацхыраараз иара аҟәрышь бзиа ақәырӡтәын. «Амедицина
ачымазаҩ дафоит» рҳәон абыргцәа ахьааилатәоз.
Нара, амашьына данлалбаа, лаби лани рҽеидкылара
дазымԥшӡакәа, ахыбра дныҩналан, апроректор дишьҭалеит.
Заурбеи Еснаҭ-иԥа иҭыԥаҿ дубаӡомызт. Дуаҩы цҳафырын,
баша ҳамҭанык заҟаџьара дзымтәарыз. Ҩ-ҵараиурҭак
дрыбжьан, иусқәа рацәан. Ирлас-ырлас аиҳабыра дрызцалон. Ус шакәыз шылдыруазгьы, Нара аԥхьа иара иҭыԥаҿ
дшыҟамыз гәалҭеит. Амаӡаныҟәгаҩ лҿы еилылкааит курск
аҳәынҭқарратә ԥышәара ишахысуаз, иаргьы убра дыҟан.
Лара уахь дзыҩналомызт, ателефон дизасит.
– Маҷк шәааԥшы, хҭацәыхак шаасоулак, снеиуеит, –
дақәиргәыӷит иара.
Ҩ-раионк ирылсны, ақыҭаҿынтә иааз имԥшӡакәа иабацарыз, адәны рымӡк инықәтәеит. Аха иара, апроректор,
уамак иҽнымырхакәа даадәылҵит. Ашә азааигәа игылаз
Нара дима, иҿааихеит. Лара лҭаацәа шаалгаз еиликаазар
акәхарын, даҽа лекторкгьы ашә даалагылан, «абзиарақәа
бзеиӷьасшьоит» ҳәа инапы аӡӷаб иналзышьҭихит. Иахьцалак, уи Нара аспирантура лҽазылкуазар дазҿлымҳан. Уахь
лхы анлырха, иара иканал ала амҩа дықәиҵар иҭахын.
Ус акәымзаргьы, лҵара иахьацылҵоз деигәырӷьон, уи
изыҵәахуамызт. Уа аԥыжәара згаз Заурбеи Еснаҭ-иԥа
длалбааҟьан, иҩеихаҵгылаз хаҵеи ԥҳәыси днарыдыххылт. Ргәы иҭаз еиликаарц, ма даҽа зҵаарак дазҵаауазшәа
акәымкәан, арҭ, аранӡа еицны ианизаах, аӡӷаб лҵара
иацылҵарц шырҭахыз усгьы идырын ҳәа иԥхьаӡаны
акәхарын, иаразнак аус инапаиркит.
– Иҟоуп аспирантура х-ҟәшак. Латәарала, илатәарадоу,
аҭҵааратә. Аҵара ахьылҵо акыр хароуп азын, лара иаҳа
илзеиӷьуп аҭҵааратә ҟәша дҭалар. Уи хышықәса дҭазаа­
уеит, – иара дааҭымгылаӡакәа адыррақәа еишьҭаиргы­
лон. – Данҭало ҩ-ԥышәарак лҭиуеит. Атема алаҳхуеит,

93

аусура лҽазылкуеит. Илылшозар ҩышықәса рышьҭахь
акандидаттә диссертациа лыхьчоит. Лара ишлылшо агәра
згоит. Лаҟара иазыҟаҵоу, зылшарақәа бзиоу дҳацәмаҷуп.
Шәлыцхыраа! Дызҭало ауниверситет аҿы знык дцароуп, лышәҟәқәа еиқәыршәаны ирылҭарц. Адиссертациа ахьылыхьчо уи аҭыԥ аҿакәӡам. Еицәажәаны даҽа
ҵараиурҭак, аҭҵааратә совет ахьрымоу дрышьҭуеит. Ҳара
араҟа лекциақәак дрыԥхьаларц, сааҭқәак лаҳҭоит. Аха уи
лызхаӡом азын, даҽа усурҭак лзышәыԥшаароуп. Аҵара
ашықәсан ахәԥса – 33 нызқь мааҭ. Адиссертациа анылыхьчалак, банкетк мҩаԥгатәхоит. Уаанӡа шәҽазыҟашә­
ҵап. Аректор есышықәса ара даҳзаауеит, лекциақәак
астудентцәа дырзаԥхьоит. Ишәҭахызар шәеибасырдыруеит.
Хазы шәеицәажәап. Иҟоуп даҽа вариантк. Аҳәынҭқарра
ахарџьла аспирантурахь ирышьҭуеит. Ишәҭаху алышәх!
– Ачынуаа сгәы кылырҵәахьеит! – Леуарсан иааҿа­
ԥиҵәеит. – Сыҽрылазгалар сҭахӡам. Аԥхьатәи авариант аҿы
ҳаангылап!
– Шәара ишышәҭаху, – Заурбеи Еснаҭ-иԥа дақәшаҳа­
ҭын. – Уаҳа акыр еилышәкаарц шәҭахума?
– Зҵаарак ҳауазар, аӡӷаб лыла еилаҳкаауеит. Ма ҳаап.
– Нас, ҳаицәажәама?
– Ааи.
– Абзиара шәзыҟалааит! Саҭамыз! Исзыԥшуп, – уи
дшаацәырҵызҵәҟьа, амардуан дҩаҿаԥалан, дныҵаӡит.
– Ҳаргьы ҳцалап, – аҽны еилкаатәыз ҭырҵааит игәахәны,
Леуарсан иҿынеихон.
– Сара сдиплом азы еилкаатәқәак сымоуп, – дааҭгылеит
Нара. – Нас ақалақь аҿы усқәак насыгӡароуп.
– Ҳабзымԥшуеи! – иҳәеит Леуарсан.
– Машьынала ҳаҟоуп, ақалақь ахь бцозар бҳамгои, –
лҳәеит Ирма.
– Иаҭахӡам. Шәышсзыԥшу здыруанаҵ, ҭынч сусқәа
сзынагӡаӡом. Шәара шәца! – нарабжьалгеит. – Сара
ахәымҽхан слеиуеит. Шәысцәымшәан!

94

– Арахь баацыԥхьаӡа ҳбыцәшәоит, – ҿааиҭаит лаб. –
Бгәы ишԥаанагаз? Амашьынақәа шныҟәо бымбаӡаци?
Авариақәа иҟоу?
– Шәымшәан!
– Бзиала бҳазлеиааит! – итәала дналықәныҳәан, имашьынахь иҿынеихеит.
Ирма дынҭаиртәан, ихаҭа аԥсҟы днаҿатәан, амҩаду дазкылсит. Амҩа ҭәын, ус иаарлас уахь дзангылозма. Аԥшра
иқәшәеит маҷк. Арымарахьла аҩаӡара алашарбага ҟаԥшь
анакы, маҷк иԥсгарҭахан, амҩаду днанылеит. Авокзал аҿы
алашарбага ҟаԥшьы акын, анахь-арахь атранспорт ааиҵаст.
Авокзал ашҭаҿынтә ицәырҵуаз амҩа рыман. Иаалырҟьаны
«LEХUS» еиқәаҵәа ҳаракык лаивҟьан, зегьы дрылҵәраа
длиаҟьеит. Ашҭаҿынтә иаауаз амашьынақәа ааиҵасит,
акәымзар уи а-«LEХUS» ргәыдлон. Иааигәалашәеит зны,
алашарбага иаҵәа анакы, Нара шьыжьыказ данааигоз,
иара убраҵәҟьа дшаангылаз. Иара убасҵәҟьа машьынак шивҟьаз. Амҩа еиҩызҵәоз ауаа шәаны ишаангылаз.
«Дышцаз убоу? – Нара ҭынч дҵаауан. – Абас иныҟәоит,
ԥҟарак иқәымныҟәаӡакәа. Ҳастудент ӡӷабцәа заҟаҩы
ршьхьада!..» – лгәы иалан. Заҟантә лара дцоз-даауаз,
излалцәымшәарызеи? Авариа иалҵшәамзи ариабжьарак
еиқәҵәашо, ргәы ҭҟьаха изышьҭаз.
Амашьына еилыхара далҵны, ақалақь анаҩсан амҩаду
аҿы аԥсгарҭа иоухьан, ихәыцрақәа анынаԥхьеицоз. Маҷмаҷ рыӡӷаб ргәы шлыздууз даамҽханакуан. Игәалашәон
иара даныстудентыз иреиӷьқәаз дшырхыԥхьаӡалаз.
Аушьҭымҭацәа ахьцақәашаз анырыӡбоз, акомиссиа
иалахәыз жәлар рҵара аминистр дцарц ахьиҭахыз еилылкаарц дышназҵааз. Аҭҵаара иҽазикырц шиҭахыз
цәыригозма, уажәраанӡа дырзеилымкаацзар. Убас ақыҭа
школ дақәшәеит. Аректор Қарҭ аспирантураҿ аҭыԥ шникылазгьы, иара, Леуарсан, шьҭа игәы ахымызт, уаанӡагьы
усқәак дрықәымшәахьази.

95

Уажәшьҭа, иара зны дызхьымӡаз налыгӡарц, иара ихылҵ
амҩа ахьышьҭылхуаз игәы ҭнагон. Ԥхьаҟа, уадаҩрақәак
рыԥгыламкәа, аамҭа царымызт, аус злаз, лара дазыхиан.
Апроректори иҩызцәеи рхала лара, дзеиԥшраз еилкааны, амҩа дықәырҵон, акәымзар иара ихаҭа иԥҳа лҵара
аизырҳара дазикырц игәы иҭашәомызт. Ауадаҩрақәа
ракәмызт игәхьааз, ауаажәларра аӡәи-аӡәи реизыҟазаашьа
аханатәгьы игәаԥхомызт. Зны иара убри иҽацәиӡахьан,
ус дукгьы инапы аламкыкәа дааиуан. Ус иаҳа дышуаҩ
иашаз даанхон. Ихшарагьы убас иааӡон. Иҟазшьақәа
аиҳараӡак Нара илылаҽит. Лгәынкылара бзиамзи. Аӡӷаб
ԥхьаҟа илԥеиԥшхарыз иара дазҿлымҳан. Длыцхраалартә
длыхьӡарызу издыруамызт, уигьы игәхьаан. Ианиааз иара дызхьымӡаз аҭҵаара ус ихшаз дахьӡарын, убас
длықәгәыӷуан, уи даргәырӷьон. Лымҩаҿ илԥықәсылари?
Игәы анааҭӡыӡуаз еиҳараӡак игәалашәашаз иман, убри
аамҭахь дхынҳәуан.
Ашкол аушьҭымҭацәа хараӡа дреиӷьын лара. Аб
аҷкәын ауниверситет аҿы аҵара дышҭеиҵақәаз, нас
аҵара шиҵақәоз, акурс аҿы алеишәа шрымамыз уҳәа
игәалашәонаҵ, аӡӷаб уахь дазимкӡеит. Иаартыз аинститут
дызҭалар, ақалақь агәҭа иалагылан, уигьы азгәеиҭан, Нара
лхы убрахь ирхеит. Лара ҩымшҟа Аҟәа аангылара дшыҟаз,
ашықәсан ԥышәара мҭиӡакәа, абитуриентцәа ҿцәажәарыла
ишрыдыркылоз лаҳаит. Зҿы дыҟаз ауацәа аашьҭылхын,
дцеит ауниверситет ахь. Ашәҟәҭаҩра иацы имҩаԥысуан
ҳәа илаҵырган, аӡӷаб дларышьҭит. Адкыларҭаҿ дтәан,
аудиториаҿ аиҿцәажәара мҩаԥыргон. Уахь илмыԥхьеит.
Ианеилгақәа, лгәы ҭаԥсны дыҩдәылҵит.
– Усҟан ирыхьи? – дхәыцуан Леуарсан. – Зегь раԥхьа
ирыдыркылашаз рыхьӡынҵа дырҭәхьан. Лара адкыларҭаҿ
даннеи, дара ԥшын, аиҳабыра рҿынтә аӡәы телефонла
даалхылаԥшырц аҳәара шьҭеиҵозар ҳәа. Ус ззыҟарымҵаз
рыжәла аҿаԥхьа «б/х» ҳәа адырга анырҵон, «безхозная»

96

аанагон. Лаб иҟалаз анеиликаа, «хьаас ибымкын, аинститут
аҿы аԥышәарақәа бзыԥшуп» ҳәа, ателефон дылзасит.
Лара уа дҭалеит, иреиӷьыз абитуриент ҳәа дрыԥхьаӡеит.
«Дыҷкәыназар акәын», – аб игәхьааигон, уи лықәҿиа­
рақәа ибонаҵы.
– Бусқәа брыхьӡақәоу? – ахәымҽхан аҩны данааи, иара
лара длызҵаауан.
– Ааи! – лгәы ҭыго дааидгылеит. – Зынгьы сахьыҷкәынам
сгәы иалоуп, – лаб ихәыцрақәа илахь ианылхуан.
12
Уажәшьҭа хьаа шимамызгьы, Гана ихәышәтәҩы дауижьуамызт. Уи ахәшәтәырҭа иҭыҵра акәмызт, дгыланы мыцхәы
днаиааиргьы иуамызт макьана. Инфаркт иоура дхықәгылан,
ианаамҭаз дахьаларкыз ахә ачымазаҩ ишьарц иабжьеигалон акардиолог. Гана дахьышьҭаз иҟаз-ианыз адыррақәа
ирҭон, иара далахәӡамкәа, аусқәа ахьеиҿыркаауаз игәы
ҭынчмызт умҳәозар. Лана лыԥсыбаҩ дәықәырҵахьан,
иҭахаз ахаҵа Аҟәа инышәаҭараанӡагьы. Лара лани лаби
зхәы иаҭәҳәа акрызфоз уаан. Ианакәызаалак наџьнатә
зџьабаала зхы ныҟәызгоз, аиҳараӡак иуаа иашақәан. Даргьы рқьиара ҽԥныҳәак днарҟаҵомызт, ҿымҭӡакәа рхылҵ
лнышәаҭара ртәала еиҿыркаарц, иқәҵит. Ус акәымкәан,
урҭ иҳәымпырҵызха ара иаарымпыҵахар, аусҭҵаара иагьа ԥҟаԥҵа иқәныҟәозаргьы, уеиларгьежьуа урымазаауан.
Анцәа иџьшьахартә, урҭ шьҭа рҭыԥ иқәны ачымазаҩ ибон,
иара дахьышьҭаз есышьыжь, ацәа даалҵцыԥхьаӡа, илахьиџьымшь иӡатәуан, уаха ацәа ианааимнахшазгьы. Ҳазшаз
диҳәон, ирзаанхаз аусқәа рықәманшәалахарц.
Шьҭа ирыԥгылаз хаатәыфаран. Уажәраанӡа иарбанзаалак ҽԥныҳәак аӡәы ицәыриганы рмаҳацызт. Апрокуратура хадаҿынтә ауаҩы аԥсраҿы дшынашьҭыз иара идыруан, убас цәажәарақәак цәырҵуазар ҭиҵаарц дҵас уи
иман. Иҭахазгьы апрокуратураҿы аус имуази. Ҭынчразар

97

зегьы ирҭахын, иагьа умҳәан, уа аус зуаз ихымҩаԥгашьа,
иҭахашьа дара раҳаҭыр иацнаҵомызт. Анҭгьы арҭгьы
рыҽԥныҳәақәа ахьцәыррымгоз аус аҭыԥқәҵара иаҳа
иарманшәалон. Аусҭҵаара ҭыԥ азы убас иаҳа еиӷьын
азы, арманшәаларақәа рҽазыршәон. Макьана ус иааиуан, аха аӷ рызлеизшәа ирызцәырҵуаз заа дызлаудыруази,
ицәыҵигашаз злеилукаауази. Арыцҳара иақәшәази дареи,
еиуацәахазма уҳәо, еизааигәахар рылшон. Иаргьы ус баша
инижьрымызт, дырхылаԥшлартә далаҟан. Ус акәымкәан,
аус бзиа ҭыԥқәҵара азҭарц зҭахымхоз иршрыз здыруадаз. Иара абзиара дақәгәыӷуан, убри азын ахаатәыфара
рҽаладырхәырц иҭахын.
– Угәы рҭынч, уи зегь ҳара еиҿаҳкаауеит, – иаҳәшьеиҵ­
бы Тата ирыцныҟәашаз рахь ихала ателефон дырзасыр
луа­мызт. Ус уадаҩ уа иҳамаӡам ҳәа длыргәыӷын, лхала ателефон дасуан: – Радмир?.. Агәхьаа уаҳаргахуеит…
Ахаатәыфарахь узҳацныҟәома?.. Иҭабуп! – лтелефон нал­
ҵәахит. – Умбои! Ҳаԥхьа дгылоит.
Убас, лашьа ишибоз, Радмир дақәлыршаҳаҭын, егьырҭ
нас драцәажәарц, дыҩдәылҵит. Аҽны, арахь даныхәна, лашьа иԥа Иараҭ дылбахьан, уаҳа уа дымнеиӡакәа, длалбааит,
иаҭахыз аусқәа еиҿылкаарц. Ачыс рхиатәын. Шәҭы бзиақәак
аахәатәын, анышәынҭраҿ инаргарц. Џьадар и-«MERСEDES»
аазыхәхәан, ицашаз зегьы уа иакуан, машьынак хазы
дашьҭалаӡомызт. Иааихәлахаргьы доусы рытранспорт хиан,
аамҭа ус иҟан. «Асҟатәи машьына иалаҳхызи!» – рҳәо инеихьан, макьана иабаҟаз.
Еицыз аҳәса рыхҩык, рчыс рнапы иқәыргыла, ана-ара
иԥшқәаз инарылс, ахыбра иныҩналан, аҩбатәи аихагылахь
иҩыхәнеит. Аишәа иадгылаз ҳәсақәак рчыс аарымырхит.
Ан иналыдгылан, аԥсшәа ларҳәеит. Лара дуаҩы фархьын
уахьынлыхәаԥшуаз, аха акыр еилызкаауаз шлакәыз удыруан, аиҳараӡак Ҭали даалгәыдлырӷәӷәалан, иаарласгьы даулмыжьит. Егьырҭ еилагылаз зыԥшрақәа рбахьаз шыҟазгьы,

98

ирдырӡоз ԥҳәыс дрылаӡамызт. Рцәымзақәа надыркит.
Иҭахаз иншьан адиван аҿы иахьыгҿазгьы инадгылақәеит.
– Шьҭа анышәынҭраҿынӡа ҳцар цәгьамызт, – ԥҳәыск ан
дналыдгылан, лыбжьы ныҵак дахьлацәажәоз арҭ ираҳауан.
– Аамҭа ҳацәцар сҭахымызт, – ан, лыжәҩа аанкыла,
дындәылылгеит.
– Ҳрышьҭалап! – Тата лҩызцәа инарабжьалган, илыма
лҿыналхеит.
Радмирраа Назбеи дрықәшәан, аԥшәымацәак иахьрыдгылаз инарывсын, аҳәсақәа Џьадар дахьыԥшыз инеит.
Аԥшәма ҳәсақәеи ахацәеи хаз-хазы изҭалаз амашьынақәа
инарышьҭалеит. Анышәынҭраҿы аҳаҭгәын иазааиқәахьаз
маҷҩымызт. Шәҭқәак агәы инықәырҵон, акы нхырҭәалон,
цәымзак аркын, амца зыцраз сигаретк ықәын, алҩа
алышәшәо. Ҭоԥк асигаретгьы уа иқәын. Ахацәа ааскьа игылан, аҭаҭын иахон. Амҵ рхаԥыруазар абжьы уаҳарын. Уаҳа
шьҭыбжьы гомызт. Ан аԥхьа дгыла, аҳәсақәа аҳаҭгәын инахагылеит. Ан лԥа инышәыргәы лнапы аақәылшьит. Лылаӷырӡ
аалрыцқьазшәа луит. Егьи аганахьала дааҳәын, ахаҳә ианыз лыҷкәын аиҳабы исахьа зныз ахаҳә лнапсыргәыҵа нахьылшьит. Ҩыџьа аԥацәа ас рхагылара лзымариазма. Лгәы
ԥшаауан, лылаӷырӡ ҭабахьан.
Тата, лышәҭ лгәыдымӡало, лҩызцәа лыма, аамҭалатәи
акәырша дынҭалеит. Ашәҭ анышәыргә инықәылҵеит.
Рыхҩык инхырҭәалазшәа руит. Иҭахаз иԥшраз ззымдыруаз, изгәакьа-уацәахаз иреиԥшха, ласкьа иаагылт. Дара
рышьҭахьгьы џьоукы ааиуан. Иаразнак изеилыҵуамызт.
Ан илзыԥшқәан. Лара зхы здыруаз ԥҳәысын мҩашьарада,
ақәҵра иаамҭан аныргәахәшаз, лҩызцәа лыцны, алада
длалбаан, дызлааргаз амашьына дынҭалеит. Егьырҭгьы
налышьҭалақәеит. Даҽа ҩбаҟа машьына цахьан, Татеи
лҩызцәеи анықәҵуаз. Амашьынаҿы иарбанзаалак уаҩы
ҿиҭуамызт, рыбжьы амҩа ианыз егьырҭ ирыҵырхыр
ҳәа ишәозшәа. Ргәырҩа ак акәхарц агьагмызт, изыниаз

99

еизааигәанатәуан. Ауаҩра замана зцәаҩаз ирҟазшьа ҷыда­
ран уи ианакәызаалак.
Аҩнеихагыла аҿаԥхьа ауаа уамак ирацәамызт, аха
ишаанагара даҽа ԥыҭҩык ацлақәахьан. Ҳаҳәсақәа
ҿыц аишәахь рҩеира аԥсамкәа ирбон, иара усгьы уахь
иҩналоз аҳәсақәа маҷӡамызт, ахацәагьы инхырҭәаларц
ирыԥхьахьан. Ҳәсақәак ахьеидгылақәаз, арҭгьы ааҭгылеит.
Ахацәа лалбаақәахьан, рнапы рыӡәӡәарц нарабжьаргеит.
Атәаразы еимакырҭа ажәа рыбжьамлакәа, доусы ихы дырны иҭыԥ ылихуан. Аҳәсақәа ианрыԥхьа, Тата аԥхьа днагылахт. Агәыла ԥҳәыс иахьыдлырбаз рыхҩык латәеит. Уа иаҳа
асасцәа ирҭыԥын уҳәартә, иаарыкәырша иладыртәақәеит.
Жәытә иаҳчысызгьы, ҿатә иаҳчысхәызгьы, аишәа иқәмыз
арбаныз. Ас афатә хкы рацәа анумҵаз, узлакьысрыз
узымдыруазшәа, иаразнак угәы хыҵуан.
Уи акәмызт аԥшәмацәа уамак ирзыԥшӡамкәан
ирҭааз аҳәса ачыс хаа рнапалакра уажәыҵәҟьа уамак изхарзыманшәаламыз. Иаарыкәырша еиқәышьшьы
итәан ауа-аҭынха, агәыла-азла. Ирыцәҭахаз қәра уамак имфацызт, ихәыҷқәа рааӡара дахьымӡацызт.
Иашьеиҳабы иҭахашьахьаз днықәланы днаишьҭалт. Рылахь
еиқәызҵашаз рмоур ҳәа ушәозу. Ус акәзаргьы, иахьцалак
аԥсҭазаара иарҿиахьан ақьабз, аҵас, џьабара иҭашәаз
изгәынкылагахашаз аусмҩаԥгатәқәа аԥнаҵахьан. Убарҭқәа
зегьы рхадыршҭырц, жәларык мҩақәызҵашаз асистемагьы цәырҵхьан, аха аԥсҭазаашьа иаратәы ҟанаҵон.
Асистема раҩырхит, инхеит ақьабзи аҵаси, иагьҿиауеит,
иаҭахқәам хәҭақәак ацрышәшәо. Ҳаҳәсақәа, зегь рхы дара
ирызхазшәа ахьырбоз, иагьа ргәы иамгозаргьы, рбысҭа
пашәқәа ааԥырҽит. Имыццакӡакәа ҿаҵақәак рфон. Рҵас ус
аҳәон, инхырҭәалар рыхәҭан. Нас, иаразнак изымгылакәа,
излатәаз ирзыԥшын.
– Иаҳԥеиԥшызи, џьушьҭ! – зыԥсы ааиҭазкырц, рышьҭахь
ҟәардәқәак инарықәтәаз ҩыџьа аҳәсақәа руаӡә лыбжьы

100

Ирма иаалаҳаит. – Сара аӡә иааӡара заҟа исцәыцәгьоу,
лхәыҷқәеи лареи илыԥсыхәи?
– Шәара ишәыхьи? Ҵаара ԥхашьарам, – Ирма, маҷк
даахьаҳәызшәа, зжәытә шәы зықәра акыр еиҳанатәуаз
аԥҳәыс ҿа лахь лхы налырхеит.
– Сабхәында аиҵбы иакәымзи ирыцҳахаз, – уи лылахь
цқьа илзышьҭыхуамызт. – Иара иашьагьы дҭамхахьеи,
аҷкәын хәыҷы дысзааныжьны.
– Уи итәы смаҳахьеи, – Ирма бла гәыбзыӷ аԥҳәыс
длыхәаԥшуан.
– Закәытә ҷкәыноузеи иҭадырхаз! – лыбжьы хаарак аҵамкәан, ажәытә шәы зшәыз илыдтәалаз аԥҳәыс
тәамбарак лҿықәын.
– Абааԥс, морфинистцәак, ма ҷкәына бжьысцәақәак
дрыднагалаз џьышәымшьан, – излауаз ала Ирма лыбжьи
лҿаԥшылареи ԥшқан, ицәырылгаз иаҳа еилыркаар акыр
еизааигәанатәрыз џьылшьон. – Башаран коллеџь иалгақәаз
роуп. Аԥсҟы зкыз Ҭырқәтәыла еиҳау аҵара далгахьеит.
Машәыруп рызынтәык зықәшәаз.
– Ҳы!.. – илаҳауаз даараӡа илгәамԥхазт, уи аԥҳәыс
дҩаҵнарԥан, дышиашаз ахыбра дныҩнаԥҟеит.
– Шьҭа ҳгылақәап! – Тата инарабжьалгеит. – Абзиарақәа
рзы ҳаидтәалалааит! – лхы егьырҭ аҳәсақәа инарызлырхеит, даргьы асасцәа, ишырзыԥшыз мҩашьо, адруҳәа
иҩарыцгылеит.
Татараа ани аԥҳәыс, ажәытә шәы зшәыз, иаалыдгылеит дрыцҳашьаны. Иларҳәашазгьы цқьа иақәшәомызт.
Лара уи гәалҭан, даарыдхалеит, аишәа шҭацәыз збаз
амаҵуцәа, ақәчага дрыцқьарц, иахьааилагьежьыз дрыцхыраарц лгәы иҭакы дышгылазгьы. Шьҭа ахацәагьы аишәа
иҩахыҵындаз ргәахәуа, урҭ рахьгьы инаԥшуан. Радмир
иҿаԥхьа иҭахаз ианшьак диҿатәан. Уи усҟатәи рцәажәара
иҽалаирхәуамызт, аха иара идтәалаз абырг, иаҳа
аибадыррақәа дшырзыманшәалаз мҩашьо, дааҟәымҵӡакәа

101

Радмир диацәажәон. Алафҳәара бзиа избоз ара иахьа
иҭыԥмызт, Радмир иҽынкылан, ани абырг зҿлымҳарыла
дизыӡырҩуан. Урҭгьы убас иныҵак еицәажәон, ирҳәоз
изыдтәалаз ираҳаӡомызт. Амаҵуцәа ракәзар – ачанахқәа
ахьықәырхуаз, иахьеиқәырҵоз рышьҭыбжь удырҳауамызт.
Даараӡа ҭынчран, убасҟан аԥсраҽны еиԥшҵәҟьа. Уаҩы
иҭиҵаашаз аамсҭашәаран ари.
Аҩны, ашҭа ирхатәаз адәныҟа ҭынчра аилагара
иадыргазшәа, шьаҿа ӷәӷәала аҩныҵҟатәи амардуан
аӡәы дышлыбааҟьоз анраҳа, зегьыҵәҟьа ракәымзаргьы,
абжеиҳараҩык уахь инаԥшит. Аиҳараӡак Татараа рыхшыҩ
уахь ихан. Хыхь, аишәа ахьгылаз, арҭ аныҩналоз рчыс
аары­мызхуаз, уамак зықәра ыҟамыз аԥҳәыс лакәын лара,
аӡхыҵ даанахәазшәа иаадәылҟьаз. Аԥхьа араантә уахь
иныҩнаԥҟахьаз ани аԥҳәыс кьаҿ ццакы уи длышьҭагылан.
Убри илырцәымызкыз аԥҳәыс ҿа гәынамӡара ажәақәак
анаацәырылга, лыбжьы, амашьына абжьы хәаҽыга аҵаҿ
ибааны иԥжәазшәа, илҳәарызи ҳәа иԥшыз рхы иалаӡомызт.
– Ан дарбану?!.
– Сара соуп ан, – Ҭали лыбжьы аарла иааҭылгеит.
– Уаҳа уи аҷкәын амашьына дақәтәаны зымбароуп! –
лажәақәа хызаҵә илҿыҵҟьон, иззырхази илыцзи еиқәыԥсы
иаанхартә. – Авидеонҵамҭа сахәаԥшит. Сашьа имҩа
ԥҵәа­ны даангылан, иразҟы иӡбеит!.. – илҳәашьаз акәын
иџьоушьарыз, лажәақәа рҵакгьы ӷәӷәамкәан аха.
Ус дук аҭыԥ иқәызҵаз акәханы, лиаша узавамло, ашырҳәа
лышьхәа даақәгьежьын, ахыбра дныҩнаԥҟеит. Ани аԥҳәыс
кьаҿ лакәхын, «нас, шәыҷкәынцәа ракәу, ҳаҭыр ду зманы
иҟаны, ҳаҷкәын дҭазырхаз?» – лҿаԥшылара гызмал ҵаауан.
Лызҵаара аҭак лоуаанӡа ҳәа лцәымӷ ԥышәарччашьа
ааузымычҳауа, дааԥшуан, нас даақәҵәи, уигьы днахынҳәит,
аха илцашьази! Леиҵабаашьаҵәҟьа лныҟәашьа тәамба
ианыԥшуан.
– О бара! Ари Маџьу илыхьхи?! – Татараа рнаҩсан
маҵуҩ ԥҳәыск лыбжьы ныҵак иџьалшьон, аԥыхьа мацәыс

102

иаацәырҵыз, нас дынҭадыд аԥҳәыс илныҵахәашашьахаз
уамашәа илбон.
– Учеиџьыка зҿауҵаз ас уиацәажәар намысума?!. – даҽа
маҵуҩ ԥҳәыск аԥхьатәи илыцлырӷзуан.
Ахацәа ҩагылаанӡа ҳәа имԥшыкәа, азныказ иааилахазаргьы, Татараа ашьаԥа маҷ иааҵыҵит. Аԥсра-еиҭаԥсра
иақәшәаз ихәда хҽышьа еиӷьымкәа, еиқәшәы, ауаа ры­
лаԥш хызаҵә ирылҵәраа иниасит, рмашьына ахьгылаз рхы
азырха. Џьадар уа дааихьан, ашә анырзааирт, шьамҭлаҳә
ирзеихымгоз ршьапы дырҳәазозшәа, амашьына ҳаракы
инҭалақәеит. Ажәак аӡәы илыхәылшәомызт, даҽа ҩыџьа
ахацәа рзааиаанӡа. Назбеи имашьынахь днеиуан. Аԥсҟы
зкыз Џьадар амҩа днангылеит. Р-«MЕRСЕDЕS», Гәымсҭа
ацҳа инықәс, аҩадара иҩаҿалан, ашьха мҩа иашарҭа ианылахьан, аԥсеивгара лмоукәа иааззымычҳаз Ҭали аҭынчҿымҭра ааилалгеит:
– Сара уаҳа сшьаҿа арҭ ирзеихызгом.
13
Ажәҩан ԥҭацк хыломызт, қәак злаҿыҵшәарызеи. Адгьыл
ҩан, еиҟәышьшьоит ҳәа ргәы иалан. Аԥыхьақәа десҭынла
аџьықәреи ларҵомызт, аӡысаамҭаҵәҟьа иаҳәартә. Иахьцалак, аҩны уҭрак, баҳчак змаз, жьы хәыҷык еиҭазҳахьаз
рыдгьылқәа цәаакызар рҭахын. Аӡықәҭәара мыцхәы иаҳ­
тәышьҭрамызт, уи азы ҳахиамызт. Убасҵәҟьа ихьуан Леуарсангьы. Ирма луҭраз аӡы лызнеиган, луҭраҭых ацәаакыра
аглыжьуамызт. Иара еиҭеиҳахьаз иҵлақәа ахьамкқәаз
рҭыԥан сынтәагьы аҿыцқәа еиҭеиҳаит. Азныказ аԥытҟәыр
цәырҵын, абыӷьқәа зҳаит. Ршьапы акит шиҳәоз, абӷьы
еилҩаауазшәа аниба, аӡы даҵаланы игон ирыҵеиҭәарц,
аха дара ршьапқәа еилыԥсаахьан. Ана-ара иахьааидгылоз,
ауаа ирҳәоз акакәын. Ақәа млеиртә, аԥҭеи аԥсҭҳәеи еилызцоз аурысқәа ракәын, аолимпиадаз ацҳақәеи, амҩақәеи,
ахыбрақәеи рыргылараз амш бзиақәа рҭахын, анхацәа
рыдгьыл шабозаргьы.

103

Абӷанҷ зауад хәыҷы ааҭымгылаӡакәа аус ауан, уи
аалыҵ иааиԥмырҟьаӡакәа КАМАЗ-ла, КРАЗ-ла иқәыргон,
Леуарсан аҩныҵҟа дыҩнатәан, қьаадқәак еиқәиршәон.
Ахаҳәԥҽыга ихы ааҭнаҟьон, наҟ наскьа иаҳагьы абжьы
цәгьан. Ааигәасигәа инхоз анхацәа цҭәык шьҭымхыкәа излааиуаз зны-зынла иааизеилкаауамызт. Иара даныҷкәыназ
ааигәа аус ауан абӷанҷ зауад ду. Аҟәара хаҳә ыҵхны, вагонеткала иааргон. Авагонетка реицраҳәақәа ҩба бжьан
иааҭымгылаӡакәа, 25 шықәса ахаҳә ыҵхра ахьымҩаԥысуаз,
заҟа дгьыл ықәыргазеи! Қарҭ иргон, аметро аргылараз. Капеик Аԥсны иазаауамызт. Ҳавтономиа Қырҭтәыла
ССР иалан, адгьыл ара ирхатәны ирыԥхьаӡон, абӷанҷ ахә
ршәозма?!. Уажәы иахьцалак, аолимпиада аобиектқәа рыргылараз иахьыргоз, абӷанҷ ахә ҳәа, ҳреспублика абиуџьет
ԥарақәак ҭамлози.
Ара шьыбжьонӡа дыҟан иара. Механик бзиак диман.
Атехника еиқәыршәан еснагь. Ак шаагхалак, иаразнак ахәҭа
амиԥсахуан. Убасҟатәи аус зуаз ахәҭақәа ҭҵааны иман,
иуашәшәырыз злеиԥсахшаз заа иааганы иҵәахызарц, Леуарсан игәиҽаниҵон. Дзықәгәыӷуаз ауаҩы дахьынӡаимаз,
иара игәы ҭынчын. Џьара дцозар, шьҭахьҟа иусурахь
дхьамԥшӡакәа амҩа дықәгылон. Леуарсан, уи ауалафахә
бзиа иоурц, ашәҟәы еиқәиршәалон, иара излаилшоз ала.
Аха аиҳабыра ус еснагь иақәшаҳаҭхомызт. Арахь иеиԥш
аусуҩ иԥшаара уадаҩын. Дманшәаланы диԥыхьашәазар
аҟара, уи диеиҷаҳауан.
– Аолимпиада амҩаԥгара аҽазыҟаҵара гәыкала аус
азыжәуеит, – амеханик Иуана ихаҭа итәала Леуарсан
дирҽхәахуан.
– Уи зыбзоуроу уара уоуп, Иуана, сара сзакәыхи, – иҳәон
Леуарсан. – Аус зуеит азы, ҳнаплакы маҷ саахылаԥшуеит,
акәымзар аолимпиада ҳәа узҿу сгәы азҭаӡам.
– Избан?!. – амеханик иџьеишьон. – Закәытә хҭыс духозеи! Адунеитә ҵакы змоу уара угәы азҭамкәа ишԥаҟалеи?

104

– Аолимпиада акәым сгәы зызҭам. Иара ахьымҩаԥысуа
абра ҳзааигәа ахьакәу ауп исҭахым, – Леуарсан ҭынч аҭак
иҳәон.
– Избан? – амеханик иҵегь иџьеишьон. – Уи угәы аздузар акәӡамзи?
– Краснаиа Полиана ҳәа изышьҭоу, иахьатәи аурыс
бызшәала ииаугар, иаанаго удыруама? – Леуарсан ихы
ақәырԥс шәҟәык хаирҭәаауан.
– Даҽакала уи шԥаҟалои?
– Аҭоурых цқьа иузымдырыртә иузныҟәахьеит, умбои.
Убас аҭагылазаашьақәа ҟарҵоит.
– Иахьцалак?
– Краснаиа Полиана – Кроваваиа Полиана.
– Ишԥа?!.
– Уаазҿлымҳахеи! – инаиабжьеиган, иқьаадқәа ааизга иҵәахит, уахь ирылаимҵаз ҩбаҟа бӷьыц ааидикылан,
дындәылҵит.
Изымыԥсахуаз и-«Жигули» дынҭалан, иаԥхьаҟа иноу­и­
жьит а-«КАМАЗ». Аидара иаҵақь амҩа иананыла, иара, уамак дазааигәацәамхакәа, маҷк дааиҵасуан. Аидарамҩан­
гага, ихаккала иаԥхьа иахьгылаз, иаргылоз асаба иара
ахаҭа цқьа иунарбаӡомызт. Лҩеиқәаҵәа уи далахар –
еиқәлымтха имашьына аԥштәы аԥсахрын. Нас, асфальт
зықәшьыз агәарабжьарахь ианкылс, усҟатәи абыб хаччаломызт, еиужь уи амашьына ду дашьҭан. Амҩаду ианазкылс,
«КАМАЗ» амраҭашәарахь ахы археит, иара амрагыларахь
ихы кыдын.
Аҩны дааӡон, Гана игәашә Џьадар и-«MERСEDES»
хәхәа иадгылаз илаԥш ианыҵашәоз. Џьадар иаб дшааигаз
агәра Леуарсан изымгеит. Арҭ амшқәа рзы уи ахәшәтәырҭа
дҭыҵуан, иара усгьы, ахәшәтәыҩцәа дышдыргәыӷуаз
акәымкәан, дҭахацәеит. Леуарсан дахьынаԥшуаз иԥа Аԥсар
дибон, агәарԥ дшықәгылаз. Уи аусурахьынтә заа даахт.
Маҷк ишьапы ааиҵшьуа, аҩныҟа днеиуан. Аб имашьына
игәашә инадиргылан, шьҭахьҟа даахынҳәит, Гана игәарԥ

105

дынҭаларц. Уи ила ари дадыруан, иахьтәаз иааҟрымҿрымын,
аҽамырцәгьеит.
Аԥшәма сасцәақәак иҭазар – амаҵурҭаҿ изланеигашаз ашә ахь дымнеикәа, акҿаҩра дныҩналеит. Уа уаҩ
дыҩнамызт. Уи зҿаԥшьыз амаҵурҭа еиҵых ашә ааиртызар, Гана уа адиван абӷа дкыдиалазшәа дықәтәан. Џьадар
анаӡара иқәгылаз, зекран ҭбааӡаз ателербага ихы азырха, амаҵурҭа агәҭа дықәгылан. Гана ари дҩаихаҵгылеит,
аԥыхьақәа реиԥш деилҟьаӡа. Рыхҩык аԥсшәақәа
анааибырҳәа, аԥшәмеи Леуарсани адивани хазы игылаз
акреслеи инарықәтәеит.
– Убзиахәха уҟоуп! – Леуарса аишәа иқәыз аԥарақәа
илаԥш нарызцеит, ихшыҩ рзимышьҭызшәа ҟаиҵазаргьы.
– Хар сымаӡам, џьушьҭ.
– Иараҭ ииҳәои? – уигьы дизҵаауан иара, абгьы аԥагьы
иргәабзиараз телефонла есымша ишеиликаауазгьы.
– Макьана ус… диоуп.
– Аусҭҵааҩ уаҳа дизнеихьоума?
– Даҽазнык диҭааит. Аха иҿыцу еилылкаауеи? Де­таль­­
қәак ҭылҵаауан. Сара сызлахәаԥшуала, ухшыҩ ззумышьҭ­
цәақәаша. Сара саалыԥхьан, «апрокуратураа шәгәы
шәаҳаргом, аҷкәын дахьынӡашьҭоу дыхҭашәымкын, шәеи­
ны­мааларақәа игәабзиара азышьақәыргылом», – ҳәа лас­
ҳәеит.
– Лара?
– «Аусҭҵаара убас имҩаԥгатәуп, нас уамак иԥырхагам­
хартә» ҳәа салҳәеит.
– Иаанаго цқьа ҳазхәыцроуп, – Леуарсан игәы бжьажьон. – Аусҭҵаара иауалу – хәыц-хәыц зегьы еиҿырԥшны,
ашьауӷа аиқәыршәароуп. Азакәан уанаҿашәа – аныха
уаҿашәа акоуп. Ус зыхьыз изҿлымҳарақәа зыхьчаша адвокат иоуп. Ус иҽеиу аӡәыр дузыԥшаауазар.
– Нас, мҩас ишьҭаҳхуеи? – Гана дҵаауан, аха аҭак хьаас
имаӡамызт, мҩас дызнылоз иара изын иӡбеижьҭеи уажәы
акәызма.

106

– Аус ҳхала иҭҵааны иҳамазароуп, дара ҳамҩақәырҵо
акәымкәан, ҳара имҩақәаҳҵартә, – иџьоушьақәашаз Леуарсан дрылацәажәон.
– Иаабап, – Гана акы дақәшаҳаҭын, аха Леуарсан уи
цқьа изеилкаауамызт.
– Уи, Фатима захьӡу, аус абаналгахьоу? – иара иныҭкааны
ак иаҳақәар иҭахын.
– Рҩыџьегь еиԥшны ирхароуп ҳәа лҳәон.
– Уара уи уақәшаҳаҭу?
– Сыздыруам, – Гана данаахәыц ижәҩахырқәа ааир­
ҵысит, лкаак цқьа дшазымнеиц Леуарсан ирдыруа. – Арҭ
аҩымшык дызбароуп. Илҳәо саҳашт.
– Сара сахьахәаԥшуа, – Леуарсан ихатә лкаақәа иман,
иԥсҭазааратә ԥышәан, – заҟа аус ухала иузҭымҵаауа лара
илзеиӷьуп.
– Избан?
– Лара ишылгәаԥхо аус ҭылымҵаауеи.
– Избан? – Гана иаҳаз изеилымкаакәа дыҟамызт, изҵаара
аҭакгьы уамак дашьҭамызт, аха имҩатәшәа дҵаахуан.
– Уажәы уанлыҿцәажәо иубарҭахоит закәытә мҩа иашоу лара дзынгылоу.
– Ари атымитыша ҳанбаҭыҵуа, аа?!. – Гана ихы амца
аркызар арцәаха анимамыз аамҭа дҭагылан, аха иҵаашьа
иаҳәоз – уи атымитыша дышҭыҵуаз идыруан. – Џьадар! –
иԥа дааирӡырҩит. – Баша угылоуп, уцалар иаҳа еиӷьын. Заа
умгьежьуази.
– Аиеи! – Џьадар аишәа аԥара аақәихын, дыццакырц
иаб ишиабжьеигазгьы, ашьшьыҳәа дындәылҵит.
– Дабацои? – Леуарсан Џьадар имҩаз дазҿлымҳан.
– Назбеи аԥара изигоит. Цәҟатак уа иԥшааит.
– Аԥсаҭатә ухәда иқәуҵама? – Леуарсан уи уамашәа
ибон. – Уи рзаазгаша ирзааигәоу уаҩ дрымаӡам ҳәа
уазҳәада?
– Ҳақәшәеит, шьҭа иҟаҳҵои.

107

– Аԥыхьа еиԥш ирыдрымкылар?
– Иаабап.
– Узҿу рзеилымкаар ҳәа сшәоит, – Леуарсан аӡы
дӡааԥшылозшәа ихаҭа игәы иабон.
– Изласылшо ала срыцхраар сҭахуп. Ус иаҳа сгәы ҭынчуп.
Избоз ауаҩы дҭахеит. Даҽакала ҳашԥаныҟәои?
– Уара иуҭаху бзиоуп, – Леуарсан дҩагылеит. – Уаҳа уахь
ишымцара ҳәа аҳәсақәа еибырҳәон. Аԥсхәраҿы ҳцома?
– Уара иҳабжьоугои? – Ганагьы дҩагылеит.
– Сыздыруам… Шьҭа ԥҳәыск ак лҳәеит ҳәа…
– Убас ауп Радмир ииҳәаз, – адәахьы индәылҵыз Леуарсан Гана дишьҭагылан. – Ԥҳәыск лыҽлызнымкылеит ҳәа
ҳара ҳтәы наҳагӡап. Уара уҳацымцан! Иулшом.
– Исылшароуп, – Леуарсан иҿынеихеит.
Гана игәарԥ дааҭыҵ амҩа ахьааихиҵәаз, Леуарсан игәашә днадгылон. Гана игәарԥ хҩан, еиха аандала иҭахкаан, аҩнқәа убон акәымзар, агәарԥи ашҭеи
ирықәгылаз акы улаԥш иҵашәомызт, уҽазҵәылх хықәкыла
унамԥшуазар. Леуарсан иаб игәарԥ злаҭеикыз аиха каҭа
аанхеит. Аҩныҵҟа аҳаскьын аашьа убла ихгылан, баша акы
ықәгылазар акәмызт. Арахә исуан азы, аибашьра ашьҭахь
Адлерынтә иааигаз аиха каҭа ҿыцла анхарҭа ҭеикит, амаӷ
аанда анықәига ашьҭахь. Иахьатәиала усҟан уи иахҭниҵаз
уамак ыҟамызт, аха иара ианааихәоз ахәԥса арҳара абанеиуаз? Мал дук ахҭниҵазар изаҩызан, аха ԥсыхәа имамызт.
Макьана аҽны заан. Иагьа умҳәан, аԥхын мшы дуун. Имашьына игәашә ишадгылаз, иара агәарԥ дынҭалеит. Ирма усгьы усурантә дмааӡацызт. Нара, аԥсшьацәа ахьынӡарацәаз,
Тата лыдәқьан дыҵагылан. Уи леиԥш зыламыс цқьаз дмаҷын.
Излауаз ала, аҩны лхы аарҟәылгарц дашьҭан. Лҵара
ахә лзырҳауазар лбон. Лҽеилалҳәар-лҽеилалцар акәын.
Дыӡӷабымзи. Аусурантә ҽнак дааурыжьыр, аҩнеилыргара
дахашәаломызт. Лыхшыҩ мацара акәмызт, лыбаҩ зынӡак
дацәаашьомызт. Аб иԥҳа игәы лыздуун, аиашаз.

108

– Иахьа заа уааит, излазбо ала, – иара акҿаҩрахьы
дахьыныҩнаԥшыз, Аԥсар акы днацҳарц уа дтәан.
– Алашара дырцәан, аус ҳзуӡомызт.
– Да, – иҳәеит аб, уи афымцалашара знапалакыз ирусушьаз уаҳа иара изеилкаауамызт. Арахь аамҭа убранӡа
инеихьан, лашарада аусҳәарҭақәа аус рызуамызт. Атехника ахархәара иамҽханакхьан. Ҳаиҵахарақәа зыхҟьаз
зегь раԥхьа иаԥыргатәымзи. – Иараҭ иҿы узнеима? –
ихәыцрақәа днарыхан, ачымазаҩ дизҵаауан, уи иӡбахә
Гана дшықәирԥшхьазгьы.
– Уаха уахь сызцозар ҳәа сгәы иҭоуп.
– Уаха избан?
– Аҳәсақәа аусышьҭыр, уаха сара сааихылаԥшып
сгәахәуеит.
– Уа уаанымгылахуаз!
– Џьадар Аҟәантә данаауа, сицны сцоит.
14
Уи ашьыжь Џьадар ақыҭахь дцан, иаби Нареи аусураз ақалақь ахь иааигеит. Аҵарашықәс иалагаанӡа, аӡӷаб
адәқьан дыҵагылан, есҩымш лҽылыԥсахуан. Аԥхынра
иалагӡаны, аспирантураҿы лҵара ахә лзырҳауазар ҳәа
дақәгәыӷуан. Аԥсшьара мшқәа рзы линститут дазцалон,
иҿыцыз ак лзеилкаауазар, ма уск азы дырҭахызар ҳәа, Гана
иакәзар – ахәшәтәырҭа дааҭыҵижьҭеи, есышьыжь усура
даауан, шьыбжьоншьҭахь аҩныҟа дцон, инхарҭа ицәагхаз
днахаахарц.
Иара аусҭҵаарахь азнеира дахыццакуамызт. Аҷкәын
дышьҭан. Иҭахаз иԥсхәра рыԥгылан. Апрокуратураҿы
аусҭҵаара ианакәызаалак игәагәон, акәымзар усҭҵааҩык,
иҽи икәадыри еиқәҵа, дласуа дызбахьадаз. Уаанӡагьы
длызнеихьан, диқәымшәеит лара. Иахьцалак, убри ахыбра
иаҳа игәы иҵаххуан. Фатима дынлыҿцәажәарц иҭахын.
Иара, ихала дылзымцар, дыррак илҭарц лара диԥхьозма.

109

Иус ихала дашьҭазар акәын. Зҵаарак лымазар, – аа, диԥ­
хьацәарын, иара иҿылхрызи умҳәозар.
– Фатима боума? – адәқьан аҩныҵҟа аишәа еицарса
аусуцәа рзы игылан, убри дадтәалан, ателефон данасуаз.
– Ааи! – лыбжьы иаҳауан.
– Уа снеир сҭахуп.
– Уааи!
– Уажәыҵәҟьа!
Иара дҩагылан, аҟәардә абӷа иԥиџьак аакнихын, ишәҵо
дындәылҵит. Амҩа дшангылаз, иаԥхьа ааибаиркит. Амра
кажжы иԥхон, ихәлаччарц аҭахызшәа. Амш бзиақәа зауз
аԥсшьацәа, ргәыхәтәы иахьӡазшәа иԥхьаӡа, амҩа ааҩҵәаны
рыдәқьан инавсуан, рхы амшын иазырха. Ашьыжь фатәқәак
аазхәарц зҭахыз адәқьанқәа ирызнеиуан. Дара рыдәқьан
иҩналозгьы уажәнатә имаҷӡамызт. Урҭқәа-егьырҭқәа гәынх­
әҵысҭала иныруан, акәымзар ибла уамак иабаӡомызт. Убри
аҽны иаҳа инырызшәа игәы иабаҵәҟьон, амҩа дшангылазгьы. Ишьаҿа иԥхьаӡарызшәа, ашьшьыҳәа ақалақь мҩаду
аган данын иара. Егьи аган шыҟаз машьынак аангылт.
– Уабацо? – ахышә аҿынтә Радмир дҵаауан, аха
амашьынақәа рыбжьы иудырҳауази, иқьышә аихыхшьала
изҵаара ари еиликааит акәымзар.
Гана ибжьы ҳаракны аҭак иҳәар иҭахымхазт, акы имысырц, днаԥшааԥшшәа амҩа ааиҩиҵәон. Уи дааиаанӡа, Радмир имашьына дааҭыҵын, ипротез ааиҵшьуа, аганаҿ днеит.
– Уабацо? – ҿыц дҵаауан уи.
– Фатима дызбар сҭахын.
– Лара улбарц лҭаху, уара зҵаара умоу?
– Сара лара дахьнеихьоу еилыскаап сгәахәын.
– Саргьы слацәажәахьеит, усымшәа аус ҭылымҵаарц.
Иаргьы ихароу ыҟоуп лҳәеит, уара.
– Ус шылҳәаз зымдыруеи.
– Ирлас-ырлас улызцома? Хәыц-хәыц ухала зегь
ҭуҵаароуп. Ихарамгьы ихароуп думырҳәароуп. Адвокат заа
дышьҭухроуп.

110

– Сгәы иҭоуп.
– Аԥсхәразы иҿыцу акыр шәалацәажәахьоума? – Радмир уигьы даазҿлымҳахеит.
– Ишаҳҳәаз ауп.
– Ааи! Уа ԥҳәыск илҳәаз ҳазгәаар, аусқәа ԥхасҭаҳтәуеит.
– Аԥҳәыс – иҭахаз диаҳәшьоуп, умбои! Иахьцалак
ҳаҳәсақәа цар рҭахӡам.
– Иаангылагәышьааит, нас. Зны ацәымза адыркхьеит. Амыцхә уқьақьаргьы ҳаҭыр ақәырҵаӡом. Ҳцап ахацәа!
– «абзиараз» ҳәа инапы ҩышьҭихын, Радмир имашьына
дынҭаларц, ашә ааиртит. Уи анҭалара ус изымариамызт,
иҳаҭырқәҵараз дҭыҵит акәымзар.
Гана дышнеиуаз, аџьармыкьаҿ данынаӡа, уи иаваз
амҩала апрокуатура ахыбра днадгылеит. Дныҩналазар,
ԥсы зхаз уаҩ дибомызт. Рхы русқәа ирықәырԥс, руадақәа
ирыҩнатәазу, ӡхыҵрак иаҩызаз уск иқәнагазу изымдыруа,
Фатима лышә даахеит. Ивҵраазшәа аниба, игәабжьынацәа
ырхәа азқәала днас-насит.
– Шәлеи! – иаагеит лара лыбжьы, иааҩнашылаз дҩаи­
хаҵгылеит. – Шәтәа! – лаԥхьа аҟәардә наилырбеит. –
Шәусқәа шԥаҟоу? – иара акы дазҵаанӡа, лара лызҵаара
хиан.
- Ҳшыҟақәоу еилыскаарц смааи, – иара дԥышәырччон.
– Ацәымзақәа рзы шәеибабақәома?
– Иаарлас аԥсхәразы ҳцоит.
– Ахаатәфараз шәгәы ндырхазшәа саҳаит.
– Уа уамак егьҟамлеит. Згәы намӡо аӡә дцәырымҵыр
ауам, – излауаз ала ихьаиршшон, усҟан ҭхаџьра иангылаз
уи аԥҳәыс лхымҩаԥгашьа згәаԥходаз аха.
– Ирҳәо-ируа ҳаргьы ҳазҿлымҳауп, – лҳәеит аусҭҵааҩ. –
Ихаҭа апрокуратураҿы аус имуази.
Уажәы аусҭҵааҩ иаацәырылгаз Гана дзазымхәыцӡеит,
акәымзар арҭ ари аус арҳауҳаура иашьҭаӡамызт, Кацбаиаа иҭахашьахаз заҟа ауаа ирылаҵәоз аҟара, аус ахьи-

111

уаз раҳаҭыр лаҟәуан. Убарҭқәа зегьы Гана еиликаарын.
Арахь аусҭҵаара ахаҭабзиара аҳаракыра иамаз злымҳа
џьгәамыз идырҳатәын. Урҭқәа зегьы еснагьтәи процесск иаҩызаха имҩақәҵатәын, мчыла иӡбаз акәны блак
ихымҳаларц. Амала, иагьа ус дырмаӡаргьы, анс акәзу,
арс акәзу, аусҭҵаашьақәа анаԥшцәа акы ахырымҳәаакәа
изынхомызт. Ҟазшьарбагас иарҭозгьы ҵоурахомызт.
– Иара изааигәоу заҟа цҭәыда шәрыдыркыло аҟара,
аусҭҵаара ҳзымариахоит. Дҭактәуп ҳәа иаақәгылар, ҳара
ҳзырҿагылаӡом. Шәаргьы аус рххатәны ишәоуеит.
– Ҳара – уи ишԥа?
– Араҟа аҷкәын иус ӡбаны дҭаркыр, уи шәара шәақә­
шаҳаҭхома? Иреиҳаӡоу аусӡбарҭахь ашәҟәқәа рышәҭароуп,
ҿыц шәалагоит. Убри азын, аусҭҵаара араион аҿы иа­
хьынӡа­ҳамоу ирцәатәуп.
– Сахьахәаԥшуа, Иараҭ зегь ихаразшәа аусқәа цоит, –
Гана игәынамӡара аҵыхәтәан иаацәыригеит.
– Ауаҩы дҭахеит, умбои иҟалаз, – лара ари еилылкаауан. – Дҭамхазҭгьы, даҽакала ҳцәажәон. Аус ҳармарион.
Ианакәызаалак згәы намӡо уаҩы дҟамлароуп. Аус
аҭыԥ иқәаҳҵеит ҳәа ҳқьаадқәа анаҳҵәахлак, иашшуа
иҳашьҭалар, ҿыц ицәыргатәхоит. Уи уаҩы иҭахӡам.
– Излауала ҳрышьҭоуп, – иҳәеит Гана, амца ирцәарц мацара акәымкәан, арыцҳара иақәшәаз дрыцхраарц иҭахны.
– Аӡбарҭахь инамгаӡакәа, аус хҩашьа бымоума? – лара
дзызԥшӡамыз иара дазҵаауан.
– Азакәан еилагара ыҟамзар, аус хызҩон. Ара азакәан
еилагара ыҟоуп, уи цәгьара усуп ҳәа иԥхьаӡоуп. Аӡбарҭахь
аус ҳмышьҭыр ауӡом.
– Да!.. – Гана луанытә даақәыԥсычҳаит, анҭгьы арҭгьы
рырххара дышзахымԥоз ааихҭашәан.
Аӡбарҭаҿы дцар цәгьа имбо, апрокуратура ахыбра
дыҩдәылҵит. Ашҭаҿ дааҭгылеит. Араион аӡбарҭа аиҳабы
лҿы днеир акәхон, макьана аусҭҵаара нымҵәаӡацызт,

112

ӡбаҩык инапы ирзанҵаӡомызт, ақьаадқәа ираԥшәымаз
Фатима лакәын. Игәи-игәи еилаԥшуа, аплатанҵлақәа
дрыҵала, амҩа данын. Аусҭҵаара имҩаԥнагоз адокумент
еиқәыршәарақәа иара ихшыҩ рызцаӡомызт, ахҭысқәа,
афактқәа еишьҭаргыла изеиҿырԥшуамызт. Адвокат диԥ­
шаарц, Радмир баша иабжьаимгеит. «Ихарамгьы ихароуп
думырҳәароуп», – аа, уи ишиҳәаз! Адвокатцәа ртәарҭеи
аӡбарҭеи хыбрак иҩнан. Уи ақалақь амраҭашәарҭа аган иадын. Ителефон иџьыба иааҭигеит.
– Џьадар?!. Апрокуратурантә аабжьыҵырҭа сануп. Иаарлас узааиуама?
– Ҳабацо?.. Хароу!
– Адвокатурахь.
– Уажәыҵәҟьа.
Аџьырмыкьахь амашьынақәа рынҭаларҭа азааигәа Гана
дааҭгылеит, иԥа даацәырҵуазар илаԥш наиқәшәарц. Егьи,
иаарлас дизааирызшәа дшақәиргәыӷызгьы, уи имашьына
аб илаԥш иҵашәомызт. Амҩа ааиҩҵәа, егьи аган давҵала
иҿанылеиха, дзызԥшыз а-«MERСEDES» хәхәа аацәырҵит.
Аб инапы иԥа иирбеит, дықәгьежь дихьӡарц. Уи ласкьа,
аџьармыкьа агәашә аҿаԥхьанӡа, длеины дхынҳәуан. Гана
дыԥшӡамызт. Амҩа дшаныз, рмашьына иаԥхьа иаангылеит.
– Атауар аарган, иақәаҳхуан, – иҳәеит Џьадар. – Уа игылоуп аҩныҵҟа. Зынӡак умыццакуазар, иааилҳаргар бзиан.
– Ҳнеипи, нас! – аб дақәшаҳаҭын.
Адәқьан аҩныҵҟа азхаз акоробка хәыҷи дуи еиқәын.
Ахәҳахәҭцәа, урҭ инарывс-аарывсуа, акраахәарҭа инадгылон. Нара дласы урҭ рымаҵ луан.
– Парламентк сыҭи! – ашә иаахыҵыз, зегьы днарывсын,
Нара лтауар қәҵарҭа днадгылеит. Нара уи дизхьамԥшкәа,
ацәаҳәа иқәгылаз рымаҵ луан. – Парламент бымаӡами? –
дҵаауан иара. – Сыццакуеит, бара. Парпламент азы сгылазаауама? – ибжьы ҳаракымызт, аха дылҿыҵуамызт. – Исҳәо
аабырҳаи!

113

– Абар Парламент! – аԥарақәа имылхын, аҿырпы неилыркит. – Сшәыҳәоит, даҽа зны аԥсшьацәа рҿаԥхьа шәхы
шәмырԥхашьарц!
– Унеҳ! – дыҩдәылҟьеит.
Тата акоробкақәа хыртуа, иаразнак атауар ақәҵарҭақәа
ирызналгон. Дадхалон. Аби аԥеи акоробкақәа ашьҭаҵар­
ҭахь инаргон, уамакгьы рҽадыдмырхалеит. Тата длатәан,
илоуз атауар рыхьӡи, рхыԥхьаӡареи, ирыхәԥсази ажурнал ианылҵон. Лашьеи лашьа иԥеи ндәылҵуан, лхы ан­
ҩышьҭылхуаз.
– Лариса Иван-иԥҳа ателефон дасуан.
– Уи дарбан?.. Нас? – дызусҭаз ааигәалашәеит.
– Цқьа ҳзымеицәажәакәа, аимадара ԥҵәеит. Асалам зегьы ишәзаалышьҭит. Убриак еилыскааит.
– Акыр лҭахызар еилкааи!
– Сыҩтәы саалгар, схала сылзасуеит.
Рыԥсы ааиҭаркырц, уамак имтәакәа, аби аԥеи ндәылҵын,
р-«MERCEDES» инҭалан, ақалақь мҩаду ианын. Араион
аусбарҭа иахьлавсыз игылан адвокатцәа ртәарҭа хыбра. Урҭ
ҵаҟа иҩнан. Аҩбатәи аихагылаҿы – аӡбарҭа. Уи аҩны ԥшӡа
ҷыдала иргылан асовет аамҭазы. Усҟан ҳаҭыр змаз «СОЮЗПЕЧАТЬ» аҭыԥ абра илхын. Асистема аҽанаԥсах, акьыԥхь
ахеидкыларҭа хәарҭарак амаӡамкәа иаарымпыҵахеит.
Аԥыхьа уа аус зуаз, ржәытә усҳәарҭа еиқәдырхарц,
иҟәбаҟәшәо иҩнан, аха аамҭа иара атәы ҟанамҵози, иадмыркыр амуит.
Аӡбарҭа акәзар – ақалақь амрагылара калҭ аҿы хыбрак азыргылан. Аӡбаҩцәа ртәарҭа уада ҭбаан, ацәгьоуцәа
рҭакырҭа уҳәа, зегь рыла еиқәыршәан. Аибашьраз маҷк
еиларҟәаҟәақәеит. Уи азы иара уа иҩныргомызт, аха
абраҟагьы аамҭа аҿахәы аҳәон. Ари иаҟараз аӡбарҭа
аҭаххозар, аҩныҵҟа еилдыргарын, ҿыц еиҿыркаарын.
Иаҭахымызшәа анырба, иаҳа имаҷыз ахыбрахь ииасит.
Адвокатцәа ртәарҭагьы арахь ииаргеит.

114

– Шәлатәа! – ауада ҭбаа усуратә ишәала иҭәын, уи аҩны
иҟаз ԥҳәыс заҵәык лакәын, Гана лааҩсан длалыртәеит. –
Сӡырҩуеит!
– Аҷкәын авариа дақәшәан, ҩыџьа ҭахеит. Иҟалаз цқьа
еилкааны иҳамазарц, ацхыраараз адвокат даҳҭахуп, – иара
иажәа ааиркьаҿит.
– Ҩыџьа ҭахазар, аусеилыргара иалаго џьышәшьома,
ауаҩы дҭаркуеит, – аусҭҵааҩ Фатима илҳәахьаз аригьы ишьақәлырӷәӷәон. – Аха шәзыхьчаша ауаҩы
дышьҭышәхыроуп. Хымԥада!
– Иҟаҵатәи?
– Ҳаиҳабы дыҟаӡам. Ихьӡала арзаҳал ншәыжь! Сара, Зинаида Лагәысҭан-иԥҳа, сыгәра жәгозар, снапы ианиҵартә
сиацәажәоит. Абар абланк! Ихашәырҭәаа!
– Дҭарымкыр ада ԥсыхәа ыҟаҵәҟьамкәану? – Гана
абӷьыц хаирҭәаауан, дзызхәыцуаз иаҳаз акәын, уи фны исхьан.
– Иҭаҳҵаап, ҳазицхраауазар аабап, уи азы ара ҳтәа­ми,
– Зинаида Лагәысҭан-иԥҳа абланк ааимылхын, лылаԥш
нахылгон, – Шьҭа абанк аҿы абри асчиот иҭагалатәуп
аԥарақәа, шәымаҵ ахьаҳуз. Заҟа шәатәу уа иануп. Иааҳалшо
ак шәыгҳажьуам, шәымшәан! – лара илҭааз днаскьалгон.
Рмашьына шьҭахьҟа амҩаду ианыхын. Гана дзызхәыцрыз
издыруамызт. Иԥа аиҵбы дҭарымкырц инаимыгӡарыз арбаныз. Абахҭахь дымнеирц мацара акәмызт, аҷкәын дырххо
аӡбарҭаҿ дго-дааго дыбжьаргалар ицәымӷын. Иблахаҵ еиладыргьежьуан.
– Џьадар! – адәқьанаҿ ианааи, Гана иԥа абанкаҿ асчиот
аномер зныз наииркит, ԥарақәак ааиԥхьаӡан, инаирххеит. –
Абанк абарҭ аԥарақәа ҭагала!
Иара амашьына длалбаан, адәқьан дныҩналеит.
– Лариса Иван-иԥҳа слацәажәеит, – Тата даахьаҳәит. –
Изықәшәаз лхаҵа цәгьала игәнигазаап. Игәы ааихалырш­
ҭырц, ԥсшьара даалгарц лҭахуп.
– Иаарц лабҳәоу?

115

15
Аҽны, аԥсхәарахьы амҩа иқәлаанӡа, Леуарсан иусураҿ
днеит. Уи ашьыжь мацарамызт, аусура иналагаанӡагьы
ара еснагь изыԥшын. Дзымаауазар заа телефонла имеханик адырра ииҭон. Аусуцәа рацәаҩымызт. Амеханик ицхраауаз аусуҩ ахаҳәԥҽыга илаԥш ахын. Аҟәара иқәгылаз
аекскаватор иақәтәаз амашинист, аҟәара дгьыл аазгоз
а-«КАМАЗ» иақәтәаз – даҽаӡәы. Абудьдозер иақәтәаз итехника еиқәиршарц дацрыхон. Уахыла изыхьчоз даҽа ҩыџьа
рҽеиҭаркуан.Ашьыжьыҵәҟьа доусы русурҭақәа ирзымцацызт,
рвагон хыбра иадгылан. Қәрала шьҭа иагьыхәыҷымыз арԥыс
наӡак, ара дзеиҽырбоз узеилымкаауа, деиқәыцырцыруа
иҽеилаҳәа, аусуцәа дрыдгылан. Леуарсан, зегьы рнапқәа анрымихуаз, уи арԥысгьы аԥсшәа иеиҳәеит.
– Нас, сҩызцәа, – иара иусуцәа даарылаԥшит, – ҿыц
ишәасҳәо акгьы сымам. Шәарҭ зҵаара шәымамзар, аусурахь ҳаихап.
Аекскаватор иақәтәази амашьынаныҟәцаҩи а-«КАМАЗ»
инҭалан, аҟәарахьы рхы дырхеит. Амеханик ицхырааҩ
ахаҳәԥҽыга днадгылеит. Иван алашара аҿеиҵарц, авагон
дныҩналеит. Иаазыхҭашәалак аҿаҵага инадымгылаларц,
уи аҩныҵҟа еиқәыршәан. Аусуҩы ахаҳәԥҽыга азааигәа
хазы алашара даҽа аҿаҵагак изыкнаҳан.
– Ухиоума? – уи абульдозерист изҿиҭит.
– Ааи! – егьи ас аниҳәоз, ари алашара аҿеиҵан,
ахаҳәԥҽыга ухы ҭнаҟьо абӷанҷи аԥслымӡи еиларшьых
иаҿыҵыҩруан. Уи ахьҭаԥсоз аиха каҭа ҵысҵысуан.
Ианҭәалоз аӡыхь аԥслымӡ агон. Абӷанҷ хазы атранспортиор иақәнаԥсон. Атранспортиор ахьаанҵәоз иҳаракын,
уаанӡа абӷанҷҩага иканаԥсон, хәызшәа иазҳауан, амашьына дуқәа ирықәыԥсаны иргаанӡа. Уи рықәзыԥсоз атехника
уа игылан, иақәтәаз дааиуан, а-«КАМАЗ»-қәа ааиаанӡа.
– Иуана! – Леуарсан имеханик дааиԥхьеит. – Ҩбаҟа сааҭ
рышьҭахь сцоит. Иахьатәиала сҟалаӡом. Суҭаххозар ателефон усзас. Сара Аҟәа сцароуп.

116

– Умааргьы ҟалон, аус умазар, – иҳәеит амеханик. – Акыр
ҟалама?
– Ҳаҷкәынцәа зықәшәаз авариа аӡбахә алоуп, – иҳәеит
Леуарсан, усҟан иҭахаз иԥсхәрахьы амҩа дшангылоз
цәыригар иҭахымызт.
– Саҭамыз! – Леуарсан изымдыруаз арԥыс ихшыҩ
ааизишьҭит. – «Иуана» ҳәа уаазҿлымҳахартә саб иашьа
Иван изышәҳәеит. Избан? Шәара шәтәала ус аформа амоу?
– «Иван» ҳәа ахьӡ ааигәоуп ианышәҳәо, – Леуарсан
даахьаҳәит. – Грозныи Иван акәӡамызт ихаан ихьӡыз.
«Иоан!» Уи «Иуана» иахылҵыз ауп.
– Ишәҳәарц ишәҭахи?
– Егьырҭ абызшәа мариақәа рыҿиара амҩа иқәызҵаз
иуадаҩӡаз, раԥхьаӡатәи иԥсабаратәыз аԥсуа бызшәоуп.
– Усҵәҟьа иҟаларым! – арԥыс иџьшьара ҳаракӡан, иаҳаз
агәра игомызт.
– Уаазҿлымҳахеи!
– Иҟаларым!
– Адунеи абжа зымпыҵазхалаз ажәлар ду рхаҭарнак
ажәлар маҷӡа рдац-ԥашә аҵаулара агәра узгом? – Леуарсан арԥыс игәы даиргон. – Ма угәы иалоу? – Аҭҵаарақәа
унапы рылакуп, ари еиԥшу умаҳаӡаци? – Иуана иашьа иԥа
дизҵаауан.
– Сара уажәы ашәыгақәа роуп иҭысҵаауа. Уаанӡа
даҽакы снапы алакын. Ари аҭоурыхи абызшәеи ирызкуп.
Иахьцалак, исмаҳаӡацт.
– Уҵарауаҩума?!. – Леуарсан урҭ ирҳәоз ааџьеишьеит.
– Ауниверситет аҿы алекциа саԥхьоит.
– Аҭҵааратә степен уоухьоума?
– Макьана. Аспирантура салгахьеит. Адиссертациа сзымыхьчеит.
– Сыԥҳа сынтәа аспирантура дҭалеит. Лԥеиԥш сазхәыц­
уеит азоуп асҟатәи сызузҿлымҳахаз.
– Уи бзиами! – арԥыс игәы иаахәеит уҳәарын.

117

– Иуана! – Леуарсан ихы амеханик инеизишьҭит. – Уашьа иԥеи сареи ҳзызҿлымҳау еибаҳҳәоит, арахь уара
ҳаибаумырдырӡацт.
– Саҭамыз! Сашьа иԥа Анатоли ихьӡуп. Леуарсан
сеиҳабы иоуп.
– Сгәаанагара злаҟалаз ала, – Анатоли Леуарсан
дааирӡырҩит, – шәара шәдыррақәа маҷым. Абри ахаҳә­
ԥҽыга шәзадтәалеи?
– Атәанчара сыҟоуп. Иахьсымарымкуа иҭабуп умҳәо!
Саргьы санажә уаҳа исурҟаҵои.
– Уаанӡа?
– Сырҵаҩын. Амала, санҿаз аахыс спублицистын. Усҟа­
тәи ақәҿиара сымаӡамызт умҳәозар.
– Избан?
– Акритикатә статиақәа зҩуан. Асовет мчы ахаан акритик дызҭахыдаз? Сыркьыԥхьцәаломызт. Иахьа аамҭа иаҳа
ибзиоуп. Зхы иақәиҭу акьыԥхьқәа рацәахеит. Аӡәы иӡбахә
ҽеимкәа иузҳәондаз. Зегьакоуп, аиҳабырақәа сырҭахӡам.
Урҭ ирҿагылоу иаҳагьы сырцәымӷуп.
– Шәеилыскаауеит, – Анатоли игәы иаахәеит уҳәарын. –
Уажәы шәнапы злакуи?
– Аԥсҭазаара иҵегь исзыҭҵаауазар ҳәа саҿуп.
– Шәабанеихьоу?
– Заҟа абзиарақәа аҵоу аҟара, ашьамҭлаҳәра зуа
рацәоуп, ҳабла иаҳарбом акәымзар.
– Даара уаазҿлымҳахап! – Анатоли дԥышәырччон.
– Сара уи агәаанагара сақәшаҳаҭуп. Сыԥсшьара нҵәоит.
Иаарлас сахьықәҵуа сгәы иалоуп. Иҵегь ҳаизааигәаны
ҳаибамдыруази!
– Ԥсшьара уаала! Бзиала уаабеит! – Леуарсан уи инапы
ааимихын, имеханик иахь даақәҵәиит. – Иахьатәиала уаҳа
сшыҟамлоз уасымҳәахьеи?
– Ааи, – ҿааиҭаит Иуана.
– Да, усоуп.

118

Рвагон дныҩналан, қьаадқәак рҭыԥ инықәиҵеит.
Абульдозер аус ауан, ахаҳәԥҽыга абӷанҷ аҿыҵыҩруан.
Аҟәараҿынтә иаауан амашьына ду, аҟәара хаҳә аманы. Аусура маҷ еилашуан. Шьҭа хәлаанӡа уи «былгьалон». Абӷанҷ
ықәызгоз еиҵахон, аха урҭ маар руамызт, аҽны иқәыргашаз
аплан рыман. Ус аиқәшаҳаҭра рыбжьан. Аолимпиадаз
аргыларақәа ҽнак акәмызт, сааҭк ирзаанкыломызт. Бзыԥ
аӡиас аҟәараҿынтә иҭыргоз абӷанҷ, даҽакы иаламҩашьо,
зегьы иреиӷьын, аргылаҩцәа излазгәарҭахьаз ала. Русураҿ
ирыгхар ҟалозма.
Абӷанҷ ықәызгашаз машьынак анааи, шьҭа уи аҽны
еиԥырҟьашьак
шырмоуаз
дақәгәыӷ,
дыҩдәылҵын,
имашьына хәыҷы дынҭатәеит. Амҩа дахьаныз, даҽа
машьынақәак иԥылон. Урҭ иргашаз абӷанҷ хәны ишьҭыхын.
Еиҵадырхомызт. Иара дышиашаз аҩныҟа амҩа данын.
– Шьҭа ҳцалап?! – дҵаауан Радмир.
Џьадар имашьына ахацәа абжеиҳараҩык ҩақәтәеит.
Рышьҭахьҟа даҽа «BMW»-к гылан. Аҟәа дыԥшызаауан
Назбеи, иҩызцәақәак иманы. Иагьырацәан, аха иҭахаз
иҭаацәара аҿыц уацәа дырҳазар иаҩызахеит. Агәырҩа
еицәтәымыз еизааигәанатәуан. Леуарсан ихәыцрақәа
убрахь еихон. Уи – ауаа урылахар, аха ус акәымхар?
– Уара Леуарсан! – Радмир даахьаҳәын, ибжьы аагеит. – Арҭ ацәымзақәа уамак урықәшаҳаҭқәамызт, ичҳаны
узлаҳаци?
– Срықәшаҳаҭӡам ҳәа, цәымзак сцәыбжьаханы субахьама? – Леуарсан хазы дҵаауан, ибжьы ҭымгацәакәа, Радмир
дааччартә.
Аԥсхәрақәа шмыцхәыз аӡбахә рҳәозижьҭеи, иаҳагьы
ирӷыӷк имҩаԥыргон. Леуарсан иаб, нас, уаанӡа ианду,
рцәымзақәа излауаз ала иркьаҿуан. Ажәала идгылақәаз
рацәаӡан, аха дара ма зыҽҵәылх аизарақәа рҿы аҵас
«бааԥсқәа» рымҩаԥгара иаҿагылоз рҿы аус аннеилак,
аԥыхьа ирҳәақәоз «аархашҭуан».

119

Леуарсан «нцәа дызмаҵәҟьамыз» уаҩын. Уи цәгьарак
аҵаҵа акәӡамызт, бзиара мацаран ихшыҩ злеибаркыз.
Зыгәра игоз аԥсабара амч заҵәык акәын. Аха ауаҩы,
адәы даақәгылеижьҭеи, зыгәра игоз аҵаси ақьабзи
алеишәа шьақәдыргылон, иуаҩра еиҿыркаауан. Иаразнак
убри имхра уҽазукыр, револиуциахон. Уи алеишәадара
арҿиауан, еиларҩынтрахон. Зегьы еидҳәалан. Араҟа, иахьа еицныҟәоз зышьҭаз аҿы, уи даҽа мчыкгьы аман. Арҭ
зықәшәаз аҿы уи амч ухы иузархәар, аус аҭыԥ иқәнаҵон.
«Ари еиҭанаиааироуп», – Леуарсан ихәыцрақәа ааидикылон, аҩны ҳаракқәа реилагыларҭа ианналалоз.
Арҭ раԥхьаҟа х-машьынак аангылан, иаарҭыҵыз
абжеиҳараҩык ҳәсақәан. Урҭ дрыцын Назбеи, иҩызак диманы. Дара даарцрыҵын, арахь иҿааихеит.
– Шәара шәанаҳамба, ҳҩыџьегь анышәынҭрахь
ҳрыццеит, – иҳәеит Назбеи.
– Ус ҳҿухзар – бзиами, – Радмир аԥхьа днагылеит. – Ара
инхаҳҭәалап.
Рыҩнеихагыла ҳаракы аҿаԥхьа ауаа рацәа ҿыц еилагылахын. Аамҭа мгацәакәа, зыԥсхәра руаз иаҳа изааигәаз,
аишәаҿ инхырҭәыларц, ахыбра иныҩналон. Еиҳабык арҭгьы
даарыдгылеит. Аԥхьаҟа иеибырҳәоз ашьҭахьӡа игылаз Леуарсан иаҳаӡомызт. Ирҭахызар инхырҭәыларц абырг ишрабжьеигаз мҩашьо, Назбеии Ганеи уи инаишьҭалеит. Егьырҭ
еицрыԥсса ирышьҭаларц аҭахымкәан ирбазар акәхарын,
иааҭгылеит. Еицәажәаҵәҟьоз рыбжьы уаҳауамызт, уи акәын
Леуарсан иџьеишьоз. Анхҭәалараз ицазгьы анаахынҳә,
ишеицыз рнапқәа рыӡәӡәан, ҿымҭӡакәа арахь иҟазгьы урҭ
инарышьҭагылеит.
Ахатәрақәа ахьылатәаз дырзааигәацәамкәа, иаҳа улаԥш
иҵаумыршәашаз аҭыԥ дазааскьа, Леуарсан дылрылатәеит.
Уаантәы ашьаԥа аҩныҵҟа итәази амаҵ зуази иаҳа илаԥш
иҵигон. Назбеии Ганеи зыдтәалаз абыргцәа ирҳәоз
уаҳаӡомызт. Убасҟатәи рыбжьы ныҵакын. Аџьабара ус

120

мҩаԥгатә ишалахәыз ауаҩы иныруан, аха ишԥа? Ашәаџь
иаҵагылаз ирылагылан, уаҳа иуҳәози акәымзар, рҭынч
ҭагылазаашьала ҿымҭ-ԥсымшьа изықәшәаз ишазнеиуаз
игәаԥхон (ҳаӷоу игәаԥхашаз аха). Амаҵуцәа, ҳәсеи хацәеи,
дырзыԥшуан, рыбла дхыԥшылалар иҭахын. Дарбанзаалак
аӡәы ҽыԥныҳәак инубааломызт. Изықәшәаз иақәшәеит,
иҟалаз ҟалеит, доусы илахьынҵа дзацәцомызт ҳәа, рылахь
ианихуазшәа иныруан.
Ианыҩеицгылақәа, саси ԥшәымеи ааилагылақәеит.
Иахьцалак, Леуарсан уамак дызламгылацыз дунеик
икәыршан. Уажәы Бзыԥын акәзар, унеишь-уааишь зырҳәоз
хаҵа нагак даақәгыланы, анапыӡәӡәарахь дрыԥхьон,
цәгьароума, бзиароума ус акәын. Аҭоубыҭ иаакәырша
итәаны иџьабозгьы даарыдгылон, аамҭа шааигәахоз
ргәалаиршәон, дара шьыжьы аахыс ашьаԥа иҵатәан, гәыԥгәыԥла иааҵыҵ, инхырҭәыларц нарабжьеион. Уи иаанагоз
– акы инацҳақәарц дрыԥхьон. Абжьыуаа даҽакала рхы
мҩаԥыргон аԥсра, нас ацәымзақәа рҿы. Уи ажәакала асахьа ҭухуан: ҭынчран.
Назбеи аԥхьа днагылан, Гана днаиваргыла, нас ирыц­
ныҟәаз аԥшәма хатәрақәа инарыдгылан, шьҭанахыс
абзиарақәа рзы абра ишеиқәшәашаз ҳәа нарзеиӷьаршьеит.
Аԥшәмацәагьы арҭ мҩа бзиа роурц инарықәныҳәеит. Еилагыла асасцәа ықәҵуан. Леуарсан усгьы аԥхьаҟа заҟа
дымгыларыз, уи ма агәыԥ дрылагылан, ма дрышьҭагылан,
уамак рыбла дхымгыларц. Ианаҭахызгьы ианаҭахымызгьы
аԥхьагылара аҭахны иԥхьаӡомызт. Аҭакәажә жьак ахьылбаз
есымша дцон ҳәа, иахьыҟаз уамак ианымаалоз жәаԥҟак
ааигәалашәеит. Ицо-иаауа еицыз абра ибжьахеит. Ашықәс
цәымзаҿ аара даҽа зныкгьы ирыдын. Ишьара дықәмызшәа
иныруан.
16
Аамҭа цацыԥхьаӡа, Иараҭ ибаҩԥҵәа ӷьон, ихәахәарақәа
еилыԥсаауан, ишәытарақәа ԥштәыдахон. Амала, акыраамҭа

121

дахьиаз ирҭоз ахәшәқәа имч ацырҵомызт, дыԥсарҽха
ихы ибон. Иуацәа, иҩызцәа иҭаар уамак иҭахӡамызт.
Ихшыҩ рзишьҭыр акәын, арахь рцәажәарақәа ихы
иалаӡомызт. Ицәеижь аԥсшьара иаҳәон, иара ибла
нцәынҭаауан, даалҵуан, аиҳараӡак ачымазацәа, урҭ
рбацәа ааҩналацыԥхьаӡа, иныҩныҵцыԥхьаӡа. Убас мацара инымҵәаӡоз амшқәа еишьҭагыла ииасуан. Уахыла
иабанӡаҭынчраз, аха убасҟан бжеиҳан Цәыблаҟә дикуамызт.
Уи иҭагылазаашьа еилызкаауаз Аԥсар уи аухагьы
дааидтәаларц дизааит. Иараҭ иан лашьцаанӡа дауижьын,
дцахьан. Аҩныҵҟа шоуран, иара ахышә дахьадгылаз,
уи ачҳара ицәыцәгьан, зиарҭа макьана изагәылымҵуаз
ачымазаҩ ари аҳауа дышԥаҟанаҵарыз? Егьирахь ишьҭаз
зегьы шәамахьцәан, уаҩы гәырҩа дадыргомызт, рыфатә
анаахдыртлак афҩы уҿасуан акәымзар. Иараҭ иблацәа хҩа
дышиаз ангәеиҭа, аҩныҵҟа иҭацәыз иарҭа гыламызт, ауада андәылҵ икҿагылаз адиван дазнеир, Аԥсар иԥсы маҷк
ишьарын ҳәа даазхәыцхьан, иаартыз ашә Уарда даалагылеит.
– Дыцәоума? – лыбжьы ныҵак Аԥсар дизҵаауан.
– Сыцәаӡам, – ибла шыхҩаз, Иараҭ аҭак иҳәон.
– Ус акәзар… – шьаҿак ааихылган, дааҭгылеит. Лышь­
ҭахь иааҩнашылаз аӡӷаб Иараҭ днеиҿаԥшын, ибла
шыхҩаз анылба, Аԥсар днаигәыдԥалан, иӡамҩа днагәӡит.
Данаақәгьежь, зыбла аазыртыз Иараҭ иахь длаҟәын, уигьы
иӡамҩа днагәӡит.
– Аа, Мада!.. – Иараҭ маҷк дааԥышәырччан, ибла разӡа
дналҿаԥшит.–Сшьапы санықәгылаз, ас бысзааигәахаӡомызт,
санышьҭала ибыхьи?
– Исыхьи?! – лара дԥышәырччон. – Сымч бзиа уласҵар,
заа узгылозар ҳәа сгәы иҭакыми.
– Аа! – ацәажәара ицәыцәгьан. – Ахалаҭ шкәакәа
бышәҵаны, бабрагьха уахыла амҩа бзануи сҳәеитеи.

122

– Ҽынла аасҭа уахыла иаҳа ишәарҭоума? – иџьалшьа­
ӡазшәа илыԥшран.
– Ус акәӡами?
– Ҽынла абызҳәацәа урыцәшәап. Уахыла узымбо
уицәшәома?
– Иахьцалак, уахыла амҩа бахьану сҭахым.
– Ацивилизациа ҳагәылагылоуп. Амҩақәа лашарала
икаххаа еибыҭоуп. Узыцәшәода?
– Иахьцалак…
– Исхаҵаҩызахаша ҵаҟа имашьына дҭатәоуп. Акы
усцәымшәан!
– Зегьы бҳасабхьеит.
– Сара сеиԥш убас зегь заа иуҳасабыр, ара ушьҭазаауазма.
– Бгәы иалахи?
– Сгәы ак алымсыртә усызныҟәама?
– Мада, бара баби бани ас хьӡыс ибырҭама?!. Еснагь аӡә
игәы бырҿыхаларц, акод хьӡы бырҭеит.
– Уи шиашоу здыруеит. Уара уҽахумган!
– Абас сшыҟоу бсыжәларц иақәыбкыма?
– Абас ушԥаҟоу? Ушақәшәақәаз рыла, уҷыгәӡа уҟами.
Улахь акыр анымзи.
– Уи шԥыкәу?.. Сеизыххаа сахьышьҭоуу?
– Уи злахьынҵамхазгьы дыҟами.
– Усгьы ҳақәшәагәышьеит, – илахь усгьы еиқәын, заҟа
игәыхь аҽарҿыцуаз ихаҿы изаныԥшуамызт, иблақәа
ракәын, азныказ иаахиҩеит, убас ала илыӡӡаауаз имчқәа
ааизигозшәа.
– Угәы ак алсырсырц смааиӡеит, саҭамыз! – лҿаԥхаҿаччашьа иунардырӡомызт гәыкала дцәажәозу, дизцацуазу, Амала, иара лара цқьаҵәҟьа димдыруази. – Аиаша,
Анцәа сибоит, – нацылҵеит, ҿимҭуазшәа анылба. – Амала,
сгәы иалоугьы шыҟоу удыруоу?
– Ибҳәо закәи?!. Ҳнымҵәеи! – длыхәлаччарц иблақәа
ааразхеит ахьаа змаз излаилшоз ала.

123

–Аӡӷаб лани лаби ирыдышшыларц иахьнеиз, ишԥарҳәаз?
– Ргәы ишалсыз рҳәеит, уаҳа ирҳәози?
– Аӡӷаби уареи шәчараҿ еибабарц рҭахын ҳәа рарҳәеит.
– Уигьы ҭыбҵаахьеит… Амала, усҵәҟьа акәӡам ишырҳәаз.
«Ҳара ҳаиқәшәарц ас акәӡамызт ишаҳҭахыз», – ҳәа
рарҳәеит.
– Уи иаанагои, уара?
– Иалыздырааи. Дара бырмазҵаауа!
– Ус сышԥаразҵаауа?!.
– Иалыздырааи.
– Ус сразҵаартә сыҟазар, аргама ҽынла сузымааиуази.
– Цқьа сеилымкааӡакәа, цҭәык шьҭыбымхгәышьан!
– Ухы урқьиауеит, акәымзар ирҳәаз ҵакыс иаҵарҵаз
удыруеит.
– Исыздырӡом.
– Ҽымдыр ҟаумҵан! – зегь акакәын, лыбжьы ԥшқан,
аҽеиҭанакуамызт, дԥышәырччон.
– Усҟатәи ацәажәарақәа шсылымшо бзымдырӡои?
– Уара абаҩԥҵәа улагәышьоуп, аха саргьы агәыхь
сумҭеи, – лчабра аацәырылган, илахь иақәыԥыҟҟаз
аԥхӡы аалрыцқьеит. – Аԥсар, саҭоумҵан! – иԥшәырччоз
арԥыс днаизхьаԥшит, ишибоз ачымазаҩ аԥхӡы чаврала иахьиқәлырбоз азы, уи азымхакәан, ихәдеи уи аҵаҟеи
ацәаакыра нықәлырбеит. – Сара ара уаҳа субараны уҟам,
– ҿыц ачымазаҩ илахь лрыцқьон.
– Аҳ! – иара дааиҵалеит. – Сыбӷа ԥҵәоит. Снапы иаҳагьы
еицәоуп. Аҳ, схы ԥжәоит!
– Иухьи, уара?!. – шьҭахьҟа лара дааиҭаԥеит, хьаас
изцәырҵыз лзымдыруа.
– Аҵла салыҩр сахьылкаҳаз, амаҭ сыцҳаит.
– Сара соума имаҭу?! – лыԥсы ааивылган, ҿыц лыбла
разы чча-ччон.
– Ма знык сыбиааизааит! – ачымазаҩ иахьынӡаилшоз
бла ҵары длыхәаԥшуан.
– Сгәы иалсит.

124

– Изакәи?
– Уахьысиааиз.
– Ада хьаа бмоуааит! Хьаак сыбҭаанӡа, саанбыжьыр
бзиан.
– Сцар уҭахӡам. Убла ихызбаалоит. Цас сцоит. Иубап!
Уарда! – ашә илагылаз лахь дынхьаԥшит. Амедиаҳәшьа
дыҟаӡамызт. – Дабацеи?! – длышьҭаларц лшьаҿа
неихылгаанӡа, егьи, пакет бзиак кны, дааҩналеит. Апакет уи иаалымылхын, Мада Иараҭ иаԥхьа игылаз атумба
инықәлыргылеит. – Ара шәырқәак ҭоуп.
– Шәырымзар акы бзеиҿымкааӡеи? – дааԥшызшәа иара
дцәажәон. – Акҿаҩра бзыкҿамлоу?
– Усҟатәи иалоухи, ԥсшьара уаазшәа? Акҿаҩра икҿызго
снапала иуҿасҵароуп. Аӡәы сибаргьы.
– Ашәыргьы сҿаҵатәуп. Снапы ашәыраз иаҳа исыхәома?
– Уарымала иуфап, уи ала амҳаҵә узкуам аха.
– Даҽа зны ианбасзаабго?
– Цәгьа иубомызт. Сгәалаҟазаара зеиԥшрахо збап.
– Уажә аҵкыс еицәахалома? Сзызхәыцуа бдыруама? Бҭаацәа иабааргеи ахьӡ Мада? Даҽаӡәы илыхьыӡны
смаҳацызт.
– Уи сазҵааӡом, иакәым ак сарҳәар аҵкыс сҳәан.
– Иакәым – избан? Дара беигәырӷьон, быхьӡ ианашьҭаз.
Быԥсы ахьынӡаҭоу быхәмарларц, амҩа бықәырҵеит ҳәа
сыҟоуп. Ма аӡәы игәы шьҭыбхларц акәзар?
– Аӡҟы ихьӡыртәуа ажәҩан изаанашьҭуа дыргоуп ҳәа
саҳахьеит саргьы, – азныказ лыччаԥшь налҿықәбеит, аха
ҳамҭанык – кәтыҿырҳасран. – Иҵегь суацәажәар сҭахуп,
аха… – лыбла разқәа ччахуан.
– Аиеи, – иара изышьҭыхуаз инапы ааиҟьеит, «абзиараз»
ҳәа. – Саргьы сбыркареит, уаҳа сызцәажәаӡом. Уи азоуми
бзааз!
– Уаҳа сзааи?!. – «сгәы аабырҿыхарц бмааи?» ҳәа еилылкааит иара изҵаара, иахәҭаз аҭакгьы илҭеит. – Даҽазны
саанӡа узгыларыма?

125

– Баанӡа сызгылондаз, мап скуазма.
– Ушьапы уқәгыланы аӡӷаб улԥылозароуп, – лчабрала
илахь аԥхӡы аақәлырбахуан.
– Ицәгьам иулшозар.
– Даҽазны санаауа, мпахьшьык узаазгароуп.
– Стумба азна ҭоуп. Даҽазны баанӡа, ԥхӡы сылҵуам
рҳәама. Аха беиҭаахуама?
– Нас?
– Баарц бгәы иҭазар, беиҵамхан!
Мада Иаҭар иӡамҩа днагәӡын, даныҩеиха, Аԥсар дынидгылеит. Лҽыҩеиҵых уигьы иӡамҩаҿ даныҩаӡоз, иаргьы ларгәҵысҭа днагәӡит. Абзиараз ҳәа, лнацәкьарақәа
ырхәмаруа ишьҭаз инаилырбан, Уарда лаԥхьа дындәылҵит.
– Ари дызусҭада? – измыцәацыз шәамахьк урысшәала
дҵаауан. – Дшәаҳәшьоума? Дартискоу? – азҵаарақәа неи­
қә­иԥсеит.
– Дартисказар дҳаҳәшьазар ҟамлаӡози? – уи иахь
дын­хьаԥшит Аԥсар, Иаҭар ашәамахь игәхьаа икыртә дша­
лаҟамыз аниба.
– Дыӡӷаб бзиоуп, – иҳәеит ашәамахь. – Ҿызымҭӡоз
длырцәажәеит, аха ишԥа?!. Ҷыдала дизаарышьҭызшәоуп.
– Ус илҟазшьоуп. Шьҭа шәыцәақәар цәгьамызт. Алашара сырцәап?!. – Аԥсар ашәамахь иабжьеигон, Иараҭ ибла
шыхҩаз аниба.
– Ааи, ааи! – ашәамахь дақәшаҳаҭын, знык идырлашьцандаз ҳәа дыԥшызшәа.
Аԥсар алашара ирцәан, ашә маҷк ишаартыз иаанижьын,
аҭӡыбжьара дныбжьаԥшит. Аҷаԥшьаҩ лҭыԥаҿ дыҟаӡамызт,
даҽаӡәгьы дубомызт. Адиван днықәтәеит, ишьамхы
еиқәыршә. Иаарлас ибла нцәынҭааит.
Ауадақәа рҿынтә ӷзыбжьқәак аагалон акәымзар, аҟә­
шаҿы ҭынчран, цәгьам-бзиам зегьы ыцәан, ҩыџьа рыда. Урҭ
«Ординаторская» ҳәа зышә аҿы икыдыз ауада иҩнатәан.
Руаӡә, Уарда, ишәак дадтәалан. Егьи, Мада, амедиаҳәшьа
лнаҩсан игылаз акресла дантәалан, лшьамхы еиқәыршә.
– Арахь бшааз аҩны ирдыруама? – Уарда дҵаауан.

126

– Сан илдыруеит.
– Бчымазаҩ ицәа дҭыбхит.
– Уи азоуми сзааз.
– Аиеи, игәы ихабыршҭит. Амала, ихабырҟьацәеит.
– Ус иаҳа изеиӷьуп. Амала, игәаӷ сымоуп. Сыҩныҵҟа
пеипеиуеит. Авулкан еиԥш!.. Ԥыш! – амцабз адгьыл
ихәыҵҟьазшәа, лыбжьы анлыргоз, дцәыҵаччон.
–Ара иахьеицәажәақәо, урҭ ак рыбжьан рҳәо саҳаӡомызт.
– Ирӡо иалабхи! Аҷкәынцәа еилашуеит, рхы ахкы­
дырҟьара рзымдыруа, ҳара, аӡӷабцәа, гәыкала ҳамацара
иаҳзыҟазар ҳҭахуп, аха рыԥсабара иамуазар?!. Асҟа­тәи
ҳзеиԥшыми? Сгәы иалоуп. Саргьы сеилашуеит. Сеила­
ҩынтуеит. Аха даҽакала… Ԥыш! Иахьцалак аԥсабара
ҳаиҟаранамтәит, – аԥшатлакә деиланаргьежьызшәа, лхаҿы
ааԥсаххан, лылаӷырӡ лалҿаҳәҳәит, лыбжьы дәылмыҩырц,
лнапсыргәыҵақәа лшьамхы иахьықәыз лхы нылалгәеит.
– Аҳыҳ, шьҭа! – Уарда уи деиқәылкуан.
– Абасҟатәи дымгәаҟыр амуа, дзықәшәеи?!. – лнацә­
кьарала лыблақәа рыцқьо, лхы лнапаҿы иаалгон.
– Егьи, Аԥсар, дызлыхи? – Уарда лхы уи иаҳа изцон,
лҩызагьы ус ала дызлашәаз далылхуан.
– Ихьи?
– Ҿиҭӡом. Абра дызбеижьҭеи, ибжьы смаҳаӡацт. Дҿа­
ҳазар?
– Ибҳәо закәи?
– Дҟәыӷацәоу?
– Аус ахьиуа аӡӷабцәа иҿыԥсаауеит. Еицеиҟара зегьы
дырзыҟоуп. Аӡәгьы далихӡом. Иҟалаз рзеилкаауам. – Баргьы убас быхьзар ҳәа агәра сымам.
– Ишԥа-а?!.
– Дыбгәаԥхацәоит!
– Баҟәыҵ, џьыбышьҭ! Шьҭа бцар цәгьамызт ҳәа сыҟоуп.
– Сцаҵәҟьапи. Иуада сдәылҵны, ара сыштәоу еили­
каар – игәы инархьуеит,– деиқәыгызмалха Мада дҩагылеит.
– Аиаша басҳәап, аҩныҟа сцар сҭахӡам.

127

– Шаанӡа уа биацәажәалома?
– Уахь снеиҵәҟьар сҭахӡам. Абра, изааигәа сыҟазар
сҭахуп. Аха…
17
Аԥхын мышқәа бзиан. Аҽны, амра гылаанӡагьы, амш ахгара шыуадаҩхоз заа иныруан. Ус иҟаз амшқәа аԥхын мацара акәӡамызт ианцәырҵуаз, аӡынраз, ақәа анлеиҵәҟьозгьы,
аҳауа узхымго ихьанҭахалон. Заҟа игәабзиара уашәшәырыз
аҟара, убарҭ амшқәа рыхгара еидарахон. Усҵәҟьа
иахьизыҟалаз игәы алаҟамкәа, Леуарсан акҿаҩраҿы дтәан,
шьыжьхьак ифарц.
Иара иаԥхьа иҩагылаз Нара иааиллыргақәеит. Шаанӡа
амҩа дықәлон лара. Аинститут аҵарашықәс ҿыц ааигәахон,
мышқәак ракәын инхаз. Иҟаз-ианыз еилкаатәын, лҽазыҟаҵа
астудентцәа дырԥыларц, луаҭах ахь дҩыхәнан, заа илырмазеихьаз лымаҭәақәа аакнылхит. Иацы лаб, лара амҩа
дшықәлоз анеиликаа, лгәылҽаниҵеит.
– Ӡӷаб маҭәала бҽеилаҳәа , аџьынс еиқәала акәымкәа!
Уажәы, иҿаҭахьа шыналыгӡоз ибарц иҭахызшәа, абарҵа
дыҵагылан, иара агәарԥ дықәыԥшуан. Лара даацәырҵит.
– Сара сцеит, – лҳәеит.
– Амҩа алыԥха боуааит! – дналықәныҳәеит.
Лыҵкы шәыршәыруа, лышьхәа ҳаракқәа, лыхцәы жәпа
аиҿкаашьа акала ддыршәҭуан. Агәашә дынҭыҵын, лшәыра
хәыҷы кны, агәарбжьара дахьынангылаз, шәҭыцк каԥхакаҷҷо имҩасуазшәа, амҩаду лхы азхан. Лаб иԥҳа маалықь
игәы лыздуун. Ҭеиҭԥшыла заҟа дыссирыз, лыуаҩышьа
иаҳагьы иҳаракын. Иара иакәымзи дзааӡоз, лҷыдара
бзиахәқәа иаҟара иззааигәадаз.
Даныхәыҷӡаз лыхцәы жәпа еиқәа ныҵак иҽыгәӡа
ихырҵәон лани лаби ишырҭахыҵәҟьаз. Ҳәашьак ақәым­
кәа илнаалон. Леуарсан даҽа хцәеиқәҵашьак ахәыҷы
лзы ихахьы изаагомызт, дагьзазхәыцуамызт. Данызҳа,

128

шьҭа даныӡӷабхагьы, лаб иҭахын лара даныхәыҷыз
лыхцәеиқәҵашьа ԥсахымкәа ибаларц. Лара, ишәыз аԥ­
ҳәызба, лыхцәеиқәҵашьа даҽакала иҭышәынтәалазарц
еиӷьалшьон. Лхаҿы лаша ҳәашьак ақәымкәа иԥшқарахын,
иаартызар зынӡак дарԥшӡон, аха лара аԥҳәызба лых­
цәеиқәҵашьа лҭеиҭԥш арбеиуаны илбон, ишылҭахыз
лыжәҩахыр илықәыԥсо еиҿылкаауан.
Иара алаҿиҭуамызт, лыхцәы шьҭылхыр, иаҳҳәап,
иаҳа еиӷьеишьон, аӡӷаб дҳаранакуан, лара усгьы еиқәыл­
ҵомызт, иахьылҿалыԥсоз маҷк даркьаҿуазшәа ибон.
Игәы иалан даҽа маҷк дахьыҳаракымыз. Амала, лара
дахьыҟаз дарҟәымшәышәуан, дарԥшқон. Дԥышәырччон
дахьлышьҭаԥшуаз. Лылаҿиҭуамызт. Иахьцалак, «анкьатәи»
лыхцәы ныҵак ианыхҵәаз ҭынч игәхьааигон.
Лара шьҭа дыԥҳәызбан. Лхы дақәиҭын. Азин лыман
шьахә лҽеиҿылкаартә. Аха лныҟәашьа, лцәажәашьа, иара
усгьы лхымҩаԥгашьа иарбанзаалак ҽырзажәрак ахәынганк,
изакәызаалак хышьҭыхрак, тәамбара ҵкарк лныԥшуамызт.
Ус иаҳақәон аҷкәынцәа шлызхьаԥшуаз, аха лара уаҩ далылхуамызт. Ааигәа ицо-иаауа ақьаӷьариацәа лзыбжьан.
– Абзиара шысзеиӷьашәшьо здыруеит, – ҳәа лал­
ҳәеит аҵыхәтәан илҭааз. – Аха сара сыпланқәа хазуп.
Саҭашәымҵан!
Ирма иҟалаз аниалҳәа, закәытә аамысҭашәараз аӡӷаб
иаалырԥшыз Леуарсан дазхәыцуан, дагьџьеишьон. Иара
иаԥылгон аԥсуара иацыз акәамаҵа ахьчараз. Илылаиааӡоз
маҷмызт. Лара лхатәгьы далаҟан. Урҭқәа макьана
рыҽцәырыргомызт уамак. Урҭгьы абзиарақәа ирнырымзи,
бла иабоз бла иамбацыз ишеиӷьхоз агәра игон. Заҟа игәы
лыздууз аҟара, иллахьынҵахарыз дацәшәон. Ибзиацәаз
заҟаҩы насыԥҭдахоз?! Ма лзанааҭ иазлырҳааит. Зегь
рыла деиқәшәар бзиан, аха џьара иамур, даҽа џьара ҳәа
длызхәыцуан. Зегь акакәын, игәы ихьуан.
Лара амҩаду аҿы уамак днымхеит. Аҟәа ицоз амаршрутка аанылкылан, иақәтәаз рылаԥш лџьашьахәра иша-

129

хыз, ҭыԥк аалылхит. Лгәабзиара ҿан. Лаб иеиԥш амашьына дакуамызт. Амҩа дманшәалаха илхылгон, аҳҭнықалақь
данҩалагылоз цқьа илызгәаҭомызт. Лгәы ҿа бзиан,
лыԥсҭазаара еидара акыр иласын.
Дзықәтәаз амаршрут такси Тҟәарчалҟа ахы хан. Аҟәа
авокзал аҿы маҷк игылазаауан. Уи ҿыц идәықәлаанӡа,
лара дмыԥшит. Атроллеибус аанҿасырҭахьгьы дмыхәнакәа,
шьапыла ақалақь мҩаду илавалыршәит. Лыԥшӡареи леинаалашьеи иҵегь изырманшәалацәоз лышьхәа ҳаракы
лныҟәашәаҿы маҷк ишылԥырхагазгьы, дыццакуа амҩа
данын. Дызвысуаз, илывсуаз ахацәа рылаԥш дкылнаҵәон,
лара урҭ раха лымамызт. Аҳәсақәа, еиҳарак аӡӷабцәа,
рыҵашьыц лаԥшқәа лныруазар – дкылырблаарын.
Уажәы дшеилаҳәаз лаб ишигәаԥхоз шылдыруазгьы,
ас лҽеибыҭа, аиҳараӡак лышьхәа ҳаракы ҽнак хәлаанӡа
илышьаҵа, алекциа аԥхьара шылзышьҭымхуаз уажә­
натә илбон. Убри дшазхәыцуаз, еиҳаз аҵараиурҭа дныҩ­
налеит. Ауаа рацәамызт. Еиҳараӡак илԥылоз аинститут
иаанахәазар еилызкаарц иаҭааз абитуриентцәан. Лгәы уамак лҽанӡамкәа, амардуан илаҿагыларц иаацәырҵыз Ардашьын даалҿаҳаит.
– Ибыдысныҳәалоит аҵарашықәс ҿыц! Раԥхьатәи бусура мшы! – ҳәа нациҵеит.
– Иҭабуп! – лара дааԥышәырччеит, аҵарашықәс ҿыц
алагамҭа даҽа ҩымшҟа шыҟазгьы, иара илыдиныҳәалазар,
лара мап зылкрызи, лхаҭагьы абзиара неизеиӷьалшьеит: –
Уаргьы иудысныҳәалоит!
Уи дахьылбаз лцәымӷымызт, аха идхалара уамак
илҭахцәамызт, дшыгәыбзыӷыз днаивсит. Аусзуҩцәа руада
ашә аалыртызар, арахь даадәылҵуан илзымдыруаз ԥҳәыс
ԥшӡак. Уи длышьҭагылан Заурбеи Еснаҭ-иԥа.
– Аа, абар лара дахьааз! – апроректор дагьаагәыр­
ӷьеит. – Хазы шәеицәажәа! Нас, Нара, ара сыҟоуп макьана,
зҵаара бымазар.

130

– Иҭацәу уадак ҳныҩналап, – уи аԥҳәыс Нара илабжьалгеит. Иҭацәымыз иарбан уадаз, аԥышәарақәа ианрылгахьаз, аҵарашықәс алагара даҽа мышқәак анагыз,
аха лара абиблиотека ашә аалыртит. – Бтәа! – уи Нара
ҟәардәк наллырбеит. Лхаҭагьы даҽа ҟәардәк аарҳәны иналыргылан, аӡӷаб дналҿатәеит. – Сара с-Гәырманиаԥҳауп.
Мадлена Асҭамыр-иԥҳа. Москва схатә фирма «Астик»
сымоуп. Убри афирма аусура амҽхак сырҭбаарц саҿуп.
Иара ахәҭак Аԥсны еиҿыскаарц снапаласкит. Инарҭбааны
уи зегьы бсырдыруеит даҽазны. Иахьа ус ҳаибадыррала
ҳаиқәшәара хсыркәшап. Саргьы аиҳабыраҿы исзыԥшуп,
уи ауп аиҳарак исыхьыз. Бара бызусҭоу ҳәа сбызҵааӡом.
Заурбеи Еснаҭ-иԥеи сареи даара бзиа ҳаибадыруеит. Сыцхыраара нагӡаны изылшо ҳәа исыдигалаз бара аӡәзаҵәык
боуп. Излеиҳәаз ала, аԥсшәеи, аурысшәеи, англыз бызшәеи
еицеиҟараны ибзааиуеит. Ибеиӷьу студент диԥымлаӡацт,
убас уамашәа бибоит. Бҵарауаҩ духоит ҳәа дбықәгәыӷуеит.
Нас, бақәшаҳаҭхома аус сыцура?
– Макьана исҳәаша сақәшәом, – иаразнак аҭак
лзыҟаҵомызт, аԥхыӡ далырхуазшәа ишанхаз Нара, асҟатәи
дҳаракцәаны илыхцәажәо анылба. – Шәнапы злашәкуа
цқьа исыздырӡом.
– Аиаша бҳәеит, – даахәыцит а-Гәырманиаԥҳа, дзыд­
тәалаз длеигәырӷьарызу, лҭакҟаҵашьа лгәы иаллырсрызу
узеилымкаауа. Иагьа умҳәан, Нара аус ду лхы ахьаздырхаз,
«исыбарги!» ҳәа цқьа илызҭымҵаацыз, лнапалакра дахьахымццакуаз акыр аҳәон. – Аҵарашықәс ҿыц шәҭалақәар,
хара имгакәа ҳаибабап! – налабжьалгеит. – Аиеи, – зегьы
шәа-иза амҩа ианылоз Нара уи длықәшаҳаҭын.
– Абзиараз! – Мадлена Асҭамыр-иԥҳа дҩагылан, Нара
длаԥхьагыла дындәылҵын, амардуан шыҟаз днаццакит.
Нара длышьклаԥшуан уи, алада лҿылалхаанӡа. Нас
даақәгьежьын, апроректор иуадахь ашә аалыртит.
– Шәеицәажәама? – қьаадқәак еилзырхуаз Заурбеи
Еснаҭ-иԥа анахь-арахь иқьаадеизгақәа рҭыԥ инықәиҵан,
иҭыԥ аалихит.

131

– Маҷк.
– Лхы зызкыз бхы азцама?
– Сналалгалеит. Даҽазны ҳаиқәшәарц лҭахуп.
– Еилкаауп: дыццакуан. Лнапы ара излалкырц илҭаху
«офшор» ауп. Ҳара ҳҿы уи аперспектива аиура макьана
аҳәара цәгьоуп. Зынӡак быҽлыдыбкылар – лыҵшәа бзалгоу сыздыруам. Амала, уи атема адиссертациаз бнапалабкыр сҭахуп, бара бақәшаҳаҭзар. Убри азын уа ибҭаххаша
маҷхаӡом. Брызхәыцқәа! Шьҭа ҳҵара ус азы ҳаицәажәап!
– Сышәзыӡырҩуеит!
– Зегь раԥхьа, – инациҵеит иара, лара дмыртәаӡакәа,
дышәҭышха лгылашьа игәаԥхон, – ҩ-лекциак роуп ибысҭо.
Урҭ мҩаԥыбгоит шәахьалеи хәашалеи. Макьана убас
акәхоит. Буалафахәы маҷхоит. Даҽа усурҭак ақалақь аҿы
ибыԥшаароуп. Анаҩсан: барзаҳал Нхыҵтәи Кавказ ауниверситет аспирантураҿ ирысҭахьеит. Уа бахыԥхьаӡалоуп
ииуль инаркны. Ари ашықәс нҵәаанӡа бцоит. Аҵараз аԥара
бшәароуп. Ҵыԥх аасҭа сынтәа иазҳахьеит 43 нызқь рҿынӡа.
Аҭҵааратә ҟәша аусура иаҟәырххьеит. Абламбаратә
ҟәшаҿоуп бахьҭоу. Уаҟа ԥшьышықәса аҵара бҵоит.
Ишысҳәахьоу еиԥш, офшор атема шьҭыбхыр сҭахуп.
– Еилыскааит.
– Бца! Бусқәа нагӡала!
Нара, ақалақь ахь длыбаарц, шьапыла амҩа даныхын.
Ҩба-хԥа ҭыӡҭыԥ лзанын, ауаҭах амхны дахьыҩналашаз.
Уахь лшьапқәа еихылгон. Лхы иҭагьежьуаз аспирантура аҟәшак аҿынтә даҽакы ахь дахьиаргаз акәын. Аҵара
ахәԥса иазҳаит. Урҭқәа аҩны ишԥарныррыз? Зегь раԥхьа,
лаб иахиҳәаарызеи? Аҟәа еиҳаз аҵара дахьынӡаҭаз лбара рцәыцәгьан. Лаб ишьапы адақәа рыԥҟара рххо иааигон,
ԥарала деиԥҟьон. Ибӷа ӷәӷәала аџьыка аман, аҽыхәышәтәра
дахәомызт. Иҩныҵҟа акәзар – еибгамызт. Ишьақар чымазара амшала, иблақәа хьаас ишьҭимхыр ауамызт. Аҟәрышь
маҷра иаҭахыз ахәышәтәрақәа цқьа изынагӡомызт. Урҭқәа

132

зегьы лара илхьаан, лыԥшӡарада акы далаҟамызшәа ирбоз
аӡӷаб лхьаа маҷӡамызт.
Ақалақь агәаны аҩнеихагыла лыԥшаан, дныҩналеит.
Аҵыхәтәантәи аихагылаҿ дҩыхәнан, ашәқәа руакаҿ аҵәҵәа
абжьы лыргеит. Ашә аалыртит ԥҳәыск. Уи дышшәамахьыз
лыԥшра даргамон.
– Сӡырҩуеит! – лҳәеит, аурыс ҵара дшалахәдамыз
убартә.
– Ауаҭах сашьҭоуп.
– Уажәыҵәҟьа, – ашәамахь ԥҳәыс днахынҳәын, цаԥхак
лыма даагьежьит. Даазыҩныҵыз анаҩсантәи ашә аалыртын, – блеи! – дналыԥхьан, лхаҭа аԥхьа дныҩналеит.
Ауада еилыргамызт. Асаба ықәтәан, иара иаҭыԥызшәа.
Ана-ара уаҩы шьҭа имыхәашаз акоробкақәа, ақьаадыжәқәа
кҿажьын. Алиустраҵәҟьа иақәтатаз асаба, шәыга
хәашьык ахьшьызшәа, еилаччхьан. Ажәытә иҩназ маҷк
зҽеидызкылахьаз шуааз мҩашьо, агаз ҳақә, афымца ҳақә
ацны, игәамха икҿагылан. Ҩыџьа ахьиашаз аиарҭа гылан,
имҟьашьырц ацеллофан ақәыршәны. Ашьма цқьахозма,
асҟатәи еиҿкаара згыз анхарҭаҿ. Ара иаԥшәыманы зхы
збаз аԥҳәыс анхараз џьоукы ҩналҵарц лгәы ианҭаз,
иҩналашаз ргәы ахылартә, икеикеиуа илымазар акәымзи,
аха дзықәшәаз здыруадаз, – ақалақь ԥҳәыс лаашьара
лыхьӡазу, ма даҽакы дашьаҳауазу.
– Аусура шәцома? Аҩны шәанбаҟало? – Нара дҵаа­уан. –
Ари амчыбжь иалагӡаны еилсыргароуп. Ацаԥха сышәҭар!
– Аус зуӡом. Сгәамбзиараз пенсиак соуеит. Ак
ансырҳауагьы ыҟоуп.
– Заҟа ҳәа сыҩнашәҵои?
– Ф-нызқь искуеит ауаҭах. Ибҭахызар бҩызак даага, ахә
еиҩышәшап.
– Убас иаҳа еиӷьуп. Аӡә дсыԥшаап.
– Злеишәа бзиоу, сыӡӷаб хәыҷы.
– Злеишәа бзиам сара слыцыҩналаӡом, – Нара илдырит
ашәамахь ԥҳәыс зыӡбахә лымаз. – Шәымацара шәынхома?

133

– лара дзыднагалаз лхык-лҵыхәак ҭылҵаар цәгьамызт,
дшынахынҳәлак лаб усгьы зегь еиликаарц иҭаххон.
– Сыԥҳа Урыстәыла хаҵа дыҟоуп. Дысзаалоит. Уаҳа уаҩ
дсымаӡам.
Нара аҽны лусқәа налыгӡаны илыԥхьаӡон. Даҽаџьара
дахьынхашаз аҭыӡҭыԥқәа лзанқәан, урҭ рыԥшаара
дагьашьҭамлеит. Илбаз рыцқьазар, ауаҭах ҭбаан, иуадан
азуҳәартә. Абалкон аман. Ахыбра еихагыла ақалақь агәҭа
игылан, Аиааира апроспекти Лакоба имҩадуи рыбжьара.
Амҩа ахьааихылҵәоз акаҳуажәырҭа еиҿкаан, акрыфарҭа
наҿаԥшьны. Даныццакуаз дааихәлахар, убри даҭаалартә
илзыманшәалан. Нара зегьы шәа-иза арманшәалашьа
лҽақәлыршәон. Линститут аҿы дҵарауаҩхарц баша
илышьҭамызт.
– Ҭаацәарала деиҿкааума? – лгәы ишазҩоз еиԥш, аҩны
дшааизҵәҟьа, лаб длазҵааит.
– Лымала дынхоит.
– Уигьы цәгьам, – иҳәеит, ауаа рацәа ахьыҩноу усҟатәи
ҟазшьа цәырҵуеит азы. – Бымаҭәа анбабго?
– Макьана, – лҳәеит, лусқәа лхала еиҿылкаарц дашьҭан,
лабҵәҟьа агәхьаа иаргара лҽацәылыхьчон, аха ма лымаҭәа
лзигар, игәы ирҭынчрын лгәахәуан.
– Ианыбҭаху сыхиоуп, – нациҵеит, реицәажәараҿы уи
шымцхәызгьы ааинырит.
Иахьцалак, иӡӷаб длеигәырӷьон, лҵара дшаалгазҵәҟьа,
хәышықәса раахыс знапы даныз амҩа дахьықәырҵаз, ларгьы дманшәалаха лызҳауан. Иагьа бзиа иаалыкәыршаз
лзыҟазаргьы,
лхаҭа
имҩахҟьашаз
шлакәмызгьы,
игәиҽанӡамкәа дырра ҵаула дшеибыҭаз ҿыц ишибалозгьы,
аб иԥҳа длыцәшәон.
18
Ацхыраараз Гана хеигӡара издырӡомызт. Иара
ианиҭаххагьы, уҩны ашаха лахаҵаны игон рҳәон игәылацәа.

134

Уи аҽны машьынак иакышаз ауаа дырзыԥшын. Џьадар
имашьынагьы агәашә илагылан ашьыжь. Ҩыџьаҟа ааихьан,
урҭ ртранспортқәагьы агәарбжьара ибжьагылан. Радмир
иакәын иззыԥшыз.
– Џьара шәхы хоуп ҳәа сыҟоуп, – Леуарсан Гана
диазҵаауан агәарԥаҿ, асасцәа амаҵурҭа иахьынӡаҩнатәаз.
– Иҳацәҭахаз иԥҳәыс машьынак лзаасхәарц сҭахуп.
Ҳаилацәажәарц ҳцоит.
– Усҟатәи уара ухы изадуҵеи? – Леуарсан иџьеишьон.
– Иҟасҵои, уара? Ҩыџьа асабиацәа лымоуп, абаҳчахь
илгароуп, нас усура дцароуп. Деиқәшәазароуп.
– Ус акыр узаарыцҳама? – Леуарсан Гана дызҿыз уамак
изыбзиарамхар ҳәа дацәшәон.
– Мамоу, ажәак зҳәахьада!
– Сара изсаумҳәеи?
– Иулшом, уара.
– Уажәыҵәҟьа сааиуеит.
Леуарсан аҽны аполиклиникаҿы днеирц игәы иҭан,
аха ипланқәа иаразнак иԥсахит. Аҳақьымцәа даҽазны
дрыхьӡарын. Иҽеилаҳәа-иҽеилаца даацәырҵзар, Радмиргьы дааихьан, имашьына ашә аиркуан. Аҩныҟа данымлеи,
уа изыԥшыз амҩахь икылсит.
– Ҳазынтәык ҳмашьынақәа рыла ҳцап! – еснагь ажәа
ырмаана зҿаз Радмир инарабжьеигеит.
– Асҟатәи машьына ирылаҳхи? – Гана дҵаауан, Радмир
иажәа ахы ахьцоз ихы иԥнамҟаӡакәа.
– Ҳаицырхашьшьы ҳаҩкылсыр, «Ҟоҳ, уамақәак ҳзааит!»
ҳзырымҳәои.
– Уамақәак ҳакәу џьыршьаҵәҟьар аасҭа, ҳазкуа акы
ҳҭалапи! – руаӡә Џьадар имашьына днадгылеит.
Радмир аныҟәцаҩ днаиватәеит. Доусы рмашьынақәа
рыла ицар Леуарсан иаҟара изҭахыдаз. Аԥсҟы аникыз амҩа
иаҳа имычҳауази. Ус данҭатәаз, амашьына дакуан. Иҩыз­
цәа дрылагыла, дынҭалан, иҽеиҵых дҭатәар иаҳа амҩа

135

шьҭихрын игәахәшәа, ихала мацара џьара дынҭатәеит,
аԥхьа ҭыԥк икырц ишиабжьаргазгьы. Аԥхӡы шилҵуазгьы,
хар имаӡамкәа Аҟәа дҩаргеит.
Назбеи инаплакы агәарԥаҿ азныказ иааилагылеит.
Иҭахаз иганахь хацәақәак рҽеидыркыларц иара адырра
риҭахьан. Уажәы ателефон дасын, иҩыза иеиҳәеит Амра­
ҭашәарантә ауаа шааихьаз, дара ишырзыԥшыз. Агәарԥаҿ
еиԥымларц, иусура уадахь Гана иҩызцәа дрыԥхьеит. Уа
иштәаз, Кацбаиаа рхаҭарнакцәа ааҩнашылеит. Аԥсшәа
еибырҳәон, зынӡак еизааигәаӡаз уааны.
– Уажәы ҳазынтәык иаадыруеит ҳаиԥылара зыхҟьаз, –
Назбеи аханы дгылан. – Иахьцалак, иҳацәҭахаз иҭаацәара
рҭагылазаашьа маҷк иаҳзырмариауазар ҳәа ҳгәы иҭоуп.
Аб абра дыҟоуп, иара излеиӡбаз ала, иԥҽыз амашьына
еиԥшҵәҟьоу акы рзааихәарц иҭахуп. Ара уажәы ҳазынтәык,
ҳажәа азҟазара аарԥшуа, ҳақәгылара аҭахны избаӡом.
Шәгәаанагара еилаҳкаарц ауп ҳаиԥыларц ҳзашьҭалаз.
Иҳашәҳәои?
– Иаҳҳәараны иҟои? – еицыз ахәҩык реиҳабы
ибласар­кьа наимхеиҵан, даарылаԥшит. Уи арҭ дрықәшәон
анышәаҭара аахыс, арахь иаақәлацыԥхьаӡа. – Иԥсыз
дузырхынҳәуам. Уи ихә ыҵаҳхуеит ҳәа аӡәгьы игәы иҭам.
Аб сикәыхшоуп, цхыраарак риҭарц иҭахны дықәгылазар,
уи илшаша иара идыруеит. Абрианахыс абзиарақәа рзы
дрызныҟәалааит! Абзиарақәа рзы шәаргьы шәицымҩа­
лацәахааит!
– Ишәҳаз ҳаҳаит, – Назбеи реиԥылара аахиркәшеит.
Иҭааз шцаҵәҟьаз, иара итәқәа даарылаԥшит. – Ирҳәаз
шәаҳаит!
–Амашьына иеиԥшҵәҟьоу ҳашьҭалароуп, ргәы ак амбараз, – иҳәеит Радмир.
– Ара ааигәа игылоуп иԥҽыз, игәаҳҭап! – Назбеи инарабжьеигеит.
Аамҭа рымгакәа, илыбаан, Џьадари Назбеии рмашьы­
нақәа инарҭалеит. Араион ҿыц аҩнеихагылақәа рахь

136

инықәҵәиаанӡа, арыӷьарахь, амҩа анаҩсан, уаҳа хыбра ӷәӷәак ахьузмыргылашаз дгьылк ҭакын. Авариақәа
ирлыҵшәақәахаз амашьына ԥҽқәа еилагылан. Арҭ зышьҭаз
а-«Mercedes»-гьы ҭыԥк азылхын. Иахыкәша, иавагьежь
цқьа игәарҭеит. Зегь раԥхьа дара зышьҭаз – акоробка иарбан хкыз, иавтоматиказу имеханиказу.
– Арҭ риуа автоџьармыкьақәа рҿы избахьеит, – Назбеи
иргәыӷуан, уамак џьабаа мбаӡакәан, еициз реиԥш еиԥшыз
амашьына еибга шырыԥшаауаз. – Аԥштәыҵәҟьа иароуп, Гана! Ари иԥҽу уара иугар, хәҭала иуҭиип! Аҿыц усгьы
ирзааухәоит.
– Мамоу! – ҿааиҭит Гана. – Уи дара ишырҭаху ирҭиип,
ахәыҷқәа рзы рхы иадырхәап.
– Ҳцалап! – Назбеи аԥхьа днагылеит.
Ҩ-машьынак ацуҭа иналҟьан, ақалақь атрасса иазкылсын, амрагылара рхы хан. Басла ацҳа иахьнықәсыз,
аурыс ар рыԥсшьарҭақәа ҩба ирыбжьакын дгьыл ҭацәы
хәыҷык. Уи ҭацәны иахьанӡа иахьаанхаз џьоушьарын.
Убра автоџьырмыкьа еиҿкаан. Иарбан иномарка хкымыз
иуԥымлоз! Арҭ, рықәра рфахьан ҳәа иԥхьаӡаны, аҳәаанырцә
амҩадуқәа ирнырҵаӡомызт. Арахь рзауадқәа иацы
иааҭрыжьызшәа, аҿыц цәа рхан. Урыстәылеи уи иадҳәалаз
даҽа ҳәынҭқаррақәаки рзы уаҳа зҭахымыз техникан.
– Абар! – Џьадар амашьынақәа рыгәҭа далагылан.
– Иароуми! – Назбеи игәы иаахәон.
– Егьи ԥҽымзар, иааиваургылар, изтәызгьы изеиҩ­
дыраауамызт, – дыччон Радмир.
Аԥхьатәи асаркьа аҩныҵаҟала қьаадк адҷаблан, ахәԥ­
са – 220 000 мааҭ – анҵаны.
– Жәабаҟа нызқь ацраҳхырц, изтәу ҳиацәажәоит, – Радмир ирабжьеигон.
– Нас, иаҳгома? – Гана дҵаауан.
– Ҳмыццакып! – иҳәеит Назбеи. – амраҭашәара акалҭ
аҿгьы аџьырмыкьа ҳалаԥшып. Аахәара уахьымӡар ҳәа
ушәома.

137

Еицыз, ирымаз рмашьынақәа зларыԥсахшаз акыр
рбозар ҳәа аџьырмыкьа иаалагьежьит. Рылаԥш хызкрыз
маҷызма! Гана ихаҭагьы машьынак ихазы ашьҭалара иуалымзи.
– Ҳзышьҭоу зны еиҿаҳкаапи! – Радмир иааирццакит.
Гәыԥҩык ауаа автоџьырмыкьа иааҭыҵын, рмашьынақәа
инырҭалан, атранспорт жәпа иналагылан, акы рмаахарц рыҽгәаҭо, даҽа автоџьырмыкьак инадгылеит. Уи
аџьырмыкьаҿ игылаз амашьынақәа аԥыхьа иахьыҟаз аасҭа
еицәамызт. Изышьҭаз амашьынагьы ара рыгәҭа иалагылан.
Ақалақь еиуеиԥшымыз х-ҭыԥк рҿы хаз-хазы иуԥылон «анык
еицылхылҵыз хҩык аишьцәа», руак ԥҽгәышьан акәымзар.
– Уара, арҭ еиԥшуп, ҿыц шьҭахьҟа ҳцарым, ари ааҳ­
хәап! – Назбеи ирабжьеигон.
Гана аџьырмыкьа знапы ианыз днарышьҭалахьан, зықәра
макьана изымфацыз хәҩык ахацәа, адгьыл иалиаазшәа,
ианааиз уамак ирызгәамҭаӡакәа, аџьырмыкьеи амҩадуи
рыбжьара Гана иааиԥхьеит. Урҭ ргылашьеи рыԥшреи акы
иахыццак арҭ ишрыхьӡаз ҩашьомызт. Гана, дара дырзааи­
гәахацыԥхьаӡа, иҩызцәақәакгьы иара ишьҭан.
– Амашьына иаласхи ҳәа дҵаауеит Арда, – еицыз
иреиҳабыз ҿааиҭит, егьырҭ рнапқәа ргәыҵаԥсазшәа игылан. – Аҳәаанырцә амашьына Ҭемыр рыцҳа иааихәахьан. Уи
аҳәаа ахыгара, нас ара аремонтҟаҵара уҳәа, 300 000 мааҭ
рҿы итәеит. Иузшәозар – убри лыҭа!
– Ну все, ус лҭахызар! – агәшаҭа Гана инапсыргәыҵа уи
ахаҵа ижәҩахыр инықәиҵеит.
– Нас, ҳаицәажәама? – егьи дҵаауан.
– Усҟатәи уажәы сџьыба иҭаӡам, – Гана еицыз иргәыӷуан.
– Уаҵәы илзаазгоит. Сзымаар, уаҵәашьҭахь иахсырԥом.
– Бзиоуп! – аниҳәа уи ахаҵа, ицыз има, днахынҳәит,
ааигәа ибжьагылаз рмашьынақәа инарықәтәарц.
Урҭ анеицәажәоз, Леуарсан заҵәык дырзааигәамхеит.
Ианиба нахыс, аҽны Назбеи иҿы ирықәшәахьаз абыргцәа

138

изықәшаҳаҭыз акәымкәа, аԥшәмаԥҳәыс ражәа шыԥлыргоз
игәы азҩон. Дахьгылаз ирҳәоз иаҳауан. Гана ражәа
дшымаԥыҩлоз ибон. Арда, ҩышә нызқь мааҭ ҳәа амашьына
ҿыц лзаархәар аҵкыс, еилаҟәаҟәа илызгылаз л-«Mercedes»
анеибгаз лхаҵа иақәирӡыз зегьы лзыҵхыр – иаҳа
еиӷьымкәан. Иибозгьы иаҳауазгьы алкаақәа рзыҟаиҵон
Леуарсан, акырӡа игәаԥхаҵәҟьомызт. Амала Гана идикылоз
даҿагылар – иалихызи, алаҿимҭыр хараӡа еиӷьын.
– Нас, шьҭа ара иҳаԥшаауеи? – Назбеи иҳәашьала,
иаарыкәырша еилагылаз, зеиуа уҭахыз амашьынақәа акапеи кылҵәа ирзаԥсамызт.
– Ҳцалап! – Радмир днараԥхьагылеит.
Леуарсан имацара иакәымзаарын, Гана дзықәшаҳаҭыз
аӡәгьы дзаҿагыломызт, аԥара зџьыба иҭызхуаз иара
иакәымзи. Иаразнак амашьынақәа инарҭалеит. Назбеи
иусурҭахь ихы хан. Џьадар, игәы намӡо, амашьына еилы­
харҭа, атрасса днангылеит.
Џьырхәаҟа уахьыбжьалоз, Мҷышьҭа иӡыхгылаз аԥацхаҿ
илаӡон, Гана иԥа даангыларц аниеиҳәоз. Иуаа иманы, аԥацха аҩныҵҟа дныҩналан, аишәа иладиртәалеит.
Аишәа чыс мыцхәы ахатәара ззымычҳауаз Леуарсан маӡа
дқәыԥсычҳауан. Араҟа кәацлыхын чысс идырхиауаз. Иара
уажәшьҭа урҭқәа иҽанырыцәхьеикуаз аамҭа дҭагылан.
Ифатә ишәа-изан. Иара усгьы маҷк ифақәеит.
– Аԥара ҳџьыба иҭоуп, аха иахьа иаҳшәар ҟалаӡом, –
Радмир, зызхара лафҳәара змауаз, итәы аацәыригеит. – Иахьа иҳамышшьароуп.
– Ианшәымышьшьароу акрышәфар ҟало, ахә шәшәар
ҟамло, шәызки? – аԥыраҳәа шкәакәа зымханы иаарыдгылаз аҭҳаџь ԥҳәыс ажәаз лџьыба дазхьамԥшуазаарын,
дԥышәырччо Радмир дахьиҿаԥшуаз дкылылҵәон.
– Сара исымышьшьараӡам,– Радмир аҭаказ деиҵамхарц,
Гана ҿааиҭит.
Аҩыжәра хдыртыр, ҳәа Леуарсан дшәон. Ибзиашәа,
иааибаныҳәақәеит акәын, уамак изжәуазгьы уаҩы дры-

139

ламызт. Гана, агәыхь шьҭихзижьҭеи, арыжәтә иҽацәихьчон.
Радмиргьы, игәамбзиарақәа шихьӡақәахьазгьы, аишәаҿ
аныҳәаҿақәа шьҭихлон, изхара цәажәара иоуӡомызт.
Ус баша иҿы еихихуамызт, аҵакы змаз ажәа иҿан. Уи
аҽны, уи аԥацхаҿ, убри изымхакәа, дҩагылеит. Леуарсан уи акәын ииҭахыз. Знык аҩны днеины, икостиум
ааишәых, иҽыкәабарҭаҿ аӡы днаҵагыларц дазгәаҟуан. Нас
ашәшьырҵаҿ дтәазаарын.
Гана игәарԥ иадгылаз амашьынақәа цахьан, Леуарсан
аҩныҟа днеихьан, Ганеи Џьадари анааизынхоз. Џьадар
Гагра дцон, дызхаангылаз изеилымкаауа, Гана игәарԥ
дынҭалеит, иԥа дахьынхоз ахәыҷқәа дрызцарц злаиабжьеигарызи, ианиҭахыз дцарын.
– Сара исзеилымкааит: иаарҳәалак узақәшаҳаҭхои?! –
амаҵурҭаҿ Џьадар адиван инықәтәаз иаб дизҵаауан, изыднагалаз рхымҩаԥгашьақәа игәамԥхаӡо.
– Уара ишԥауҭахыз? – Гана, ишьамхы еиқәыршә, изнапык адиван ақә иқәҵа ганха дахьтәаз, дҭынчын.
– Амашьына ахә абаҟоу, дара ирҳәаз абаҟоу?
– Ирҳәаз сақәшаҳаҭымхар, аусеилыргарахь ҳкылнагоит,
ицҭәхоит, аҟабалӡабал заҳҭахи.
– Даҽак рҳәаргьы уақәшаҳаҭхозма?
– Даҽакы закәыхи?!. – аб ихы-игәы иҭамшәоз акы
Џьадар игәы инархьуан.
– Даҽакы закәыху иалыздрааи.
– Еицаҳзеиԥшу ажәа ҳаԥшаазар ҳәа сгәыӷуеит, уа
ҳаангылапи!

АХԤАТӘИ АХӘҬА
19
Астудентцәа акурс аҿы ирацәаҩымызт, рызынтәык
ӡӷабцәан. Нара, ауада ашәхымс лшьапы анынхыл-

140

га, иацы истудентны ирбоз аӡӷаб ԥшқа иахьа длекторны данааҩнашыла, рыблақәа дырхбаҟәит. Арахь зынӡа
дышә­ҭышха деилаҳәан, лышьхәа ҳаракқәа леиҿкаашьа
иаздырҳауан. Амала, уи аҽны ада, усура данцашаз, даҽазны
ашьхә ҳаракқәа шлышьлымҵарыз ҳәа лхаҭа лҿаԥхьа
аҿаҭахьа шьҭалҵахьан.
Уи аҽны лара ауаҭах ахьамылхыз дымцеит, лаамҭа
лусура арбжамҽамуан. Адырҩаҽны шьыжьнатә дааит,
ҷыдала аусура лҽазыҟаҵаны. Аилататара дацәымшәакәа,
дагьымаашьакәа, ҩнапыкла
лынхарҭа
еиллыргарц
лҽазылкит. Зегь раԥхьа акоробкақәа илызҭаҵоз ақьаадқәа,
еиуеиԥшымыз аԥыҽхақәа рыла илырҭәит. Илԥырхагамхарц,
рызынтәык акакала ахәбатәи аихагылаҿынтә ҵаҟа илыбаалгон, агәарԥ ҭшәаҿы агәамсам еизгарҭа акәақь икҿагылан,
убри иҭалыжьуан.
Шьҭа шьыбжьон ааирц егьагмызт, асаба рыцқьара
заҵәык анылзынхоз. Аԥшәмаԥҳәыс, ари ауаҭах хазы даԥ­
шәымаҵәҟьазу здыруадаз аха, аӡӷаб ԥшқарах асҟатәи
ус анагӡара лылшарызу дазҿлымҳан, ҩынтәҟагьы даа­
кылԥшқәахьан, аха, егьи лҽацԥыҳәа аус шылуаз лылаԥш
ишааҵашәалак, днахынҳәуан. Гәылак данылзааизгьы, уи
днаскьалгон, амардуан аҿы даалыдхалеит, лыхшыҩ зызхаз
луаҭах еилзыргоз лакәын. Аҵыхәтәантәи акоробка лбаага,
Нара данаахынҳә, ашәамахь ԥҳәыс акаҳуа ршы кны, ашә
даалагылон.
– Акаҳуа бсыржәыр сҭахуп, – лҳәеит уи.
– Агәхьаа шәҽашәыргоит, – аԥшәма лынхарҭахь
дналмыԥхьакәа, иаалрыцқьаз аишәа хәыҷы акаҳуеи торт
сак зныз чанах хәыҷыки ахьнықәлыргылаз, Нара дхәыцуан,
«Абарҭ ҳаланхоижьҭеи ҳтәык рзымҵеит, идуу имаҷу ртәы
шьҭаҳхуеит, – иҳәалон лаб. – Ҳрыламӡындаз!» – ҳәагьы
нациҵон.
– Бхала аус зыбуеи? – ашәамахь ԥҳәыс дҵаауан. – Бҩыза
дабаҟоу?

141

– Уи уажәы ара дыҟаӡам. Даанӡа сзымԥшит.
– Нас, сыбԥырхагахом, – аԥшәмаԥҳәыс ачысмаҭәа, Нара
ианҭалырцәы, иаашьҭх илгеит.
Илфаз торт сак лымла аахнаҽын, Нара акрыфараз
акаҳуажәырҭахь макьана дымлыбаарц иақәылкын, адашьма лыԥссеит, лкьынтыжә ырцәаак, ахышә асаркьақәа, нас
дара зҭасаз лрыцқьеит, аҽны урҭ уаҳа дрыламкьысырц.
Ашьмаҭыԥи аҽыкәабарҭеи ус иаармариа илызрыцқьомызт
азы, илыӡәӡәар акәхеит. Жәаха ҽнак заа дыҩнамԥшхьази,
ибзиашәа аҩнынтә аӡәӡәага паста аалгахьан. Ицырцыруа
ишылрыцқьаз лхаҭа илгәаԥхон. Акҿаҩраҭыԥ лнапы алыркит,
аԥсшьараз дагьынамтәеит. Ахәымҽхан аҩныҟа дәхынҳәырц
ддәықәлон, арахь макьана луаҭах лзаанхан илыман. Ирлас акы днацҳарц, нымҩахыҵ аус зуаз акаҳуажәырҭахь
длыбаарц лҽыназылкуан, аԥшәмаԥҳәыс дааҩнашылахт,
ачаи ҵәыцак ачанах ианыргыланы, ча сак ахәша ахьшьны
инаваҵа, асаара еиԥшыз чысмаҭәак ианыргыла.
– Иахьак агәхьаа шәасыргеит, – лҳәеит Нара, лусушьа аԥшәма иахьылгәаԥхоз шакәыз амла далмыркырц
зхалыӡбаз лгәы азҩо.
– Иахьа балгарц бгәы иҭоуп, излазбо ала, – аԥшәма
лҿаԥшыларала илбоз лгәы иаахәон.
– Акрыфараз аамҭа сырӡыр злашәымуала, иахьа салгоит, – Нара дԥышәырччон, дышгылаз ачаи ахьылжәуаз. – Уи
шәара ишәыбзоуроуп, – нацылҵеит лара, Нара, лхаҭа илыбзоураз аус иаламызшәа.
– Ну и девочка! – лҳәан, аԥшәма ачысмаҭәа маҷқәа
ҭацәы иаақәылхын, лышьи-лышьи еиқәҵо, дындәылҵит.
– Бҩыза дыбзиоума? – «бара беиԥш» ҳәа гәанылакәын
иахьацылҵаз.
– Сгәы иамыхәо ҩызас дышьҭысхӡом, – ҳәа Нара илҳәаз
аҵакы ӷәӷәа аҵан.
Аԥшәмаԥҳәыс уаҳа дылзааир Нара илҭахӡамызт.
Кәтыҿырҳасрак аамҭа лмырӡыр, луаҭах аилыргара

142

хлыркәшарын, ахәымҽхан шылашаз, авокзал аҿы днаӡаны,
Ԥсоу ицоз машьынак дақәтәарц. Ақалақь налҵ дақәшәаны
дықәызгарц дазыԥшызаргьы, лара ахатә машьына хәыҷ­
қәа аанылкылаӡомызт, дара аангылар дрықәтәаӡомызт,
илдырӡоз џьоукы ракәымзар. Ус лабжьеигахьан лаб,
аҵараз Аҟәа данаауаз, хәышықәса раԥхьа. Иара ииҳәаз
дықәныҟәон, арахь уҳәансҳәанқәа иааргоз ажәабжьқәа
ҽеимызт.
Адашьма лрыцқьахьан, аха икеикеиуа илыӡәӡәаанӡа,
ҩ-иарҭак аханатә ирықәыршәыз ацеллофан аарықәылхын,
амҿы маҭәахәы лрыцқьеит. Ашьаршьафи ахызеи аҩнынтә
иаалгарын, ахчыхҟьа нарыцҵаны. Знык арахь, лҩыза длыма, дыҩналар, ахышәзаҵә кыдыршәыла лыӡәӡәарын. Аҽны
убри лзынагӡомызт, илыӡәӡәар илзырбомызт. Иаалырҟьа
лтелефон абжьы геит. Лаб иакәын.
– Сузыӡырҩуеит!
– Амҩа бықәлахьоума? – ахәымҽханынӡа иҽлы­
меимдакәа иахьичҳаз џьалшьон.
– Сҽааиҭаскуеит, нас амҩа сықәлоит.
– Бҽеиқәбыршәақәеит ҳәа сыҟоуп, асҟаамҭа бынхазар.
– Ааи. Слеир ҳаицәажәап.
– Амҩа алыԥха боуааит! – аамҭа лырӡыр шылҭахымыз
лҳәашьа ианыԥшуан, иара уи еиликаауан.
Ашьмаҭыԥ дныҩналан, лҿы лыӡәӡәеит. Лымаҭәа еиҭалкит.
Знык аҩны дзынаӡар, ӡырԥхак лықәылҭәарын, уаанӡа
илычҳарц, ауаҭах дныҩныҵит. Амардуан длаҿагылаанӡа,
аԥшәмаԥҳәыс лышә аалыртит.
– Бара бызлаҟоу ала, напыла усура акәым бзызктәу, –
уи илзыҩналоз аӡӷаб лгәыҟаҵара лгәазыҳәон. – Зегьакоуп,
уигьы быцааиуеит.
– Абзиараз! – аԥҳәыс дахьлырҽхәаз агәхьаа уамак
илымкызшәа, Нара уи лаԥшы хаала дналҿаԥшын, ирлас
длыбаауан.
Нымҩахыҵ акаҳуажәырҭеи акрыфарҭеи еиҿаԥшьны
игылан. Аус ауан. Уахь днеирц лгәы зынӡак иазыҳәомызт

143

лызҳәомызт, аха, лцәылашьцар аҵкыс лгәахәуа, ама­
шьынақәа рааҭгыларҭахь амҩа данын. Лҵарашықәсқәа
ирылагӡа, ақалақь ҭылҵаахьан. Дыццакы амҩақәа еихыҵә­
ҵәа дышнеиуаз, иԥшыз ауаа днарылагылон, машьына
хәыҷык анылзааҭгылоз. Ашә иҭасаз асаркьа лаҟәызар, Мадлена Асҭамыр-иԥҳа лыбжьы аагеит:
– Арахь бҭала!
– Авокзал ахь сцоит. Аҩныҟа амҩа сануп, – Нара, дахьцоз цқьа еилылкаар, Мадлена дышьҭылкрымызт лгәахәит.
– Бҭала сҳәеит! – лнапы лзылҟьеит. – Гәдоуҭанӡа сцоит,
– лҳәеит Мадлена Гәырманиа, Нара длыма, амҩа данықәла.
– Уаантәы амаршрутка багап. Амҩан маҷк ҳаицәажәап. Ибзианы ҳаиқәшәеит.
Аҟәа амаршрутка дҭалазҭгьы, Нара амраҭашәаратәи
араион дазкылнагарын. Амҩаду аҿынтә аҩнынӡа уамак
бжьамызт, аҵхлашә дацәымшәакәа, заҟантә агәарбжьара
дыбжьысхьази. Аныхәлалак Мадлена Асҭамыр-иԥҳа
Гәдоуҭа длалгар, аҵхагәҭан ӡӷабк амҩа дангылазаауазма, дышьҭызхуадаз? Дшәон. Арахь дзықәтәаз амашьына
хәыҷы, Гәымсҭа ацҳа инықәсны, аҩадара ианыҩаҿагылоз,
ааилашәшәиуан.
– Сфирма шьҭа иҭышәынтәалоуп убранӡа, аҳәаанырцә
иҟоу иарбан тәылазаалак аҿы еиҿкаау даҽа фирмак аус
рыцызуртә еиқәшәоуп,– Гәырманиаԥҳа амашьына шьахәла
хәмаршақә иныҟәылцон, иара убасҵәҟьа лажәа мариан,
илҳәоз еилыккан, ажәакала, аԥҳәыс маншәала улышьҭа­
зар – абар амҩа дахьаныз. – Сзыдҳәалоу аҳәынҭқаррақәа
руак Сингапур ауп, – лызнапык ала аԥсҟы лыркәашон, егьи
лнапы ахәнацәак ԥшӡа хәхәақәа еидыԥсаланы аҳауаҿ
иналырҳәаалырҳәуан, лажәа иашьашәалахартә. – Уатәи
афирмак аиҳабыра сацәажәахьан шықәсқәак раԥхьа.
Дара ирҭахуп раалыҵ Кавкази СНГ-и Азиа тәылақәеи ирзыргаларц. Ишнеиуа уаантәы иааргаша шыҟало рдыруеит. Ажәакала, ахәаҳахәҭра еимадарақәа дырӷәӷәарц ргәы

144

иҭоуп. Рыпроект анагӡараз Аԥсны амшын агаҿа џьара
абаӷәаза дыргыларц иашьҭоуп.
Илҳәахьаз Нара лхы иҭалыгӡарц дашьҭазшәа,
Гәыр­ма­ниаԥҳа дааҭгылеит. Нара ауаҩы изыӡырҩра
дазыманшәалан, аԥҳәыс ԥшӡа дылԥырхагамызт, илҳәарц
илҭахыз налыгӡаанӡа. Амала, лара илзеилкаауамызт Мадлена Асҭамыр-иԥҳа асҟатәи лажәа зеиԥылкаауаз. Нара уи
дабалыхәарҭаз? Уи азҵаара аҭак аԥҳәыс ицәырылгозар ҳәа
аӡӷаб деиқәыӡрыҩха дыԥшын.
– Исҳәо еилыбкаауазар ҳәа сбықәгәыӷуеит, – лҳәеит
егьи, зҵаара лмоуазар, лгәаанагара шьақәлырӷәӷәарц.
– Еилыскаауеит, – Нара даахьаԥшит.
– Уи бзиоуп, – Гәырманиаԥҳа лхаҿы ччон. – Заа аҭыԥ­
қәа ҭысҵааит. Исгәаԥхеит Ӡҟәырыҷҷа аӡиа. Уа аргылара
усқәа мҩаԥгазар, даара иманшәалахон. Дысзаарышьҭит
сингапураа рхаҭарнак. Игәы иаахәеит. Иҟоу рбарц, гәыԥҩык
аарышьҭит. Аӡиа иаакәырша иҭаркырц рҭахуп. Аҩныҵҟа
изҿу аӡәы ибла иаахаҳалар зырҭахи. Аҩныҵҟа изҿу аӡәы
иус аламзароуп.
– Ҳҳәынҭқарра иазеиӷьу уск рҽазыркыргьы, хылаԥшра­
да инзыжьуада? – Нара раԥхьатәи илызҵааран ари.
– Заа аиқәышаҳаҭрақәа рыбжьарымҵои. Урҭ ирҳәо
иахыҳәҳәар ҟалома?!. Адгьыл асингапураа арендала иргоит, уи аҿҳәара амоуп. Адгьыл зтәу, арендаторцәа русушьа
ааргәамԥхар, аиқәшаҳаҭра мап ацәыркуеит.
– Офшор знапы алазкуа ирыхәаша иаҳа ирацәоуп, адгьыл змырхуа аҳәынҭқарра аасҭа, – Нара аекономикатә факультет далымгахьази, уа лдырра маҷӡамызт.
– Ааи, ашәахтә шәараҿы аԥышәара рымоуп, ирзыԥҵәоу
адгьыл дара ишырҭаху рхы иадырхәоит. Уи адагьы,
аҳәынҭқар мҩақәа ирнуп. Иҵегь ирацәоуп аԥыжәарақәа
ахьрымоу. Уи иаанагаӡом адгьыл арендала ирызҭо ироуа маҷуп ҳәа. Аҳәынҭқарра иахагылоу аперспектива
иазхәыцуазароуп. Ирыбжьарҵо аиқәышаҳаҭра инақәыр­

145

шәаны, иҷыдоу аекономикатә ҭыԥ – офшор – аҿҳәара
азыԥҵәахоит. Иаҳҳәап, адгьыл арендала иргоит 50
шықәса аамҭа аҭаны. Убри ашьҭахь, абри аҭыԥаҿ иргылахо абаӷәаза, аусҳәарҭа хыбра, анхарҭа ҩнқәа уҳәа, зегьы
аҭыԥантәи аҳәынҭқарра иазынхоит. Иҷыдоу аекономикатә
ҭыԥ аус ахьынӡауа, аҭыԥантәи ауаа убраҟа аусурҭа роуеит. Базхәыци заҟаҩы аусура есымша иҭыҵло, иахьа ус
рымаӡамкәа иҳамоу ҳауааԥсыра!
Мадлена Асҭамыр-иԥҳа амашына аанылкылеит, Гәдоуҭеи
Лыхни рымҩа еилыхарҭаҿ дааихьан.
– Нас иҵегь ҳаицәажәап! – амашьына длалбааит, даҽа
машьынак дышьҭнахаанӡа, Нара даалыдгыларц.
Уа автобусқәа ирзыԥшыз даҽа џьоукгьы гылақәан.
Асҟатәи ауаа збоз амашьынаныҟәцаҩ ааҭгылара дазҿ­
лымҳахон. Нара шәарҭа шлымамызгьы, аранӡа даазгаз
аԥҳәыс уа даалыдхалеит. Аӡӷаб лтелефон мелодиак хааӡа
иаҳәон.
– Сӡырҩуеит.
– Бабааихьоу? – Нара лаб иакәын.
– Гәдоуҭа сгылоуп.
– Ибҳәо закәи?! – лаб дышҩаҵҟьаз Нара илныруан. –
Уажәыҵәҟьа сбызнеиуеит.
– Иаҭахӡам, – Нара лаб днылкылон, 25 километра дабаауаз уажәы. – Аранӡа саазгаз ара дсыдгылоуп. Иҵегь ауаа
ԥшуп. Усцәымшәан!
– Амашьына бышнақәтәалак, ателефон бысзас!
– Аиеи!
«BMW»-к аангылан, аныҟәцаҩ даарыдгылеит.
– Мадлена! Ара бызгылеи?!
– Гагра уцома? Сыӡӷаб дысзугар! Нара! – даахьаԥшит
лара. – Саншьа иԥа иоуп. Аҩнынӡа блеигоит.
Нара амҩа данын. Лаб амҩахь длызцәырҵыр лҭа­хы­
мызт, ателефон дизамысӡеит, ари амашьына ацашьала,
сааҭбжакгьы амҩа иқәхомызт. Аха лаб ихала дылзасит.

146

– Амҩа сықәлахьеит, – лара лаб игәы лырҭынчуан.
Уи ауха амҩа дшацәшәозгьы, ус еиԥш Нара дманшәалам­
хацызт. Дзықәтәаз амашьына лгәарбжьара ибжьаларц,
аныҟәцаҩ дазхиан, лаб амҩан дшылзыԥшыз дылбеит
акәымзар.
20
Ахәшәтәырҭа дҭыҵижьҭеи, Гана игәабзиара уамак дахашшаауамызт. Иахьцалак, игәеисра аҽинардыруан.
Аҵыхә­тәан иҳақьым иара дахьышьҭаз ауадаҿ данизааи,
уажәазы дауижьуан, аха хара имгакәа иҽиирбарц иабжьеигеит. Убарҭқәа ааидкыланы данрызхәыц, акардиолог
иҽиқәиршәарц иақәикит. Хышә нызқь мааҭ ганы иҭахаз
иԥҳәыс Арда лнапаҿы илиркхьан. Уахь игәы ҭынчын, Амала, иахьцалак, гәҭынчымрак ҭаха инаҭомызт. Ари аҭаацәара
ус инзыжьуаз уаҩӡамызт иара, излаилшоз ала ибаларын,
дырхылаԥшларын. Данақәшәах, иус наигӡарц иақәикуан.
Ааи, уи иара иусны ибон.
Арда лхаҭагьы зхы рыцҳазтәуаз ԥҳәысеибамызт. Лхәыҷ­
қәа аиаҭым цәа рхьыкәкәа илааӡарымызт. Лхаҭа дхәыҷтәы
ҳақьымын, уи акыр алылхыртә, аусушьа усгьы уаанӡа
еиҿылкаахьан. Лабраа ракәзар – хар рымаӡамкәа Пицунда инхон. Иаалыцхраартә иҭышәынтәалақәан. Урҭқәа зегьы
Гана еиликаахьан, аха, иагьа лшьапы бзиа дықәгылазаргьы,
иара лара длыцхырааларц иуалны иԥхьаӡон. Усҟатәи дзылмыцхыраауазаргьы, ма реизыҟазаашьақәа бзианы иаанхарц дазҿлымҳан. Ус иара иуаҩышьан.
Цас ируазшәа, ашьыжь аҳақьымцәа рҽеидкыланы
ачымазцәа ирылан. Уи аҽны ус ишдәықәлоз имдыруази иара, ихамышҭи. Даҽазны даакыдгыларц иақәикит
Гана, шьҭа дагьаақәгьежьхьан, аха дыԥшырц иақәикит.
Акрыфарҭа ҭацәын, убра ҭыԥк ааникылеит. Аҳақьымцәа
аниасуаз, атерапиа аҟәша аиҳабы раԥхьа дгылан.
– Аа, Гана?! – дшымҩасуаз уи ҿааиҭит. – Уажәыҵәҟьа саагьежьуеит.

147

Уамак днымхаҵәҟьеит. Гана дахьизыԥшыз азакәмызт,
уи дихашҭхьан. Ҩ-уадак рҿы ачымазцәа иаарылсуан,
уи аҽны ихадаз уи акардиолог иус нҵәон. Аординатор
уадаҿы ианааҩнала, рчымазҩцәа ирҭагылазаашьаз маҷк
иалацәажәеит, нас ихы дақәиҭын. Ихаҭа иусура уадахь
дшааиуаз, илаԥш Гана дааҵашәахт.
– Уаалеи! – иуада ашә аарты инижьын, дныҩналеит. –
Ара утәеи! – иааҩсан аҟәардә Гана инаиирбеит. – Угәы иалоуи?
– Ус, зны-зынла… Сааирцгьы соумҳәази.
– Уҽеилых!
Гана, маҟҿаҳәара иҽанааилих, акардиолог дҩагылан,
ичымазаҩ зны игәышԥала, нас ибӷала дизыӡырҩит.
Длаиртәан, ишьакшашьа иԥхьаӡеит, ишьақәыӷәӷәара
ишәеит. Акомпиутер днаҿаиртәан, акардиограмма ҭихит.
– Иҟасҵои?
– Иҟауҵои!.. – қьадк аҿы хәышәқәак рыхьӡқәа наниҵеит.
– Зегь раҵкыс ибзиоу ахәшә – ухы уааиҷаҳа!
– Иауамеи.
– Усҭ! – арецепт ааирххеит. – Абарҭ ахәшәқәа ҿыц иудукылароуп.
– Оҳ-о! – Гана дԥышәырччон, аха арецепт ианыз
ахәышәқәа ицәымӷын. – Уара иаасуҭо ахәшәқәа еснагь
иӷәӷәоуп. Сдырчмазаҩуеит.
– Маҷк сухәарц уҭахызар, ижә! Зҵаара умоума?
– Мамоу.
– Ухы уақәиҭуп, – дҩагылан, ичымазаҩ иҽеилаҳәара
дазымыԥшыкәа, дындәылҵит.
Гана иҽааибиҭан, аԥара аишәаҿ ашәҟәы инаҵеиҵеит
иавҵыҳәҳәо, аҳақьым илаԥш наахартә. Ҵаҟа дахьлалбааз
аԥҭекаҿ ахәшәқәа иоуит.
Џьадар имашьынала амҩа данын. Иԥа адәқьанаҿ еида­
рақәак ирҳәазар акәын азы, уи имашьына ихала дақәтәеит.
Шәҟәыла деиқәшәамызт, аха ақалақь аҩныҵҟа дахьцоз-

148

дахьаауаз харамызт, амҩаҿ ачынуаа даарҿаҳаҵәҟьар
иҭахымызт, аха иамукәа дныркылар, урҭ ирҭахыз иџьыба
иҭан. Имаҷны иргарц уҭахызар, ушәҟәқәа умырхаанӡа, иара,
аҟәрышь, надуркуан. Ушәҟәқәа анумырх нахыс, удырххалон, ԥыҭк руҭаанӡа.
Уи аҽны Шәарах иԥҳа Фатима лҿы инеира инаигӡашаз
аусқәа ируакын. Уахь амҩа данын уажәы. Заҟантә уи луада
дшыҩналашаз-дыҩныҵшаз издыруамызт, Амала, уажәнатә
аусҭҵаара аҵыхәаԥҵәара ишгәыҭшьаагахоз еилкаан.
Лара, уаҩы диқәымчуа мацара, аус луамызт, лҿабызшәа
хаан уҳәартә дибон, дмыццакӡакәа аусҭҵаараз иахәҭаз
ашәҟәқәа еизылгон. Дзырццакрызи, аҿҳәара лнаҭон
азакәан. Иахьцалак, уи азакәан лнапаҿы иҟан, аԥҳал ҟазҵоз
иеиԥш, иахьылҭахыз амаа алҭон. Иахькылылгарыз здыруадаз. Имашьына ҭыԥк азыԥшааны, апрокуратура ашә днылагылахьан, иџьыбаҿы ителефон анышәаҳәоз. Иааҭиԥааит.
– Уабаҟоу? – дҵаауан иаҳәшьа Тата. – Макьана уааи­
уама?
– Иаалырҟьа акыр шәыхьма?
– Лариса Иван-иԥҳа, Васили Анатоли-иԥа длыманы, Адлер дааихьеит.
– Иахьа ишаауаз адырра заа иҟамҵаӡакәану?! – Гана
иџьеишьон.
– Шьҭа аеробаӷәазаҿ шәрыхьӡаӡом, аха аҳәаа иахьаа­
хыҵуа шәырԥылар бзиан.
– Иҟалеи? Ԥсоунӡа ианааи, уа машьынамзар игылеи?
Зегьы ус ауми ишаауа.
–Уара, арҭ ԥсшьацәаҵас иҳадаҳкылома, иҳасасцәоупеи?!
– Аа!.. Уи схамышҭи, – дԥышәырччон иара. – Џьадар
даашьҭи! Апрокуратураҿs сыҟоуп.
– Шьапылоу?
– Дтәанхалара дыҟоуп. 400–500 метра шьапыла
дызныҟәом, ыы! Иҽагимырхааит!
Гана ахыбра дныҩналеит. Фатима лҭыԥаҿ дтәан.

149

– Шәызбар шысҭахыз шәарҳәазар акәхап, – лара дҩаи­
хаҵгылеит. – Аҷкәын аус имуази?
– Иҵара далганы Ҭырқәтәылантә данааз аахыс, аҭырқә­
цәеи аԥсуааи еицаҳзеиԥшу фирмак аҿы аус иуеит.
– Иҟарҵои?
– Аҩнымаҭәа убрантә иааргоит.
– Афирмаҿынтә ақәыршаҳаҭгеи аҟазшьарбагеи сҭахуп.
– Уаҳа?
– Акакала! – дыццакуамызт лара. – Иаҭаху ианаҭаху
аамҭа амоуп.
– Слеир ҟалома? – Џьадар ашә ааиртит.
– Аиеи! – дызусҭаз анылдыр, Фатима азин илҭеит.
– Уҽагумырхан! – Гана амашьына ацаԥхақәа Џьадар
ииҭеит, егьи даахынҳәит.
– Уаҳа иҿыцу акыр ыҟоума? – Гана хәыц-хәыц зегьы
дрызҿлымҳан, ирыхәашаз ирымпыҵашәарыз издыруамызт.
– Авариақәа рацәахеит, – лҳәеит аусҭҵааҩ, урҭ рхыԥ­
хьаӡара иара иалиху изымдыруа дааџыххартә. – Арес­
публика аиҳабыра рыдҵала, апрокуратура хада ҳус­у­шьа
гәанаҭоит, – лара Гана аҭагылазаашьа цқьа еили­каарц
лҭа­хын. – Ҳара, ма шәара, ишааҳҭаху аус ҳазуам. Апроце­
дурақәа зегьы ҳрыцклаԥшлароуп.
– Аамҭас иҳамеи? Аусҭҵаара нҵәашьак аиурыма ҳәа
сгәаҟуеит.
– Аҿҳәара аҭагӡашьа ҳҽақәҳаршәароуп.
– Ҳусқәа еицәахама, нас? – аҭшәара иҭашәаз ахәыҷы
диҩызахон, ихы инапаҿы аагашьа дақәымшәар, аиҳараӡак
иҷкәын азакәан данакуаз изыуадаҩыз усхон, ихаҭа
дақәшәар усҟатәи ихьаахозма.
– Еицәахоит ҳәа сызҳәом,– зны даалыргәыӷт,– аха иагьымариам, – нацылҵахт, агәыҩбара изҭаршәуа. – Уажәыҵәҟьа
ааха зауз аҭаацәарақәа агәынамӡара рызкамшәароуп.
– Уи ишԥа? – дҵааит иара, арахь ихы иҭагьежьуаз:
«ирызгәакьаз анышә иарҭазар, агәынамӡара шԥарыз­кам­
шәо?!.»

150

– Аус ҳтәала аҭыԥ ианықәаҳҵалак, иашшуа иҳашьҭалар,
ҳусқәа ԥхасҭартәуеит. Аусҭҵаара уи заҭахуи? Иаҳа еиӷьуп
дареи шәареи шәеизыҟазаашьа бзианы иаанхар. Убас
ианышәзыҟамҵа, аҷкәын аҭакра иқәшәоит.
– Уаанӡа инаҳгар ҟалаӡом! – Гана иааԥиҵәеит иажәа.
– Шәазхәыц! – лара иара дымҩақәылҵон. – Изласаҳаз
ала, ацәымзаркра шәахьҩеиз иҭахаз иаҳәшьа ацҭәы
шәылалҵеит.
– Уи ашьҭахьгьы ҳаибабахьеит, – Гана уи ала зегь
хиҩазшәа ибеит, уаҳагьы «реизыҟазаашьа бзианы иаанхарц», рныҟәашьақәа дрыламцәажәеит.
Уи ус машәыр акәзаргьы дахьныҟәаз ахьынӡаиашаз зны
ихҭашәеит, аха уажәы иусурҭахь амҩа данын, аусҭҵааҩи
иареи еибырҳәақәаз реиҿырԥшра, реиҿыбаара лкаақәак
рыҟаҵара дырзыманшәаламызт, дагьрышьҭамызт. Акыр
деихашьшьы, илахҿыхыз акурорт ҭыԥ дагәылан. Иара
изы лкаа заҵәык ԥшәымара ауеижьҭеи акрааҵуан: «Зегьы
аахәатәуп. Ахақәиҭра налаҵаны».
– Џьадар ателефон дасхьоума? – Ҭали дыхәаахәҭуан
азы, иара Тата даалыдгылеит.
– Ԥсоу дыԥшуп.
– Аҩныҟа иаҳгару, ара иҩнаҳҵару?
– Ара.
– Иаҳа излаҳзеиӷьи? Аԥсшьацәа ҩнаҳҵар, иаҳа
иаҳзыфеидазар?
– Ҭали арахь усура даауеит. Арҭ уа избода? Ара иҩнаҳ­
ҵап, акаҳуажәырҭа ҳамоуп. Џьабаа ҳбома?
– Дара еиӷьаршьо гәаҳҭап.
Ԥсшьара ирзаауаз дырзыԥшырц, ришәа еицарса хәыҷы
днадтәалан, қьаадқәак еилирхуан. Ҭали дыхәаахәҭуан. Тата
инҵәоз атауар ааганы иқәылҵон, лҭаца дааилахаҵәҟьар
длыцхраауан. Иахьцалак, лара уажәшьҭа дымтәаӡакәан
аус лызуамызт. Ирлас-ырлас аҟәардә даахон. Џьадар
иакәын, уаҳа дыррак рзааицҳауамызт. Аеропорт аҿынтә

151

Ԥсоунӡа асҟатәи аамҭа иқәзырхози? Аӡынраз аолимпиада
аадыртуан, аиашаз, изыхьӡатәыз аргыларақәа маҷӡамызт,
амашьынақәа амҩан еилыхон, иахьзеиҭамҵуаз рацәан, аха,
иахьцалак, маҷ-маҷ еиҭамҵуази.
– Уара аҩныҟа умцои! – Тата лашьа даалырӡырҩит. – Арҭ
аандаз! Сара иҩнасымҵои.
– Ианааиуа срықәшәар сҭахуп.
– Иааины ицома, уаҵәы, ма уаҵәашьҭахь урхьымӡои.
– Аиеи, – длықәшаҳаҭхазшәа шиузгьы, Гана, асаркьала
адәахьы дыԥшуа, дтәан.
Иаалырҟьа мацәысшәа, Фатимеи иареи реицәажәашьа
ибла иаахгылеит. Асовет мчы аҳра анамаз, апрокуратура аусура ирылаҵәа ауаа ирдыруан. Убас иҟан амилициа,
аӡбарҭа. Даныхәыҷыз рқыҭа аизҳара ибла ихгылан. Хҩык
ақыҭа милициаҿы аус руан. Закәытә леишәаз иҟаз! Уажәы
ҟьасаҳәасас иҟаз рызынтәык, ныҳәак анымҩаԥыргоз,
амилициа форма рышәҵаны иаацәырҵуан. Абжьааԥны
иубаӡомызт. Аԥыхьа аӡбара анымҩаԥысуаз, апрокурор
иқәгылара иазыԥшын. Аӡбарҭа иандәылҵлак, уи ииҳәаз ҳәа
еимакуа иргәаладыршәон. Иара аӡбарҭахь џьоукы цоныиаауаны иаҳаӡомызт. Апрокуратураҿ аус иоуит акәымзар,
урҭ ирызҿлымҳаходаз.
– Да! – Тата телефонла дцәажәон. – Аиеи! Машәырк
ҟамҵакәа уааи! Иааигоит, – лтелефон еихаԥса илҵәахуан.
Сааҭбжак аҟара азыԥшра еиҭарықәшәон. Адәқьан
аԥхьаҵәҟьа Џьадар имашьына анааҭгыла, Ганеи Татеи
еишьҭагыла индәылҟьан, иааивагылт. Ҭали ауаа лҭан,
дыздәылымҵит. Лариса Иван-иԥҳа аԥхьа дааҭыҵит.
Лхаҵагьы даацәырҵит.
– Бзиала шәаабеит! – Гана рнапқәа аарымихит.
– Ԥшӡала шәахьааз сеигәырӷьоит! – Тата аԥҳәыс
даалгәыдылкылан, Васили Анатоли-иԥа инапы ааимылхит.
– Ибзианы амҩа шәхыжәгазар ҳәа сгәыӷуеит, – Гана
исасцәа, рыбла агәырҩа хибаалозаргьы, аԥышәырчча
ахьыр­­ҿықәыз игәы шьҭнахуан.

152

21
Амҩақәа ҽеимкәа ауаҩы игәабзиара иаманырлои.
Гана ҿыц акардиолог дышиқәшәаз аниаҳа, Леуарсан игәы
иҭашәаз убарҭ амш уадаҩқәа ракәын. Ихаҭа игәы еимархха иакуан. Хаз ишьапы ихьаауан. Ибаҩқәа ԥыҵәҵәозшәа
ихьуан. Ахәшәтәыҩцәа уажәраанӡагьы дрыбжьан, игәы
аныԥҵәа дааҭгылеит, аха иԥсыԥ алагаҩагара зны-зынла
ишыуадаҩхоз ӷәӷәала ианиныр, дцеит акардиолог иҿы.
– Угәы ухьуеит ҳәа сызҳәаӡом, – иҳәеит уи, ичымазаҩ
цқьа данҭиҵаақәа. – Амала, ушьа анализ сзааугароуп.
Уахьӡап сгәахәуеит, урыԥҳақәа рсахьа ҭухроуп.
Анализ ҟарҵарц ишьа анриҭа, шьыбжьонынӡа аҭак иоуамызт, дааԥшыр акәхеит. Асаркьа дҭалан, ирыԥҳа асахьа
ҭихит. Ишьа анализ анрымих, аҽны акардиолог, дизымԥшаар
ҳәа дышшәоз мацара, дизцеит. Егьи ауаа рацәа иҭаауан,
ибзиашәа.
– Урыԥҳақәа жәытә уашәыррақәак рышьҭа рнуп, аха
иахьатәиала оперативла рыҽрылагалара аҭахны избом.
Ушьа анализ уамак ибзиамшәа збоит. Ашьақар чымазара
шумоу удыруама?
– Аҽыхәшәтәра саҿыми.
– Ашьақар ианакәызаалак атромбқәа арҳауеит. Урҭ
зырԥсыҽша акыр ужәуама?
– Ус… – иҳәеит Леуарсан, еиԥынкыланы ишьа ачымазара ахәышәтәра иҽшалеимкыцыз аҳақьым еиликаартә.
– Уеиқәа уҩахеи! Ушьаргәацә збарц сҭахуп, – ҳәа
аниабжьеига, Леуарсан иеиқәа дҩахан, ишьамхаҿынӡа
ишьапы ааиртит. – Ара дҿыцны даҳзааит адақәа рзы ахирург. Уҽиурбар сҭахуп. Арҭ анализқәа га! Акәымзар ҿыц
иуирҟаҵоит.
Уи аҽны шьҭа аусурамш ииасуан, дзықәшәодаз. Адыр­
ҩаҽны шьыжьнаҵы, имеханик Иуана ателефон дизасны,
иара иусураҿ дымнеир амуа ишыҟамыз еиликаан, аполиклиникахь ихы ирхахт. Дзышьҭаз ахирург ахәышәтәырҭаҿ

153

дшыҟаз еиликаан, диԥшааит. Уи иаразнак дауидикылахуаз,
ахирург ичымазацәа дрылан, нас аоперациахь дцаанӡа дибарц дааиԥхьеит.
– Узқәысҵаша иарбан мҩоу аҵыхәанӡа еилыскаарц, –
ашәамахь ҷкәын Леуарсан ирхиахьаз анализқәа гәаҭо, ихы
ҩышьҭихит, – ушьа анализ УЗИ ала иҭҵаатәуп. Аппарат ара
иҳамаӡам.
– Сабацо, нас?.. Шәача?
– Аҟәа ацентр ҿыц аадыртит, – уахь иишьҭуаз шмаҷмыз
убартә, ирхианы имаз аҭыӡҭыԥ зныз абӷьыц ааирхиеит. –
Аамҭа арӡра иаԥсамшәа збоит, – игәиҽаниҵеит.
Ишьҭухыз иарбан чымазараз еилукаарц, џьара ункыдгылар ҟалозма, нас, уԥара хәыҷқәа нкаԥсо, аҳақьымцәа
руадақәа урыҩназаауан. Амедицина ачымазаҩ дафон.
Аҽыхәышәтәрақәа бзиа ибомызт, аха даныкҿанацалалак
ишԥаҟаиҵоз. Арахь зынӡак узхәышәтәышаз аҳақьым
дабаҟаз. Ачымазара знык акәын ианурҳауаз. Ашьҭахь убри
маҷк ихҽуа уҿынаухон, ахәшәқәа учымазара иазымиааиуа
унеиаанӡа. Аҽны иаҳақәаз Леуарсан ихәда рзыхҽуамызт,
агәамбзиарақәа иахьа изааизма.
– Иуарҳәеи? – акҿаҩра ҭбаа агәҭаны игылаз аишәа
ихәы ықәыргыло, Ирма лыԥшәма дизҵаауан.
– Аҟәа центрк аадыртит, сшьа анализ ҟасҵароуп.
– Суцны сцап?
– Иаҭахӡам, – ачымазара аӡбахә анцәырҵлак, иара дицзар лҭахын, аха гәаҟрас изықәшәеи, лара иара дицымзар
амуа. Усгьы лара лусқәа дрыхьӡомызт.
– Сара сицымцои! – Нара даақәгылеит. – Маҭәақәак згароуп.
– Оо! – Леуарсан дагьаагәырӷьеит. – Уи даҽакы иамусуп. Уара, – иааҩналаз Аԥсар иаб ихы наизирхеит, – даҽа
усурҭак уԥшаама?
– Исыԥшааит, – акрызфоз дрыдымтәылаӡакәа, аҷкәын,
дышгылаз чаик ижәырц, дныкҿалеит. Аҭаацәа дрыдтәала­
цәомызт, иҭыԥ дамкуазшәа ибон.

154

– Џьарак уазмыркуеи?
– Абиуџьет сҭаԥшуа стәазаауама. Уи усгьы иҭацәуп.
– Уахьнеиз узҿи?
– Акомпиутер… Ахыбрақәа рыпроектқәа ҭысхуеит. Амашьына сҭахуп.
– Иаахәа!
– Излаасхәои?
– Сара амашьына ахә сзырҳаӡом. Ҭаацәарак батәуп, –
аиҳараӡак уи ус зиҳәоз аспирантура иҭалаз лзакәын. –
Шәарҭ, аҿар, уаҳа ҵатәхәык шәоуӡом. Машәырла, уԥсы
абыржәоуп ианаанха. Иарбан машьыноу иуҭаху? Ак ҳамоуп,
иҳазхоит.
– Иҳазхаӡом. Уара утәы уара уақәтәоуп. Сара?
– Аԥара ԥшаа, нас иааухәап. Сара шьҭа исылшаӡом.
– Ианулшозгьы иааумхәеит.
– Амыцхә анбасымаз?
– Имыцхәызар аума ианысзааухәо?
– Иуқәымҿиеит, умбои, – Леуарсан дҩагылеит.
Иара аухантәарак цқьа дзыцәомызт. Адырҩаҽны
Аҟәаҟа амҩа дықәлон, аԥсшьара даҳәон, аха дыцәазшәадыцәамызшәа, ателербага аҿаԥхьа акресла дшантәалаз,
аашеит. Ихы шихьуаз дҩагылан, ихаҿы ирыцқьеит. Нара
акҿаҩра дыкҿан, ихәы аақәлыргылеит. Лхаҭагьы акы
днацҳаит.
– Иуана?! – ателефон илымҳа иадкылан акранифа. – Иахьа амҩа сымоуп. Ашьыжь сымнеир ҟамло иҟоума?
– Амҩа алыԥха зауша! Шәымшәан!
Нара ддәылҵанӡа, имашьына аҭыԥ иҵигеит.
– Амҩа алыԥха шәоуааит! – ақарбыџь ыҵызхуаз Ирма
ауҭраҿынтә даарықәныҳәеит.
– Иҭабуп! – агәарԥ инықәсхьаз Нара лан даалызхьаԥшит.
Амш бзиан. Амашьына аҩныҵҟа шоурацәан. Амҩа иахьаныз асаркьа длахан, ԥшаҵас аҳауа ахьиҿасуаз Леуарсан иԥсы аанагон. Мҩак дықәгылацыԥхьаӡа, дахьнеишаз

155

знык днаӡарц, ҳәаа змамыз агәазыҳәара шьҭихуан. Уахь
амҩа иаҳа изыхаран, даныгьежьуаз аасҭа. Хәык даҿалозар
изаҩызан. Нас ақәцәантә алыбаара – былгьаран. Амра
ахьиҿаԥхоз имҩа иаҳа иаруадаҩуан.
Нара ианакәызаалак аԥхьа дҭатәаӡомызт. Ашьҭахь аҭыԥ
аанылкылон. Уахгьы-ҽынгьы аԥхьареи, аҩнеилыргареи,
акҿаҩреи иахьцалак ддырааԥсон. Уи, ҭынч дантәалак, акыр
илныруан.
Лымацара ашьҭахь атәарҭа иаҳа илзыҭбаан. Лыҽҭаҳә­
ҳәашәа, лхы нкыдҵаны, лыбла аахылҩон, дыцәан
уҳәартә. Издыруадаз знык аҟара даацәырҟәысыр, амала,
дыцәаӡамызт. Ус лыԥсы лшьон. Бжеиҳан лусқәа дрыз­
хәыцуан. Амашьына аангылазшәа анылба, лҽаалыр­иашеит.
– Сӡырҩуеит! – Леуарсан иааидгылаз аинспектор дҩеи­
ҿаԥшит.
– Ушәҟәқәа! – иҳәеит аинспектор.
– Аа! – Леуарсан х-бӷьыц жәпа хәыҷқәак еидкыланы
ахышә инкылеикит.
– Амҩа алыԥха! – егьи игәеиҭазшәа ааҟаиҵан, ашәҟәқәа
ааиргьежьит, ихаҭагьы шҭахьҟа иҿынеихеит, даазыдҵыз
амашьына амҩа иқәлаанӡагьы. – Иныскылаз дызусҭоу удыруоу? – уи апост аҿхышә ихы нкылеикын, иҩыза дааир­
ӡырҩит. – Ацәгьаҳәаҩ иоуп.
– Исзеилымкааит.
– Ани ажурналистшәа иҟоу.
Занааҭла иалырдыраази Леуарсан дышжурналисты­
мыз, аха статиақәак шикьыԥхьуаз раҳахьан, урҭ иагьыр­
мыԥхьацызт дара, амала, ГАИ азы игәы шынамӡоз рдыруан.
Урҭ еибырҳәоз Леуарсан иабеиаҳауаз, аха дшырдыруаз
ицәаҩан, ишьара дықәӡамызт. Алар мҩа ақәгылара мацара иауамызт, иара дхьаҵырц игәы иҭаӡамызт. Шьҭа
дабахьаҵуаз, иқәра ифахьан, дызнысыз амҩа ибаша
мҩеитәуазма. Асаркьа днадыԥшылан, ишьҭахь иҭатәаз иԥҳа
лхаҿы еимидон. Изныларызи ихшара? Макьана даргьы

156

алар мҩа иангылан. Ирзышьҭыхрызма? Нара дӷәацаӡа дааиуаны дибон. Аԥсар имҩа иашамызт ҳәа аб изҳәомызт. Амала, уи илар мҩа даргәамҵуан. Изышьҭыхрызма? Адырҩегь
ихы дазҵаауан.
Аботаника баҳчала амҩа шьҭихит. Устәиала амҩасра
иаҳа изыманшәалан. Ашҭа амраҭашәара калҭ ахьаанҵәоз,
амшын шыҟаз длыбжьагылеит. Аиааира апроспект ааиҩи­
ҵәан, гәарԥ маҷк дынҭаларц, Нара илырбеит. Лпакетқәа
лалбаалгеит.
– Уара усзымыԥшын! – лҳәеит. – Алекциа ашьҭахь сузасуеит.
Иԥҳа дахьынхоз ибар бзиан, аха уи аҩны ахәбатәи аихагылахь ахәнара игәы азыҳәомызт. Ҭынч аҳақьымцәа дрыниар еиӷьын. Даҽа зны ихы-игәы аԥсы аршьа даарызшәа
дазхәыцуан, аха ус жәпа дрыхьӡарц игәы иҭакымкәа,
аҳҭны-қалақь данбазаахьаз. Дзышьҭаз амедицинатә центр
иԥшаарц, Лакоба имҩаду дазцәырҵит. Уи ацентр азнеишьа уадаҩӡамызт. Аҩныҵҟатәи аусқәа рминистрра аҿынтә
амҩаду ахьааихуҵәоз акәақьҭаҿы хыбра лаҟәык иҩнан.
Аҩныҵҟала ашә илатәаз аӡӷаб ачымазцәа лыдылкылон,
ашәҟәы иҭалыҩуан, аҳақьымцәа рҿынтә ианыхынҳәлак,
аԥара длыршәон. Иаамҭа анааи, аҩбатәи аихагылахь
дҩеирц, амардуан ҭшәаҟынџьара дҩаҿалеит. Асҟатәи уаҭах
ахыбра ишамаз згәы иҭашәодаз. Аҭуан аҿы ауаҭахқәа
еиҿкаан. Ҩыџьа аус руан. Иҩныҵҟа маҭәа шишәыз, днықә­
дыриеит. Аппарат хәыҷык ишьапқәа ана-ара инадкыло,
ишьа зҭаныҟәоз идақәа гәарҭон. Иҽеилеиҳәаанӡа бӷьыцк
хадырҭәаауан.
–Атромб шәымаӡам, аус злоу,– аҳақьым лхы ҩышьҭылхит.
– Иџьоушьап, – иҳәеит иара. – Саазышьҭыз уи шсымоу
агәра игозшәа збеит.
– Саппарат иснарбаӡом.
– Иҭабуп! – ихалырҭәаахьаз абӷьыц аалымихын, длы­
бааит.

157

Нара алекциа аҵарамш анҵәамҭаз далгон. Аамҭа иман.
Амҩа дмыцәаӡакәа изышьҭымхыр ҳәа дшәан, шәшьырҵак
иԥшаан, ахышәқәа аарты, имашьына ныҵаиргылеит. Излауазала иҽааиҵых днатәеит, ихы нкыдҵашәа. Ҳамҭакы
ибзианы дыцәеит. Аԥхӡы маҷк илнахит. Данааԥш, иахьцалак, чымазаҩык диеиԥшын. Дҭынчӡамызт. Ашьма иԥшаан,
ӡыхьшәашәак иҿеиҭәеит. Ашәшьырҵаҿ арымӡ дықәтәан.
Ԥшак ааҵасит. Иԥсы шааҭанаҵаз аниба, агылара иҭахӡамызт,
Нара ателефон дамысызҭгьы.
– Аинститут аԥхьа сгылоуп.
Уи уа дирԥшцәар иҭахызма. Иаразнак имашьына
аақәирҵәиин, длыхьӡаанӡа дицәыргарызшәа, амашьына
жәпа амҩаду аҿы дынрылагылеит. Амҩа еихагыларҭақәа
рлашарбагақәа рҿаԥхьа азыԥшра ахьааиқәшәақәазгьы
игәы дарҭынчуамызт. Нара лымала далкаа дгылан, илаԥш
иаразнак дааҵашәартә. Иара иаԥхьагьы, лара ахарантә
имашьына гәалҭан, лнапсыргәыҵа шьҭых илкын, лхаҿы
акәзар – илашалашон.
– Заурбеи Еснаҭ-иԥа аиҳабыраҿ дыҟан, – лҳәеит Нара,
амашьына ақалақь иналҵхьан еиԥш. – «Баб ачынуаа збар
ҟалаӡом имҳәази, – иҳәеит, схала сцеит», – иҳәеит.
– Еиликаауази?
– Аиҳабыра, аҳәыҭқарра ахарџьала, аспирантурахь
идәықәрымҵои. Убас цхыраарак сырҭозар игәахәын.
Шықәсык аахыс арзаҳалқәа шьҭазҵаз сынтәа аԥхын
алагамҭаз ирыцхырааит. Шьҭа шықәсык ашьҭахь, ҳаԥхьаҟа,
ҿыц ирыцхраауеит. Схала аминистрцәа ркабинет саҭаар
иҭахуп.
– Макьана амш ыҟоуп. Ҳгьежьып?
– Мамоу. Даҽа зны санаауа, схала снеиуеит.
– Ҳаицаап?
– Сусқәа схала иҟасҵалароуп. Схала срызнеиуеит.
Лыпроректор драцәажәақәахьазар ҳәа Леуарсан дгәы­
ӷит, акәымзар Нара лымала аиҳабыра дрылалар лыгәхьаа

158

зкуадаз. Иихәыцрыз издыруамызт, лыгәҭакы даҿагыларгьы
иҭахымызт.
22
Акәацлыхи, ахаатәи, аӡқәеи, иахьыҟалаз здыруадаз, еицааргеит адәқьаназ. Зныкыр ашьыжьҵәҟьа амашьынақәа
еицааихьазу, аха убри аҽны, еибыҳәаны Гана иԥырхагахарц
иақәыркызшәа, аки-аки еишьҭагыла ишааҭгылоз анырба, адәқьан аусзуҩцәа уамашәа иџьаршьеит. Зегь раԥхьа
уи зырцәымӷахаз, – Ганеи Џьадари рыԥсшьацәа, хаҵеи
ԥҳәыси, Риҵа ихәныргарц ргәы иҭан. Атауар рацәан,
аҩныҵҟа иларгар, ихәаахәҭуаз шьапыргыларҭа рымамкәа,
еилыхарахон. Ахыбра аҿаԥхьа ироуз зегьы лыбааргеит.
Аби аԥеи еицлабны акоробкақәа, аӡқәа зҭаз апластика
литрақәа ашьҭаҵарҭахь иҩнаргалон. Акәацлых зҭақәаз,
адәқьан аҩныҵҟа игылаз аршәыгақәа ирҭалҵарц, Тата илзааргон. Ҭали ахәаахәҭцәа аулыжьуан. Рыԥшьҩык русушьа
збалак, закәытә механизмузеи аус здыруз иҳәарын.
Уи сааҭбжак инеиҳаны иадхылақәеит. Тата ашәҟәеи­
қәыр­шәарақәа напрылалкит. Џьадар дцан, имашьына ашәқәа аартны дҭатәан, аҭаҭын дахон. Гана адәқьан
ашьҭахь иаҿакыз акаҳуажәырҭаҿ цәгьала ҭыԥк иԥшаан,
ӡык днаҿыхәо дтәан. Иахьцалак, амыцхә аусура игәы
ианаалацәомызт. «Сумыргәаҟын, иаҳа иузеиӷьуп!» аҳәоз­
шәа, аҽинардыруан. Заҟа ҭынч дтәаз аҟара игәҭынчымра
аҽаӡон. «Ҳауа зыҽзыраргамар ахәҭоу ҳаибарбап», – ихаҿы
абас аныԥшуан, илахь еиҵых ицоз-иаауаз аԥсшьацәа
дахьрылаԥшуаз.Дара рыла акаҳуажәырҭа ҭәын. Еиԥымкрада
дара заҟа ирҭаауаз, ԥсшьаха анрырымҭоз, ахыбра
аԥшәмацәеи акаҳуажәырҭа аусуцәеи ргәы алаҟан. Аӡынра
анааскьоз акәын ргәалаҟара еицәахо аҿанынанахоз.
Гана дҩагылан, адәы днықәгылеит. Амшын иазцоз
амҩа ҭбааи хаҳәла ичаԥаз амҩахәасҭақәеи рыбжьара
ашьац иаҵәа қашәқашәон. Иахьабалак икеикеиуа ицқьан.

159

Аԥсшьацәа аиҳараӡак рхы амшын иазхан. Иҭарбаз уи
аӡмыжь изеилкаауамызт иара, имацара иакәӡамызт,
анхацәа убас ихәыцуан. Аҽыкәабара хҭазкуаз аҭыԥантәи
ауааԥсыра усгьы уамак иуԥыломызт. Абанҭ, аџьыбаҭалацәа,
ракәын амшын иавхоз. Зҽеилых аҟәара иқәжьыз убла
хызкышаз аҳәсахәыҷқәа рацәан. Гана данҿаз, убарҭ хырхырц аҷкәынцәа аԥшаҳәа иузықәгозма. Уажәы урҭ рыбла
хыркырц ирышьҭадаз. Џьара мааҭқәак рызӷьычыр, «агәыр»
злаархәашаз акы рзыҭиир, дара ирызжәҩангәашәԥхьаран.
Аҟәараҿынтә арахь зхы хаз иԥсшьацәа изрылбаауазар
ҳәа, лаԥшыла деимдон. «Шьҭа иӡхыҵындаз!» – гәаныла урҭ
дрызлафуан. Амра аҽҩышьҭнахуан. Аусқәа ирлас реиҿкаа­
ра дашьцылан акәымзар, аҽны дзырццакуаз инапы егьанымызт. Иараҭ ишьапы даақәгылон, бжеиҳан дшышьҭазгьы.
Уахыла шьҭа дырҷаԥшьомызт. Ихәы ргон, дырбон, аҳақьым­
цәа инарацәажәаны ихынҳәуан. Уи аҽны Фатима дылҭаарц
игәы иҭамызт. Амш иԥсшьацәа ирзикырц игәы азыҳәон.
Џьадар даагәрымқәон, аха, иаб ииҳәоз наимыгӡар, дабацоз.
Дыԥшын иара, азыԥшрақәа иреицәеишьоз шимамызгьы.
Арантә амшын иазнеиуаз амҩа аҟәараҿынтә ичаԥаны
ишьҭыхын. Уа, амардуан чаԥа ианҩыхәна, Гана иԥсшьацәа
егьырҭ иаарыликааит. Ршорти рыԥхын кьаҿқәеи збоз арҭ
аԥсшьацәа ус змамыз ракәны ирзыԥшрын. Излагылаз иузрылкаауамызт. Аха рыҩныҵҟа зеиԥшрази? Адин рыцхыраауан, рыгәқәа акыр иҭынчзарц. Аха зынӡакҵәҟьа агәырҩа
шьамҭлаҳә рышьнахуамызт. Еилаԥыххааз рыгәқәа маҷк
рылахь ахьеиқәыз рхаҿқәа ирныԥшуан. Уи атәы ззымдыруаз убри амаҷгьы рызинбаалозма. Ԥхьаҟа аамҭа ргәыхь
рханаршҭрын, изҭашәаз иалашьцыларын. Макьана есааира ргәырҩа иаҳа-иаҳа ирылсуан. Еицырзеиԥшыз аџьабара
дара еиднакылон, иаҳагьы еизааигәанатәуан. Маҷк
рыԥсқәа еивнагон иахьеи уахеи иахьеицыз. Акәымзар, хазхазы изаҵәхар, раҟара ҩынтә иаражәрын, иарчымазаҩрын,
рыԥсҭазаашьақәа рцәымыцхәхарын. Ацхыраара рҭахын.

160

Гана убра дрыхәарҭахар, маҷк иадамзаргьы, ихаҭагьы иԥсы
еивнагон. Иҟаиҵарызи, рызынтәык ахҭыс еиднаҳәалт.
– Шәгәалаҟазаара шԥаҟоу? – урҭ, изааигәахан
иааидгылаанӡагьы, Гана ихарҟьацәамыз иҿаԥхаҿаччарала
дырԥылеит. Ара данрықәшәоз еснагь убас рыдунеи еилашьшьы иалихуан.
– Хар ҳамаӡам, – лҳәеит Лариса Иван-иԥҳа.
– Амшын бзиазар акәхап, амш зеиԥшроу шәымбои! –
Гана, ара иргыланы, драцәажәон, акаҳуажәырҭаҿ ҭыԥқәак
ҭацәаанӡа, аамҭа игон.
– Даара ибзиоуп, – лҳәеит аԥҳәыс, лхаҵа усгьы шамахамзар ажәак узизҿыхуазма. – Катерла амшын ҳхылар
цәгьа изымбазт. Васиа уамак игәы ахымызт.
– Даҽазны шәахьӡап, – иара ргәы ҟаиҵон. – Шәааи шьҭа!
Акаҳуажәырҭахь даарыԥхьеит Гана, џьоук шгылаз аниба. Рҭыԥқәа анаалырх, аӡӷаб иҟалҵашаз заа лгәылҽанҵан,
рхәы аарымҵалыргылт. Аԥшәма ашьыжь аҩны акрифахьан, шьҭа иԥсшьацәа рҿы дҭаԥшуа дрыдымхаларц, чаик
имҵагылан. Нас, Риҵа иҩаргар, усгьы уа џьара иртәон, иаргьы акрырыцифарын.
– Нас, шәышԥаҟақәоу? – ашьыжь ишылбаахьазгьы, Тата
даархагылеит.
– Ҳабзиоуп, – Лариса Иван-иԥҳа уи аҭак налылҭеит.
– Уаҳа акыр шәҭахызар, шәыԥхамшьан!
– Зегьы бзиоуп, уаҳа иаҳҭаху закәи?
– Бзиоуп, нас, – Тата днахынҳәит.
– Асҟатәи шәылаԥш ахьаҳху ҳшьара ҳақәнарҟьоит, –
аԥсшьаҩ ԥҳәыс лхы Гана инаизлырхеит.
– Маҷк шәгәы аашәхаҳаршҭыр – ҳгәы иаахәоит, – Гана
ачаи днаҿыхәон. – Зыԥсы ҭоу ҳнапы еибаҳаркыроуп.
– Ауаа рацәоуп, – лҳәеит Лариса Иван-иԥҳа, лхаҵеи лареи акранырфа. – Шьҭа ҳцалап!
– Мамоу, уа шәтәаз! – Гана урҭ инарабжьеигеит. – Амҩа
ҳақәлаанӡа, ишәфаз аашәылсыр иаҳа еиӷьуп, – иҳәонаҵы,

161

иаԥхьа иқәиҵахьаз ителефон абжьы ган, иаақәихит. Назбеи
иакәын. – Акыр уҭахызма?
– Акацбаиақәа раншьа дугәалашәома? Уамак ҿиҭ­
цәомызт ҳаиԥыларақәа раан.
– Нас?! – урҭ раншьа ҿиҭцәомызт ҳәа Назбеи иҳәашьала,
шьҭа илеишәа ирцәгьозма, Гана ихы дазҵаауан, длафыр
цәгьа имбо.
– Идунеи иԥсахит.
– Уу!.. – Гана иааицәымыӷӷхеит. – Иаалырҟьа иҟалеи?
– Игәы аангылеит, уаҳа иҟалеи. Аҿар анышә раҭара
ҳаҿыми. «Сара, быргк, адунеи иқәысхуеи?!» игәахәзаап.
Ихаҭа ицәҭахақәахьоу ыҟоуп. Аибашьрагьы дабылхьан.
Заҟа учҳауеи!
– Ҳанбацо?
– Иахьа нышәаҭароуп.
– Заа исаҳар акәын, – Гана иажәа ҽыԥныҳәак иаҩызан.
–Умала уааи! Ҳахьцо хароуп, умдыруеи?
Гана ителефон иџьыба инҭеиҵан, ҿыц изцәырҵыз
имҩақә­гылара исасцәа ишрызцәыригарыз дахьақәымшәоз
даргәаҭеиуан. Уи уамак азхәыцра, ма аҽазыҟаҵара
аҭахымзаарын, иаалырҟьашәа дзыдтәалаз ааирӡырҩит.
– Ҳапланқәа рҽырыԥсахыр, шәсызгәаауама?
– Акыр ҟалама? – Лариса Иван-иԥҳа лхы лнапаҿы аагашьа макьана дақәшәон, акәымзар агәыр дахатәазшәа
аԥсеибакрақәа шьҭылххьан.
– Иҳацәҭахаз ауаҩ ианшьа дыԥсит. Сымцар ҟалаӡом.
Ари ҳныҟәара иахьа иахаагоит, аха арҭ аҩымшк ҳцоит.
– Шәеилахақәоуп, ҳамцаргьы ҟалоит.
– Шәгәы шәырҿыӷьрым сгәахәуеит.
– Амшын ҳҭазаауеит, ҳгәы шԥаҿыӷьуа, ҳахынҳәразгьы
абилеҭқәа ҳрышьҭалароуп. Иҟаҳҵаша ҳамоуп. Шәымшәан!
Гана аӡӷаб лҿы днеин, аршәқәа ҩба аалымихын, исасцәа
инарымҵаиргылеит, Тата дырзааиаанӡа, баша имтәарц.
Аҭамзаара шьҭаҵо, адәқьан дныҩналеит. Ақьаад еилзырхуаз иаҳәшьа лҿаԥхьа Џьадар дтәан.

162

– Кацбаиаа раншьа идунеи иԥсахит, – Гана днарыдгылеит.– Џьадар, сугароуп.
– Урҭ ахьынхо удыруоу, уара?!. – Џьадар дгәамҵуан. –
Ҳабацои?
– Ҳаҟәыҵуама, нас?!.– иԥа иҟазшьа Гана иџьеишьаӡомызт,
ихы аҭыԥаҿ ианбааири ҳәа дыԥшын. – Ҳцароуп! Аԥшыха
ҳамаӡам.
– Ҳаит, абааԥс! – Џьадар дҩагылан, имашьынахь
иҿынеихеит.
– Ҳаргьы ҳцар цәгьамызт, ҳҽазаҳкыртә иаармыцҳаитеи.
– Маџьу даҳԥыларгьы, – Ҭали аҵәы алалҵон.
Тата, лқьаадқәа шықәыз, лыԥсшьацәа рахь днаццакит.
Дара аҩагылара рҽазыркхьан.
– Шәеиҵаҳархеит, – лҳәеит Тата. – Ҳарҭ цәгьара-бзиарак
амҩа ҳанангылам ҳамаӡам.
– Акгьы ҳмыхьит. Шәгәы шәҽашәмырган!
– Уаҳа акыр шәҭахызар? – Тата лыԥсшьацәа рхаҵкы
калыршәуамызт.
– Агәхьаа шәаҳаргацәеит, – Лариса Иван-иԥҳа
даныҩагыла лхаҵагьы даалыдгылеит. – Амшын ҳазцахуеит.
– Гана излеиҳәаз ала, шәызлахынҳәыша абилеҭқәа
шәрышьҭалар шәҭахуп. Иҵегь заҟа мшы шәаанхарц шәҭахи?
– Хымш, ԥшьымш.
– Дәыӷбала шәцарц шәҭаху, ҳаирпланла акәу? Акассақәа
хаз-хазы аус руеит.
– Убри ҳазымхәыцӡацт. Амшын аҿынтә ҳаагьежьыр,
иаҳа еиӷьу ҳаӡбап.
– Шәарҭ ишышәҭаху. Акассақәа ахьыҟоу хараӡам.
Шәааԥшуазар, Џьадар шәнеигоит.
– Зегь рыла ҳаиқәшәыршәахтеи.
Асҟатәи хшыҩзышьҭра ахьырзыруаз хаҵеи ԥҳәыси
акыр ирзыманшәаламкәан ирныруан. Иахьцалак, ргәаҵа
арҟәандон амшын ахь иахьнеиуаз. Рымаҭәа аҟәара инықә­
рыԥсан, амшын иҭан. Макьана иҭыҵуамызт, ԥҳәыс ҿак

163

арҵәаа ааҭылмыргар. Ҷкәынак, икьаҿ ижәҩахыр иқәыршә,
аԥсшьацәа
ахьышьҭақәаз
днарылҵәраа-аарылҵәраа,
дыҩны дышлеиуаз, абетон ԥаҩ днықәԥалан, аҩны лаҟәқәа
днарыбжьаӡит. Аԥҳәыс дҵәыуа даақәхеит.
– Уамак ҟамлеит, сбыҳәоит, бҽеиқәк! – лхаҵа иакәхарын,
аӡәы длывагьежьуан.
– Ҳдокументқәа ҭан, – аԥҳәыс лылаӷырӡ мпахьшьыла
илрыцқьон. – Сԥара хәыҷқәа!..
Лариса Иван-иԥҳаи Васили Анатоли-иԥеи аӡы иааҭы­
ҵын, ршьамхы ҟәарҟәаруа, амра рыҽнарҭеит. Анҭ, аԥҳәыс
ҿеи лхаҵеи, рҽааидкыланы аҟәара нрыжьуан.
– Ҳара ҳзықәшәаз рыдагьы, – Лариса Иван-иԥҳа лхаҵа
даалырӡырҩит, – ацәгьаҟаҵацәа амшын иавоуп, умбои.
Маҷк рҽандырба, уаҳа ара иаангылартә агәалаҟазаара
рымамызт, имидагәидаха аԥаҩ амардуан инаҿалеит.
Шҭахьҟа зыҩныҟақәа ицоз рацәан. Урҭгьы ргәалаҟазаара
бжьыхқәан. Арҭ адәқьан иахагылаз аԥсшьарҭа уаҭахқәа
ирызҩеиаанӡа, Тата игәалҭан, даарԥылеит.
– Маҷк ҳаԥсы ааҳшьоит, нас ҳахьцаша амҩа ҳақәышәҵап,
– лҳәеит Лариса Иван-иԥҳа.
– Шәхаҿқәа сгәаԥхаӡом, – Тата урҭ аанылкылеит.
– Ԥҳәыск ларҭмаҟ рӷьычит. Усҟатәи ҳагәхьаакра аҭахӡам,
иҳахгоит.
– Шәбилеҭқәа хиоуп, – Тата аконверт налырххеит.
– Да вы что?!. – Лариса Иван-иԥҳа уаҳа ак лызҳәомызт.
– Иаҳа ишәзеиӷьуп сгәахәын, аҳаирплан атәоуп
иаасхәаз. Џьадар аеропорт аҿыҵәҟьа шәнеигоит.
– Заҟа сшәои?
– Акгьы.
– Да вы что?!. – уаҳа илҳәарыз лҿыҵашәахомызт Лариса
Иван-иԥҳа. – Даараӡа иҭабуп! – нацылҵагәышьеит.
23
Аҟәантә УЗИ алкаақәа анааига, Леуарсан иаразнак
ихирург изизымгеит. Деилахаҵәҟьан акәмызт, аҳақьымцәа

164

рыҿцаара игәы ԥнаҵәахьан, уи џьоукы рзы ишьцыларан,
иара дзашьцыломызт. Ҩымш раахыс иусураҿ дзымнеицызт,
убри инаҵганы, еишьҭанеиуаз амшқәа хәлаанӡа изауад маҷ
аҿы ихион. Ашәахьанӡа ихирург иҭаара днахеит. Ашьыжь
Ирма усура дцахьан, Нара лҵараиурҭахь амҩа дангылан,
иара ақалақь ахь ихы анирхоз. Аԥсар, заа дгылар, иусурахь
димгози, аха уи ашьыжь акраамҭа дыцәазар еиӷьеишьон.
Амҩаду данылаанӡа, абжьаларҭаҿ дахьаацәырҵуаз,
дааҭгылеит. Ааигәа Нара автобус дазыԥшын. Лаб даанымгыларц лнапы изылҟьеит, аха иара ус игәы иауамызт. Аҽны, лекциа заҵәык мҩаԥылгарц Аҟәа дцон.
Шьыбжьоншьҭахь деиҭаауан. Иамылхыз луаҭах аҿы зныкгьы даанымгылаӡацызт, убас акәхон усурҭак лоуаанӡа.
Лаб дрыцҳаишьон. Усурҭа ҭыԥк ыҟоуп ҳәа ахьлаҳалак,
лхала дцон, лаб длыццарц лҭахымызт. Аусқәа лхала
дрыхьӡаларц дрышьҭан. Иара дылԥыҩломызт, илылшарын
ҳәа дахьынӡақәгәыӷуаз, лхала лусурҭа лыԥшааларын. Ишамуаз анылбалак, иара дылгарц лҭаххозар ибарын. Лара
маршруткак даашьҭнахит.
Уи амҩаду анаӡараҿы аҽаҵәахаанӡагьы, иара дгыланы амрагылара дыԥшуан. Аҳҭнықалақь аҿы усурҭак аиура иус шымариамыз иара иауизымдырхуаз. Џьара ак
лыԥшаарын ҳәа дзақәгәыӷуамызт, иара ихаҭа дашьҭаларгьы
дманшәалахарызу? Араион ақалақь ахь амҩа дахьаныз,
иԥҳа лусқәа изеиҿымкаар ҳәа дышхәыцуаз, ақалақь длалагылеит. Лыламыс цқьаӡа, лус цқьаӡа… зегьы цқьаӡа,
гәыкала иналыгӡаларц, лымҩа данын. Алар мҩа иангылаз
иара аԥсҭазаара изымариамызт, иҟаиҵахьаз ус ӷәӷәакгьы
игәы алаҟан ибомызт. Дынхон ус… Деихьымӡа-еиԥымӡо.
Дахьуаҩы иашацәаз ҳаҭыр дук иқәнаҵо иныруамызт. Алар
мҩа ианиргылаз иӡӷаб илԥеиԥшхарызеи? Длыцәшәон.
Адақәа рзы ахирург аординатор уадаҿ диқәымшәеит.
Убриҵәҟьа иԥсахы еиланаҵон, уи ахирург иара ида ус
имамкәан, дизыԥшызар ихәҭазшәа. Аиашаз, уамак ҟамлеит,

165

ахирург ичымазацәа днарылсырц дрылан. Нас, қьаадқәак
кны, аординатор уадахь дааиуан, Леуарсан уи днеиԥылеит.
– Уажәы аоперациахь сцоит, – ашәамахь рԥыс ҳаракы
дааҭгылеит. – Ҳаццакы абра, аҭӡыбжьара ҳабжьагыланы,
ҳмеицәажәап, аа? Сыхшыҩ рҭынч уанализ иазысышьҭыроуп,
ҳаицәажәароуп.
– Азыԥшра рацәаны исықәшәома? – Леуарсан дзыниаз
имычҳар дабацоз.
– Ҩыџьа ԥысҟароуп. Даҽа уск шәзынагӡар иаҳа ишә­
зеиӷьын.
Аҩнгьы-абнагьы дызхьымӡоз ус имаӡамызт, дыццакуамызт, аха дыԥшуа аоперациа нҵәаанӡа дызтәомызт. Дахьцашаз ҳәа хықәкы имаӡамкәан, машьынала иҿылеихеит.
Ааигәа Гана диқәымшәацызт, иҟаз-ианыз иаҳақәозар
игәахәын, уи иаҳәшьеи иареи рыдәқьан ахьгылаз ихы ирхеит. Аԥсшьацәа убла иаахгылартә шьҭа имаҷхон ақалақь
аҿы.
– Ҳасасцәа акрырҿеиҵарц, акаҳуажәырҭахь днеит, –
Тата дааиԥылеит. – Уаргьы уахь унеи! – днаиԥхьеит.
Ишәа еицарсак аҿы ҭыԥк ҭацәын, Леуарсан дыззааиз днарыдтәалеит. Ара идырхиауаз ачыс иара изыфозма, акаҳуа зла изыжәуазма, «Ауадҳара» хыҷык изаарган,
днаҿыхәазшәа иуит. Ганеи аԥсшьацәеи рыфатә рнапы аркын.
– Сҩызцәа шьҭа уаҵәашьҭахь иқәҵуеит, – Гана ихы Леуарсан изхан. –Ҩымш раԥхьа Риҵа изгарц сгәы иҭан, ԥсрак
сахнагеит. Иахьа изгар сҭахуп.
– Иарбан ԥсроу зыӡбахә умоу? – Леуарсан уи
даазҿлымҳахеит, Гана ҵәыуара дцоны, иара, Леуарсан, дахьымцашаз абыкәыз?
– Кацбаиаа раншьа дугәаламшәои? Иааигны, аҳаракы,
ҳаиқәшәарақәа рҿы даабалон.
– Ааи! – Леуарсан уи ауаҩ ихаҿы раз ибла ихгылан.
– Иацжәацы анышә дарҭон.

166

– Иуҳәо закәи?!. Иаалырҟьаны…
– Дзықәшәақәаз изышьҭымхит, уаҳа закәыхи.
– Исоуҳәар акәын.
– Иулшом сгәахәит.
– Исылсыршарын. Умацара узцеи?
– Назбеи дсыцын. Џьадаргьы симгеи, дҳацнеит. Иахьа
Риҵа узҳаццома? Иулшозар…
– Саҭамааит! Аҳақьыми сареи ҳаиқәшәароуп.
Леуарсан, Ганеи уи иԥсшьацәеи рхаҿқәа ҟаԥшьӡа
ибла ихгылан. Ихьыз изымдырызт, иблақәа ааирҟәыҷит,
аха, дызҿатәаз ауаа рхаҿқәа рыԥштәы рымԥсахӡеит, –
иҟаԥшьын. Даахьаҳәын, егьырҭ аԥсшьацәа днарылаԥшит,
– урҭгьы ҟаԥшьын. Аԥсабара ҟаԥшьын. Ганеи исасцәеи
дҩарыцгылан, иныҟәашьа маншәаламызт, изнапык ала
днапыршьышьуазма уҳәо, иааикәыршаз аҟаԥшьра далсны,
адәы днықәгылеит. Џьадар имашьына «ҟаԥшь» инҭалеит Ганеи исасцәеи ҟаԥшьӡа.
Амашьына анца, Леуарсан уа дышгылац дгылан,
илаԥш ҟаԥшьра ааилыггозар ҳәа. Адунеи цқьахомызт,
хьаа имаӡамызт. Ихьзеи?!. Ичавра аацәыриган, илахь
аԥхӡы нақәирбеит. Изблацәак, ацәаакыра ирбарц, ичавра нақәикуан, – адунеи лашахеит. Ари закәи?!. Ичаврала иарӷьа блацәа ирбон, ҿыц идунеи ҟаԥшьын. Изблак
акәзаарын иҟаԥшьны избоз. Руак хҩауа, егьи хыртуа, иҩблак
ԥишәон. Ааи! Иарӷьа бла аҟаԥшь акәын иабоз. Има­шьына
дынҭалеит. Дманшәаламызт. Иҽеимкәан иқәирҵәиир,
егьырҭ амашьынақәа дахьырԥырхагахоз иаргьы даргьы
ирычҳарын, драахар?!.
Дкылԥшкылӡырҩуа цәгьала иаақәирҵәиин, ахәшә­
тәырҭа мҩа данылеит. Ихирург дихашҭын, аполиклини­
каҿ, ааигәа зҿы дымнеицыз, абла хәышәтәҩы луада
днадгылеит. Иаԥхьа иааиқәаз уа итәан. Ҿыц азыԥшра
иқәшәон. Изычҳауамызт. Дахьнеилак ауаа рацәан,
азыԥшра, азыԥшра… Зҿы дашшрыдаз! Иара иаҟара дар-

167

гьы чмазацәан. Амала, ачымазара узымԥшыртә уаргәа­
ҭеиуан, аха еиҳагьы уеицәазтәуаз – ҩныҵҟала ачҳара
уазыҟаҵамызт, ма угәы ԥҵәахьан. Иахәҭаз ааӡара умазар,
учҳара аиааира аургагәышьон. Иара аиҳараӡак дҿызхуаз
уажәы – зегь акакәын аоперациахь ицәцаз адақәа рзы
ахирург иара иаха имамызт. Зегь акакәын, уи изыԥшра
иқәшәахуан. Иахьцалак, ибла иахьыз аилкаара дахыццакуан. Иаԥхьа игылаз заҟа имаҷхоз иара даргәаҭеиуан.
– Сыбла иахьи? – цқьа аҳақьым дангәалҭақәа, ауаҭах
ҟаԥшьи ахалаҭ ҟаԥшьи илаԥш рҟәигазшәа иун, зхаҿы
ҟаԥшьхаз длызҵаауан, лхала иалымҳәар ҳәа дшәозша,
дналыҵгәан.
– Ашьақар чымазара умами? Убла аҵаҿ ада ссақәа
рынҵәамҭақәа рҿы иалнаҳәоит. Убарҭ руак ԥжәеит. Ушьақар
зҳаны иҟан убри аамҭаз. Ашьақәыӷәӷәара ҳаракы узацлазар, иахьалнаҳәаз иԥжәеит.
– Иҟаԥшьны избоит.
– Ашьа ублагә иадҭәалеит.
– Хәшәыс иамеи?
– Ҳара иаҳзалыргаӡом. Лазерла аоперациа аҭахуп.
Шәача уцароуп. Ҽнакгьы умыԥшын. Уарӷьа благәы чмазаҩуп.
Аздак аныԥжәа, уигьы иабаӡом. Улашәымхои.
– Шәача сабанеиуа?
– Асанатори «Металлург» аҩныҵҟа ахатәы поликлиника аус ауеит. Абра иануп ателефон аномер, – бӷьыцк аишәа
инықәиршәит. – Телефонла заа уҽануҵароуп. Егьыс урыдрымкылар ҟалоит.
Леуарсан дыҩдәылҵит, игәамбзиара даҽа проблемак
шацлаз баны. Шықәсык аԥхьа даҽа ҳақьымк диҭаахьан,
ибласаркьа иԥсахырц. Уи излеиҳәаз ала, уаҳа назҭахымыз
аблақәа дрылаҟан. Ибла аҵа даара ицқьан, чымазарак узаҵбаауамызт. Абри аамҭа иалагӡаны, дарлашәуа
аҿынӡа днеиртә, ирҳаз закәи? Аполиклиника иаҿаԥшьыз
азхәышәтәырҭахь днеиуан, ашьыжь аахыс дзызԥшыз ахирург ихы дақәиҭхозар диниарц, уи изациҵозеи ҳәа дхәыцуа.

168

– Макьана аоперациа далгарыма? – раԥхьа иааиҿашәаз
амедиаҳәшьа длазҵааит.
– Уи ихы дақәиҭуп. Аординатор уадаҿ шәнеи!
– Уԥшыз ҳәа уасҳәан, сара сузыԥшыр акәхеит, – ахирург
дԥышәырччон, Леуарсан иааигаз УЗИ алкаақәа гәаҭо.
– Уа изласалҳәаз ала, – иҳәеит Леуарсан, – атромбқәа
сымаӡам.
– Исзеилкаауам, – ахирург, ачымазаҩ ииҳәаз акәзу, иикыз
ақьаад иаҳәоз акәзу ихахьы изымааиуаз адырра уадаҩны
даацәажәеит. – Исзеилкаауам атромб умаӡам ҳәа илҳәаз
иаҵанакуа, – ашәамахь рԥыс ихыс нацәа УЗИ алкаа зныз
инақәикит, – абра «трамболит» ҳәа ианылҵеитеи. Аиеи, нас!
– ихатәы лкаа ҟаиҵон. – Уа ирымҳәаргьы, атромб шумоу усгьы иубоит, – бӷьыцк даахан, жәпакы ахәшәқәа рыхьӡқәа
наниҵеит. – Аа! Заа ахәышәтәра мҩаԥаагароуп. Нас аоперациа уақәшаҳаҭхар – имҩаԥгатәхоит. Иуҭахымзар, фы-мз
зны абас ахәышәтәра мҩаԥугалароуп. Уфатә уацклаԥшла!
Ушьа змыржәпаша уфалароуп. Ахәшәқәагьы убас. Ҩымчыбжьа рышьҭахь уаақәла!
Ақалақьаҿ аԥҭекақәа, аҵыхәтәантәи аамҭаз, амшцәгьа
ашьҭахь акәыкәбаа ишрызҳауа ирызҳауан. Еимырҟьо
иҿааихан, џьара имоуз даҽа џьара иԥшаауа, пакетк
иазынаԥшуа ахәшә еидикылеит. Џьара заҵәык ирҭиуан
амедицина қалԥадгьы. Зыԥшаара цәгьаз, гәырла идикылашазгьы иоуит.
– Абри агәыр згаз аӡәы илырхынҳәит, аллергиа
лнаҭон, сыздыруам уи хаҭала лара илызнаузар, – аӡӷаб
игәиҽанылҵеит.
Аҽны былтәык имашьына изҭамҭәо, иџьыба ҭарцәны,
аҩныҟа дхынҳәит, еибгаз ани изблак ала, «днапыршьышьуа», амҩа данын.
– Абла микрохирургиа сҭахуп, – аҩны ихәшәқәа нықәи­
ҵан, еидара дук ааиқәихызшәа, днатәеит, ителефон илымҳа
иадкыла. – Аӡӷаб! Уа санышәҵар сҭахуп. Санбанеири?

169

– Мчыбжьык аҿынӡа шәысзанҵаӡом, – ацентр аҿынтә
аӡӷаб лыбжьы иаҳауан. – Ашәахьа асааҭ 11 рзы, шәақәша­
ҳаҭзар.
– Бзиоуп. Иҭабуп!
Ипакет иҭаз ахәшәқәа идикыларц иҽазикит. Ахирург
ишәҟәы дахәаԥшны, атаблеткақәа ижәуан акәымзар, асҟа­
тәи хәшәы еилыргашьас иаиҭози. Вобензим амацара мызкала ижәтәыз 1000 еиҳан. Уаԥсҵәы-уаԥсҵәы ҽнак ԥшьынтә
ижәтәын. Ари закәи?!. Агәыр ихала изилаҵомызт, ицәымӷын.
Нареи лани анақәшәоз иларҵаларын, уи азы медеҳәшьак
дабалышьҭалоз.
– Нара! – иԥҳа лызҿиҭит. – Абри агәыр сылабҵароуп.
Иаҭахыз адоза аархианы агәыр илалҵеит.
Ауха ишьапы дафон. Адырҩаҽны агәыр иларымҵахуази.
Ацәыфара ҵигеит. Ишьапы, аиҳараӡак ишьаргәацә ибаҳҭбаҳҭаӡа еилнаҳәеит, еилышәшәазшәа. Инацәа џьара
инар­кьыс, маҷк иааибӷыр ауамызт, ажәжәаҳәа напхыцла имыбӷыр ааизычҳауамызт. Аҵалӡ дәықәлон. Ишьа
ацәгьамыцәгьа алнаҳәозар игәахәын, агәырлаҵара зныкгьы ибжьаимыжьит. Ицәыфара акәзар – еицәамхазар
аҽын­накыломызт. Дахьафоз ибызбызуа акы ҭалазар аҟара
ааинырт, нас дазгәаҟҵәҟьо ихьаауан.
– Иҟалалак! – иҳәан, ҵәыцак араха аашьҭихын, аҽы­
кәа­барҭа дынҭалеит. Аӡырԥха иқәиҭәон, асапан шәах
иҽарганы. Напхыцла ишьапы ибыӷуан, ацәа ахыҵуан, иара
дзаангыломызт. Мчыла иҽынкыло иҽикәабеит. Иҽирбеит.
Иҽеилеиҳәаанӡа, ираха, инапсыргәыҵа ианҭәало, ишьапқәа
ирхьишьуан. Иааизымчҳауа иҭалон. Иара ираха нҵәаанӡа
ихьишьуан. Ибызбызуа ицәеижь кылнаҵәон. Амедицина
қалԥад, ишьамхы ааҵәахуа, ииулак ишьеиҵеит. Макьана уи
даманшәаламызт. Дышнеиуаз имҵашази аха… Иҽеилаҳәа,
деиқәыбызбызуа ателербага дадтәалан. Ишьапы ацәыфара
иаҳа-иаҳа ихҽуан. Убас даҽа ҩымш ишьапы изхара ибӷы,
арахала икәабон. Ацәыфара зынӡак ианыхҽы, ус иҳәеит:

170

– Ас аҽыхәышәтәышьа амедицина иаздырӡом. Уан­
гәаҟлак убасгьы акы уԥшаауеит.
24
Иараҭ шьҭа дҩагылон, ашьмахьы дцарц.Уа иҿгьы иӡәӡәон.
Егьыс деиҵых диазарц ицәеижь аҳәон. Убранӡа ируадаҩ
дааԥсон, аҭӡыбжьара аабжьысраз. Дхәыцыргьы иҭахымызт,
убасҟатәи ихшыҩ карахон, изыхҟьоз изеилмыргаӡакәан.
Ауадаҿ ачымазацәа ирлас ирыԥсахуан, урҭ адәахьтәи
ажәабжь ҿыцқәа иаҳа ирдыруан, иҭаауаз изааргақәоз
раасҭа. Дыдмыргәамҵларц зегьы дырмаӡон. Ачымазцәагьы
иаардыруаз акы нмыжькәа иауиарҳәахуаз, аха иахьа
хәлаанӡа дареи-дареи ахьеицәажәоз, акыр рҿыҵшәақәон
иара изкынгьы. Аҵыхәтәан ҩыџьаҟа аԥсуаагьы ҭашәақәеит,
уҳәансҳәанк рымамызкәа, зны-зынла иаргьы ихәыцрақәа
еицжәылартә днаргалон. Иара дхәыццәар иҭахӡамызт.
Иблақәа хҩаны дахьиаз, ихы иааҭашәоз наԥхьеицарц,
уажәи-уажәи ихы зны анахь инаирҳәуан, нас арахь.
Дҿажәкуазшәа, иқьышәқәа еихаирӷәӷәон, ибз аақәишьуан,
ҿыц еихаирӷәӷәон. Уи зымбоз дҭаҳәахаа дыцәаз џьишьарын.
– Иҟалеи, узмыцәои? – дҵаауан ишьҭаз.– Акыр уҭахызар?
Уԥхамшьан!
– Акгьы сҭахӡам, – иблацәа аамыртӡакәа, иара аҭак
иҳәон.
Ихәыцрақәа еицжәылахуан, дара рацәамызт, аха знык
дзызхәыцуаз ҿыц ицәырҵыхуан, џьаргьы дрызкылгомызт.
Ус ала ихшыҩ анкарахалак, дарцәалон, аха ицәа кьаҿын,
иҭынчӡамызт. Деилаԥыххаа дамгандаз! Ма инаҩс ишьҭаз
узызҿлымҳахашаз ак цәыригандаз. Игәы ихазыршҭышаз
акәын Иараҭ дзышьҭаз. Егьи ачымазаҩ, изҵаара аҭак аниоу,
уаҳа ҿыцк изцәыргомызт, уадак аҿы ицышьҭаз дзеиԥшраз
имбози, ирцыхцыхра зиҭахызеи.
– Ушԥаҟоу? – Уарда данааҩнашыла, дышиашаз иара дааихагылеит.

171

– Сзыцәом, исыхҭашәаз сыздыруам.
– Узгылома? – иара ида уаҩы цқьа имаҳартә, лара лыбжьы маҷӡан.
– Избан?
– Мада улбар лҭахуп, арахь даасышьҭуама?
– Мамоу, уа снеиуеит.
Лара дандәылҵ, иара иаразнак ииарҭа дагәылымҵит.
Дышьҭан, уажәраанӡа аасҭа, иаҳа дҭынчын. Мада арахь
дылмыԥхьеит, аԥсшәа здыруаз ҩыџьа шьҭан. Аҵхагәҭан
лара ара урҭ дырбар иҭахӡамызт, ларгьы уи дшамеилаҳауаз
усгьы еилкаан. «Шьҭа дзымааиуеи, ихьзеи?!.» – ҳәа аӡӷабцәа
изхәыцуан, ҿыц Уарда дизааир аҵкыс анигәахәуаз,
деихеигәо ииарҭа даагәылҵит. Иблахаҵ гьежьуан, ишьапы дахьықәгылаз. Игәышԥы ихьаауан. Исендис аилаӷьара
мчын. Ишьаҿа анынеихига, иаҳа дааунашьҭызшәа игәы
ирӷәӷәон. Аҭӡыбжьара дыбжьан, аординатор уада егьи
аҵыхәан иҟан, убранӡа инеира мчымхаран. Амедиаҳәшьа,
аҷаԥшьаҩ, лҭыԥ днавсын, ауада ашә ааиртит. Ахирургаҷаԥшьаҩ, иҭацәыз чымазаҩ иарҭак дазцалон дыцәарц, уи
Иараҭ идыруан.
– Мада! – ииулак иара дԥышәырччон. – Аҵхагәазы ара
бабаҟахыз? Ракетала быԥрызшәа! – лара лылахҿыхшьа
ахьибоз, иаргьы длыхлафларц агәазыҳәа иман.
– Иалудырааи, уара? – лара дҩаҵҟьан, дигәыдымҳаларц
лыҽгәаҭо, иӡамҩа днагәӡит.– Зны-зынла аракета санақәтәоу
ыҟами, – лара даҵахозма.
Иҿаҳәамыз инапы амахәар аанылкылан, адиван
днықәлыртәеит. Иара, иԥсы анааивига, днықәиеит, Уарда
илырхиахьаз ахчы ихы нылеиҵеит. Мада акресло днан­
тәалеит. Лҩыза амедиаҳәшьа аишәа хәыҷы дадтәалан.
Уи дагьдәылҵуамызт. Лҩызак дахьыҟамыз, Мада илҭахыз
лызҳәомызт, лхы дақәиҭ дзынаиааиуамызт. Лаԥсшәа иа­
ҳәашьа зынӡак даҽакхон. Даҽа ӡӷабхон Мада, уи идыр­уан
Иараҭ.

172

– Хар умаӡамкәа угәабзиара шьақәгылоит, – Мада лха­
ҿы лашон. – Ус ауп исаҳауа.
– Баԥҭекаҿ хәшәы аанхоу? – Иараҭ идыруан лара лҿгьы
ишнеиуаз, ахәшәқәа аниҭахыз.
– Уара убзиахаанӡа, сеиԥҟьар ҟалома.
– Банызгогьы ԥуҭк ахәшә шьҭых!
– Сумыццар ҟалом ҳәа уазҳәада?
– Ибҳәашьеи?! – лыхәмаршьаҵәҟьа иара даршәон,
ихаҿы ианирԥшуамызт, лара длацлаб дҿаԥхаҿаччон.
– Уара суццаны, – лҳәеит, – лхаҵа дылшьит ҳәа ахьӡ
схырҵар аҵкыс, мап уцәыскыр еиҳа еиӷьуп.
– Иаҳа сгәы бзиахацыԥхьаӡа, бара сгәы нбырхалома?
– Избақәо зынӡак иаасзычҳаӡом, умбои.
– Иббахи?
– Иуцәҭахаз лани лаби аан, аԥыхьатәи уабхәараа
ракәызшәа, уҭаацәа рԥылеит.
– Урҭ уажәы брыламцәажәан! – иара Мада лԥы­
шәырч­чашьа лҿықәбара дацәшәон. – Сҭыҵыр бызхара
бысмацәҳари.
– Сыцәҳарц сгәы иҭаӡамеи. Амала, уанҭыҵуа угәы бзианы уҭыҵроуп, учымазарақәа зегьы ара иныжьны.
– Уаанӡа бсылгоит, излазбо.
– Сызлаулымгои, иҟалақәаз аасзымчҳауазар.
– Иҟалахи?!
– Лани лаби аан, аԥыхьатәи уабхәараа ракәызшәа,
уҭаацәа рԥылеит, – илымҳәацыз џьылшьозшәа, ҿыц уи
аацәырылгеит, еилкаан убри хьаас ишлымаз.
– Иԥсыз блыҵашьыцуоу, сара бысхыбаауоу?
– Анигьы аригьы сеимҿархха срыбжьагылоуп.
– Бара бтәқәа рызнеины, «иаашәыхьзеи, ҳаԥсындаз!»
егьи ҳәа, акы аарҳәақәар, иҵегь еиӷьны ирԥымлози.
– Дыбиааира дыҟоуп, – Уарда дыччон. – Бҽаҵабмырхан!
– Иуҳәо закәи?!. – Уарда данрыбжьамԥалазшәа, Мада
аҭак Иараҭ илҭон. – Ус неишьас ирымази, маҳәра унаргахьазма?!

173

– Иауам, бымбои.
– Уаҳа субараны уҟам, – дагьыҩагылеит. – Сцеит сара! –
ахышә аҿынӡа днеит акәын.
– Бцагәышьа, нас!
– Ишԥа «бца»?!. Сабацои?
– Бахьымаара.
– Убӷа умыхьӡои?
– Ибзиамхеи.
– Ибзиамхар иаҳа еиӷьымзи. Хьаак умаӡамкәану?
– Мамоу.
– Цасҳәа сцозар умбари!..
– Бцасны бышзымцо сзымдыркәа, иахьа бызбама. Амала, абри ибҳәо абаабго?
– Исҳәо здыруаҭгьы, исзыӡырҩуа дсымандаз!
– Аҵәы зсылабҵои? Ас мацара ԥсҭазаарак бысзычҳару?
– Сумычҳар уабацои!
– Сынбырҵәарц баҿуп.
– Улахь аԥхӡы алҵуеит, – Мада иара дааизааигәахан,
лчаврала аԥхӡы иқәлырбон. – Уҭыԥ ахь уназгап? Шьҭа
уцәар иаҳа иузеиӷьзар?
– Уарда сылгоит. Бара боуҳашьҭыԥ! Буаҩы маӡами.
– Исҭахӡамкәа уара сураргамоит, аха ишԥаҟасҵо?
– Сара сцап, нас, – иара даныҩеиха, лара дицхыраарц изқәа лызнапык аакәлыршан, дҩаихеит. – Акәымзар,
ара сшыҟоу, бара ацашьа бақәшәаӡом, – аарла ишьапы
данаақәгыла, иԥсы ҭкаауа, цәгьала ажәақәак налықәиҵеит.
– Сара иаҳа сузыҟами, уара ушысзыҟоу аасҭа, –
дындәылылгеит, лхаҿы шынеибакәыз ирлашо.
– Усгьы акәзааит! – иара еиҳараӡак иԥсы ҭазҵоз амцабз
зхыз лыбла ҭбаақәа ракәын.
Лара ддәылымҵит, Уарда лакәын Иараҭ аҭӡыбжьара
дыбжьызгоз. Лара, ашә дылагыла, дыԥшуан. Иара, данаауаз
аасҭа, уахь ахынҳәра иаҳа ицәыуадаҩын. Ишьапқәаҵәҟьа
реихыгара изыгәаӷьыуацәан. Игәчама џьара маҷк ишьан

174

рымҳәахьази, аилаӷьара уадаҩхеитеи. Ибӷа ырхәан, макьана изеиҵыхуамызт. Дахьышьҭаз ауадаҿынӡа Уарда
длызнамгацызт, Мада иаалырҟьа даақәгьежьын, акресло
днылатәан, инеималҭәеит. Лҩыза даахынҳәаанӡа, аамҭа
лыман.
Уарда лакәзар – Иараҭ еибгаз измахәарк лкын, арахь
ачымазаҩ дызицхыраауамызт, ихала ишьаҿа мчыла иааихигон. Данаауаз аасҭа, иара иаҳа дхьанҭаҵәҟьан, уи
цқьа изгәаҭомызт. Мада дахьиҿцааз имч азнарҳауазшәа
игәы инаҭон. Ауадаҿ маҷк хар змамзи изымгыло ишьҭази
ыцәақәан. Бжьы мыргацәакәа, иаргьы ииарҭа днықәтәеит.
Ишьапқәа анышьҭихуаз, Уарда дицхраауан. Испорт маҭәа
ишәын, аҽеилаҳәара, аҽеилыхра илшаӡомызт азы, ус
деилаҳәа дықәиан.
– Иҭабуп, Уарда!
– Узхаҭабуазеи! – лара днахынҳәит.
Аҵхагәазы диҭаауазшәа Мада иҵылгаз иара игәаҵан
иҭахӡамкәан иҭаршәын. Илхаҵаҩызахарыз дышлыцыз
лҳәахьан зны, уи дызусҭаз еиликаарц дагьылмазҵааит,
ишьҭылхрыз лара дылдыруан. Иахьцалак, длыцәшәон. Ус
акәзу, егьыс акәзу, дахьиҭаауаз ицәымӷны ибаӡомызт. Ихыигәы ааихашҭызшәа, ҭынч дышьҭан. Маҷк дыцәеит. Ашацкыраз ашә аӡә дшылагылаз ааинырын, дааԥшит. Аԥсар иакәын.
– Ашьыжьӡа уабаҟаз? – Иараҭ дҵаауан, Аԥсар дани­
зааигәаха. – Ара утәеи! – ииарҭа аган наиирбеит. – Ахьаа
змоу ҳзыцәом. Ушьапы еибга, унапы еибга, узмырцәои?
– Ашьыжь игылаз аҽан ҽаб аҵеикит, – Аԥсар ашәыр
зҭаз ипакет атумба инықәиргылан, ачымазаҩ ишьапқәа
ахьықәыз днарыватәеит.
– Аус дуқәа умами, иумбац аҽан иузымдыруа аҽаб
аҵаукызар.
– Иахьак ажәа бзиа уҿалҵазар ҳәа сыҟоуп.
– Дарбан?
– Мада! Уаҳа дарбан?

175

– Иалудырааи? Уарда дубахьоума?
– Рҩыџьегь еицәажәозаарын. Ааигәоуп данлыбаа.
– Абасҟаамҭоу?!.
–Мада дҵәыуозшәа збеит.
– Уаҟәыҵ, џьушьҭ! «Схаҵаҩыза» ҳәа дзышьҭоу ишибозу?
Иҟаларым!
– Ахаҵаҩыза дарбан? Амашьына иҭатәаны ицәаз лашьа
иакәын.
– Ари цқьа дысзымдыруазаапеи!
– Шәгәы нибархақәама?
– Ус акгьы сгәалашәом, аха… ак сҳәақәазаргьы здыруада, – Иараҭ илахь ааимаирџьахәт. – Аха … изакәызеи,
уанаџьалбеит! Сара сеилаҟәаҟәа сиоуп.Иҭахаз илықәдырӡыз
абаҟоу?! Ҳшынҭаацәоу ҳхы ахьаагара ҳаздыруам. Лара
ӡӷабк дсыцын ҳәа дшьыцны, дысхыбааны, сгәы ԥылҵәеит.
Уаҳа хьаа лымаӡам. Ари закәи, уанаџьалбеит!
– Усҟатәиҵәҟьа угәы ԥылымҵәацт. Иухьқәаз лгәаҵа
абылуашәа збоит. Урыцҳалшьоит убранӡа, лхаҭагьы
дрыцҳауп. Лыразра абанеиуа!
– Иуҳәаз иашазар акәхап, – иҵегь илахь ааимарџьахә
данхәыц, Иараҭ Аԥсар диқәшаҳаҭын. – Дансацәажәо лгәы
иҭоу аилкаара сцәыуадаҩзар?
– Умбои иуҳәо! Узызхәыцуа закәи! Дааины данцалак,
уаҟара уцлан узбоитеи. Сара сцалап.
Иара дҩагылеит, ашә иаалагылаз Ганеи иоурыс сас­
цәеи аниба. Иаразнак ддәылымҵит, избанзар Иараҭ,
иҭааз дҩархаҵгыларц, дҩеихахьан. Дицхыраан, ишьапы
даақәиргылеит. Нас, дара еизныжь, аҭӡыбжьарахь иҿы­
неихеит.
– Уусқәа шԥаҟоу? – Лариса Иван-иԥҳа лхы ааизлырхеит.
– Сышәхаҵгыартә сшыҟоу жәбоит,– Иараҭ дԥышәырччон.
– Уажәы амҩа ҳақәлоит.
– Издыруеит.
– Умбакәа ҳзымцеит.

176

– Иҭабуп! Шәахьааиз сгәы иаахәеит.
– Нас, угәабзиара чаԥала! Макьана уҷкәынами. Абзиараз!
– Амҩа алԥха шәоуааит!
Гана иԥсшьацәа драԥгыла дындәылҵын, алада илыбааигон. Џьадар имашьына инадгылахьан.
– Абзиара шәзыҟалааит! – Гана рнапқәа рымихуан.
Ахәышәтәыҩцәа ибарц иҭахын, асасцәа Џьадар ихала игон. –
Даҽазны шәанаауа, абыржәеиԥш заа адырра ҳашәҭоит.
– Иуасҳәар исҭахыз, – Лариса Иван-иԥҳа лхаҵа амашьына дынҭалахьан, лара данааиҵасуаз. – Фатима ҳәа
узыҿцаауа, аԥыхьа ҳақәҵаанӡа телефонла исабжьалгахьан
улымҳа иазышьҭымхуа аҵарҭыша умысхырц. Ԥыҭк лара
илысҭарц лҭахызма – исзеилкаауам. Акәымзар ус зсалҳәеи?
Исҳәарц исҭаху, лыгәра умган! – наиабжьалган, амашьына
дынҭалеит.
25
Ихала Шәача дцарц Леуарсан игәы ишҭазгьы, аҽны
Ирма заа лыҷкәын аусура иҽамихырц диацәажәеит.
Аԥшәма изблак дақәгәыӷ амҩа дшаныз, иара уигьы ак
ахьыр, имацара дабацоз. Арахь Ԥсоу аҳәаа улхыҵыр, лара
ааигәа дымцацызт, аха изларҳәо ала, шьапыргыларҭа
умоуа, аргыларақәа ирымҽхакын, еиуеиԥшымыз машьына еилыхарҭан. Амҩаду аҿы ана-ара уамак изеиҭамҵуа
еишьҭагыларҭан. Аҳәааҿы акәзар, амашьына цәаҳәақәа
рацәахан, узрылсуазма.
Уск рыманы ас ианцалоз, ашьыжь шаанӡа амҩа
ишықәлозгьы, аԥсуа ҳазылхырҭа аҿаԥхьа зегь акакәын
амашьынақәа еизахьан. Арахь ала, еидарак умамзар,
ундырхацәомызт, аха ацәаҳәа иқәгылаз узырхыԥозма.
Аурысқәа рганаҿ акәын рацәак иахьзымҵысуаз. Урҭ
раӷацәа рацәамзи, дызусҭазаалак дгәарҭар рыхәҭан. Зны
аҳәаахьчацәа апаспортқәа ирныз акомпиутер иҭаргалон.

177

Нас амашьыназ ашәҟәеиқәыршәара уҽазукуан. Еидарак змамыз адырҩегь ирыбаргызи, аха еидарак иалаҟаз
зынӡа идырххон. Аидараз хазы ашәҟәқәа еиқәыршәатәын.
Уҽырманшәаланы ҵарҭышак рџьыба иузҭаџьгәар, хар
умамкәан уоурыжьуан.
Амала, умашьына ҵыршәааны еилдырхуан, бџьарк аҳәаа
ихугозар иудырбаларц. Аҳәызбаҵәҟьа шумаз иурмаӡар ауазма, иаразнак ицәырумгар, уҵарҭыша зҳацәон, ма ашәҟәы
еиқәдыршәон, иуларыгӡашаз здыруадаз, аолимпиада
аҽазыҟаҵараха. Аидара умазар – акакала зегь лыбааумгар
руамызт. Ҿыц еиҭа уара иақәуҵон.
Знык аҳазылхырҭа дныҵыҵыр, иԥсы еивигарызшәа,
дқәыԥ­сычҳауа аҳазылхырҭа аинспекторцәа, аҳәаахьчацәа
дрылан. Уа иара аԥсҟы икызар ихәҭан. Амашьына зыхь­
ӡала иҭаҩымыз Аԥсар хазы дцон. Уи дангәарҭақәалак,
аҳазылхырҭа уахьныҵыҵуаз дааԥшуан, иусқәа рҭыԥ
иқәҵаны, иаб дрымпыҵыҵаанӡа. Амашьына шааилак, аби
ҷкәыни рҭыԥқәа рыԥсахуан.
Аолимпиада ҭыԥ хада иалсуаз амҩа макьана иалымгацызт. Амашьынақәа, аргылараз ус змамыз, аԥыхьеиԥш
иахыркәашаны
амҩаду
ианын.
Уа
еишьҭагылаз
абанӡарацәаз. Амикрохирургиа администратор изаалыцҳаз
аамҭаз дырхьымӡар ҳәа дшәон. Мзымҭа илаӡаанӡа, атрасса ҿыц дырхиахьан, убри иланылазар, кәтыҿырҳас Адлер
аихамҩатә вокзал иазкылсит. Нас – ҿыц амашьына жәпа
реишьҭагыла. Километрак аҟара иузычҳар, Кудеԥсҭа ацҳа
уқәлон, атуннель ухәыҵалон, ашьҭахь Маҵесҭа улахысаанӡа,
уццакыра ҳаракын. Ҿыц амашьына еишьҭагыла-ԥсеилаҵага.
Асанатори «Металлург», аубых р-Бырцхахь уахьыбжьалоз, арымарахь игылан. Хыхьла уахыкәшар, абла
амикрохирургиа ахыбраҿ унанагон, арҭ иалырдыраауази акәымзар. Араҟа амҩа асанатори аанда иаваршә
ицон, уахь амашьына анылар ҟаломызт. Леуарсан шьапыла дынҭалеит. Дахьцашаз изырбоз ахымпалқәа, аҩыра

178

рынҵа, игылан, акәымзар апарк амҩахәасҭақәа рацәан,
удырӡуан. Ахыбрақәа реиҭарҿыцрақәа иахьырҿыз, аихабетон еиларҟәаҟәа ана-ара еилажьын. Зегь акәакәын,
дҵааԥшаауа ддәықәымлар, ахымпалқәа рыла дзышьҭаз
ахыбра хазы изыԥшаауамызт. Абетон мҩахәасҭа пақәа
хәнон, илыбаауан, ус апарк аҵкараҿ аҩны ԥшӡа днадгылеит, дныҩналаанӡа иԥсы ааиҭеикырц. «Ҳабыхә жәлар,
шәабаҟоу?!.» – иҩныҵҟа ӷзыбжьы игәаҵа ҭнашьаауан,
ҳамҭакы ичымазара иханаршҭуан.
Ахыбра дныҩналан, абахила ишьаҵа, аҩныҵҟатәи амардуан кьаҿла, хыхьтәи аихагылахь дҩеит. Аҩныҵҟа иԥшыз
рацәаҩымызт. Ашәҟәы заа рыҽҭаҩны, ианраамҭаз имааиуази. Иара дагхарц уамак игымхеит. Дахьрыдыркылоз азы
ԥарақәак имырхит. Гәарҭак имырхызшәа ибон. Дыԥшын,
ателербага дахәаԥшуа. Медеҳәшьак даадәылҵын, иблақәа
хәшәык рхылҭәалеит. Даҽа маҷк даатәарц иабжьалгеит. Ибла бызбызуа, деиҭаԥшын. Ихьӡ анырҳәа, ауада ҭбаа
дныҩналеит. Анавсаавсырҭа ҭшәаӡаны, аппарат рацәа гылан. Ԥшьыџьара аппаратқәа ԥсахуа дрыддыртәалон, ибла
ҭырҵаауан. Аԥштәы сахьа ҭырхит. Иқьаадқәа жәпакы еизыргахьан, аҵыхәтәан абла амикрохирург иҿаԥхьахь
иааиԥхьеит.
– Лазерла аоперациа мҩаԥгатәхоит, – ахирург ихаҭагьы
Леуарсан ибла гәеиҭан, ақьаадқәа неиқәых-ааиқәыхуа
илаԥш рхигон. – Убла аҵа иреиҳаз ада ашьақар иалнаҳәаз
ԥжәеит. Ублагә рыцқьатәуп. Ԥарала уҽузеиқәыршәар, уарӷьа
благәы рыцқьатәхоит. Уаҟагьы ада ссақәа ашьа рылыжжуеит. Атаблеткақәа абра иануп, иагьмаҷым – иубоит. Аха ихадоу – агәыр «Гемаза» убла иазааигәаны ацәа иалоуҵароуп.
Амедеҳәшьцәа зегьы ирзыҟаҵаӡом. Абла аиҿкаашьа здыруа дыԥшаатәуп. Дузыԥшаауама?
– Араион поликлиникаҿ сцалароуп.
– Ушьа зырҵаӷаша акгьы умжәыроуп.
«Парадокс!!!» – дызҿатәаз уамак игәеимҭарц, Леуарсан

179

луанытә маӡа даақәыԥсычҳаит. Адақәа рзы ахирург ашьа
зырҵаӷаша амедикаментқәа ииҭеит. Асыӡбал дамеигӡакәа
ифаларц иабжьеигеит. Ари?!. Ииҳәоз даҽакын. Руаӡә
«ухәнар усшьуеит» иҳәеит, егьи «улбаар усшьуеит» иҳәеит.
– Знык убла маҷк ицқьахар, алазер шәахәа алсыртә, нас
аоперациа мҩаԥаагоит. Иаҳзымрыцқьар алшоит. Аиҳараӡак
уи уадаҩуп аҩынтә, ма ахынтә иухьыр. Усҟан Краснодар уҳашьҭуеит. Аоперациа ара аасҭа жәантә рҿынӡа ахә
ҳаракуп.
– Уахь сара сызцаӡом.
– Избан?
– Усҟатәи амал сзақәырӡуам. Аклимат ԥсахрагьы сацә­
шәоит.
– Даҽакала иауам. Уа ирымоу аппарат ара иҳамаӡам.
Ас ичымазаҩу шықәсык уаа жәаҩык ҳзааи, иаҳзымааи.
Ахә цәгьоуп, иаҳзаахәаӡом. Убри азын, иара ахьрымоу
ҳпациентцәа дәықәаҳҵоит.
Изеилалаз ичымазарақәа дзырзымиааиуа, аха ишьапы
днанаго, амҩахәасҭақәа аарла иԥшаауа, алада амҩа данын.
Дызхәаԥшуаз рцәыҟаԥшьра маҷхарц, абласаркьа еиқәа
имхаҵа, имҩа дахыццакуамызт. Аԥсар иаб заа данимба,
дишьҭалахьан. Еицны ашҭа иҭыҵит.
Амашьына рацәа ирылагылан. Знык Маҵесҭа ианкылс,
амашьына иагьа ирзырццакуандаз. Адлер анкыдгылара
уадаҩын, аха зԥыхьашәара цәгьаз «Гемаза» убра имоур, даҽа џьара изыԥшааӡомызт. Уаҟагьы иамуит. Зегьы
ирҳәоз: «Иҿаҵатәуп!» Даҽазны ахәшә дашьҭаланы даахуазма. Данаах, аоперациаз даауан. Аԥсны изымыԥшаар
ҳәа дышшәоз, аҳәаа дхыҵгәышьеит. Иагьизымыԥшааит,
уамашәа ибатәӡамызт. Шәача аԥҭекақәа иаҳагьы ирацәан,
уа унарыдыххыланы иумоуз ара иаҳа иуԥыхьашәозма.
Иахьцалак, џьара ирымамкәан ишԥаҟаларыз ҳәа дгәыӷ­
шәа, араионтә поликлиникаҿ зны дахьырзаауаз ҿыц
дрыҿцааит.

180

– Дыԥшаа Леуанти! – аблаз аҳақьым, аҭакәажә, Леуарсан дымҩақәылҵеит. – Дудыруама? – дизҵаауан. – Акыр
шәыхьӡқәа еихаршалоупеи.
– Дыздыруеит.
– Убри ааигәа ибла ихәышәтәуан уара уеиԥшҵәҟьа.
Ахәшә ахьиԥшааз сыздыруам. Ухала уизҵаа!
Леуанти ҳәа, аҳақьым Леуарсан зышҟа ддәықәиҵаз,
– сара сакәын, абри ашәҟәы автор. Ҳара ҳазынтәык
ҳаибадырқәон. Сыԥшаара ицәыуадаҩхозма, аҽныҵәҟьа
сҿы даакылсит.
– Асанатори «КБРЦ» ҳәа иҟами,– сҳәеит сара.– Аҩныҵҟа
аԥҭека аус ауеит. Убри аиҳабы ессабша Шәача дцоит. Ахәшә
ҿоуҵоит. Ашәахьа иулҭоит. Аа, лтелефон аномер!
Леуарсан аԥҳәыс лтелефон шиоузгьы, раԥхьаӡа мо­
бильникла длацәажәарц иҭахымызт. Хаҭала дибар
еиӷьеишьон. «Аԥҭека» ҳәа изныз ашә аартын, ԥҳәыс ԥшӡа
кьаҿк аҩныҵҟа дтәан, шкәакәала мацара деилаҳәан,
леимаақәаҵәҟьа шкәакәан.
– Уажәыҵәҟьа ара «Гемаза» сымаӡам, – лара лганаҿ
длалыртәан, дааиҿаԥшит. – Ахәшәшьҭаҵарҭаҿынтә иаазгоит, мап шәымкуазар.
– Ус шакәу саҳахьеит, – иара усгьы дақәшаҳаҭын.
– Уажәы, ателефон сасны, ахәшә рымазар еилыскаауеит, – лмобильник аақәылхын, номерк ҭалыԥсон. – Ианыҟам
ыҟоуп уаагьы, – иара иакәын изалҳәоз. – Иҟамзар аԥшра
шәықәшәоит, – шәачаа лыҽрыдылҳәалахьан. – «Гемаза»
шәымазар еилыскаар сҭахын… Ҩ-упаковкак сызнышәкылар
сҭахын… Иҭабуп! – лтелефон нықәлыршәын, даахьаҳәхт. –
Ашәахьа ашьыжь шәааиуеит.
Даҽа ԥшьымшҟа ицәыӡуан, даҽа ԥсыхәакгьы имаӡамызт.
Уаанӡа ихәшәқәа ижәларын. Ишьагьы имыхәшәтәуази.
Ахәшәқәа изеилалан, имч дырԥсыҽуан, иқәрагьы ӷәӷәала
иныруан. Ицәа ҟьалан. Иҿыҵа цәгьан. Арахь ииҭахыз ифар
ҟалозма, ишьақар чымазара дарҟьалаӡон.

181

Ахәымҽхан, аҩны данааи, хәшәқәак лҭаирԥҟеит. Дара
маҷӡамызт азы, «уаԥсҵәык ахәышәқәа» ҳәа дрышьҭан.
Аҩны аус ахьиуаз днатәеит. Иқьаад даарыхеит, днарыхеит, иаақәихит, инықәиҵеит. Иҩыга аақәихын, аусура иҽыназикит. Иҽԥишәон акәымзар, цәаҳәак изымҩит.
Адунеи ҟаԥшьны избоз ибла цәгьала иԥырхаган. Арахь
дааԥсан. Ихы аус ауӡомызт. Зегь акакәын, заа дымгылеит.
Иԥҳа дааҩналеит.
– Уажәы унапы злакуи?
– Ҳтәылаҿ аиҿагыларақәа сгәаԥхом. Сгәаанагарақәак
скьыԥхьырц сҭахуп. Бара бзыхьӡахьоуи?
– Заурбеи Еснаҭ-иԥа аиҳабыраҿ сцар иҭахуп.
– Ҳаиццар иаҳа иеиӷьӡами?
– Сусқәа схала инасыгӡалап. Убас иаҳа еиӷьасшьоит.
– Аусурҭа бзыԥшаауама?
– Акымзарак сзымыԥшааӡеит. Сахьақәдыргәыӷқәаз
ыҟақәоуп.
– Иаҳҳәап?
– Ауниверситет аҿы аекономика акафедраҿ алаборант
лҭыԥ ыҟоуп ҳәа салҳәеит уа аус зуаз. Цқьа еилылкаақәар,
ателефон дысзасуеит.
– Уаҳа?
– Апарламент аҿы адекрет ицаша ҩыџьа рҭыԥ ҟалоит
рҳәеит. Егьи амчыбжь азы ҽнак убарҭқәа зегьы реилкаара
иазыскыроуп.
– Сбыцны сымцар амуашәа збоит, – иҳәеит, аха ихала
имҩақәа икхьан, алар мҩа дахьзықәымҵуаз иахырҟьаны,
иԥҳа уамак дышзылмыцхраауаз ибон.
– Зны схала салагапи! – игәҭахәыцрақәа илахь ианыхны,
дҿылхырц лыҽԥылшәозшәа, лара зеиӷьашьарак шьҭалҵон.
«Бхалагьы бнарылс-аарылсхьеит, аха…» – игәы иалан
ирҭагылазаашьахаз.
– Аиеи, бхала иҟоу ааилкаақәа! – налабжьеигазшәа
иуит. – Ари сыстатиа салгар – басырԥхьар сҭахуп, – уажә­
раанӡа излацәажәоз даҽак ашҟа ииаигеит.

182

– Макьана узалгома?
– Садхалоит. Баша зҵаарам. Ипроблемахоит. Хыхь
аиҿагылара анцәырҵлак, доусы ирыдгыло ҵаҟа рҽеидыр­
кылоит, ауаажәларра еиҩыршоит. Ҳҭоурых убас ауп
ишычаԥоу. Ҳҽаҳзеидкылом. Уи ҳзеиӷьу, иаҳзеицәоу? Бгәы
ишԥаанаго?
– Саԥхьар аҭак усымҭои?
– Абри апроблемоуп сызлацәажәо.
– Џьоукгьы шиашам аартны ироумҳәар узычҳауам. Уара
укьыԥхьымҭақәа убас ауми ишеиҿукаауа.
– Ааи. Даҽакала иауаны бдыруама?
Нара данца, иҩыга ырҵәиуа, аԥынҵа иқьаад инақәкуа,
абзац ҿыцк иҩырц иҽыназикуан, уаҳа умыԥсит. Нбанқәак
наниҵон, иҵәаӷәон. Дангәаҟӡа абзацк иҩыҵәҟьеит. Наҟ
дшаунамыжьуаз, иаразнак дҩагылон, аха убри ахәымҽхан
иҽырԥсы дтәан. Иҩхьаз абзац ихшыҩ азышьҭ даԥхьон.
Ақьаад цәыҟаԥшьыхын. Абзац ахы инаркны иҩыга ԥынҵала
иҵәаӷәо иҿааихан, аҵыхәанӡа иахьишьуан. Хыхьгьы аџьар
лақәиҵеит, арахь уаҳа аҿы мҳәырц. Даҽак иҩырц дтәахын.
Уаҳа нбанк изанымҵаӡакәа, дҩагылеит.
– Нара! – иԥҳа дзыҩназ акҿаҩра дныҩналеит. – Усурҭак
бзыԥшаауазар ҳәа Аҟәа иҵегь заа бымцои, егьи амчыбжь
агәахьы изыбгои?
– Ашәахьа алекциа саԥхьоит. Аҩаша Татараа рыдәқьан
ахь усура сцароуп. Ҩымш. Аԥшьаша заҵәык сымоуп, Гагрантә
сышиашоу ашьыжьымҭан Аҟәа сцоит. Ауха суаҭахаҿ саангылоит, ахәаша алекциа сымахми. Ахәымҽхан аҩны сҟалоит.
Аӡӷаб дыбжьаҟьалаха, ақыҭеи, Гагреи, Аҟәеи дахьрыбжьахаз, гәырԥынҵа илакьакьо, дыҩдәылҵит. Ихаҭагьы дызлыцхраауамызт.
26
Уи аҽны адәқьанаҿ аусураз Гана Нареи Ҭалии еицааигеит Џьадар имашьынала. Уи и-«Mercedes» иара, аб,
уахыла аҩныҟа игон даазқәылаз, аус луазар, аҵхагәҭан

183

иԥшәмаԥҳәыс далааигон, нас ашьыжь ақалақь ахь деи­
ҭеигарц. Аҽны, Нара адәқьан ус лнапы ианҵаны, Татеи
Ҭалии Иараҭ ихәы ргарц ргәы иҭан. Нара лакәзар – макьана усурҭак Аҟәа илзымыԥшаацызт, џьара дымцозар, аҩаша,
ахаша, аԥшьаша, ма асабшеи амҽышеи ахәахәҭра ус ахь
дҭыҵларц, аамҭа лыман. Амала, усҟатәи мшы аус лызуамызт,
аха ҩымш, ма хымш алылхыртә еицәажәақәахьан.
Џьадар иани иаҳәшьадуи анига, Гана адәқьанаҿ даанхеит. Нара лымала заҟа даанырмыжьрыз. Ҟьалаԥалара
адәқьан иныҩнаҳауа ибжьан, асигарети, ауараши, анарко­
манцәа ракәзар – ахаатә инаркны, қәҵарыла измыҳәоз
арбаныз. Ашьҭахь рыбжеиҳараҩык руал дыргьежьуамызт. Акырынтә ус зхы иаҭәазшьахьаз уаҳа қәҵарыла
ирырымҭарц аус зуаз еибырҳәахьан. Аха ӡӷаб хәыҷык лымацара арҭ дзырҿагылозма, ихатәраз дырбозар акәын ҳәа.
Џьадар, ицыз аҳәса иманы, аҳақьымцәа рчымазацәа
ирылсырц ирылалаанӡа, Иараҭ дахьышьҭаз иҩыхәнеит.
– Уҳамбеижьҭеи ушԥаҟоу? – Тата дҵаауан, «дрым­
беижьҭеи» мчыбжьқәак ҵхьазшәа, есымша имҩа ианын
аха…
– Иаажәгаз иалашәхи, бара? – Иараҭ ииарҭа дҩықә­
тәазшәа иуит, ихьаа ишиҭахыз дарҵысуамызт.
– Иахьа инаркны, акрыфара уаҟәыҵырц уарҳәама? –
Тата хәмаррала аҭак лашьа иԥа илҭон, аха илаҳауаз лзеилкаауамызт.
– Сҭыҵыр сҭахуп, – иааџьаршьашаз аацәыригеит.
– Ушԥаҭыҵуа?! – Џьадар деихшәаауан. – Ашьмаҿынӡа
уахьнеиуа, убзиахаз џьушьама?
– Узхәышәтәуа уиацәажәама? – Тата Иараҭ ииҳәоз иаҳа
дақәшаҳаҭзар ҟаларын лызҵаашьала.
– Сҭыҵыр шысҭахыз иасҳәеит.
– Ииҳәеи, нас? – Џьадар иакәын аиҳараӡак уи заҳарц
зҭахымыз.
– Мап имкрашәа збоит, – Иараҭ днықәиан, иҽааиҵихит.

184

– Умбои, атәарагьы улшом.
– Мап икыргьы, схала сыҽӡаны сҭыҵуеит, – Иараҭ,
иашьеиҳабы аҵыхәтан ииҳәаз имаҳаӡазшәа, уаанӡатәи
азҵаара аҭак акәын изциҵоз.
– Уҭаҳгап, аха уиала уалганы иубома? – Џьадар иԥсы
еибакуан. – Аҳақьым убра дузлаҳгалароуп, угәырқәа рзы
ҽнак хынтә амедиаҳәшьа дузааҳгалароуп. Анализқәа
ҟаҵалатәуп. Аҩны ахәышәтәырҭа ааҳмыртуазар…
– Уи зегьы ухәда иқәҳар ҳәа ушәома? – Иараҭ ибжьы
ааирҵарит.
– Сароу?!. – Џьадар дындәылҵит.
– Уи уизымӡырҩцәан! – Ҭали лԥеиҵбы инаиабжьал­
газшәа луит.
– Ухәшәтәҩы ҳиацәажәап, – Тата лашьа иԥа игәы
аалырҭынчит. – Иҳабжьеиго аабап. Уара уаанӡа акрыфи!
Анхәыԥҳаи аҭацеи афоие иазнеит, уаҟа иааԥшырц.
Макьана аҳақьымцәа маацызт. Тата, аҭӡыбжьара
дыбжьыԥшлартә, илзыманшәала дтәан. Изызԥшыз ахирург,
рыԥсы еилеиҵарц иҭахызшәа, макьана дцәырҵуамызт.
Ҳақьымцәақәак рчымазцәа рбарц, уадақәак ирызнеихьан.
Ианылзымычҳа Тата амедиаҳәшьа – аҷаԥшьаҩ, дналыдгылеит, Иараҭ ихирург аҽны даауазар еилылкаарц.
– Ахәшәтәырҭа аҳақьым хада диԥхьеит, – лҳәеит
амедиаҳәшьа.
– Ааигәа дааирыма?
– Уи сыздыруам. Ас данрыԥхьо, шамахаӡак акәымзар,
аҳақьым хада иникылацәаӡом.
– Иахьа, ҳара данаҳҭахха, заа дауимыжьыргьы ҟамлои,
– Тата лгәы наӡомызт.
– Избан? – аҷаԥшьаҩ дцәыҵаԥышәырччон. Ауаа
рцәажәашьақәа аҽны илбазма.–Иахьада шәиқәымшәаӡаци?
Зыӡбахә умаз ушә дыхгыламзи. Ахирург дааҩнашылан,
аординатура уадахь днеит. Ихалаҭ шкәакәа ишәҵаны, уа
дтәан, қьаадқәак имҵаҵа. Ихала ддәылҵаанӡа, Тата уи

185

иԥхьара лзымгәаӷьит. Рчымазаҩ иуада аҿаԥхьа Ҭалии лареи ԥшын. Иара арҭ ара ишгылаз идыруазшәа, даҽа уадак
ҩаԥхьа дыҩнамлакәа, дышиашаз арахь даауан.
– Угәабзиара иаҳәои? – ауадаҿ ишьҭаз даарылсны,
аҵыхәтәан Иараҭ дааихагылеит.
– Сҭыҵыр сҭахуп.
– Аҩныҟа даҳгар ҟалома? – ахирург ишьҭахь дгылан
Тата.
– Сазхәыцп, – иҳәеит иара, усгьы маҷк даазхәыцхьан.
– Аамҭа сышәҭома? – дԥышәырччон. – Шәара усгьы зегь
шәыӡбахьеит. Шьҭа сара сазхәыцроуп, – дындәылҵырц
иҿынеихеит. «Уазхәыцуа-егьиуа, уаха змада?!» рҳәазшәа,
анхәыԥҳаи аҭацеи уи ишьҭаланы, аординатор уада
иныҩналеит. – Шәтәа! – ихаҭагьы иҭыԥ аалихит. – Аҩныҟа
дыжәгар иаҳа изеиӷьзаргьы здыруада. Амш зеиԥшроу
жәымбои! Уадацыԥхьаӡа акондиционерқәа ықәгылоуп, аха
аӡәы иаҿазар иҭахуп, егьи иҭахым. Аҩны, иара ишигәаԥхо,
аҳауа ҩнашәырсуеит. Шәихылаԥшыртә иаҳа шәманшәа­
лоуп. Адәахьы ддәылыжәгалап. Ихәы шәацклаԥшуеит. Амала, агәыр илазҵо дшәыԥшаароуп. Медеҳәшьак есымша
лылаԥш ихызароуп. Жәамш рыла зны дысзаажәгалароуп,
ма уа сшәызнеины дызбалар, ишәабжьазгақәаша иаҳа
издыруеит. Сара иахьа анализқәак дсырҟаҵоит. Убарҭ
гәаҭаны, доусышьҭыр ҟалап сгәахәуеит. Уаҵәы ашьыжь
ателефон шәысзас. Дсызшәыҭозар адырра шәысҭоит.
Уаанӡа ҽнак шәымоуп. Шәҽазшәырхиа! Иҟашәҵақәаз заа
исашәҳәароуп. Зҵаара шәымоума?
– Зегьы еилаҳкааит, – лҳәеит Тата.
– Уаҵәынӡа! – иара аҳәсақәа наскьеигон.
Адырҩаҽны дышҭыргоз Иараҭ илымҳа инҭыршьын, иара
иани иаб иаҳәшьеи лалбааит рмашьынахь. Џьадар, ацәа
далашьшь, дыԥшын. Амҩа данықәгыла, усгьы харамызт,
икылырҟьа рыдәқьан иазкылигеит. Ҭали хыхь, рсасааирҭаҿ,
ауадақәа руак азлырхиарц дҩыхәнеит. Тата амедиаҳәшьа

186

длышьҭалеит. Ааигәа-сигәа дара ирацәаҩны инхақәон,
ртелефонқәа рномерқәа лызҭаӡамызт, хаҭала иԥшааны,
дрыҿцәажәақәар иаҳа ишеиӷьыз дазхәыцуан. Руаҭахқәа
рышәқәа аркын, ауаа аус руан, ироуҳәози. Ма ааигәа
аԥҭекаҿ аус зуаз аӡәы длыҳәарц иақәкны, амҩа данын.
– Уарда! – машәырны аӡӷаб дналхьыԥшит. – Уаҵәы Иараҭ
дҭаҳгарц ҳгәы иҭоуп. Аҩны бызҳацхраауама?
– Бзиоуп, – лара дақәшаҳаҭын.
– Даҽаӡәгьы даҳҭаххарыма, бара бахьӡару?
– Усура санцо, иҟаҵатәу шәасымҳәои. Ма машьынала
саажәгалап. Иахьцалак, саашәхылаԥшлоит.
– Ҳаицәажәеит?
Тата лыдәқьан дазыццакит. Уа зегьы рҭыԥ иқәын, исааҭха
ахәаахәҭра аус ауан, ауаа рацәа аҭаауандаз! Иахьцалак,
уа дахьынӡаҟамыз, лгәы азҭынчымызт, ак еиԥҟьар ҳәа
дацәшәон. Гана азхаз дықәгылан, иаҳәшьа дылзыԥшны.
– Ақыҭахь даҳгар иаҳа изеиӷьымхаӡои?
– Макьана.
Лара аишәа еицарса хәыҷы днадтәалеит. Агылара
мыцхәы лылымшо днеихьан. Рхатәы дәқьан еиҿыр­каа­
зижь­ҭеи, уахи-ҽни усуран рхы иҭаз. Аԥҳәыс лҭакԥхықә
абанӡаӷәӷәаз. Асовет мчы аангьы, Ҭали лара дылҭацахаанӡа,
рҩыџьегь аус еицыруан. Усҟан ухатәык умазар руазма, зегьы аҳәынҭқарра иатәын. Русурамш аанырҵәаны, знык
изеимбӷьыжәуандаз. Ахәаахәҭцәа, рдиректор джьаны,
ԥарақәак авырҳәҳәа изладырҳашаз иашьҭан. Аиҳабыра
ирцәыҵәах, рџьыба иҭарҵашаз акәын иахьа хәлаанӡа
изызхәыцуаз, иагьынарыгӡоз. Арахь, аиҳабырак ирмаӡа
аԥара чаҟәаӡа ианаамҭаз ирызнарымгар, аус дзыруадаз.
Аамҭа аҽышԥаԥсахи.Анаплакы рхатәызар, иахьынӡарылшоз
аус руан, амшеизшара еиқәдыршәозма.
Аԥыхьа аӡәи-аӡәи еибажьозар, рыбла маҷк иазхырҩон,
рызынтәык мыцҳәаран изҿыз, аӡәи-аӡәи еибаргамар аҵ­
кыс – иауазар ақәҿырҭуамызт, усҭҵаарак аҿы инанагаанӡа.

187

Иахьа амц уҳәар – иуаназыжьуадаз. Усҟан хаҵеи ԥҳәыси
аус еицырурц издызкылодаз, апартиатә комитет алаԥш
рхын. Аиашьеи аиаҳәшьеи аусураз еидгылар руазма.
Усҟатәи еизааигәаз ракәмызт, ахара еиуарак зыбжьаз
ирызкылыԥшуан, еибыҳәаны акралрымфаарц. Аха аиуара
акәызма аус злаз, аԥара еицзырҳауаз еидгылон. Асистема аилабгара азыԥшын, агәрамгара ҵганы изамаз. Иахьа
иуҟаҭәодаз, зынӡак еигәыцхәцәаз, еиҭынхаз еидгыланы
аус еицыруазар?!. Аиҳараӡак алыҵшәа шьақәзыргылоз –
ирхашәалоз иаԥшәымацәаз еицеиҩыршон.
– Избан макьана? – Гана дҵаауан. – Даҳгар анбаҟало?
– Ара иаҳа иманшәалоуп сҳәан, агәра игом, – Ҭалигьы
даацәырҵит.
– Иаҳа иманшәалоуп, – Тата лҭаца длықәшаҳаҭын. –
Макьана амедицина усзуҩ есымша дааихылаԥшлароуп.
Ҳаргьы аӡә ара ҳаныҟам ыҟаӡам. Аӡырԥха, ашьма, – зегь
иаԥхьа иҟоуп. Илшозар аԥшаҳәахьы днықәларц иааигәоуп.
Уаҳа иуасҳәари?!.
–Аиеи,нас!–изхара дрыхлафызшәа,дагьааԥышәырччеит.
– Ахшлых ааргеит, – Тата Гана аидарақәа леигарц,
адәахьы иааиз амашьынахь ихы налырхеит. – Нара,
ираҳҭаша уа ибызҭыгома?
Адырҩаҽны ашьыжь, аҳақьымцәа ачымазацәа иаарылсхьан еиԥш, уажәраанӡа Иараҭ иифашаз икӡамкәа
ицәырымҵлоз Џьадар напҭацәы имацара дааҩнаԥалеит.
– Укашьшьы узиеи, шьҭа уҽурхиахьазар акәынеи? –
Џьадар иашьа итумба иҭақәаз иҩныҵҟа маҭәақәа, хаԥыц­
рыцқьагақәак уҳәа, апакет аҿы еизигон.
– Иҟалеи? – Иараҭ иашьеиҳабы имацара дызхаизааиз
изеилкаауамызт.
– Алазарет ахь узымгои, – Џьадар иҽааиҵихит.
– Слазарет шәырхиахьазар – бзиоуп, – Иараҭ ииулак
дҩықәтәан, ихаԥыц еихарӷәӷәа, дҩагыларц дҩеихеит. – Уаасыцхрааи!

188

– Абас узлыбаауама? – Џьадар иашьа, хьаак изацим­
ҵартә иҽгәаҭо, дҩаиргылеит. – Аҩныҟа уццакуеит.
– Сышьҭыхны слыбааумгои! – цқьа иҽизеиҵымхуа,
дындәылҵит. – Ма акәырҷыжь ааугандаз!
– Цәгьа иубом, – Џьадар, апакет кны, иашьа аҭӡыбжьара
дыбжьигон.
– Алифт аус ауазар гәоуҭоу? – Иараҭ ишьаҿацыԥхьаӡа
еидаран иқәыӷәӷәон.
– Ҟье! Алаф сылухларгьы цәгьа иубом, уԥсы анҭала.
– Умшәан! Мардуанла слыбаартә сыҟоуп, – ашә уахь
иааиртит, убри иақәирӡуаз амч мыцхәы шимамыз иара
аӡәзаҵәык иакәын цқьа еилызкаауаз.
– Алифт ахь уааи! – Гана даацәырҵит, ахәшәқәа зныз
қьаадк кны.
– Умбои! – Иараҭ ихы иашьеиҳабы изхан. – Акыр здыруа
дубар деилукаауеит.
Ҿымҭӡакәан аби аԥацәеи алифт иҭагылан. Иараҭ
уи цәгьала дҭыҵуан. Ишьаҿеихгара бааԥсха адәахьы
иҿынеихеит. Уи инымҵәаӡоз мҩан.
– Аҩныҟа уцар уҭахӡами? – Џьадар иашьа игәы ԥиҵәар
цәгьа ибомызт. – Умыццакуа!
– Абаа, шьҭа ахәмаррагьы сылшом, – Иараҭ аԥхӡы
иқәнаҭәон, икьаҿ цәаакхьан.
–Ус акәзар…– Џьадар ичымазаҩ измахәарк днаҵагылеит.
Адәахьтәи амардуан аарла длыбааигеит.
– Амашьына аранӡа иҩыхәныжәга! – Иараҭ иаб
днеиҿаԥшит, иашьа ихәмаршьагьы изышьҭыхуамызт.
Џьадар дынҭыҵын, имашьынала ашҭа аҵыхәала дҭалеит,
аԥхьала дҭарҵарц, ҷыдала азин ылхтәын. Ахәшәтәырҭа хыбра иахыкәыршаны, амардуан аԥхьа даакылсит. Ганеи иареи еицхырааны Иараҭ дышьҭырхын, изышьҭымхӡоз еидарак даҵарҵазшәа, дшықьырҵыҵуаз амашьына аҩныҵҟа
дҭадыртәеит. – Абаа, ашьшьыҳәа уцароуп! – ҳәа Иараҭ
ианиҳәа акәын Гана цқьа ианеиликаауаз ахәшәтәырҭа
иҭыргаз дзакәытә чымазаҩыз.

189

27
Ауада рымылхызижьҭеи, Нара уа уахык акәын да­
ныԥхьахьаз. Илыцыҩналашаз иаалырҟьашәа хаҵа дцеит.
Лҭаацәа ракәзаарын амц залҳәоз, ауаҭах лкуазшәа, урҭ
лжьозаарын, нас лыҽӡаны дцеит. Нара лымала шьҭа уи ауада
ахә наӡаны илшәарц лҭахӡамызт, иаалыцыҩналашаз зегьы
даурықәшаҳаҭхыз, аха уажәыҵәҟьа усгьы уаҩы дыҟамызт,
доусы рҭыԥқәа рыԥшаахьан. Ллекциа рацәамызт, ҩымш
заҵәык даауан, лекциак-лекциак дрыԥхьон, дшаарылгалак дхынҳәуан лқыҭахь. Даҽа усурҭак лоуамызт. Џьара ак
шыҟаз шаалаҳалак, дрызцон, аха аҭыԥ ма иргахьан, ма
ирзымдырӡоз ӡӷабк, ажәак лхызҳәаашаз длымаӡамкәан,
дыздызкылодаз. Лара илзеиӷьҵәҟьаз аҭыԥ рымазаарын
ауниверситет аекономика акафедраҿ. Лара лыбзарӡы уа
инаӡаанӡа, алаборант лҭыԥ ирҭахыз даҽа ӡӷабк илырҭахьан.
Зыбӷа ӷәӷәаз ауаа ҳәа ирыԥхьаӡашаз заа еснагь рҭыԥ иахьабалак ихиан.
Лгәы калыжьуамызт. Аҟәа аусурҭа ҭыԥ зылҭахыз ласпирантуреи ԥхьаҟатәи лусуреи рзакәын, егьыс Тата
лыдәқьанаҿ есымчыбжьа ҩымш инеиԥынкыла аус луан,
ҟәрышьқәак лырҳауан. Уи аҽны лара усурҭа ҭыԥк дашьҭа­
ларц лгәы иҭаӡамызт, шьҭа лаб длыцны даар, даҽа знык
ҽазышәарак мҩаԥыргарын. Заурбеи Еснаҭ-иԥа илабжьеигахьан аминистрцәа ркабинет аҿы инструктор ԥҳәыск
дылҭаарц. Уи аспирантурахь ицоз ашәҟәы ианылҵон,
аҳәынҭқарра ахарџьала рҵара нарыгӡарц.
– Уи ҵыԥх аԥхын аахыс арзаҳалқәа алазгалахьаз
ҳрыцхыраауан, – лҳәеит уи аԥҳәыс. – Сынтәатәиала ҳнапы
алаҳамкӡацт. Ишахәҭоу ашәҟәқәа заа еиқәыршәатәуп. Ара
аҵәақәа ҳшома!
Уаҳа мҩак дшықәлымҵоз анылба, цәажәарыла
дымлацлабкәа, Нара дыҩдәылҵит. Лаб ателефон дизасырц
леиҳәахьан, илаҳақәаз наиалҳәеит.
– Бца апрезидент иахь! – Леуарсан илабжьеигон. –
Иахьа бидимкылозар, адкыларатә мшазы бҽанҵа, ҳаиц­

190

ны ҳнеиуеит. Мҩас иҟоу зегьы ҳарнылароуп. Уаантәы
бшаадәылҵлак, ателефон бысзас!
– Бзиоуп!
Дара резиденциак акәын ирымаз. Дкыларҭак дааҩ­
ныҵын, Нара даҽа дкыларҭак дныҩналеит. Уа жәаҩык
ԥшын. Зыҽҭакы итәаз аԥҳәыс дналыдгылеит.
– Апрезидент иахьакәӡам ианидикыло, – лҳәеит аԥ­
ҳәыс. – Арахь џьара дымцар ҟалом. Ателефон сизасуеит.
Ибдыруеи бидикылартә аамҭак изыԥшаар, – аԥҳәыс атрубка аашьҭылхит. – Ӡӷабк дшәыдышәкылар лҭахуп… Нара!..
Аспирантура аӡбахә ала… Бзиоуп. Аҭамзаара даҳәоит.
Ибабжьеигоит аԥыза-министр актәи ихаҭыԥуаҩ блызнеирц.
Дхьагәгәа даахынҳәит аӡӷаб ԥшқа. Ателефон дизасырц
лаб ишлабжьеигазгьы, лҽаанылкылеит, апрезидент лара
дахьдәықәиҵаз иалҵшәахоз лбарц. Лгәы калыжьуамызт,
акәымзар дхылаԥшрадахазшәа ҿыц аминистрцәа ркабинет
адкыларҭа дныҩналеит.
– Апрезидент сааишьҭит, аԥыза-министр актәи иха­
ҭыԥуаҩ дызбарц. Соушәыжьҭуама?
– Уажәыҵәҟьа! – аӡӷаб ателефон дасуан. Ҿыц дасуан,
дасуан. – Аҭак ҟалҵаӡом. Ма даҽа зны бзааиуама?
Уаҳа дааҭымгылаӡакәа, Нара амҩа данын, авокзал ахь
дызгашаз транспортк ахьаангылоз лхы ақәкны. Афилармониа лхы ақәкын. Аҩны днеиаанӡа, лаб дгәаҭеиларын,
заа дыррак илҭар еиӷьын. Лтелефон цәырылгарц, лшәыра
дынҭалон еиԥш, лгәылҽанӡамкәан, лыпроректор имашьына
налывсын, иаангылеит.
– Бақәтәа! – Ардашьын ихы ааҭирҳәҳәеит, нас инапы
наигӡан, арыӷьарахьтәи ашә ааиртит.
– Иҭабуп! – лара амашьына дынҭалеит лгәы ахӡамкәа.
– Аинститут ҳазцома?
– Аҩныҟа амҩа сануп.
– Акы ҳнацҳап? – налабжьеигеит, мап лымкыр, иԥсҟы
арҵәира дазыхианы.

191

– Аҩныҟа сыццакуеит, – дшигәаԥхоз лдыруан, акала
лҽахылгарц лыхәҭан. – Исзыԥшуп.
– Рацәак бныскылом! Сааҭыбжак.
– Суҳәоит!
– Нас, бызгап, усҟатәи быццакуазар!..
– Авокзал аҿынӡа… Уаҳа сыхҭоумкын, суҳәоит.
– Сара гәыкала ибасҳәоит, аха бгәы алаҟамзар… бзиоуп, – лгәы лирхьырц иҭахымкәан, «Газель»-к дашьҭалеит.
Асигнал иҭо, уи аныҟәцаҩ дааникылан, Нара дҭыҵаанӡагьы,
ихаҭа дыҩҭыԥан, амаршрутка ашә ааиртит. – Саҭамыз!
Аҩнынӡа дузгома? – аԥарақәа аацәыриган, аныҟәцаҩ
иаԥхьа инықәиԥсеит.
– Иҭабуп! – Нара уаҳа иалҳәагәышьози, иагьа умҳәан,
деиқәиршәеит.
Тәарҭа абаҟаз, аха ҷкәынак дҩалхаҵгылан, даалыԥхьеит.
Лара, уи диаҭабуа, длатәеит. Дҭынчӡамызт. Иахьцалак,
аҩны длаӡаанӡа, лаб дыррак илҭарц лҭахын, лтелефон
днашьҭалахт.
– Сыбзыӡырҩуеит! – дшылзыԥшыз мҩашьо, ателефон
изасуаз лара шлакәыз иалҳәаанӡа, лаб ибжьы лаҳаит.
– Адкыларҭаҿ сыҟан. Саха имаӡамызт. Аԥыза-министр
ихаҭыԥуаҩ лахь сишьҭит. Лара ателефон шьҭылхӡом.
– Адкылара мшы аҽны ҳҩыџьегь ҳидикыларц ашәҟәы
бҽанҵа! – иааԥыҵәа-ԥыҵәа дзыниаз ахьизеиҭалҳәоз, аб
еиликаауан лара аҩныҟа лхы шхаз.
– Сара уаҳа уахь снеиӡом, – иааҿаԥылҵәеит. – Уадак
аҿынтә даҽа уадакахь сдыршәуеит. Иазхоуп!
– Аҩны бааир, ҳаицәажәап. Амҩа алԥха!..
Реицәажәара аҩны иацырҵарызшәа телефонла иҳәеит,
аха ларгьы ҟазшьак шлымаз, лгәы ахьыԥсыз даҽа зны
дшазхьамԥшуаз иара бзиа еиликаауан. Лара ҩбаҟа сааҭ
амҩа дықәхон, убри аамҭа деиларгьежь иара даман. Знык
иԥҳа аҩны дааӡандаз! Аиҳараӡак лыҩныҵҟа лымагәыхьха
амҩа дахьаныз акәын изымычҳауаз. Аха лара ус иԥсыҽыз

192

уаҩӡамызт. Ауадаҩрақәа рылҵшьа лҽақәлыршәон. Бжьааԥ­
нык еиԥш лара агәарԥ дааҭалан, луаҭах ахь дҩыхәнан,
лҽааиҭак данлалбаауаз, лаб акҿаҩраҿы аишәа дадтәалан,
лан ачанах лыӡәӡәон, рҩыџьегь лара илзыԥшын.
– Адкыларамш азы ауаа рацәаны апрезидент идикы­лоит,
– Леуарсан иаԥхьа Нара длаиртәеит, цқьа дирӡырҩырц. –
Абжьааԥны баха имоузар – усҟатәи бгәы изалбырси?
– Уа иауазар, иара сахьишьҭыз иӷьаҵәыӷьаҵәуа срыдрымкылози.
– Еибыҳәаны брыдрымкылазшәа базымхәыцын!
– Иҟалаз здыруада.
– Уаҵәы ҳаицны ҳцоит, иахьауа ҳнеиуеит.
– Знык сахьнеиз даҽа зны снеиӡом.
– Ирыдыркылаша ауаа рацәоуп. Рызынтәык ишрыхәҭоу
изырмацәажәар ҟалоит, уи ранаужьлароуп.
– Ус акәу, егьыс акәу акыр узалхуазар, знык уанрызнеи
иубарҭахоит.
Ари закәи?!. Леуарсан ихы еиламԥсарц деилашуан. Иара
ихаан, уск аҭыԥ ақәҵараз ацараара, ачынуаа рҭаара иара
изын мацара гәыԥҵәагазма, зҿы днеиуаз ргәы ԥҵәаны аус
наигӡон. Иахьа аҿар усҟатәи аџьабаа рбарц рҭахымызт.
Нара лакәзар – лаамҭа арҿиара ус иақәлырӡуазарц, ма
ихәарҭахашаз даҽа уск иадылҵарц дыхиан. Аха ачынуаа
лзымчҳауа днеихьан, абри лықәра маҷ иалагӡаны. Иара
диааӡеит, уажәгьы амҩа дықәиҵон, аха аус анагӡашьаҿ
рҩыџьегь рымҩақәа хазхазхозма? Ԥхьаҟа амҩа ылхра
зԥеиԥшхоз лареи лҩызцәеи ракәзар?!.
– Ус акәзар, – иҳәеит иара, – излауала ҳара ҳбыцхыраап.
Ҳҩыџьегь аус ҳуеит, пенсиак соуеит. Баргьы аус бымуеи.
Аԥсар дызҳацхыраауазар аабап. Бгәы камыжькәа бҵареи
быҭҵаареи нагӡала! Амала, уаҵәы иахьцалак ҳаиццоит.
Усурҭак бызҭаша аӡә даҳзыԥшаауазар аабап.
– Сахьнеихьоу џьаргьы снеиӡом.
– Уаҳа ҳара ҳзы иамуӡо, иҟалазеи?!. – Ирма ателефон
аақәылхит. – Даур! – аҵара лыцызҵоз аӡәы ателедырраҭа­

193

раҿ аус иуан, убри диацәажәон. – Сыӡӷаб лзы усурҭак
ҳашьҭоуп. Уа узлыцхраауама?
– Иаразнак аҳәара сцәыцәгьоуп, – илаҳауан уи ибжьы. – Аха, иҳалшоны ҳҟалар, аӡӷаб лгәы нҳархома,
ҳалмыцхраауеи. Еилыскаақәоит.
– Акы еиԥшымкәан суҳәоит! – лтелефон ааҿылхын, иара
убас дышгылаз, даҽа номерк нҭалыԥсеит. – Хәлабзиа! Ирма
соуп, – дзацәажәоз лаб иашьа иԥа иакәын, уи ареспублика аҵакы змаз ҭыԥ ӷәӷәак аҿы аус иуан. – Нара усурҭак
лзаҳаԥшаарц ҳашьҭоуп. Апарламент аҿы усурҭақәак
ыҟоушәа ҳаҳауеит. Уазҵаақәар цәгьа избомызт.
– Уаҵәы адырра бысҭоит, – илаҳауан ибжьы.
– Акы еиԥшымкәан суҳәоит!
Аԥҳа диманы, ашьыжь шаанӡа, аб амҩа дықәгылан.
Уск наигӡарц, аҳҭнықалақь даназцоз, иара ианакәызаалак
заа дҩеир бзиа ибон. Ақалақьуаа ианаақәшәалак аусура
иҭыҵуан, уанрықәшәоз заа издыруадаз. Џьара аӡә думбар, даҽа џьара уцарын, уаантәы арахь уеиҭахынҳәырц.
Ақалақь далсны, амшын баӷәаза шыҟаз днеит. Ашә аҿы
дааӡарц, аиҳабы ихаҭыԥуаҩ амардуан длалбаауан. Леуарсан уи ԥшрала дидыруан.
– Аиҳабы дысҭахын.
– Дыҟаӡам, – уи дагьааиҵасуамызт, уаҳа дцәажәарцгьы
иҭахӡамызт, андәылҵра ихы азхан.
– Ааигәа дҟалома? – зҵаарала Леуарсан уи дааникылеит.
– Ҩымчыбжьа, – егьи ихы аахьаирҳәызшәа иуит, аха
дзацәажәоз диҿаԥшуамызт, иара иблагьы уҭаирԥшуамызт,
уаҳагьы дааҭымгылаӡакәа, «сахьынӡаузааҭгылаз азхоуп»
иҳәозшәа, днаваӡит.
– Нас даҽазны ҳаиццап, – амашьына ианынҭала, Леуарсан ҿааиҭит. – Уаанӡа даҽак ҳзымԥшаар, – нациҵеит.
– Ароу?! – Нара иџьалшьоз аб изеилкаауамызт. – Арахь
уаҳа сааиӡом.

194

– Ибыхьи?!. Макьана цқьа егьеилаҳамкааӡацт.
– Изеилаҳамкааи?.. Еилаҳкааит!
Нара лан зны аҵара илыцҭаз дырбарц амҩа иахьаныз, Леуарсан иԥҳа илгәамԥхаз закәыз изеилкаауамызт.
Лаб, шьҭа дбыргын ззуҳәашаз, дизааҭгыланы иацәажәара
уи амшын баӷәаза аиҳабы ихаҭыԥуаҩ иахьиаҭәеимшьаз
хьымӡӷылшьазар? Лара лаԥсуара абанӡаҳаракыз, уи
ихымҩаԥгашьа гәаалыгӡартә.
– Бзиала шәаабеит! – Ателерадиокомпаниа ашҭа агәашә
илагылаз руаӡә даарыдгылеит. – Ишәҭахыдаз?
– Даур дҳазԥшызароуп.
– Шәлеи!
Аҳаракырҭахь амардуан иҩаҿалон еиԥш, Даур даадәыдҵ
абарҵаҿ даарԥылеит. Ҵаҟантә адырра ирҭазар игәахәит
Леуарсан.
– Арахь шәлеи! – аҩныҵҟа илеиган, аҭӡыбжьарала
уаҭах ҭшәак иныҩнеигалеит. Леуарсан длаиртәеит. Нара
дахьиртәашаз анимоу, ихаҭагьы дгылан. – Аранӡа шәмаар
ҟалон, агәхьаа шәҽашәыргеит. Ҭыԥк шааҳаулак, адырра
шәысымҭози! Бзылгеи?
– Аекономикатә факультет. Есымшаҵәҟьа аус ахьызымуша ҭыԥк сҭахуп.
Леуарсан уи, лалагашьа игәамԥхакәа, дҩалҿаԥшит.
– Аҳасабеилыргараҿ аҭыԥ бҭахума? – Даур аӡӷаб
длызҿлымҳан.
– Изакәызаалак ҭыԥк лышәҭар, нас дзыԥсахо жәбап, –
иҳәеит Леуарсан. – Лара лекциақәак лымоуп. Аспирантураҿ
лҵара налыгӡароуп. Дыззышәкуа акы даҵахарым
сгәахәуеит, – еиԥкааӡамкәа Леуарсан дыррақәак Даур
ииҭон.
– Усҟатәи… – Нара лаб ижәҩахыр лнапы нықәылҵеит
димырҽхәацәарц.
– Иԥхалшьоит, умбои! – Даур аӡӷаб илыхьыз идырит. – Амала, уажәыҵәҟьа иҭацәу ҭыԥ ҳамаӡам. Ашықәс

195

ҿыц ҳшаԥылалак, штатқәак ҳауазар ҳәа ҳаԥшуп. Убранӡа
шәзыԥшуазар…
– Акыр ҟалозар, ҳзымԥшуеи! – Леуарсан дҩагылеит. –
Абзиараз! – иԥҳа лаԥхьа дындәылҵит. Амардуан илалбаахьан: – Еснагь аус шыбзымуа ала иацәажәара баламгар
иаҳа еиӷьын. Ибдыруеи џьара ак ҳзырыԥшаар!
– Ароу?!. Арахь уаҳа сааиӡом.
– Избан?! – иара иаҳауаз џьеишьон. Даур даԥсышәаха
драцәажәон. – Ибгәамԥхеи?
– Ус... – амыцхә лҳәаргьы лҭахымызт.
Ителефон шәаҳәон. Ирма лакәын.
– Саб иашьа иԥа телефонла исзааицҳаз удыруама?! –
лхаҭагьы иџьалшьон. – «Леуарсан иԥҳа абра дҳадаҳкылар
уҭахума?» ҳәа изҵааит апарламент аҿы. Иаргьы уамашәа
ибоит.
– Еилкаауп, – ителефон ҵәахуа, Леуарсан ажәабжь ҿыц
иԥҳа лҿы ирмаӡеит. – Шьҭа зҿы ҳцарыда?
– Џьаргьы ҳцаӡом, – лара лаб иус лырмарион.
– Ус бгәы кабмыжьын!
– Сгәы касыжьӡом. Иҟоу збоит.
– Нас, ишԥаҟаҳҵо?. Алекциақәа рзы баалап. Атемаз
шәеицәажәақәар, аматериал башьҭазаап. Мчыбжьык ҩымш
Ганараа рыдәқьан быҵагылазаап. Маҷк бырҳалап. Саргьы
сбыцхраауеит.
– Суаҭахқәа шьҭа исҭаххаӡом. Ааигәа исҭаххаӡом. Баша
ҩыџьа рҭыԥ ахәԥса сшәалома? Сымаҭәақәа згар сҭахуп.
Аҩнеихагыла дҩыхәнан, луаҭах аҿы лымаҭәақәа апакет дуқәа инарҭалҵеит. Даныҩдәылҵ, ашә аҩныҵҟатә сапат алыркын, анаҩсантәи ашә днаснас, аԥшәмаԥҳәыс
даадәылылгеит.
– Ацаԥха шәысҭарц сааит. Аусурҭа сзымыԥшааӡеит. Аангылара сҭаххаӡом.
– Сгәы иалоуп бахьцо. Бымацара быҩналарц бҭаххозар
ҳаԥхьаҟа, сара абра сахьыҩноу бсыцыҩнасҵоит.

196

– Еилыскааит. Иҭабуп!
Лпакетқәа аашьҭылхын, длалбааит. Лпакетқәа лаб инилыркит, ашьҭахь иҭеиҵарц. Уи имашьына дахьынӡаҭыхоз,
илдыруаз аԥҳәыс бжьы аалаҳаит.
– Нара! – иаангылаз амашьына дааҭыҵ, Мадлена
Асҭамыр-иԥҳа дааиуан. – Ӡҟәырыҷҷа ҳаицны ҳцар заҟа
исҭахызи!
– Иахьа иҳақәымҿиаз мшуп. Даҽазны! Аиеи?
– Бзиоуп. Закәытә ажәабжьқәоу исымоу бдыруандаз!
Аха уи нас.
– Саб иоуп. Шәеибадыруаз!
– Сгәы иаахәеит! – Леуарсан аԥҳәыс лнапы аалымихит,
ларгьы дааҭымгылаӡакәа, лмашьына дазнеит. – Дызусҭада?
– иара уи аԥҳәыс длызҿлымҳан.
– Ӡҟәырыҷҷа офшорны иҭазкырц зҭаху лоуп.
– Аиаша?!. – азныказ уамашәа ибазаргьы, нас даахәыцит.
– Аӡиа ҭалкуеит, аҳәаанырцәаа уаҟа идырҿиауа ҳара
жәларҵас ҳаҿиара иаԥырхагахоу иацхыраауоу! – иара изы
убри ихадаз зҵааран иаақәиргылеит, уи ижәларгьы ирхьааны ибон.
28
Адәқьан Ҭали дыҵагылан. Тата, Џьадар длыманы, Аҟәаҟа
амҩа данылахьан. Лара мызкала зны аҳҭнықалақь дазцон, Гагра илмоуаз, ма ара аҵкыс уаҟа зыхәԥса иаҳа имариаз атауарқәа лыԥшаарц. Гана шьҭа уааԥсырала акырӡа
иӷархаз ркаҳуажәырҭаҿ акы днацҳан, адәқьан аҩныҵҟа
дааҩнашылеит. Инапы злеикрыз уажәыҵәҟьа егьимаӡамызт.
Ахшлых аазгоз амашьына заҵәык аауан даҽа ҩбаҟа сааҭ
рышьҭахь. Нас шьыбжьоншьҭахь Аҟәантә ҩ-машьынак
рҭаауан, ауараши аӡқәеи рыманы. Ителефон аақәихызар,
ааигәа аӡә дасуан.
– Уи Фатима лоуп, – Ҭали лхы ааизлырхеит, лыхәҳахәҭра
аанымкылаӡакәа. – Улбар лҭахуп.

197

Шамахамзар русҭҵааҩ ателефон дырзасӡомызт. Уи
шьҭылхзар, мбатәык илымҳа ишҭылшьуаз, акы дшахыццакуазгьы ицәа иалашәан, дмыԥшӡакәа дҩаҵҟьеит. Адәахьа­
ла даҽа ашәык адәқьан иҿан. Убра дныҩналан, аҩбатәи
аихагылахь дхалеит. Иараҭ дахьышьҭалоз ашә ааирҵрааит,
аҷкәын дыцәазар диԥырхагамхарц. Уи дыцәан. Иусқәа
бзиан, асҟаамҭа дзымгылацзар. Иара имырба, имырҳа
закәытә ус еиларҩынтыз еилдыргоз идырырц рҭахӡамызт.
Аԥсеибакра ҿыцқәа изацлар – игәабзиара ашьақәыргылара
заҟа иаԥырхагахарыз!
Шьапыла Гана амҩа данын апрокуратурахь. Заҟантә абри
амҩа данылахьази, даҽа заҟантә данысуази. Ас иаалырҟьа
дылбарц уажәы иахьылҭаххаз ҭыԥ инаҭомызт. Уанӡа шыхарамызгьы, дыццакуан. Игәыхь маҷсаҷ аҽинардыруан.
Ихәшәқәа рыжәра рмаҷуа дшааиуаз, ҿыц иациҵар акәхеит.
Амҩангьы иџьыба иааҭигаз атиуб нитроглицерин таблетка
ссак ибз инаҵиҵеит. Уи аԥсеивгараз ибзиан. Амҩан дыздыруаз ааидгылон, аҷкәын иусқәа ирызҵаауан.
– Хар имаӡам, шьҭа ишьапы дықәгылоуп, – иҳәон,
игәабзиара иазҿлымҳахар. – Ҳзыцәшәаша уамак егьыҟам, –
ҿыц иҭак кьаҿын, аусҭҵаара иазҵаауазар.
Уамак дрыдхаломызт, дыццакыхуан, амцабз еила­ҵәиуа
маҭылакь ишьҭазшәа. Иԥа дызлашәаз авариа аусҭҵаара
знык аҭыԥ изықәҵандаз! Уаҳа ус ӷәӷәа дала­шәа­рын
ҳәа дагьазхәыцҵәҟьомызт, аха иахьатәи аус анаг­ӡара
дазгәаҟуамызт, настәи аилаҩынтрақәа иаҳа иԥсыҽха­
рызшәа игәы акыр ирызҭынчын. Урҭ арбақәаныз ихахьы
изаагаҵәҟьомызт акәымзи ихьуаз. Ирҵар ихьаауаз аҽнытәи
усын.
– Ара уаатәа! – Фатима лҿаԥхьа аҟәардә наилырбан,
лхаҭа дындәылҵит.
Иара данааи, лара џьара дцазар, џьарантә уамаӡак
изаалгарызшәа, дыԥшын. Уаҳа ус имаӡамызт, ашә дназ­
хьаԥшит. Уи ыҵарбаҟаца иаркын. Адәахьала шьҭыбжьы

198

иаҳаӡомызт, аҩныҵҟагьы амҵ ԥыруазар иуаҳарын. Лара
лтәарҭа аԥхьа ақьаадқәа ықәыԥсан. Убарҭ ааилырх,
иҷкәын иусҭҵаара иазкыз аалиԥшаарц цәгьа ибомызт. Уаҟа
иҟамзар, лишәа амгәа ак ҭаҵәахымкәа иауҟахыз. Акәақьҭ
икҿагылаз лсеиф аркын. Уа иҭазар? Лишәа амгәагьы
дызҭаломызт, лаԥхьа иқәыз ақьаадгьы дызрыламԥшит.
Иҩныҵҟа еиӷрыблаауазаргьы, иахәҭамкәан ииԥхьаӡоз
инарҟаҵозма. Дтәан ус, аҵәымыӷ илаҵа, аҟәардә дадҷаблан.
Ихы ижьон акәымзар, имаӡаны илыԥхьаӡоз ашәҟәы лаԥхьа
иқәҵа ддәылҵуазма, ма лишәа амгәа иҭалҵозма, ацаԥха
амыркыкәа. Арахь леихатә сеиф лызгылан, лымаӡарах
ҭаҵәах. Иара игәҭакы дазхәыцуан, акәымзар уи назыгӡашаз
иакәызма. Цәгьарак наигӡозар, илмырҟаҵарызшәа, лара
дааҩналан, лаԥхьа иқәыз ашәҟәқәа дыркьымсыкәа, лишәа
амгәа иҭаз қьаадкгьы дашьҭамлакәа, лсеифгьы лыхшыҩ
азымышьҭыкәа, днатәан, ахаҵа днеиҿаԥшит.
– Аҷкәын игәабзиара шԥаҟоу? – лызҵаарала дзышь­
ҭаҵәҟьаз здыруадаз.
– Ус ашьшьыҳәа деиӷьхозар ҳәа ҳгәыӷуеит.
– Ахәшәтәырҭа дҭыжәгазар ҳәа сыҟоуп.
– Ааи!
– Аусӡбара нападыркаанӡа, акыр дыӷәӷәазар бзиан.
– Аамҭа ааима? – лҳәашьа ааигәамԥхеит.
– Аусҭҵаара шьҭа ихҳаркәшалароуп.
– Ишәԥырхагеи?
– Абра иҟасҵо алкаақәа рыла, аусӡбара мҩаԥысроуп.
Сара ара ак сҳәоит, уа ианнеилак, даҽакала иахәаԥшыр
сҭахӡам. Аусҭҵаара иагсыжьит ауп иаанаго.
– Шәеиқәышаҳаҭны амҩа ашәымҭо? – иара дԥы­шәырч­
чон.
– Закәанла ус иҟалаӡом. Апрокуратуреи адвокатуреи
аусӡбара рыбжьагылазароуп.
– Ишәԥырхагоу сзеилкаауам.
– А-Кацбаиа ижәлар ацҭәы ҟарымҵароуп. Акәымзар
аҷкәын дҭаркуеит.

199

– Урҭ ҳҿагылартә ҳхы мҩаԥаҳамгацт. Ԥхьаҟагьы изласылшо ала срыцхырааларц сҭахуп.
– Сыздыруам. Араион аӡбарҭа ахада дысзасуан. Абри
аус дазҿлымҳан.
–Аус, уахь шәара инашәышьҭаанӡа, лара дазҿлымҳахану!
Избан?
– Аҭакра иқәшәар ларгьы илҭахымшәа збоит.
– Иқәшәараны дзыҟеи?
– Кацбаиа иԥшәмаԥҳәыс дылҭазшәоуп ишылҳәо.
– Илҭахызи?
– Илҭахызи шԥыкәу?!. Лхаҵа дҭахеит. Аус шымҩаԥысуа
дазҿлымҳауп.
Усҵәҟьа лхы мҩаԥылгозар, иара иԥа иусқәа лыруада­
ҩырц лгәы ишҭаз Гана дазхәыцуан. Уи иаалырҟьашәа
их­шыбаҩ иахьалнарҟьоз, аԥхӡы иқәнаҭәон, деилнархуан. Дыззыԥшӡамыз ацәыҵлашьцара иара изыԥшын. Иԥа
изыԥшын. Уи амҩа аркышьак аиурц, иҟаҵатәызи?
– Илҳәеи зырҳәа?
– Усҟатәи ажәабжь еиԥкаа сзыҳәаӡом. Телефонла ҳаи­
цәажәон. Аӡбаҩ лҿы уца! Цқьа шәеицәажәап. Амала, еиҭа­
уасҳәоит: сара апроблема соур сҭахӡам.
Фатима илҭаз адыррақәа еиҿибаарц Гана дхәыцуан,
дхәыцуан, шьҭахьҟа амҩа дахьынӡаныз. Аки-аки еицәеи­
лаԥсон. Усҟатәи реиҿыбаарагьы заҭахызи! Аус злаз зҵаа­рак
акәын: а-Кацбаиақәа рҭаца дкылыхх даазар, лгәы иалази?
Лгәы иалази аусҭҵаара ладмырҳәыр-иҩадмырҳәыр амуа?
Адәқьанаҿ днаӡахьан иара, Фатима лыгәра имгарц Лариса Иван-иԥҳа ишиабжьалгахьаз анааигәалашәоз. Уи убас
игәалашәалон, убасҟатәи агәхьаа икуамызт, игәаламшәозар
иаҩызан. Аха уажәтәи игәалашәара игәыҿкааган, Фатима
данлыҿцәажәа ашьҭахь.
Џьадар даар, уи имашьынала аӡбарҭахь дцарц игәы
иҭакын. Агәаҭеирагьы изыԥшын. Дызтәомызт, ҭынч дызгыломызт. Илаҩеишьа збоз Ҭали, лыхәаахәҭра ааихсыӷьымҭак
лхы иалырхәеит.

200

– Иҿыцу акыр уаҳама?
– Исаҳауазеи?
– Акалашәа уҟоуп.
Иара дындәылҵит. Атакси ааникылеит. Дахьцашаз
аныҟәцаҩ иеиҳәеит. Нас иидыруаз амҩақәа, аҩнқәа
ибозма, иара ихәыцырҭа дҭаршәын. Иахьцалак, Фатима
ацҭәы лҭахымзар, арыцҳара иақәшәаз аҷкәын дицхыраарц лгәы иҭамзи. Уи азын иҭахаз игәыцхәы машшуазар акәымзи. Уи аханатәгьы иашьклаԥшуан. Аха… Лариса
Иван-иԥҳа аусҭҵааҩ лыгәра имгарц баша иабжьалгама?!.
Аҵарҭыша римҭар ҳәа ишәозма? Амала, зны иара аус аҭыԥ
иқәиҵааит! Атакси длалбааны, аӡбарҭа ахыбрахь амардуан
даныҩаҿагылоз, игәы иҭашәаз: раԥхьаӡа акәны «зны иара
аус аҭыԥ иқәырҵааит!» ҳәа дхәыцит. Уажәраанӡа, аҵарҭыша
аԥхьа ирыҭаны, аус нарыгӡарц драцәажәалон.
Атакси дышлалбаазҵәҟьа, аӡбарҭа аҵаҟа иҩназ адво­
катцәа рколлегиахь днеирц иақәикызма уҳәо, уахь ишьаҿа
неихигеит. Ашә амаа даахарц егьигымкәа, дааиԥхьхәыцит.
Зны аӡбарҭа аиҳабы илҳоз еиликаар иаҳа еиӷьын. Аус ахьнеихьаз дазҿлымҳахар, адвокат илеиҳәози? Иҽазирхиар
иаҳа дманшәалахарын. Аха адвокат лхала ари аус
ҭылҵаарц дазҿлымҳазар акәымзи? Уи Гана хыхьынтә илызлыбааигоз дзазыԥшрызи? Амала, урҭ азҵаарақәа иара ихы
иагьҭашәомызт. Ажәытәан адвокат аӡбара анымҩаԥыргоз
азал аҿы дырбалон. Уи атрадициа иахьагьы ауаа амҽ­
хакын. Убри аҽны аӡбарҭа аиҳабы лахь амҩа дахьаныз,
имҩатәшәа ҵаҟа адвокатцәа рҭыԥ дныҩналарц ақәикит,
акәымзар, зны дырҭааны, акассаҿ аԥара ишәазижьҭеи, адвокат дагьигәаламшәацызт. Лхаҭагьы, иара дшылзааихьаз
лхашҭхьазшәа, акы дазҵаауамызт.
– Ажәабжь ҿыцқәак шшәымаз саҳан, сышәзааит, – Гана
аӡбаҩ лҿаԥхьа дтәан.
– Уи азы саргьы узбар сҭахымзи, – лҳәеит лара.
– Ишәҭааз дызусҭада? – дҵааит иара, иҭахаз а-Кацбаиаа
иԥшәма ԥҳәыс Арда шлакәыз агәраганы дшыҟазгьы.

201

– Ардеи Маџьуи сҭааит. Маџьу, а-Кацбаиа иаҳәшьа, – уи
лыхьӡ ҿыц илҳәеит, Гана ихәажьы қақаӡа иҩеилалыргылартә.
Иаҳәшьа илцәажәашьоу удыруама?!.
– Илҭахи?
– «Аҷкәын ус баша, хара идымҵаӡакәа, доушәыжьырц
шышәҭахыз саҳаит, – ҳәа даасзыҵҟьеит. – Сашьа имҩа икын,
дҭаирхеит, – лҳәеит. – Иарбанзаалак хьаҵрак изыжәурц
ҟалаӡом», – лҳәеит.
– Дҭалкырц лҭахума? – Гана амца иҿатәан.
– «Дҭашәкыроуп, – лҳәеит. – Ма сабиацыԥхьаӡа – миллионк», – лҳәеит.
– Дара иагьсабиацәамеи.
- Лара лзы исабиацәами.
– Ҩ-миллионк аԥара… Иабаазгои?!.
– Уи атәы сыздыруам. Шәеицәажәа!
– Шәара ирашәҳәеи?
– «Хьаҵрак изыжәур ҟалаӡом!» ҳәа данаақәгыла, «сара
сахь ашәҟәқәа мааӡацт, иааир исҳәо зымдыруеи», – сҳәеит.
– Азакәан иаҳәои?
– Авариа ҟаланы, ҩыџьа, ма инареиҳаны иҭахар, – хышықәса!
– Ишԥаҟаҳҵари?!. – Гана аҭаҭын дамыхарц акардиолог
иабжьеигеижьҭеи, иџьыба иҭеимҵоз асигареҭ аацәыригарц
дынҭалеит, аха иҭацәын.
– Шәеицәажәароуп, – аӡбаҩ асигарет ацынхәрас
лгәаанагара неиҿалкит. – Акәымзар дҭаҳкуеит. Иалышәхуа
шәара аҭаацәара шәоуп изусу.
– Убри ашьҭахь иҵегь рҭаххар? – Гана, ҩ-миллионк
иџьыба абыржәы иааҭихрызшәа, дҵаауан. – Арҭ сыхәда
иқәтәаӡарц рҭахуп, рыԥсы ахьынӡаҭоу акрырҿазҵалода?
– Усҟан сыхьӡала арзаҳал уҩуеит.
– Иаазгада дара? – Маџьу лыдагьы иуҭахыдаз, аха амца
рыцразҵоз рымамкәан игәахәуан Гана.
– Аԥсҟы зкыз Арда лакәын. Ианцоз изымбеи. Закәытә
машьыноу дзықәтәоу удыруама?!

202

«Арҭ сылахәмаруама?! – Гана амардуан длалбаауан. –
Ҩышә нызқь иркуаз а-«Mercedes» мап ацәкны, хышә нызқь
сымырхит. Икаамеҭыз амашьына аархәарц, убасҟатәи
рзымхозу? Аус ииасхьан, уажәых ицәырыргаз закәи? Убри
иблахаҵ шаргьежьуаз, иара адвокатцәа руада дныҩналеит.
Уи ҭбаан. Аусуга ишәақәа, аҟәардә рыдыргыланы, цәаҳәацәаҳәа иҭәын. Амала, адвокатцәа реиҳабы ахаҵеи иара,
Гана, знык дзыҿцаахьаз адвокати рыда, уаҩы дыҟаӡа­
мызт. Иара аԥҳәыс лааҩсаншәа днатәеит. Ахаҵа ихы
ақәырԥс уск ҭиҵаауан, аԥсшәа иҳәарц, ихгьы шьҭимхит.
– Иҟақәоу саҳақәеит, – лҳәеит адвокат. – Снапы алакым
џьумшьан.
– Акодекс излаҳәо ала, аҷкәын иқәшәои? – уи аӡбахә
ала аӡбаҩ лгәаанагара имаҳахьази ҳамҭанык аԥхьа, аха
адвокат илҳәоз уи иахьынӡақәшәоз еиликаар цәгьазма.
– Авариа аҵыхәала ҩыџьа, ма инареиҳаны иҭахар –
хышықәса, – аҩбатәи аихагылаҿ иаҳаз акәын ари илҳәоз.
– Уаҳа хьаҳәхьаҵрак амаӡамкәан, убас заҵәык аҳәома? –
шьҭа иахьеицәажәоз имҩатәны дҵаауан акәымзар, «ахьаҳә­
хьаҵрақәа» иара ирылеихызи, урҭ ҟаларызу иҟамларызу
иара иакәын изыӡбоз ҳәа дхәыцуан, иџьыба дақәгәыӷуа.
– Азакәан ус иҟоуп, – ишьақәлырӷәӷәон адвокат.
Макьана Гана инапы злеикрыз издыруамызт, амҩаду аган
ианыршәланы дахьаныз. Машьынак аауан игәахәцыԥхьаӡа,
шьҭахьҟа даахьаԥшуан, таксик шԥааихьымӡарыз ҳәа. Дара
уаҩ дырмоукәа амҩа иауанылахуаз, ианҭацәыз, аԥассаџьыр
ирзыԥшны, ҭыԥк аҿы игылазаауан. Идәқьанаҿ днаӡар,
иусқәа иӡбарызшәа, дыццакуан. Амаршрут такси ааникылеит, ауниверсам «Континент» днаӡар, аихамҩа дынхыҵ,
иусурҭахь длыбаарц.
29
Иблагәы цқьахарц, Леуарсан агәыр илеиҵон иблацәа
аҵкараҿ, ақалақь поликлиникаҿ дааны, есымша. Уи агәыр

203

амедицина усзуҩцәа зегьы рнапы адыркуамызт, азин
рымаӡамызт. Аблаз ҷыдала акурсқәа ирхысхьаз ракәын
уи зҽаԥшьазгоз. Ус аҷыда ҵара змаз ақалақь аҿы џьарак
аус руан. Ацара-аара аԥара ицәақәӡуан, аусзуҩцәагьы
хазы ак рызшәатәын. Иахьабалак, Шәача, Адлер, агәа­
бзиарачаԥарҭақәа уахьрыҿцаауаз ркассақәа еиҿкаан,
русура ахәԥса азыԥҵәан. Ус иахьеиҿкаамыз рџьыба ак
нҭоумҵар, еснагь цқьа уздызкылодаз. Ҳара ҳҿы акасса,
аиҳараӡак ахәшәтәырҭақәеи аполиклиникақәеи рҿы, макьана аусура ргәы иҭаӡамызт. Ажәлар ргәабзиарахьчара
аҳәынҭқарра ахахьы иагон. Амала, амедицина аусзуҩцәа
ироуаз ауалафахәы уманы, дәқьанк узыҩналомызт. Халаҭ
шкәакәараа ишԥаҟарҵоз, ачымазаҩ иџьаба иҭамԥшыр.
Уаҟа зхәы иаҭәҳәаны акрызфоз Леуарсанҵәҟьагьы акгьы
изыҟаҵомызт. Шәача, асанатори «Металлург» аҩ­ныҵҟа
еиҿкааз абла амикрохирургиа аполиклиника коммер­
циатәын. Уа усс иаамҩаԥыргоз зегьы рыхәԥса рықәын. Леуарсан иҟазшьаз ала капеикылҵәак аӡәы иџьаба иҭеиҵарц
ихы иҭашәомызт.
– Макьана убла мыцқьахаӡацт, – ҿыц иҟарҵаз анализқәа
рлыҵшәақәа ҭҵаауа, амикрохирург ақьаадқәа ааилирхит, –
даҽа хә-гәырк Гемаза улоуҵароуп… Мамоу! Иҟаҳҵап даҽа
жәаба! Убла злахҩоу ала, хәба азхом ҳәа сгәы иаанагоит.
Знык алазер шәахәа абри ахәашьра иалсуа исызнагар,
уаҳа акгьы сҭахӡамызт. Убранӡа уаҳа иамур, Краснодар
уцар акәхоит.
– Уахь сзымцар ҟалап.
– Избан? – ахирург дҵаауан, уи аҭак уажәраанӡа имаҳа­
цызшәа.
– Сгәабзиара амҩа азышьҭымхыр ҳәа сшәоит. Усҟатәи
исҟьаша аԥарагьы сымам, – аҵыхәтәан ииҳәаз акәын
аиҳараӡак иара ихьааз.
– Макьана иҳалшо ара иҟаҳҵалап, – ахирург ипациент ичымазара аҭоурых зныз ақьаадқәа ааидкыла наҟ
иныԥхьеикит, нас администратор илиҭарц. – Абзиараз!

204

Леуарсан амҩахь дыҩцәырҵзар, амашьына иашамкәан
иргылан ҳәа, аурыс инспекторцәа Аԥсар идгылан. Рыхҩык
еиҿаччақәон, аха еибырҳәоз акәын аус злаз.
– Ҳзымцои? – Леуарсан амашьына ашә ааиртит.
– Абарҭ х-нызқь рҭахуп,– аҷкәын, дзыдгылаз даарыдҵын,
иаб дизааскьеит.
– Сыпроблемақәа маҷымзи, – аби-ԥеи реицәажәара
иалыҵшәахаз иазыԥшны игылаз аинспекторцәа Леуарсан
амца рыжәиҵон илшозар. – Иҳацәшәом, иаҳцәыԥхашьом.
– Ирысҭарц сгәы иҭаӡамеи, – иҳәеит Аԥсар. – Сдокумент
ргааит. Аҟәа сҩеир, аашә мааҭ сшәоит, аҿыц рымысхуеит.
– Ус имариахо џьумшьан! – Леуарсан аинспекторцәа
днарыдгылеит. – Амашьына сара соуп изтәу. Атехпаспорт
шәыргьежь! Иара ишәҟәы злаимышәхыз ала, апротокол
еиқәшәыршәа.
– Амашьына шәара ишәыздәықәҵома? – аԥа дааигазар,
аб аԥсҟы изкрымызт игәахәуан аинспекторцәа руаӡә.
– Издәықәсымҵои?!. Сара сышәҟәқәа еиқәшәоуп, –
зҳәаз Леуарсан, аполиклиникаҿ иҩблак ихырҭәалаз ахәшә
ашьҭахь, иблақәа ихыгагаан идырбон, амашьына ишиҭахыз
иныҟәицо дабаҟаз.
– Уажәыҵәҟьа! – иҳәан, аинспектор ГАИ амашьына
дынҭалан, Аԥсар уахь днаиԥхьеит.
Маӡа аҷкәын иацәажәацәа рхымҩаԥгашьақәа Леуарсан
зынӡак изычҳауамызт. Аҵарҭыша еизыҳәҳәацәа уахьнеилак иаауԥаҳалон. Дара ртәала «леишәак» шьақәдыргылон.
Ԥхӡыџьабаа иурҳаз даҽаӡәы иҭара еилаҳауадаз, ԥсыхәа
анумоулак атәы умҳәозар. Ачынуаа аус ахьырымуаз,
ҳәынҭқарра зыҟаломызт. Ачынуаҩ дахьыҟаз уааԥсырала
аиҟарара иалыхәдан. Азакәан зегьы рзы аус ахьауаз, зегьы
еиҟаразар ахәҭан, аха азакәан знапаҿы иҟаз иахьиҭахыз
амҩа аиҭон, ма иаиҭарц иҽԥишәон.
– Ари сгәы иҭашәаз еиликааит, – Аԥсар даахынҳәит. –
Зықь мааҭ рҿы даангылеит. Адокумент ҿыц сашьҭаларгьы,
уа итәоит. Сцара абаҟоу, саара абаҟоу? Аамҭа…

205

Иԥсыԥ алагаҩагара игәы шеивҵанархоз, Леуарсан еилаз зықь мааҭ аҷкәын инаииркит, рнаҩсан игылаз аинспектор имбозшәа шыҟаиҵазгьы. Аԥсар ГАИ амашьына иҭатәаз
дизнеин, аԥарақәа ахышә инкылирҳәҳәан, иара убас аинспектор иаакылирҳәҳәаз ишәҟәқәа ааимихын, данаахынҳә
рмашьына дынҭалеит.
Амҩа рҿыцрақәа ирылсуан. Иахьабалак усура еилашыран. Кәыдеԥсҭа илахысуан, аргылара иазкыз амашьына дуқәа иаарылахеит. Урҭ изрылсуамызт, ирылагылан,
рҽаарывҵарыҳәҳәар амуа. Ахәшәқәа рзы Адлер инкыдгылар Леуарсан цәгьа ибомызт, аха Гемаза усгьы џьаргьы
иоуамызт, аҩныҟа дкылсыр КБРЦ аԥҭека знапы ианыз ателефон дылзасыр, Шәачантә иахьаалгашаз лара илдыруан.
Иара усгьы Адлер ианалала нахыс, амашьына реишьҭагыла
ишашьклаҳәыз мацара, Ԥсоу икылсыр акәхон.
Мҩабжара иахьцалак аҿыц мҩа изаныломызт, ажәытә
мҩа иқәын, уа амашьына рацәахын. Ԥсоу инкыдгыланы, Гемаза ада даҽа хәышәқәак ааихәарц Леуарсан иҭахын. Уи
ажәытә мҩа изанылаз убри азакәын. Бла ҟаԥшьыла адунеи
даналаԥшуаз, ибласаркьа еиқәаҵәа акыр ихәон. Еибгаз ибла
иаҳа иабартә, ибласаркьа егьи ибла аҟаԥшьра арцагәон.
Даахьаԥшны аолимпиада ргылара хада далаԥшуан. Имеретинскаиа бухта ҳәа изышьҭаз адәы Абыхәаа зны инхон.
Урҭ рыжәлар аиҳараӡак Бырцха иаакәыршан ирыдгьылын,
аха ана-ара даҽа жәла шьҭрақәак ирылаԥсақәан. Ахҷыԥсаа
рцынҵәарахқәа Гәыбаа дәаа анындырҵәа, Абыхәаагьы
ықәырцеит. Асовет мчы ахаан, Абыхәаа рдәы ангәарҭа,
Имеретинскаиа бухта ҳәа хьӡыс иарҭартә, ақырҭқәа
рҽаԥыршьит. Убракәын аолимпиа хәмаррақәа реиҳараӡак
ахьымҩаԥыргоз мызқәак рышьҭахь.
Ареволиуциақәа еишьҭаргыланы Урыстәыла ианахысуаз, Аԥсны иаднакылаз адгьылқәа аӡиас Мзымҭанӡа зны
инаӡон. Араҟа иара усгьы нхаҩы дахымызт, кашырран.
Знапаҿы иаазгоз ӷәӷәала илаԥш ахызар акәын. Аԥсны

206

усҟатәи амч абамаз. Асовет мчгьы аиааира агеит шырҳәоз,
аҽармаӡан, акырӡа ианшәарҭахалак, Ԥсоуи Мзымҭеи ирыбжьахаз адгьыл аиқәырхара мацара зхы иҭашәодаз. «Ҿаҵаҿаҵа Урыстәыла еидаҳамкылар, аибашьра аилыхара
адгьылқәа ҳцәалаӡуеит, – рҳәан, – аԥсуаа Ԥсоунӡа ирызхоит», – ргәахәит. Арык жәыланы иаауан, иҟарҵоз шиашамыз
узраҳәарын ҳәа уҟазу, «абааԥс, иара усгьы ҳаиқәшәыр­
хеит», – рҳәеит зымч мхоз акьаразқәа ргәы алаҟаӡаны.
Аҳәаа ԥсеилаҵага мыждаҿы аби-ԥеи акырӡа инхеит.
Ауаа рацәан. Ашәҟәҭаҩра мҩаԥызгоз аҳазалхырҭаҿ аӡә
иакәын. Иааузымычҳартә акыр дадхалон. Уи ивсит шырҳәоз,
аҳәаахьчацәа иаарыдгылон. Уаагьы акомпиутер иҭазгалоз
ӡӷабк дтәан, дахьӡомызт. Угәы ахьынӡабзиаз, зегь улаӡарын,
аха ак анизымычҳауаз аамҭа Леуарсан дааҭамгылози. Абаа,
аурысқәа иаарылсит шырҳәоз, Ԥсоу ацҳа ианаақәслак,
аԥсуаа иаарыдгылон. Тауарк рымамзар, арҭ рхаҭара зҳәоз
рышәҟәқәа инарыхәаԥшызшәа, иоурышьҭгәышьон. Нас
иқәыԥраа ақалақь ахь еихагәышьон. ГАИ ирҿамшәар, изыццакуазар иццакрын.
– Валентина Шоҭа-иԥҳа?! – КБРЦ аԥҭека аиҳабы дылзасуан Леуарсан, ақалақь ианалсуаз. – Гемаза сҭахыхуп.
Ашәахьанӡа шәцозар, ишәзаагома?.. Иҭабуп!
Ашәахьа, уи ахәшә лымхны, ҿыц аполиклиникахь есымша даалар акәхон.
Аус иуазшәа дызхыԥхьаӡалаз абӷанҷ зауад маҷ дазцарц
иҭахын, аусурамш анҵәамҭаз дрыхьӡақәар здыруадаз.
Аԥсар уахь уажәыҵәҟьа дизгомызт, заа дазыҟаимҵаӡакәа,
иаалырҟьа агәарбжьара дыбжьаларц иеиҳәар, аҷкәын
даргәамҵуан. Аҵыхәтәантәи аамҭаз уи иаб игәы
иаамыхәашаз дацәшәаӡомызт. Шәача дганы дахьааигоз
ҿымҭӡакәа уамашәа иубарын. Амҩан аҷкәын дныжьны, аб
ихала иусурахь дцартә, иламыс иабжьанагомызт. Аҩныҟа
еиццар, уа иԥа дныжьны, иара иусурахь дымҩақәгылар, иусура дахьӡаанӡа, аусуцәа ықәҵуан. Ашьыжьынӡа иааичҳарц
ӡбаны, аҩныҟа ихы хан.

207

Лаби лашьеи аҩны аҽны иахьахылаз дԥышәырччо,
Нара абарҵа дааҵагылеит. Шьҭа лан лусурантә дхынҳәыр,
рыҩны еилыџьџьа иҭәрызшәа лгәы иабон. Лхаҭа Тата
лыдәқьан аҿынтә ашьыжь дааргахьан, аҽны лыԥсы лшьон,
адырҩаҽны Аҟәа амҩа даныларц. Урҭқәа зегь идыруан Леуарсан. Иԥҳа лшьаҿацыԥхьаӡа дашьклаԥшуан, ларгьы еилылкаауазар акәхарын, илычҳауан, иаҳҳәап, Аҟәа лусураҿ
дҩеиаанӡа, зны-зынла ҩынтә-хынтә ателефон дахьылзасуаз. Аҷкәын иакәын усҟатәи ишьклаԥшра ззымычҳауаз,
дагьаргәамҵуан уи дагьыхәыҷӡамызт шьҭа. Аха аӡӷаб
усҵәҟьа лхақәиҭра дацәшәон аб, дагьизҿаҳәомызт аха.
Лара дыҟәбаҟәшәо акҿаҩра дыкҿан, ахацәа акрыр­
ҿалҵарц. Аб иқәра акыр ишифахьаз даназхәыцлак, арахь
ичымазарақәа шихьӡаз игәалашәонаҵ, иԥҳа џьашьахәы
дыԥшқарахӡа дахьибоз, лгәамч иара дзақәгәыӷрымызт. Аха
иара иакәымзи дзааӡоз, агәабзиара дшалаҟаз имдыруази.
Аҷкәын иакәзар, амашьына аҭыԥ иныҵаиргыла ашьҭахь,
акәтқәа рзы Ԥсоу ишьҭырхыз ҩ-ааҵәак афатә, инацәы
иахаиргьежьуазшәа, ирлас иаақәихын, рҭыԥ иқәиҵеит. Макьана уигьы имҩа цқьа аб илимхыцызт. Уи адәы дықәгылар,
убасҟан акәын имҩа зеиԥшраз ихаҭа ианидыруаз. Аб
урҭқәа рҭыԥқәҵара дахьӡандаз! Дахьымӡар ҳәагьы дшәон.
Иара ишьҭахь дара агәамч рыманы инхар, иара изы
ижәҩангәашәԥхьарамхози.
Уаҩԥсҵас аҷкәын иаҳа ацхыраара ԥхьаҟа иҭахын. Уи
баша, адәахьы дыхәшаны, аҩны дмаӷымызт. Игәы иалаз
рацәан. Амала, шьҭа иара дхәыҷымызт, аҵара далгахьан,
иҵара макьана цқьа ихы изархәомызт, аха дыԥшаауан.
Дгәамҵхамҵуан, деилаҩынтуан, дхәыцуан… Дыԥшаауан.
Дҿан. Иҩызцәа заҟа еибыҭаз (аиҳараӡак иномаркала) иара дрыхьӡомызт. Убри иҟазшьа аб игәаԥхомызт.
Аха аԥа дхаҵахарын, аб дгәыӷуан. Иааӡашьа ԥхьаҟа
ишԥеихьымӡарыз. Аб гәыӷрала деибыҭан.
Аӡӷаб иаҳа ацхыраара лҭахын. Дыхьчатәын. Аҭаацәатә
ааӡара лыхәарын ԥхьаҟа, уи дарӡрыжәхьан лашьа иаас­

208

ҭа. Иаразнак улаԥш ихаҳаломызт, аха уи ус акәын. Аха
дыӡӷабын. Лаамҭа иаҳа иццакуан. Лҵара иацылҵарц
иахьақәылкыз ашықәс рацәа ақәлырӡуан. Ахылаԥшра иаҳа
илҭахын. Шьҭа ишәхьаз ӡӷабын ҳәа мацара, ишылҭахыз
мацара ҳәа лхақәиҭра лнапы ианҵаӡаны, лымҩа дизықә­
ҵомызт, лаб иҩны дахьынӡаҩнагылаз. Ахылаԥшра иаҳа
илыгыжьтәымызт. Згәырҵҟәыл ӷәӷәа аазырԥшырц зылшоз
илыҵашьыцшаз рацәахон. Аҵашьыцра аиӷара аҵалон. Аб
длыцәшәон, даазхылаԥшыр ҟамлаӡоз шлакәымзгьы. Лара
дыӡӷабын, мҩак дықәиҵалозар, дылнырларц илшон. Аб
ихәыцрақәа ажәеицааирақәа аԥҳа «ацхыраара лҭахын»,
ма «ахылаԥшра лыгыжьтәымызт» еиҿыркаауан.
Аҟазшьа ҷыда шьҭкааны измаз иԥа имҩа дзаныррызма? Иамуазаргьы иҽазԥишәалар аб ихәҭан. Аиашаз, уи,
иԥа, ихала имҩа данызар ада шамуаз дазхәыцлон. Иара
имырбаӡакәа маҷ-маҷ дизымҩақәҵалозар ибарын. Иагьа
умҳәан, аҷкәын аҩны дыҟан, хазынхара аӡбахә иҳәаӡо­
мызт, дыҷкәыназаҵәымзи. Агәараҭа шеихеиҳарыз иахьцалак ицааӡан. Уи акыр аҳәон.
Ателербага дадтәалан аб. Узызҿлымҳахашаз дырраҭарак
цон. Ԥхьаҟа ирзыԥшыз аолимпиада иазкын. Дахәаԥшуан,
ибаӡомызт. Ихшыҩ ихшара рԥеиԥш иазкын.Дара руахҭа бзиахарын ҳәа дазхәыцуан, рлахьынҵа рхала ирчаԥарын, иара
днарыцымхыраалар – дабацоз. Игәы заҟа ирызҭынчымыз
аҟара иҭынчызшәа ибон. Аха убарҭқәа-егьырҭқәа маҷсаҷк
ихаҭа дырхаанхар иҭахын. Дара ҿақәамзи, раамҭа рацәаӡаз
џьыршьон. Иццакуамызт, иара дыццакуан. Макьана, идунеи
иԥсахырц, дынкыдххылаҵәҟьар иҭахымызт.
Ирма лусурантә дшаахынҳәыз, лыҩн усқәа лнапы шрылакыз, Шәачантә лыԥшәма иааигаз еилылкаауан. Џьара
дцаны данаалак, аҽны иара уаҳа ус уамак изынагӡаӡомызт
жәытә аахысгьы. Аамҭа цацыԥхьаӡа, илшарақәа иаҳа-иаҳа
ирыгхон. Лара дыԥшӡомызт. Лырахә ҭалкит. Ишарылахьан азы, џьабаа уамак лдырбаӡомызт. Макьанагьы рхаҭа

209

аҭәа рыҭара аԥшәма иҽазимкӡацт. Ианааилашәшәиуаз
лыкәтыҵра ашә алыркит.
Иара
ателербагагьы
мыцхәы
дзадтәаломызт.
Дыҩдәылҵын, агәарԥ дықәгылан. Уажәааны абласаркьа еиқәаҵәа зымхазҵоз дарбаныз, лашьцанеи. Иара
ичмазаҩыз ибла ахьыԥаҭԥаҭуаз акыр еибгаз иаԥырхаган.
Ара ҵаҟа днатәеит. Ааҿыхьҭахар цәгьа ишамбозгьы, иара
иныруамызт макьана. Аамҭагьы акыр цеит. Баша ԥсшьарала
аамҭа ас игахьазма. Уажәааны ателедырраҭарақәа акыр изрылгозар ҳәа дтәанеи. Уа даангылашазаргьы здыруадаз,
Ирма лыбжьы ааимаҳазҭгьы:
– Акыр ухьаама?
– Мамоу.
– Аҩныҟа улеир узеиӷьын. Уԥха кьаҿ узаазгару?
Иара дҩагылеит.
Ашьыжь иусурахь ихы хан, хәлаанӡа уи ибӷанҷ зауад
маҷ дааԥырымҵырц.
30
Игәабзиара маҷк еицәахозшәа аниба, Гана, Џьадар диманы, аҩны дааит. Уи ашьыжь инаркны, ҩымш Ҭали аус
луан азы, аби-ԥеи рымала иҩнахеит. Аб ауада ҭбааҿы адиван дықәтәан, ателербага ҭбаа аҿакын, аха иара ихшыҩ
уи иазишьҭуамызт. Ари абжьарак деилнархуан аусҭҵааҩи
иареи, аӡбаҩи иареи, адвокати иареи реиԥыларақәа.
Арҭ еицырҳәоз акакәын, ҵәҟьак еицҭадыршәуазшәа.
Еицырҳәозар хаз-хазы дрықәшәонаҵ, азакәан иаҳәоз
акакәын, ирдыруан. Иҷкәын дышԥаҭеикуаз, уи ҟамлар
акәын. Аха а-Кацбаиақәа ирҭахыз риҭарц акраамҭа инхара ааникылар, уаҳа уаҩы дычмазҩымхар, ацәгьа-бзиа
иҽрылаимырхәыр, маҭәаҩыҭәак аарымхәар ишынҭаацәаз…
Рыԥсҭазаашьа ааныркылар, иахьӡақәар здыруадаз. Урфон,
уҽырҿоумҵар акәын ҳәа.
– Гана! – идырит агәарԥ иааҭала ҿызҭуаз Леуарсан ибжьы.

210

Аԥшәма дҩаҵҟьан, ашә ааиртит. Леуарсан данааҩна­
шыла, рҩыџьегь рҭыԥқәа аалырххьан, Џьадаргьы данааиуаз. Адуқәа еибырҳәоз уигьы дазҿлымҳамзи.
– Сара исзеилымкаауа аус азы, зҵаара жәпакы ыҟоуп,
– Леуарсан ҿааиҭит.– Аби-ԥҳаи апрокуратураҿ аус шԥеи­
цыр­уа? Даҽаџьара акәым, апрокуратураҿ?!. Хыхьынтә уи
изақәшаҳаҭхеи?
– Фатима аԥхьа даарышьҭхьан, – иҳәеит Гана, аха урҭқәа
иара дрылацәажәар иҭахӡамызт. Имыхәашаз, ма измыриашоз иҽзалеигалози? Дызхазхәыцрызеи? Уи Леуарсан иакәын
еснагь цҭәык зыршоз, аӡиас даҿагыланы, ус акәын Гана
ишеиликаауаз. Ари аус иазкны, статиак џьара икьыԥхьырц
иҽазимкындаз! Иара, Гана, дызқәыз амҩа дықәнарҟьар,
иусқәа зынӡак изеилмырго ицәеилататарын. – Аб даарышьҭит
ашьҭахь. Аб, апрокурор, иԥҳа усҭҵааҩыс дидимкылаӡеит.
– Асовет мчы аламҭалаз, аб инапаҵаҟа иԥҳа аус
лдыруӡомызт, – иҳәеит Леуарсан. Уи уамашәа иубарын:
ҩажәа шықәса раахыс, џьаракыр иара иҿыҵшәахьазма асовет мчы ҷыдарак дадгыланы. Уи асовет мчы еилаҳаанӡагьы,
аԥсҭазаашьа асистема ԥсахымзар ԥсыхәа шрымамыз
цәыригалон. Еснагь адунеи ириашарц игәы ишҭаз даанхон,
изыҟаҵаз егьыҟаӡамкәа.
– Асовет мчы мап ацәаҳамкыхи! – Гана мчыла
дԥышәырччон.
– Апрокуратура аҳәынҭқарра иатәу усҳәарҭами.
– Иахьа ԥҳәыси хаҵеи, ҭаацәареи хшареи рхатәы
усҭҵааратә ҭыԥ еиҿыркаар рылшоит, – Леуарсан ауаа рхы
иҭеигалашаз Гана далацәажәон, арҭ рҩыџьегь рҭыԥқәа
еиҭнырыԥсахлаз џьушьарын. – Аби-ԥҳаи апрокуратураҿ
аус еицыруеит ҳәа акыр аҵанакуама? – уажәраанӡа асҟатәи
аус алацәажәарақәа зҭахымыз Гана ихшыҩ ҷапӡа аус ауазаарын.
– Аусҭҵаара иашаны имҩаԥыргозар, зегьы сақәшаҳа­
ҭуп, аха…

211

Наҟ иациҵаз Гана иаҳаӡомызт. Уи, ицәажәашьақәа зла­
ҟаз ала, изықәшәаз авариа аусҭҵаара иашамкәан амҩа
иқәызҵаз апрокурор аби, аусҭҵааҩ уи иԥҳаи шракәыз
цәыҵигарц инапы аиркуан. Гана уи иалихызи? Леуарсан
дышиашаз ааԥшыр, апрокурори аусҭҵааҩи рыԥсахрын, аха
ҿыц иаарышьҭуаз даҽакала аусура иалагозма? Ма дара
рколлегацәа ирзыруз азы ршьа рурызу? Азакәан шыҟаз
абас акәын ҳәа иақәызза аусӡбарахь ашәҟәқәа рышьҭрын,
аӡбаҩ дрыԥсахыргьы, аҿыц иааиуаз ихы ахьирхарыз здыруадаз? Гана, иҷкәын иус ажьаҳәеи аԥсынгьерии ирыбжьакны, дызгыломызт. Ителефон абжьы аагеит.
– Сӡырҩуеит! – ҿыц акыр иаҳарызмашь ҳәа ителефон
аақәихит, изасуаз иабхәында Назбеи шиакәыз аниба.
– Ҭали слацәажәон, – уи ибжьы Гана илымҳа иҭаҩуан
ԥсҭаҵагазшәа. – Иҟалақәаз салҳәеит. Сара Арда дсыԥшааит,
ирыхьыз еилыскаарц. Уи илҳәаз удыруама? Иҭахаз ихаҭа
миллионк акредит абанк аҿы игахьазаарын. Уи ыргьежьтәуп.
Апроцентқәа заҟа рҿы итәо зыԥхьаӡахьада.
– Лхәыҷыцыԥхьаӡа миллионк-миллионк, акредит – даҽа
миллионк, иабаазгои сара?!.
– Хымҩаԥгашьак ԥшаатәуп, – Назбеи имаҳә иабжьеигон.
– Хымҩаԥгашьас издыруа, – Гана дшынеибакәыз
дҵыс­уан, – дара ирысҭаран иҟоу зегьы адвокат бзиак иқәсырӡуеит. Урыстәыла сҩызцәа дысзаарышьҭуеит.
Русҭҵаара пункт цыԥхьаӡа ихсырбгалоит. Абас ауп
исхымҩаԥгашьахо!
– Сара уажәы абанк аиҳабы сизасуеит, – иҳәон Назбеи. – Акредит игахьаҵәҟьазар еилыскаауеит. Иаарлас
сеиҭаузасуеит.
– Ахыхьчара аҭахуп, – Леуарсан Гана иабхәында дахь­
иацәажәоз гәыӷрак изҭанаҵон.
– Ҩба-хԥа миллион ҳәа ирҳәо арбану?! – Џьадар ихы
еилагон. Уи, аусура иҽазикызижьҭеи, аԥарарҳара закәытә
џьабааз иацыз еилимкаахьази. – Ианамух, дҭаркааит!
Дабанӡаҭаркуеи зышәгәахәуа?

212

– Иуҳәо закәи?! – Гана иԥеиҳабы иицәажәоз ихы
иалаӡомызт.
– Дҭаркыр ҟалаӡом, – Леуарсан ихы Џьадар инаизир­
хеит. – Аха уи закәанла иҟаҵатәуп. Ақәԥара аҭахуп,
иаарҳәалак бзиоуп ҳәа акәымкәан.
– Уара уоуп зегьы зхароу! – Џьадар дышгылаз иаб
дааизыҵҟьеит. – Иараҭ ихаразу ихарамзу еилмыргаӡакәа,
аара зегьы ухаҭа иара иқәуҵеит. «Ҳара иаҳхароуп» ҳәаны,
ҳахәда хҽны, аԥсраҿы ҳноугеит. Аԥсра, ацәымза, урыцхыраарц уҽазукит. «Амашьына шәзаасхоит» уҳәан, мап ркын,
заҟа рҳәаз иаразнак ируҭеит. Даҽак рҳәар ушалаӡоз рбан,
ухәда иқәтәарц иаакылсит.
– Иуааз џьысымшьеи, – Гана ибжьы ҭынчын, иҷкәын
иахьгьы дыԥшӡомызт. Ителефон, абжьы анга, илымҳа инадикылеит, ус ала Џьадар уаҳа изацҵомызт игәахәуан. – Да!
– Ари абанк аҿы акредит игахьаҵәҟьазаарын, – Назбеи
иакәын иасуаз.
– Уажәшьҭан даҽак цәырҵыр, уигьы схы иқәысҵароума?
– Гана макьана амца иӷран.
–Усҟан уи аабап.Уажәы ара уааир, иҟаҵатәу ҳалацәажәап.
– Ҳазлацәажои? Ирҭахыз рымҳәахьеи!
– Блеи блеи еихәаԥшыр – иаҳа еилибакаауеит. Дара
хаҭала урацәажәароуп.
– Ирасҳәои зугәахәуа?!
– Ублаҿ иуарҳәо уаҳап. Сузыԥшуп.
– Аиеи! – Гана дақәшаҳаҭхазшәа иуит. Маҷк данаатәа: –
Уҽааидкылақәеи! Аҟәа сугароуп.
– Ак иаҳзаԥсам цараароуп, – Џьадар азныказ аҿагылара
ԥшра шьҭых имаз дамҽхакын, аха иаразнак иҽааиԥсахын,
дындәылҵит.
– Ублақәа рзы ирҳәеи? – Гана уажәраанӡатәи реи­
цәажәара иацрымҵарц, иҽахигон, арахь амҩа дықәлон.
– Макьаназ хәышәқәак сырҭеит, – Леуарсан дҩагы­
леит. – Аҟәантә угьежьыр, ҳаицәажәара иацаҳҵап,

213

Адәахьы ашә ааиртит. Иара итәала дыцхыраарц дашьҭан,
аха имҩа Ганагьы иҩызцәагьы зықәломызт.
Уи днаскьага, Гана икостиум ааишәиҵан, зҽырхиа игылаз Џьадар имашьынахь днеит. Аԥа гәынамӡарак ҿыц
ицәыригахыр аб иҭахымызт, атәарҭақәа ашьҭахь ҩ-цәа­
ҳәакны иахьыҟаз, акәакь дыкҿатәеит, реицәажәара ман­
шәа­ламхарц. Егьигьы ибзиашәа ажәак ихәылшәомызт,
амҩа дахьынӡаныз. Раԥхьа Назбеи иусураҿ инкыдгылеит.
– Урҭ ирзааигәоу, – иҳәеит Назбеи, – уажәы дысзааи­
уеит. Еилкаатәқәак инапы ианысҵан, исзааиго аабап.
Абас иҳәаанӡа ҳәа дыԥшызшәа, уажәраанӡа зны­
кымкәа Гана иибахьаз ахаҵа дааҩналеит. Аԥсшәақәа
шаареиҳәазгьы, уамак игәы алаҟамызт, игәы иаамыхәашаз
даниазшәа.
– Еилукааи? – Назбеи дҵаауан, иҿаԥхьа илатәаз ахаҵа
ицәажәара ԥкуазшәа аниба.
– Аҳәсақәа ԥаԥашькны иҳампыҵахеит, – ахаҵа ихы
дҩахеит.
– Ауацәа ахацәа ирҳәои?
– Ҳрацәажәарц ҳҽазаҳкуан, аха ари ԥҳәыс усхеит, умбои. Рыҷкәын дҭахеит, умбои. Ргәы цәаҳҟьарц ҳҭахым.
Арахь узрацәажәаӡом, – даақәыԥсычҳаит уи.
– Зегьы еиԥшхама?
– Кәыдры зырмацәысуа Амҭҟьал рымҳәеи. Еиларҩынт
измоу аиаҳәшьа лоуп. Ани… Маџьу.
– Илҭахи?
– Илҭахыз лымҳәахьеи. «Аԥсы ихә ыҵыбхырц
бҽазыбымкын, ҳҵас ус иауам» ҳәа леиҳәеит раншьа еиҵбы.
Акгьы лаҳаӡом. Аҭак иҟалҵогьы хы амам, ҵыхәа амам.
– Угәаныла, ҳара ҳашԥаныҟәари?
– Шәхала шәеибаба! Иудыруеи џьара шәеицкылсыр. Уи
ақәгәыӷра цәгьоуп, аиашаз.
– Еибахаз аԥҳәыс илҳәои?
– Ҳара ҳахьыҟоу ҿылҭуам, аха ланхәԥҳа длыццәажәозар
акәхап.

214

– Ан?
– Лнапы лгәыҵаԥса лыԥҳа дылзыӡырҩуеит. Ргәырҽан­
ӡамкәан иаацәыҵыҵыз акредит шәазар лҭахуп, хымԥада. Ус
сгәы иаанагоит.
– Иҭабуп даараӡа! Агәхьаа уасыргеит, – Назбеи
дҩагылеит, ахаҵа днаскьеигарц.
– Узхаҭабуазеи? – ахаҵа рнапқәа аарымихын, дцеит.
– Угәы иаанагои? – Назбеи имаҳә дизҵаауан. –
Сызхәыцӡом. Уара угәы иаанагои?
– Ари ииҳәаз умаҳаи? – Назбеи ихы аашьҭихит. –
«Акредит шәазар лҭахуп, хымԥада» иҳәеит ан лзы. Урҭ
рызҿлымҳарақәа убра иаҳзаанкылозар аабап. Уақәша­
ҳаҭума?
– Сақәшаҳаҭымхар сабацо?
Џьадар имашьынала амҩа ианыхын. Урҭ хараҵәҟьа ицомызт, аха изҭашәаз ахҭыс (авариа шакәыз игәалаиршәар
иҭахымызт) амшала,Гана абри амҩа дангылахьаз,даныҵхьаз
дазхәыцуанаҵ, нҵәара аиурызу ҳәа дыгәжәажәон. Арахь
макьана лыҵшәа иманы ибаӡомызт.
Назбеии иареи аҩнеихагыла иныҩналаанӡа, машьына еиқәаҵәа уамак ҳаракӡа адәаны игылан. Иара ираион аусӡбарҭа аиҳабы иџьалшьоз абри амашьына акәзар?
Иабхәында аԥхьа дныҩналан, иаргьы дишьҭагыла, аҩбатәи
аихагылаҿ арыӷьарахьтәи ашә инадгылеит. Арда ашә аалыртит.
– Арахь шәлеи! – даарыԥхьан, иаҳа иҭбааны иԥхьаӡаз
ауаҭах аҿы днеит илалыртәарц. – Сышәзыӡырҩуеит! –
лҳәеит, иааизгьы, зҿы иааиз рзымдыруазшәа, инеиҿаԥшыааиҿаԥшуа иааилахеит.
– Арҭ рраион аҿы шәыҟан ҳәа ҳаҳаит, – Назбеи иҽааириашеит. – Уажәы акы еилаҳкаақәеит, аха,
ҳнеиҿаԥшны ҳаибабар, ҳаицәажәар, еиҳа ҳаилибакаап
ҳгәахәит.
Арда ажәак аҳәаха лалымраӡарц дкылыԥшуазшәа,
зхаҿы машьцаз Маџьу даацәырҵын, дааиҵаст.

215

– Аҷкәын ихақәиҭраз – ҩ-миллионк! Иаргьы дызбар
сҭахуп. Дысшәырба!
Ацҭәыҟаҵараз алахы зыркәашарц адәы иқәгылаз Маџьу
дызшаз аҩсҭаа длылахәмаруан. Уаҳа цәажәарак шаҭахы­
мыз длырбарц, дыццакы ашә днадыххылан, ииаимылԥаан,
дындәылҟьеит, иузахмырԥоз уск лзыԥшызшәа. Ахацәа
ирҳәарыз рҿамшәо, ҩныҵҟала иаагәаҭеит. Уи лбо дыҟамызт
аԥҳәыс ҿа еиба. Аха, аҭагылазаашьа даҽакала илнырыз­
шәа, аԥхьа лара ҿаалҭит, илҭааз драҟаразарц лҭахызшәа,
рҿаԥхьа акресло данынантәала:
– Гана, сара сызлоу ауаа закәу уздыруам.
Азныказ уи иларҳәарыз ахацәа аақәымшәеит. Иагьа умҳәан, дызҭашәаз узаҵашьыцуамызт. Ус акәындаз,
арыцҳара цәа рхьыкәкәа аҭаацәа шыҩназ, рҭаца лымалагьы илныԥшуан, Маџьугьы дзыргәамҵуаз убри акәымзи.
Уажәы ԥарашьарала дара рыцҳаҵәҟьамызт, аха миллионки бжаки иркуаз амашьына иҭахаз рыхәда иқәиҵаз
акредит иахҭнырҵар зҭахходаз. Рхы иадырхәашаз ахҭыс
рызкашәахьанеи.
– Сара сызлашәаз ус башамаша сышзалымҵуа бара
ибзымдыруа быҟаӡам, – Гана Арда лыбла ҭиҵаауазшәа
дхыԥшылацәон, лааигәаҵәҟьа дыштәамызгьы. Шьҭа убранӡа
снеит, ҩ-миллионк сџьыба иҭаӡам. Измысхуагьы дсымаӡам.
Ишәҭахы-ишәҭахым, исызшәыҭаӡом, – «исызшәаӡом» ажәа
иҽацәихьчон иара. – Амала, шәыкредит хызымҩакәа сгәы
иауам. Иаразнак исызшәаӡом, – инаҵишьцәахт. – Иара,
аҿҳәара нҵәаанӡа, маҷ-маҷ ихызҩалоит. Уи азы гәыбӷан
бырҭартә иҟасҵом.
– Ииҳәаз баҳаит, – иҳәеит Назбеи. – Ауа-аҭахы еизганы, уажәы убри алацәажәара аԥсаны избом. Уаҳа иамуазар,
ҳрацәажәап аха…
31
Уи аҽны ашьыжьӡа Нара Аҟәа дҩеит. Телефонла заа
дызлалацәажәахьаз ала, Мадлена Асҭамыр-иԥҳа авокзалаҿ

216

дыԥшын. Уи аԥҳәыс наӡа, лыԥҳа дылԥыларызшәа, амашьына дааҭыҵ, азхаз дгылан лымацара. Аҵыхәтәан телефонла ианеицәажәоз, Нара дзықәтәаз амаршрут такси Ешыра аҳаракыра иҩаҿалахьан. Ус анакәха, жәохәҟа минуҭ
рышьҭахь Нара дааиуан. Аӡӷаб хәыҷы лажәа дамеижьакәа
лусқәа шыналыгӡоз а-Гәырманиаԥҳа илгәаԥхон. Абар лара
амашьына дахьааҭыҵыз!
– Ҳцома? – уи аӡӷаб аԥҳәыс даалыдгылеит. – Алекциа­
қәа срыгымхартә, ҳзыхынҳәуама? – ҿыц деиҭаҵаауан Нара,
ианаамҭаз линститут аҿы дымнеир, илыҵабгарызшәа. Уи ус
дахьыҟаз Мадлена иаҳагьы дылгәаԥхон. Амашьына хәы­ҷы
ақалақь иалсуанаҵ, а-Гәырманиаԥҳа уамак ҿылҭцәомызт,
лхьаак цәырылгозаргьы, даарак хшыҩ ззушьҭышаз усмызт. Иӷәӷәаз далацәажәар, ақалақь мҩа еилашыра дахьалсуаз илԥырхагахар, даршәозу здыруадаз. Лмашьына Кьалашәыр ацҳа ианнықәс нахыс, лыԥсҭазаараҿ зегь
раҵкыс дзызҿлымҳаз аацәырылгеит.
– Ҳ-Аԥсны аекономика арҿиаразы закәытә ҭыԥу бдыруандаз! – далашыҩкхон лара иаразнак. – Аԥсабара иарҿиеит
аҭыԥ убри азы. Атуризм аҿиара салацәажәом, уи унапы
алаумкцәаргьы, иара ахала иуԥхьоит аусураз. Убасҟатәи
иаауа изызҿлымҳахаша аԥсабара аԥшӡара ҳалатәоуп.
Уи аекономика аҿиара даара иацхыраауеит. Аекономика
егьырҭ асферақәа уаарықәгәыӷратә ишьақәгылоуп, макьана
аполитикатә ҭагылазаашьа акыр ҳаршьаҳауеит акәымзар.
Ақырҭқәеи аурысқәеи реиҿыхара еснагь ҳрыбжьагылоуп,
зны иҳацхраауеит, зны иаҳԥырхагоуп. Ус адагьы, аоли­
мпиада аҽазыҟаҵареи уи амҩаԥгареи ҳԥынгылоуп.
Иҳазцәырырго здыруада? Аекспертцәа изларҳәо ала,
ҳаԥхьаҟа аигәылацәа реивҵаларақәа ӷәӷәахоит.
– Урҭ арбақәану? – алекциа лзаԥхьара заҭахыз ззеилымкаауаз Нара иахьцалак аԥҳәыс ҟәыш лыхшыҩрҵагақәа
лара ишылзеиӷьыз лбон.
– Зегь раԥхьа Украинеи Урыстәылеи.

217

– Хылҵшьҭрала абасҟатәи еизааигәоу зеилибам­
каакәаны еиҿагылону?!. – Нара уи уамак агәра лызгомызт.
– Аишьцәа анзымнеинаало ҟамлаӡаци? Имеибашьӡаци?
– Џьара ак ҟалақәахьазаап, аха аҳәынҭқаррақәа?..
– Урҭ уамак еиҩырго џьыбымшьан. Ааигәасигәа иҟало
аиҿыхарақәа адунеи аполитика ианыруеит. Аполитикатә
ҭагылазаашьа аекономика аҿиара ишацхыраауа еиԥш
иаԥырхагахар алшоит. Уажәы сингапураа ирҭахуп ҳамшын
ахь ицәырҵыр. Уи азын абаӷәаза дыргыларц рҽазыршәоит.
Ӡҟәырыҷҷа еиӷьу аԥшаҳәаҿы џьаргьы ирбаӡом. Ҳара ҳхы
иаҳзархәар. Анахь иурха, арахь иурха, ахара узыԥшыр,
ари инвестициоуп. Асингапурқәа зны ара идырҿиоит дара
рекономика. Уи азы абаӷәаза дыргылоит. Аиқәышаҳаҭра
ирыбжьарҵо инақәыршәаны, акраамҭа дара рхы
иадырхәоит. Нас асҟатәи ирчаԥаз ҳара ҳтәыла иазнымхои.
Убри заа иазхәыцны, аиҳабыра сзышьҭоу апроект иадгылозароуп.
– Аха акыр жәашықәсақәа ҳреспублика уи ус иазыԥ­
шызаауама? Уаанӡа лыҵшәак ҳақәиҭзар акәӡами?
– Ашәахтә рымшәои? Ҳауаа аусурҭа шроуа зны иба­
сымҳәахьеи. Анхарҭа ҭыԥқәа рыздыргылоит, ус иаҭаххар.
Арҭқәа маҷума? Аха аус злоу иахьа иҳауша мацара акәӡам.
Ҳаиҳабыра аперспктива иазхәыцуазароуп. Аҳәынҭқарра
анапхгара знапы иану иахьатәи русура алыҵшәа цқьа
ианубарҭахаша, ҳара ҳадунеи ҳаԥсаххьеит. Аха ҳхәыҷқәа
рзоуми изыҟаҳҵо! Уи ауми ҳ-Аԥсадгьыл аԥеиԥш! Убарҭқәа
рҭыԥ иқәаҳҵарц, аинвесторцәа ҳтәыла иазҿлымҳаҳтәыроуп.
Амашьына ықәҳа амҩа ианын. Макьана иҭацәыҵә­
ҟьаз дгьыл убарҭаӡамызт. Иахьабалак анхарҭа ҭыԥқәан,
аҩнеихагылақәа агәарԥқәа ирҭагылан, еихагыламызгьы
маҷӡамызт. Нара арахь дмааӡацызт. Илбоз акәзу, илаҳауаз
акәзу лыхшыҩ иаҳа иззылышьҭрыз лыздыруамызт, аха
ллымҳагьы лыблагьы еицлырҵырратә, агәырҵҟәыл аԥса­
бара илыгнамыжьит.

218

– Убри азын ихадақәоуи? – Нара дҵаауан.
Аинвесторцәа ҳтәыла иазхьаԥшырц, иарбан аиҳарак
зҿлымҳара зыҭатәыз еилылкаарц лгәы иҭан. Урҭқәа зеиԥш
теориала лара илдыруан, аҵараҿы иахымсуази. Аԥсны
иазкны излацәажәақәоз усҟангьы иҟан. А-Гәырманиаԥҳа
уажәраанӡа аӡӷаб лыхшыҩ ззылшьҭыз ыҟамзи, аха
ҳҳәынҭқарра иазкны ихаданы ҷыдарақәас иалылкаарыз
Нара дазҿлымҳан.
– Ихадам арбану?! – Мадлена Асҭамыр-иԥҳа, аӡӷаб
илмырбаӡакәа, ҩныҵҟа даақәыԥсычҳаит, Амала, илҳәа­шаз
даргамон. – Аполитикатә ҭагылазаашьа акыр иҭышәын­
тәалазароуп, – Нара убри аамҭаз лгәы иҭаӡамыз апроблема аԥҳәыс ԥшӡа иаацәырылгеит, амашьына аныҟәцашьа
маншәала лнаало, ԥхьаҟа амҩа дахьанԥшымыз. Амҩа
ҭылҵааӡомызт, дзышьцылахьаз атрасса заҟантә данысхьаз
здыруадаз, иахьцалак лылаԥш ҵарын. – Уброуп иахьааԥшуа
ҳара зхы иақәиҭу аҳәынҭқарра ҳамоу иҳамаму. Аинвестор
ихы ҭаирхарц арахь амҩа ылихӡом. Уи ихы-игәы иҭоу
аекономика арҿиароуп. Уи иаанагно бдыруама, сыӡӷаб
хәыҷы? Аԥсҭазаара инеимызак аҿиароуп. Аекономика
иадҳәалоуп зегьы – аҭҵаара ус, акультура, аҵара, асоциал
ҭагылазаашьа… Аполитика ахаҭа аекономика иацраҳәоуп.
Кәыдры ацҳа инықәсхьан, ГАИ апост инаҩсхьан, арымарахьгьы арыӷьарахьгьы нхарҭа ахьубарҭамыз ҭыԥк иазнеит.
Ԥхьаҟа амҩа каххаа ицон. Иаалырҟьа а-Гәырманиаԥҳа лмашьына ааиҵалырсын, арыӷьарахь иаҩцамыз гәарб­жьара
хәахәачахәак дныбжьагылеит. Аихамҩа днықәсит. Нхар­
ҭақәак днарывсит. Ӡаҩақәак ҭатәан. Ацәаакыра ҟәыкфҩы
абна илышәшәон. «Сабалгои?!» – Нара дшәарызу лыздыруамызт, абнаршәыра нҵәарызушь ҳәа дахьынӡанаԥшааԥшуаз.
– Ҳҳәынҭқарра асингапурқәа иазхарҵару иазхарымҵа­
ру абарҭ аинвесторцәа рнапы иануп, – Мадлена Асҭамыриԥҳа уи азҵаара ахьцәырылгашаз аҭыԥи аамҭеи лыԥ­
шааит. – Абри амҩа заа еилкаазар – заҟа иҳахәози!

219

– Урҭ разхаҵара иус дуны иҳаԥгылоума? – Нара уама­шәа
илбон. – Ҳазхазымҵац иара усгьы даара ирацәами… Урҭқәа
ахьӡаха ҳарҭару здыруада, – лара лгәи-лгәи еилаԥшуан.
– Асингапураа, цқьа уахәаԥшыҵәҟьар, қалақь наӡак
ауп иҟоу. Аха рекономика убранӡа идырҿиеит, рхақәиҭра
наӡоуп, аҳәынҭқаррақәа иазхарҵеит. Ҳполитика иашахар,
ҳара убарҭ ҳарҿыԥшыртә, акыр иалаҟоуп.
– Ҳазхарҵаанӡа даҽа усқәак мҩаԥгатәушәа збоит, –
лҳәеит Нара. – Иахьцалак, ари аус аҽазыҟаҵара ӷәӷәа аҭа­
хыми.
– Ибдырит, – а-Гәырманиаԥҳа дагьааԥышәырччеит. –
Ҳаҩныҵҟа азакәанԥҵаратә база ӷәӷәазароуп. Уи ҳамамкәан,
аӡәыр дҳадгылома. Аинвестор агарантиа, дзыхьчаша, имазароуп. Аинвесторцәеи аинвестициеи ирызкны азакәан апарламент иаднакылароуп. Аҳәынҭқаррақәа реиқәшаҳаҭраз
апроект рыдгалатәуп.
– Апарламент аҿы аицәажәарақәа шәымазма?
– Иҳаман. Реиҿыхарақәа рхы ргеит. Сара сзышьҭоу аус
рхы рзазышьҭуам.
Аԥшаҳәа иазкылсын, амшын агәеиужьра инхыԥшылеит.
Нара дзышьцылахьаз ага ҟәарымызт ари. Лада-ҩада
ҭацәыран. Анаӡара хыбрак амшын азааигәа абна илагылан. Уи Амрагылара аганахь. Уаҳа иарбанзаалак ак
убарҭаӡамызт, ибнакыз ҭыԥызшәа. Убасҟатәи итәымыз
дгьылын. Нара дзышьцылаз аԥшаҳәа еснагь ауаа рацәа
аҭаауан. Аӡынраҵәҟьа џьоукы уахь ианымцәырҵуаз, иарбан аамҭаз? Ара аԥсыӡкцәаҵәҟьа ирыцәтәымын. Аекономика аҿиара уаанӡа имнеиӡацызт, акәымзар закәытә
ԥсшьарҭа ҭыԥқәахози. Пицунда излеиӷьымхарызи! Убри
азын аинвесторцәа аҭахын.
Арахь, амал ҳалазгалашаз ракәмызт, ҳара ҳхаҭақәа
агәҭынчра ҳазҭодаз? Аҳәынҭқаррақәа реиҿыхарақәа,
аидыс­ларақәа, аибашьрақәа… Аҳратәра аимакра. Илгәа­
лашәон, дкаҳабӷало данныҟәоз, аҳаирплан бжьы ажәҩан

220

иаалҟьацыԥхьаӡа, дыҩны аҩнаҵаҟа дшыҵалалоз, «Асамолиот!.. Асамолиот!..» ҳәа лыбжьы лхақәынҵала, адуқәа
рҽеизыргақәаанӡагьы. Атәылаҿ ԥхьаҟа иҟалашаз ззымдыруаз амалуаҩ ибеиара алаирӡуазма?! Ари азҵаара еснагь
хҭацәыхак рнаҭозма.
Егьи аганахь ала, аҩныҵҟа аҿагылара еиҿызкаауаз
атәыла мҿиар иаҳа еиӷьыршьон, дара амчраҿ инеиаанӡа.
Убасҟан згәы намӡашаз ауаа рацәахон, алеишәа аиҿкаара
уадаҩхон, аҳәанҭқарра ашьақәгылашьа аҵышәшәаара
мариахон. Урҭ зышьҭаз, закәанла иамуазар, закәандарыла
атәыла ахагылара акәын. Дара еиӷьны инарыгӡарыз аус
ркызшәа…
Амашьына амраҭашәарахь ахы хан, абӷанҷра илгаз
амҩала. Уахь хыбрак макьана ирбарҭаӡамызт. Арыӷьа­
рахьала еихамҩа ҭшәак ылган, шьҭа акыр анышә
шьҭыҵхьан, аҳаскьын ахиаауан. Анаҩсан кьыс змамыз
аԥсаҵла гылан, даҽа ҵла жәлақәакгьы еилагылан, аԥсара
иақәмақаруа. Ԥхьаҟа агәашә ҿан, нымҩахыҵ усҳәарҭара
зуаз хыбра лаҟәык гылан, хьчаҩык ахышә дкылатәан.
Агәашә инадгылаанӡа, амашьына аихамҩа инхыҵын, аԥса­
қәа иаарыҵагылеит.
Арымарахь ишьҭан аӡиа блахкыга! Ӡҟәырыҷҷа!.. Иагьы­
неиҵыхын. Амашьына зынгылаз амҩа аӡиа иахыкә­шон.
Аӡы кеикеиуа ицқьан. Аԥсара иҭалаҳан. А-Гәырманиаԥҳа
диашан: асингапурқәа баша рылаԥш аӡиа иадымхалеит.
Амшыни иареи, абнара шрыбжьагылазгьы, уамак еицәы­
харамызт. Аӷбақәа ааҭалартә иманшәалан. Макьана ибнакын. Нападкылазар, цуҭа бзиак анхацәа аус ахьырушаз
еиҿкаахон. Закәытә блахкыга баӷәазахози, хаҳәла ахықә
чаԥазар! Нара илбоз асахьа ԥхьаҟа ақалақьра иашьаҭан.
Ианакәызаалак абаӷәаза амаҵ зуаз аиҿкаарақәа рацәахон,
ауааԥсыра рызҳауан. Ахәыҷбаҳча, ашкол, акультуратә
центр… Ҳҭагылазаашьа злаҟаз ала, ҳара ҳакәызма уи изалагоз. Аҳәаанырцәаа арахь ихьарԥштәын.

221

– Азакәан апроект амацара аамҭа рацәа аҭаххоит, –
лҳәеит Нара, арҭқәа зегьы реиҿкаара ауаҩы инҵыра азхарызма ҳәа лгәы иааҭашәан.
– Иаҭаху апроектқәа зегьы еиқәсыршәахьеит, – аӡиа
зыбла ззаҟәымгоз Мадлена Асҭамыр-иԥҳа, лхаҿы шашаӡа,
аӡӷаб даалҿаԥшит. – Ари аус иахьа салагаз џьыбшьома! Макьана исцәақәӡыша аамҭа здыруада!
– Шәыԥсҭазаара абри иақәшәырӡуама? Макьана
иалыҵшәахаша уаҩы издыруамеи, – Нара иџьалшьон.
– Сара саб араион апартиатә комитет дамаӡаныҟәгаҩын.
Ажәлар реихьӡарақәа иҽырҿишьаауан. Саргьы убас
сааӡоуп. Амала, саб амилаҭ еиҿыхара далаӡит. Дзыхьӡаз
маҷын. Сара уа сзааҭгылом. Сышьҭахьгьы сыжәлар ҿиалар
ауми.
– Сара сзышәҭахи? – рҩыџьегь рзы уажәы ихадаз
азҵаара Нара ианыҟалҵашаз аамҭа аарыдгылеит.
– Бхаҭа адиссертациаз ибҭахуп, Ус ауми? Сара сус
аӡыргара ӷәӷәа азыбуеит. Ус ауми?
– Сара адиссертациа сыхьчаанӡа, ԥшьышықәса нҭакәкәа
ицоит.Уаанӡа шәзыԥшуама?
– Ибасымҳәеи: ари аус иахьа салагаз џьыбшьома?
Ԥхьаҟагьы заҟа аамҭа сҭаххо сыздырӡом. Бдиссертациа
быхьчаанӡагьы бсыцхыраауеит.
– Да?!. Изла?
– Бдиссертациа хәҭа-хәҭала ибкьыԥхьлар ауми? Аԥсны
иазку аматериал зегь раԥхьа ауаа идбырбар иаҳа еиӷьми.
Ӡҟәырыҷҷа иазкны ибыҩша убра иаҳа иҳаракхоит, сара
сахьахәаԥшуа.
– Да?!. – Нара Гәырманиаԥҳа даараӡа длызҿлымҳан.
– Ателехәаԥшрала бықәсыргылалар сҭахуп. Бымацара
бакәӡам. Егьырҭ иқәсыргыло брыласҵоит.
– Ӡҟәырыҷҷа хҩаны, аӡ ҭынч амацәыс ҭашәҵар… – Нара
дԥышәырччон. – Асҟатәи зыҟаҵарақәа заҭахуи?
– Азыҟаҵаратә шҭак еиҿыскаароуп. Ажәлари аиҳабыреи
рхы иҭагалатәуп ари аус ҳтәыла аизырҳара ишацхыра-

222

ауа. Ари економикоуп. Исыдымгылар, акыр сзыҟаҵома?
Ҳтәылагьы иазеицәами.
– Зны аиҳабыра шәырмацәажәоз?
А-Гәырманиаԥҳа аӡиа агәҭаҵәҟьа дхыԥшылон, лыбла адхалацәаны. Дышҳазхацәан, мармалташь дгылан.
Нара маҷк дагьаашәеит. Аԥҳәыс иаалырҟьа даақәҵәиин,
лылаӷырӡ хымҳәҳәыландаз угәахәуа, лыҩнапык дырҩахеит,
лаԥхьа игылаз аӡӷаб хәыҷы, лыцхыраарада ԥсыхәа
лымамкәа, длыҳәозшәа:
– Аӡиа Ӡҟәырыҷҷа сырҭом!..
Наҟ даланагалацәар, лхы шаалырԥшрыз дацәшәозшәа,
лшьаҿа ҩеихылган, ирццак лмашьынахь лҿыналхеит.
32
Ҭали лкарахара акәзу здыруадаз, ауха цқьа дызмыцәазт,
ашьыжь даара ахыхь шьҭылхит. Гана Нара ателефон дылзасит. Лара, ҽнак аус луртә аамҭа лыман, нас ллекциақәа рзы
дцон. Гана уи даашьҭихын, рықалақь дәқьан дыҵаиргылеит.
Ихаҭа хәышәқәак ааихәан, аҩныҟа ихы ирхеит, иԥшәма
лгәы шыбзиамыз лымацара днимыжьырц. Еидарақәак
шьҭыхтәхар, Џьадар аусураҿ дааирц игәы иҭан.
– Мшыбзиақәа! – шьҭа шьыбжьхьафара ианнеишаз
иалагӡаны, апрокуратура аусзуҩ лакәӡамкәа, дҭәы-дыԥха,
дқашәқашәо, ҵкы ԥшӡак лышәҵаны дааҩналеит Фатима,
абри аӡӷаб шьҭа хаҵа дзыҟами ҳәа угәы ааухьрын.
– Бзиара ббааит! – Тата дҩалхаҵгылеит.
Фатима ахәаахәҭырҭа днадгылан, уамак хшыҩ
ззумшьҭышаз хаатәқәак, злақәак аалхәеит, афатәҭирҭаҿ
акәымкәан, нхамҩа дәқьанкаҿ днеизҭгьы, кылҷмылҷқәак
аақәылхит уҳәарын. Лпакет инҭалҵаз рзы дааизшәа,
хымҩаԥ­гашьак лыман, аха имцхәыз ажәак заҟа илымҳәа­
рыз, зҵаарак лымҭирыз.
– Уа ҳусқәа уаҳа имеиҭаҵӡои? – лара дцарц лаақә­гье­
жьымҭаз, Тата дҵааит.

223

– Зегьы аамҭак-аамҭак рымоуп, – Фатима дааҭгылеит. –
Шьҭа аусҭҵаара хҳаркәшоит.
– Иҟалеи, уамак ҟалазшәа?! – Тата аус рххарақәа лгәы
шыԥнаҵәаз ҩашьозма, ауаа рҭахарақәа лыбла иамбазшәа,
дҵаауан, лыбжьы ҵары хы алымҟьо. – Уа шәызҿқәоу
ҳзымдыруа џьышәшьома?
Фатима илаҳауаз лцәымӷахан, лхаҿы ԥшӡа разырак аныԥшуан, аарак шлоуз аалмырԥшырц, ашьшьыҳәа
дын­дәылҵит. Ахацәа рылаԥш шылхымԥоз лныруамызт,
убасҟатәи Тата лажәақәа ддырҭынчуамызт, луадаҿ данааигьы. Лаб, апрокурор иҿы днеин, илаҳақәаз илымҳа
инҭылшьит.
– Усҟатәи бгәы иалыбмырсын! – Шәарах иԥҳа,
аусҭҵааҩы, лгәы ааирӷәӷәеит. – Изықәшәаз аус иаармариа ирзыхгом. Ҳара иаҳуалу – излауала, аӡәи-аӡәи
ӷыӷеибамгартә аус нагароуп. Асовет мчы аныҟаз апрокуратуреи иахьатәи апрокуратуреи руснагӡашьақәа еиԥшым,
бымбои, – игәы иалан иара. – Усҟан амч иаҳа иҳаман. Формала иахьагьы ус ауп, аха ишааҳҭаху зегь ҳдырҟаҵом. –
Иахьцалак, аҷкәын иаҳәшьаду лцәажәашьа аҭак аҭатәуп. Ус
еиӷьушәа сгәы иабоит. Иаҳмырҳауҳауцәап. Ԥҳәыск илҳәаз
акәӡам аус злоу. Аԥшәма, ахаҵа, ииҳәо арбану? Ирҟаҵатәи?
Бааиԥхьаны, иҟоу зегь ахьаҳзырҳәо шаҳҭахым иаҳәа!
Аусҭҵаара ишаԥырхагоу ирдыр! Иахьцалак, аусҭҵаара
иацәыршәалатәуп.
Фатима, лнацәкьара ԥыҵәҵәо, луада дыҩнатәан. Амца
лыӷран узҳәомызт, иахьцалак, лаб диацәажәазижьҭеи, иаҳа
дҭынчын. Лмобильник аақәылхын, Гана ателефон дизасит.
– Фатима соуп. Узбар сҭахын. Аамҭа анумоу уаақәлар
бзиан.
– Иҟалахи?! – лара ишлаҳауаз акәымкәан, ателефон
нықәиршәхьан, Гана ианџьеишьоз.
Дызлагарыз дақәымшәозшәа, адиван дықәиан, аха аамҭа
аниоурыз ҳәа дызтәозма, аусҭҵааҩ дылбарц лҭахызар, –

224

дҩаҵҟьеит. Ирлас иҽааиԥсахын, Џьадар имашьына аҩны
иман, иҭигеит. Адырҩаҽны ашьыжьынӡа ақалақь ахь дкылсырц игәы иҭаӡамызт. Усҟан, лгәабзиара еиӷьхар, Ҭали усура
дигон. Нара шьыжьнаҵы, уантә Аҟәаҟа амҩа дықәлон азын,
ауха аҩныҟа даагатәхаӡомызт. Иара адәқьан шыҟаз дагькыдымгылеит, уи дшавсуазгьы. Дышиашаз апрокуратура
ахыбра ашҭа дынҭалеит.
– Аамҭа анумоу сымҳәази, – даԥсышәан Фатима, дылбарц шылҭахыз иаҳаанӡа, лара лахь дшыццакуаз шылдыруазгьы.
– Иҟалахыз саҳәеи! – уи лышәҭышра аха змамыз Ганагьы лыԥшӡашьа аагәеиҭеит.
–Акгьы ҟамлаӡеит сҳәарц сҭахын. Аусҭҵаара акәамаҵама
рацәа ацуп. Иҟам-ианым ажәабжь ҿыцқәа арҿиауеит.
Уҳәансҳәанқәа акала иаанкылазар сҭахын.
– Ус ишәаҳаи?
– Иҳаҳақәеит. Уи згәаԥхода?
– Исаҳаит, – иҳәеит, «еилыскааит» ацынхәрас.
Реицәажәара кьаҿ ажәа «аҳара» ала акыр ишычаԥаз
аазгәеиҭан, Гана адәахьы днеит. Амашьына дадгылан асигарет дахон. Уи азы амашьына дҭамлаӡакәа даангылахьазма, аха ажәҩан цқьа даҵагыла дҩалаԥшлар игәаԥхон. Аолимпиада рҽазыҟарҵон, аусутә рацәаӡан, аԥҭа еилырцон
ҳәа рҳәон, еснагь ажәҩангә кеикеиуан. Ҩышықәса раахыс
иааиԥынкыланы аарҩаран. Сынтәа аԥсабара цәырҵра
усҟатәи иара ихьаамызт, ибомызт, аха убри аҽны заҵәык
аусҭҵааҩ аказы диҳәеит, ус акәын иара ишиԥхьаӡоз.
Изыхҟьазишь?
– Апрокуратураҿ ргәы иалоуп уҳәансҳәан ахьрылаҳҵо,
– адәқьанаҿ данааи, Тата лаԥхьа днатәеит.
– Убасҵәҟьа уарҳәану?!. – Тата иааџьалшьеит. –
Изхырҳәааи?
– Ак раҳақәоит, – Гана дԥышәырччон, ителефонгьы
иџьыба иааҭихит. – Ирма?! – данлыԥхьа, Нара ллымҳа

225

ааҵар­хеит. – Иҟоу бдыруама? Апрокуратураҿ сыҟан.
«Ҳаӡбахә иахьабалак иалацәажәоит, – рҳәеит. – Уҳәансҳәан
рылашәымҵан!» – рҳәеит.
Ирма илабжьеигаз Гана Леуарсан изиабжьгомызт. Уи
џьара ак заҟа ицәыримгарыз, аха иҭҵаатәыз уск ҟалар,
иҭҵаара-зҵаарақәа ҵыхәаԥҵәара роуӡомызт. Ирма уи
диацәажәар иаҳа ишеиӷьыз Гана дазхәыцуан.
Иара иихәыцуаз Анцәа ициҳәар.
Усгьы адырҩаҽны, илылша-илылымша, Ҭали усура дааигон, ашьыжьӡа ақалақь аҿынтә Аҟәа Нара дцон азы. Машьынала аҩны дааит. Агәарԥ инҭеигалан, аҭыԥ иҵаиргыломызт
усгьы. Ихаҭа дцан, зыбӷьы каԥсоз ара иаҵагылаз арымӡ
днықәтәеит. Агәашә абжьы аагеит. Леуарсан дааҭалон.
Гана ира агәарԥ амраҭашәаратәи аган ала иҭагылан, иара
дахьтәаз аԥхьа амашьына уаҩы динарбомызт. Леуарсан
дышиашаз аҩны дыҩнамларц, аԥшәма дҩагылан, иҭааз
диԥылеит. Рҩыџьегь арымӡ ахи аҵыхәеи ааныркылеит.
– Аҷкәын дышԥаҟоу?
– Дыллыбаақәоит.
– Иҿыцу иҳамеи? – Леуарсан дазҿлымҳан.
– Маџьу Иаҭар дылбар лҭахуп.
– Длышәмырбан! Уи, лҽыҟаҵа дызлаҟоу ала, ма
диҿасуеит.
– Диҿасыр, вообще!.. – Гана иԥсы ԥыжәжәон.
– Лшьа лузшәа лгәы иабоит. Ус иҟоу аҳәса хамхаԥагьа
рхымҩаԥгашьа рыздырӡом. Аусҭҵаараҿ ирҳәои? – Леуарсан Гана ирблаҟьоз реицәажәара амҩа азылихуан.
– Ирҳәаран иҟеи? Акгьы.
– Ус рымаӡамкәан итәану?
– Иҿыцу – акгьы.
– Акгьы – ишԥа?
– Акыр уаҳама? – «рыбз рҿы иҭаркырц» ахьрабжьаргаз
иаҳазар – Леуарсан игәы иалан игәахәит Гана.
– Сара хазы исаҳауази, аха авариа ахьыҟалаз аҭыԥ
аҿы сыҟан, уаҟа аҭагылазаашьа ҭысҵааит. Зегь раԥхьа,

226

абылтәыҭирҭа
архәараҿ
иашамкәан
идыргылеит.
Абылтәы аахәаны, амҩахь ицәырҵуа, арымарахьынтә, ма
арыӷьарахьынтә иаауа уамак ибарҭаӡам. Дара иаауагьы
абылтәыҭирҭантә ицәырҵуа рылаԥш иаразнак дыҵашәом.
Амашьынақәа рыццакышьа зеиԥшроу усгьы иудыруеит.
– Администрациа аҟәшақәа зегьы рықәшаҳаҭ рымам­
кәан, аргылара иалагозма? Абылтәыҭирҭа аргылара аҟә­
шагьы рнапы умазароуп. Уи ақәԥара акгьы ҳзалхуам.
– Уи ара идыргыларц, уаҩы ҳаракык афирма далахәуп,
умбои. Анапхгара аҟәшақәа мап рзымкит.
– Аусҭҵааҩы убри аҳарак акыр лирҟаҵома? – урҭ
азҵаарақәа Гана дрылацәажәарц иҭахӡамызт, шьҭа ус ада
Леуарсан иуамызт акәымзар. – Уара уабаҟаз? – агәарԥ
иааҭашылан иаарыдгылаз Џьадар дизҵаауан.
– Тата аагатәқәак лымоуп, амашьына сҭахуп. Уаха иузаазгоит, – иҳәан, Џьадар иаб ацаԥхақәа ааимихит, аха иаразнак дымцакәа, аиҳабацәа ирҳәоз дазыӡырҩырц дааҭгылеит.
Уи еиликаауан Леуарсан баша дцәажәарц дшымааиуаз,
дырҭаазар еиҳа иҵарыз аус иалацәажәон, уи Иараҭ иус
акәхон, уажәыҵәҟьа уаҳа иарбанхоз.
– Абылтәыҭирҭа ҳара иаҳзықәгом, – Леуарсан рус
аҵыхәтәанӡа иҭырҵаарц иҭахымзи.– Аха Иаҭар иус иахәоит.
Убри ауп аус злоу уажәы. Нас даҽаџьара даҽа былтәы обиектк андыргыло, убри иазымхәыцуеи.
«Урҭқәа зегьы сара ирыласхи?!.» – ибжьы цәыримгеит,
аха адунеи ариашара зҽалазырхәырц згәы иҭамшәоз Гана
иҩныҵҟа иаҳәоз ихала иаҳауан.
– Гана, – ҿааиҭит Леуарсан, – ақәԥара аҭахуп!
– Аиаша иҳәеит! – Џьадар даақәгылеит. – Иҳарҳаз зегьы нарыҿшьуа – ари закәи?! Иараҭ ихароуи ихарами ҳәа
еилмыргаӡакәа, иаарҳәалак «бзиоуп» ахаҳҳәаалома?..
Гана, Леуарсан ицәажәашьа игәы ишыҵаххуаз, уи
диеицәаны, ихаҭа иԥа дымԥаԥашькырц днаиҿаԥшит,
хызаҵә дкылҵәо.

227

– Уа аусҭҵаара даҽа гхак азгәасҭеит, – аби ԥеи
рыхшыҩ ааирҵарзар игәахәуан Леуарсан. – Абылтәыҭирҭа
аколлонкақәа уанаарыдҵлак, атрассахь уахьынкылсуа, ҩ-хыц шкәакәак амҩа иануп. Руак арыӷьарахь уцар
шыҟало унарбоит. Егьи арымарахь ахы хоуп, уахь уцарац
азин унамҭозар, изанырҵози? Мап зкыша даҽа дыргакгьы
гылаӡамеи. Иазхәыцқәар, ԥхьаҟа идыргылаша иарбан дыргоу сыздыруам, аха иахьатәи аҵабырг абас иҟоуп. Ари ухы
изаумырхәои?
– Аиаша иҳәоит, уара! – Џьадар, Леуарсан ихы дархәаны,
иаб дижәлар цәгьа ибомызт.
– Зыӡбахә умаз аурыс иурист дубама? – Гана ихы иԥа
иахь ихан. – Ииҳәеи?
– Усҳәысда аҷкәын далыжәгартә шәыҟоуп, – иҳәеит. –
«А-Кацбаиа, авариа аныҟала ашьҭахь, иԥсы ҭан. Ахәышә­
тәырҭаҿ дыԥсит, – иҳәеит. – Уи иԥсра зыхҟьаз ҭҵааӡам,
– иҳәеит. – Уа дахьнаргаз, ианаамҭаз ацхыраара имоузар
ҟалоит. Уаҟа иашамкәа хәшәык ирҭазар алшоит». Аа, заҟа
иҳәаз!
– Аус ҭҵааӡамкәан, аӡбарҭа иазышәышьҭуама? – Леуарсан заҟа зҵаара имаз аҭак рызҭодаз. – Ҩышә километра икын рҳәеит. Иаԥхьа акы иԥырхагахазар, ареакциа ҟаиҵартә дыҟаӡамызт. Даара ижәны, аԥсҟы шикыз
маӡоума? Имаӡахеит, аекспертиза ҟаҵаӡам азы. Аекспертиза мҩаԥыргарц, азҵаара шьҭыхтәуп.
– Уи уажәшьҭа иҟазҵода? – Гана дақәшаҳаҭмызт.
– Ирзыҟамҵо аус уара ухәда заҵаукуеи?
– Ииҳәо иашоуп! – Џьадар аҵабырг знык иадамзаргьы
иахьиаҳауаз акыр игәы иаахәон.
– «Аекспертиза ҟашәҵароуп!» ҳәа уқәгылароуп, – Леуарсан ҿыц ишьақәирӷәӷәон.
– Иҟарҵаӡом, – Гана игәы хьшәашәан.
– Иҟарымҵааит! Иҭахаз иҭаацәа ирымур ҟалоит. Аха
уара аҷкәын дызлаухьчаша умоуп. Дара рыламыс рыҵам­

228

хәмаруазар, уара азакәан узлахьчаша зцәыҵумгои?
Аԥыжәара, унапаҿы ишукыу, иоуумыжьын!
– Абри ртытуа ҳахьалацәажәогьы рҭахым, умбои, – Гана
иамхаҳәеит ара ицәыригарц игәы иҭаӡамыз.
– Ҳалацәажәар рҭахӡам, иҭырымҵааз ҳзеилымкаарц.
– Ирҭахӡам, нас иҟаҳҵои?! – нациҵеит Гана, шьҭа Леуарсан иҩыга дацәшәон, даанкылатәымзи.
– Урҿагылар ҳәа ишәоит, уара угәы ишԥаанагоз?
– Иара дҭаркыргьы, иҟалеи убра абахҭаҿ? Иргаз
мызқәак рыла иаурыжьҭуеитеи, – Џьадар иԥышәадара ас
ҿыц инарҳәон.
– Уа иҭыгараз заҟа шәҟәы еиқәыршәатәу удыруама? –
Гана ихы изышьҭыхуамызт. – Заҟа мал аҭаххо удыруама? Ус
иақәшәаз сырмыцхрааӡаци? Еицәоу аус ҳҭагылоит.
– Дҭаҳкыр ҟалаӡом! – Леуарсан Џьадар дааизхьаҳәит.
– Уаантәы дуаҩны дышҭыҵуа удыруама? Амала, сара
исҭахыҵәҟьоу: ҳгәы назмыгӡо азҵаарақәа зегьы цәырганы,
ашәҟәы алаҳҵап. Сара еиқәсыршәоит. Нас аиурист иҳарбап.
– Ус сара исзыҟаҵом, – Гана иаахҵәа мап икуан.
– Иҟаҵатәыҵәҟьоу акы унапалаукӡом, алҵшьас
угәы иҭоуи? – Леуарсан идыруан уи игәы иҭаз, зынгьы
данхәыцуаз ихаҭа изеилкаауамызт иара иирбоз амҩа Гана
дзаԥырхагахоз. – Алыԥсаа дзауз ирҭаху аԥхьа идыргылоит.
Азакәан ԥыжәара аиуртә ҳныҟәароуп. Уааи, Аҳәынҭқарра
Ахада ҳизцап! Ашәҟәы еиқәыршәаны иаԥхьа иқәаҳҵап!
Ихшыҩаҿ
ицәеилататаз
азҵаарақәеи
рҭакқәеи
еилиргозшәа, Гана илаԥш кыдхала дтәан, нас:
– Ус сара исзыҟаҵом, – иааҿаԥиҵәахт.
33
– Устатиа саԥхьеит.
Нара убри ашьыжьӡа акомпиутер дадтәалан, ирцәаны
дҩагылан, акҿаҩраҿы лаб дааидгылеит. Лара аҽны Аҟәа
дцон, ус амҩа анлымаз, лусура иазкыз ада, ак даԥхьаӡомызт,

229

аха ллекциахь данымцоз, Тата лыдәқьан ахь усура лхы
лырхон, аамҭала
лҽылзеиқәыршәомызт. Шәҟәызар
илҩыҵрак илгарын, аха Леуарсан ижәытә компиутер
ҩ-аппаратк еиҿаԥшьын, ҭыԥк аҿынтә даҽа уаҭахк ахь анагара уҭаххарымызт. Лара л-«IPАD» иҭалгалар ҟамлози, аха
лаб истатиа макьана аус адиулон, иԥҳа лгәаанагарагьы
дазҿлымҳан, иаразнак ириашаларц.
– Нас, сыкритик, иббеи? – ичаижәра аахиркәшон.
– Зегьы аартуп, иҵәаху ак ыҟам. Ус акьыԥхьра
уцәыцәгьахоит.
– Издыруеит.
– Еиҿагылоу аполитикатә мчқәа ирыбзоу ргәаԥхоит,
ирыгу рбоны, аусумҭа уаҩы идимкылар ҳәа сшәоит.
– Издыруеит,– иара абжьааԥнеиԥш дагьԥышәырччомызт.
– Ишԥаҟауҵои?
– Иалҵуа аабап. Бымбои, аханатә, санҿаз инаркны,
амалрҳара сҽазыскыр акәын. Схала сусумҭқәа ҭсыжьуа
сҽеиҿыскаар, иахьа уадаҩра сахаанхомызт. Аамҭа
сыцәцеит.
– Анҭ роума, арҭ роума, ҳахьнеилак аӡәгьы ҳидикыла­
ӡом, ари иаԥхьар ишԥаҳацәажәои? – зегь раҵкыс иҵаулаз,
зҭакгьы узымыԥшаауаз аԥҳа лызҵаара аб даршанхон.
Аҭакгьы изыҟамҵаӡеит. Аха даара длырхәыцит.
Лара шьҭа дыццакқәар цәгьамызт. Луаҭах ахь дҩыхәнан,
асаркьа днадгылан, лҽааиҿылкааит. Аҩны илшәыз лыҵкы
лынҭыҵгала илыԥсахын, зышьхәа ҳаракымыз лшьаҵатәы
даахеит. Ус иаҳа анҭыҵра лзымариан. Лшәыра аашьҭылхын,
длалбаауан, лтелефон шәаҳәеит.
– Сӡырҩуеит.
– Сыӡӷаб хәыҷы! – Мадлена Асҭамыр-иԥҳа илыбжьын. –
Иахьа усура баауеит, излаздыруала?
– Амҩа санылоит шьҭа.
– Блекциа анынҵәалак, ҳаиқәшәап. Џьара каҳуак
еицаҳжәып?

230

– Сабанеиуа? – Нара уи дышлықәшаҳаҭыз ллырдыруан.
– Уа снеиуеит.
– Ишышәҭаху.
Нара зҽеидызкылоз лаб амаҵурҭаҿ лҽилырбеит.
– Сара сцеит.
– Амҩа алыԥха боуааит! – еснагь еиԥш иааркьаҿ
длықәныҳәон.
Лара иара иаԥхьа агәашә дынҭыҵит. Уи, агәарбжьара
дахьаныз, абарҵа дықәгыланы, лаб дылзыԥшуан еснагь
еиԥш. Лара аҽны заа дзымгьежьыр ҟалон, убри уажәы лхы
иааҭашәеит. А-Гәырманиаԥҳаи лареи еиқәымшәози. Уи,
Мадлена Асҭамыр-иԥҳа, ари аӡӷаб дҿызхрыз лакәызшәа,
ас иаарлас длықәымшәар зхамуаз, Нара цқьа илзеилыргомызт. Арахь рҩыџьегь, Ӡҟәырыҷҷа еиццазижьҭеи,
ирзеибамҳәакәан ак рцәынхазшәа, гәаанагарак аӡӷаб
лгәаҵа иҭаршәын. Аиҳараӡак дара, уа амашьына инҭалан,
шьҭахьҟа иандәықәла нахыс, цқьа изеицәажәомызт, рус
азы ражәа еибамкыр ҳәа ишәозшәа.
Дара реиқәшәара лара уамак дазхәыцуамызт, ллекц­
иаҿ илԥырхагахар ҳәа дшәаны. Лтема акәын маҷк
лхы иҭагьежьуаз, аиҳараӡак, алекторцәа рҭыԥ даназнеи нахыс. Лара лыҵәҵәа аныҟала, ажурнал аақәылхын,
дындәылҵаанӡа дааҩнашылт Заурбеи Еснаҭ-иԥа.
– Блекциа ашьҭахь бызбар сҭахуп, – уаҳа даанимкылеит.
Ҵакы змаз зҵаарак азы апроректор дшиҭахыз лныруан. Убри лыхшыҩ аҵкараҿ иаҳа ҭаха лнаҭомызт, алекциа
ахьынӡамҩаԥылгоз. Аха, уи лҽалҭаҵәҟьар, астудентцәа
лнапаҿы илзаагомызт. Арахь хшыҩзышьҭра ҷыдала
џьоукы урзымнеир, ҭынч рхала иӡырҩуамызт, рҩызцәагьы
дыртәомызт. Аҽны дара ирызналгашаз дахьӡаны, ауада дыҩдәылҵит. Апроректор иҿцәажәара аухаразу
икьаҿхарызу лыздыруамызт. Амала, иара уамак илектор ҿа
днимкылеит.
– Аспирантура азҵаараз ауниверситет ахь бцара аамҭа
ааит, – иҳәеит иара, иаԥхьа лара данаақәгыла. – Быхиоума?

231

– Сыхиоуп, – лҳәеит, аҵараз ишәатәыз азы дышҵаауаз
еилкааны.
– Шықәсык азы заҟа аҭаху бдыруеит. Аԥышәарақәа рзы
даҽа жәабаҟа нызқь бҭаххоит, – иҿыцыз акы лзаацәыригеит.
– Еилыскааит, – лҳәеит, лҵараз ишәатәыз ахәҭак акәын
лара илырҳахьаз, инхаз азы лаб диқәгәыӷуан, уажәы
иаацәыҵыҵыз закәыхи?
– Ҩымчыбжьа ирылагӡаны бызцар бзиан. Ибцәыуа­
даҩзар, амза анҵәамҭаз, – дымҩақәиҵон иара. – Ианаму,
ашықәс нҵәаанӡа бҽахьыгӡа! – аӡара лиҭон.
Илызцәырҵыз азҵаарақәа рҭак лхала илзыҟаҵаӡомызт,
аҭакҟаҵара зылшоз драцәажәар – ирҳәоз лаҳарын. Урҭқәа
нас. Лусқәа лхала рҭыԥ иқәылҵарц лыҽԥылшәон, еиҳаз
аҵара лоухьан, аха макьана аҭышәынтәыларахь дабаҟаз,
лусурҭа аиҳабыреи лҭаацәеи рнапқәа дырнын. Аҭӡыбжьара
дыбжьала, амардуан данылаҿагылоз, аҵараз ишәатәыз
аԥарақәа зҳацыԥхьаӡа, лхала лхы шылзымбоз дыхҭанакуан.
Аҽны зҵара хзыркәшахьаз астудентцәа дахьрылагылаз
қәрала дузрылымкаауа, дыҩдәылҵит. Идырҳауази, зҵара
нымҵәаӡоз аӡӷаб еснагь дырбалартә? Лаб итәанчаразы
иоуаз иара ихәшәқәа ирызхомызт. Лусурахь лцаразы лара
амҩақьыра аалзыркуаз иара иакәын. Лхаҭагьы аус луан,
аха луалафахәы зхьылыгӡози, макьана ишылҭахыҵәҟьаз
лҽылзеиламҳәозар. Лхазы лшьапы данбақәгыларыз? Уажәы
аҟара убри азҵаара ҭаха анылнамҭоз лгәалашәомызт.
Амҩахь дкылсуан днаԥшааԥшуа. А-Гәырманиаԥҳаи лареи меицәажәахьази араҟа еибабарц. Лышьҭахь амардуан
длыбаауан Ардашьын. Лара дылбомызт азы, иара лаԥхьаҟа
даалыдгылеит. Убасҟатәи дгәыбзыӷын, дԥышәырччон.
Лхаҭагьы лыбла аалмырхаарц лылшомызт.
– Каҳуажәырҭак ахь снабыбхьарц цәгьа избом, – хбыџьк
иаҟара дманшәаламызт иара.
– Џьара усыԥхьарц иақәукызар, акаҳуажәырҭа ҳала­
ӡома?! – лара дааиҵамхеит.

232

– Иахьыбҭаху ҳамцои! – лара лхымҩаԥгашьала иара даалылхит.
– Аҭхаџьырҭахь сцозар – сцоит, – дшыхәмаруаз
изеилымкаартә лҿаԥшыларан.
– Уаҳа зҭахым! – иаҳауаз игәы иаахәон.
– Амала, иахьакәым, – илдыруаз амашьына лас лылаԥш
иҵашәарц, днаԥшааԥшуан. – Уажәы сара сыԥшуп, ауаҩы
дысзааиуеит.
– Аиаша?! – ибӷа ааԥылҵәазар аҟара, иааицәымыӷхеит,
иагьа умҳәан, лцәажәашьала, илзааиуаз ауаҩы дхаҵазар
акәымзи. Аӡӷаб илхыбаауаз даҽакала дышԥахәыцуаз.
– Саҭамыз! – уи лара днаидҵит.
А-Гәырманиаԥҳа
лакәзар – дхарахаԥшуа
аӡә
дзышьҭазҵоз дреиуазма, дзыдгылаз ҳәсақәак даарылҵын,
лхаҿы лашо лҿаалхеит. Илзааигәаӡаз аӡә лакәызшәа, аӡӷаб
лӡамҩа днагәӡын, уи дызҭаршәыз лхатәы уадаҩрақәа
даарылылхын, длыма лмашьына дазнеит, лықәлак
дылзыԥшызшәа. Амашьына дынҭалгалан, амҩа шьҭылхит,
зыԥсы ааивызгоз арԥыс дныжьны. Харагьы дымцеит. Иаҳа
иааигәаз каҳуажәырҭак дазналгеит. Ауаа маҷын, рыбжьы
ҭымгакәа еилибакаарын. Иааинырсылан акы инацҳартә,
фатәык ҿалҵеит.
– Абра иануп исырхиахьоу апроектқәа, – Мадлена Асҭамыр-иԥҳа акомпиутер азы адиск Нара лаԥхьа
инықәылҵеит. – Уа иануп иҵегь ибҭаххаша адокументқәа
ркопиақәа.
– Иҭабуп даараӡа! – азныказ уаҳа илҳәашаз Нара
иаалҿамшәеит. – Саҭамыз сахьҵаауа! Асҟатәи сыгәра
зыжәгои?
– Сыздыруам. Банызбо ԥшалас сԥыруеит. Иаармариа сеилыбкаауеит, – лычқьыԥ аақәылхын, лыфатә лнапалалкит,
илҿатәаз даалҿыԥшырц. – Сара ҩыџьа аԥҳацәа сымоуп, –
лыхгьы дҩахомызт, илгәамԥхоз шылҳәоз мҩашьо. – Усҟатәи
сырзеилкаауам. Дара ҭаацәароуп, сахагьы рымаӡам. Хаҵа

233

ицаанӡагьы, исыдыскылақәар сҭахымзи. Ааи, сус алыҵшәа
иалачарц иақәшаҳаҭуп, аха аусура… Абизнес агәаҟҵәаҟ
рацәа ацуп. Ус иԥсарҽу ԥҳәысӡам сара, – лхы дҩахан,
лыблақәа цырцыруа Нара дналҿаԥшит. – Аха саныуадаҩу,
схы нбыдҵаны сҵәыуар сылшоит. Сыԥҳацәа рҿы – мап.
– Раб? – Нара уи дизҿлымҳан.
– Уи амилаҭ еиҿыхара изымычҳазт, дықәҵит, дахьы­
ҟоугьы ҳаздыруам, – илӡаӡомызт. – Ишыббо, схы сақәиҭуп,
сус сымч-сылша ақәсырӡыртә, – нас, уаҳа ҿымҭӡакәа,
маҷк лфан, дааҭгылахын, лхы дҩахеит. – Бареи сареи
ҳаибазымдыруазаап.
– Избан?!. – Нара дшанхарц егьлыгмызт.
– Заҟа басҳәаз бымбаӡои! – илгәарԥха дҿаԥхаҿаччон.
– Еибаҳамҳәацгьы ҳамоушәа збоит, – а-Гәырманиаԥҳа
уамашәа дылбартә, реицәажәара ишацырҵашаз Нара илбон.
– Бара макьана быцқьоуп, – Мадлена Асҭамыр-иԥҳа
аӡӷаб длыршанхон, лызҿлымҳара ҳаракӡахартә.
– Уи иаанагои?
– Бхәыҷуп. Убри азы сагьбыцәшәоит… Макьана алар
мҩа бануп. Бдырблаҟьарц иалагахьазаргьы ибуам. Бымч
ақәхоит. Аха бымч ақәымхо баннеилак, ишԥаҟабҵо?
– Ишәҳәо усҟатәи исзеилкааӡом.
– Ус шакәу збоит. Алар мҩамкәан, даҽа мҩак банымгылар амур, бхы шԥамҩаԥыбгара? Ари зҵаара уадаҩуп.
– Ицәырҳамгац рацәазаап.
– Бара бтәала, ицәырҳамгаци? Офшор итема ҿыцуп акыр,
иахьаҵәҟьа ицәырҵыз акәымзаргьы. Уи иацу ауадаҩрақәа
ахьынаӡо бдыруама?!. Уӷәӷәамзар, адунеи угәы ахшәоит.
– Офшор – ари ҳәынҭқаррак аҩныҵҟа хазы игоу даҽа
ҳәынҭқаррак иаҩызоуп, – Нара уаҩы наӡак ицәажәашьа
лыман. – Ауадаҩрақәа ацымзар ауам. Уи аекономика
аҩаӡарахь ҳара ҳзымҳацзар?
– Уи ашәарҭа ҳамоуп. Аҽы, аҵыхәа ахьҿоу зымбац
дақәуртәар, изыҩуама? Ҳусқәа хьанҭагәышьоуп.

234

– Ма ҳара ҳанхамҩа маҷ убри офшор дгьыл маҷ аекономика ҳаракы иахәаҽуама? – аԥҳәыс аҽы иазкны илҳәаз
лгәамԥхазт, Нара, уи дазааҭымгылакәа, дызҿатәаз ауаҩ
дзызхәыцшаз азҵаара аацәырылгеит.
– Ои, сҟәыӷа хәыҷы! Бымбои сҭыбҵаарц бгәы иҭабкхьоу
закәу! – а-Гәырманиаԥҳа иџьалшьашаз ахшыҩ змаз аӡӷаб
хәыҷы лаԥхьа дтәан. – Амала, иҷыдоу аекономика ҭыԥ
ахьыҟоу ареспублика аекономика аизҳара иахәаҽуеит ҳәа
сгәы иаанагаӡом. Уи иацхраауеит ҳәа сахәаԥшуеит. Аха доусы ргәаанагарақәа еиҿырԥштәыми. Урҭқәа зегьы ҭҵаатәуп.
Аҿырԥштәқәа шамахамзар иуԥыхьашәом. Азонақәа ҭакуп,
рус маӡоуп. Аха агәаанагарақәа… рхы иақәиҭуп, иаартуп
иаҳа.
– Асингапур ҳәынҭқарра ҳара ҳҳәынҭқарра азха­
намҵакәа, рбизнес ҳара ҳҿы ҿиашьа амоума?
– Бымбои, Нара! – аԥҳәыс дҩаҵҟьарц егьлыгхомызт. –Ихадоу азҵаара убри ауми! Абизнес знапы алаку
ианазҿлымҳаха, ҳҳәынҭқарра дара реиҳабыра иазхарҵартә
ацхыраара иашьҭалоит. Ара аполитик ӷәӷәа акыр даԥсоуп.
Даҽа ганкала санхәыцуа, ҳаиҳабыра рнапы ҿаҳәами.
– Избан? – Нара лгәаанагара лыман, аха Мадлена
Асҭамыр-иԥҳа илҳәози? Аӡӷаб уи дазҿлымҳацәан.
– Асингапур рымҩа мшынуп. Амшан ҳнапаҿы иҟоума?
Уи знапаҿы иҟоу аурыс иҭахума асингапури ҳареи амҩа
ҳзаатыр? Иабаҟоу, нас, ҳара ҳҳәынҭқарра? «Иҳахьыз
абри ауп» ҳәа аӡәы игәы иҭоу уеиҳәаӡом. «Изҳәаз абри
иоуп» ҳәа џьара инаӡар зҭахыда. Арахь, атауар рыманы уи аурыс иӡмыжь иаахылар, аӷба Новороссиск, ма
Ҭҟәаԥс игәарҭароуп, нас ҳа ҳахь иаароуп. Ус асингапур
иалихи? Абарҭқәа зегьы рҭышәынтәалараз, аурыси аԥсуеи
аиқәшаҳаҭрақәа рыбжьарҵароуп. Убасҟан асингапури
аурыси реизыҟазаашьақәа еиҳагьы еиӷьхоит. Ара маҷк
сыԥсы сзеивыгом, – а-Гәырманиаԥҳа ԥарақәак аишәа
инықәылҵеит, уа ирфаз ахәԥса иеиҳан. – Акрыбфазар,
апарк ҳныҵалап, – лхалагьы аԥхьа дҩагылеит.

235

– Шәчеиџьыка ҭбаахааит!– Нара уи дҩалыцгылеит.
– Ибзыҳалалхааит! – аԥҳәыс андәылҵырҭахь днеиуан. –
Сгәабзиара иагхома?!. – лара лхы дазҵаауан, аҳауа цқьахьы
данцәырҵ. – Ҳақьымк сҽисырбароуп, маҷк сҽысхәышәтәыр
цәгьамызт.
Адәахьгьы ҭынч амра узыцәгыломызт, шоуран.
Ҭагалани аӡынреи рҽеиҩшамҭа ишҭагылазгьы, кьаҿзаҵәы
уздәылымҵрызеи, еснагь зыбӷьы иаҵәаз аҵлақәа рацәан
акәымзар, зыбӷьы шла каԥсахьаз рыла апарк мҩақәа хҟьан,
аԥссацәа рзыԥшны. Пушкин иаамҭа.
– Шәгәабзиара шәашьҭалаҵәҟьароуп, – лҳәеит Нара. –
Акәымзар, нас, убри еснагь хшыҩзышьҭра ашәымҭар ҟамло
шәнеир, шәнапы злашәкыз шәхашҭыр акәхоит.
– Усҵәҟьа иԥсарҽу гәабзиара змоу сакәӡам, –
а-Гәырманиаԥҳа дԥышәырччон. – Сышьҭало џьызшьо баша
игәыӷуеит.
Адунеи лтәызшәа, лара апарк дшыҵаз Нара илгәаԥхон.
Уи ус дназыгәҭасуаз ԥҳәысмызт. Илылшашаз маҷӡамызт,
нас аҳәынҭқараа дрыдкылан дызрымамзи? Аӡӷаб ааигәа
лхаҭа аусурҭа дшазгәаҟуаз лгәалашәон. Имыцхәыз акадр
ҳамазма? Амала, Мадлена Асҭамыр-иԥҳа аҳәынҭқарра аппарат аҿы ҭыԥ ахьлаҭәашьамыз зныкгьы дахамышшааӡацызт.
Лара ауснагӡатә ӷәӷәа лызкашәаны илбон, убри анагӡара
дазыҿҳәаран.
– Саб дзызҿлымҳау жәдыруама: иҷыдоу аекономикатә
ҭыԥ, аҳәаанырцәаа иаԥырҵар, ҳажәлар жәларҵас рыҿиара
иабанӡаԥырхагоу, иабанӡаԥырхагам?
– Уи ишԥа? – а-Гәырманиаԥҳа цқьа дыззымхәыцыз проблемак аӡӷаб ицәырылгон.
– Ҳмилаҭ ҵас, қьабз, иахьа иҳамоу акультура, ҳабызшәа
рыҿиара иабанӡахәарҭоу?
– Жәларҵас ҳаӷәӷәамзар, иаҳԥырхагахоит. Аха ҳаӷә­
ӷәазар излаҳԥырхагахои? – илоуз азҵаара аҭак уажәакәын
даназхәыцуаз, илыԥшаауаз аҭак еиҿкаамызт, лхәыцрақәа

236

еиԥылшьырц, лцәажәашьа дацклаԥшуан. – Уи азы
аҳәынҭқарра ҳамами. Аус злоу аекономика аҿиароуп.
Нас амал ашколи акультуреи русқәа ирзоужьтәуп. Аҵаси
ақьабзи абзиарахь имҿиар ҟалаӡом. Урҭ рҽырыԥсахуеит.
Аамҭа рныруеит, – лҳәан, лмашьына ахьгылаз лхы лырхон.
– Ари апроблема зны ӷәӷәала ҳалацәажәар ахәҭоушәа збоит. Амала, заа аҽазыҟаҵара аҭахуп. Бдиссертациа ахәҭак
иара иазыкхар ҟалап, сгәанала. Нас зны уи диссертациак
шеибгоу иамҽханакуеит ҳәа сгәы иаанагоит. Аус злоу убри
апроблема акәзар?
34
Уарда дшаауаз адәқьан аҿынтә ирбарҭан. Акыр
дкьаҿын акәымзар, дыӡӷаб шьахәын. Иараҭ иҭаацәа данырбалак, даҽа зны ихы гәеиҭаларц, дкьаҿзаргьы егьоурымызт ргәахәуан, ма абри аӡӷаб дизыҿҳәарандаз рҳәон.
Лара аҩбатәи аихагылахь дҩыхәнан, аҷкәын дахьышьҭаз
ауаҭах дныҩналеит. Ҩыџьа зкуаз аиарҭа иара ихала дылаиан, изыбжара ҭыганы. Ауаҭах бзиа ирԥхан, иааиқәкны
амшқәагьы бзиан. Агәыр аалырхиан, игәчама иалалҵеит.
– А-аи! Иҵегь исыбмырхьуаз! – иҳәон иара, лнапы шыбзиазгьы. – Амала, баасеигӡаӡом. Заҟа гәыр сылабҵахьеи?
– Иуласҵартә уахьыҟоу, иҭабуп уҳәар! Иԥуҽыз утелефон
ацынхәра узаархәахьеит? – аишәа иқәыршәыз, зда ыҟамыз
амобильник лылаԥш нақәшәеит.
– Ааи.
– Мада узылзамысуеи?
– Лара уи дазыԥшума?
– Иузымдыруашәа…
– Сыбжьы лзычҳауазар, иагьараан дысзаасхьазаарын.
– Иуҳәақәо умбои! Лгәы иаахәо ак ҟауҵар ҳәа ушәоит.
Ахацәа уреиԥшыми. Ухада уаҩ дуҭахӡам.
– Усҵәҟьа акәзар сылзаспи! – ателефон аақәихит.
– Иаҭахӡам.

237

– Иҟалахи? Убасҟатәи дсызгәаама?
– Игәаауа лакәзар сҭахымзи, аха шлакәым умдыруеи?!
– Сылзасыр зыбҭахыми? Хаҵа дцахьоума?
– Ну, улафуеит аха… Иаарлас аԥшаҳәаҿы дааиуеит.
– Уу, рыцҳа! Сымԥыруеи! Ҽыԥныҳәа сылымҭарц, блабжьахьоума? – ихыза ԥшьшьала иааиқәихуан.
– Ҽыԥныҳәа данбауацәажәахьаз? Иуқәнагамзи аха...
– Лыҽԥныҳәа салаҟоу џьыбшьома уажәгьы?.. А-аи!.. –
даныҩеихоз ижәҩахыр ихьаауан.
– Ашьшьыҳәа! – лара изқәала лнапы ааикәлыршан, дицхыраан, дҩалыргылеит. – Уажәыҵәҟьа! – иара, аспорт еиқәа
ишьаҵа, дықәиан, уажәы аспорт кьаҿ ишәылҵон. Ихьаауаз изнапык амаӷра акылхра цәгьан, рҩыџьегь убри акәын
изыдхалоз. – Уҿы усырӡәӡәап?
– Аиеи! – иара ашьма иҭагылаз аҿырӡәӡәарҭа дазнеит.
– Ухаҿы амхтәуп, удыруама? Аӡӷаб улԥымлои!
– Сышгылоу иамур ҟалап.
– Уаадәылҵ, ааигәа улатәеи!
Иԥштәыдара лгәаԥхаҵәҟьомызт, аҟәардә изаалган,
длыртәеит. Асапан шәах ыржәпа иҿалыртатан, ахаҿамхыга
неиҿылшьуан, уажәи-уажәи, лнапы нагӡа, аӡы цәыкәбар
инаҵакуа, илыӡәӡәон. Ампахьшьы лырбааӡон, ирҩаны
иҿылшьуан, шьҭа аҿырӡәӡәарагьы иҭахымызт. Аодеколон зҭаз аақәылхын, қәаԥсата ишиқәылҭәозгьы, ицәеижь
иҭалон, ицәымӷызшәа ибла еимарцца ихиҩеит.
– Усырԥшӡеит, аха аӡәы лзы, – аӡӷаб деихаччон.
– Бҩыза дышбыргәырӷьо, былахь еиқәымлааит.
– Заҟаҩы рымаҵ зуа, сылахь еиқәылозар, шьҭа
сыԥсхьазаарын, – ахаҿамхгақәа рыцқьаны рҭыԥ иқәылҵан,
ииарҭа еиллыргеит. – Шьҭа ҳцалап?!
– Сбырхиеит, ахаафҩы схышәшәо, ҳзымцои!
Амардуан алаҿагылара изыхьанҭаран. Макьана изшьапык цқьа изырхәаӡомызт. Уи лбааганы, еибгаз лаваиргылон. Еибгаз инапала аҭӡамц икын. Лара зынӡак

238

дызицхырааӡомызт, ихьааз ижәҩахыр дызлаҵагылози. Иаԥ­
хьа дгылан, шьҭахьла шьаҿа-шьаҿа длыбаауан. Лыҩнапык
хиан, ԥхьаҟа даабӷаӷар дшынаиҵагылара. Лкьаҿра
ацнаҵон лбаа дахьиҵагылаз. Имч мхакәа дыбӷаӷар, ари
лакәызма днызкылоз, аха лара даҽакала дызицхраауамызт.
Хыхьынтә амардуан аҭӡыбжьарала илаган, нас, ашә аартны,
индәылҵуан амҩахь, уаантәы адәқьан иҩналарц.
– Уаагыли! – лара иабжьалгон.
Лчавра лџьыба иааҭылхын, илахьи ихаҿи аԥхӡы алалырбеит. Еибгаз ижәҩахыр даҵагылан, ахыбра днавалыргьежьит. Адәқьан аҿы аус зуаз арҭ рбон, аха еибакеибашьҭуа
рҩыџьегь ԥшахьырсра еиццарц, идәылҵуан уажәраанӡагьы.
Лара ахалаҭ шкәакәа лшәын, уи иаҵаз арезина кьаҿ
ԥхагьы шкәакәан. Лусугатә еиқәагьы шкәакәан, леимаагьы
пашәын. Лзанааҭ ишақәнагоз, ачымазаҩ дышиҵагылаз рбаларц лҭахын. Иара инеиҭаҵра акыҵыӷ аҿалара еиӷьмызт.
Аҟәараҿы дызкылылгаанӡа, лчымазаҩ арымӡ дықәлыр­
тәеит. Иԥсы анишьа, дҩалыргылан, ҿыц дналгон.
– Дабаҟоу б-Мада? – иара дҵаауан, амшын аҟәара
цқьа дықәыԥшуа. Алаӡара џьара ԥсшьацәақәак рҽеилых
ихықәтәалан умҳәозар, уаҩы дубарҭамызт.
– Сара с-Мада лакәым, аха уара у-Мада! – лҳәан,
ара ирхиа абетон ҭӡы иавагылаз аӷә кьаҿ даахан, иаав­
ҵылхын, аихабетон багьыр инықәылҵеит, ахаҳәҵәҟьа
дықәылмыртәарц. – Утәа!
Дшылалыртәазҵәҟьа, аԥхӡы ихаҿы иқәлырбеит. Хылԥа
кәамҟьа ԥшқак лџьыба иааҭылхын, инеихалыршәит.
Ҩы-шықәса раахыс ԥхынҷкәыназ ԥхынҵас шоуран, аха
иузымдырӡакәан ахьҭа уланаҵон, еиҳараӡак уцәаужь
ԥсыҽзар. Иара амшын дхыԥшылон, ихаҿы шымашьцазгьы,
иблагә кәеицеиуан.
– Аԥсра уанхықәгылалак ашьҭахь, амшын шԥаԥшӡоу! –
иҳәеит иара.
– Уи еснагь ишыҟац иҟоуп, – лара иганаҿ дгылан. – Уи
аԥшӡара гәоуҭартә аха умоуит умҳәозар.

239

– Уаанӡа даҽакала иуныруеит, ашьҭахь – даҽакала.
Аҷныш шырацәоу ббоу?
– Амла иамкуеи. Аԥсыӡ ирышьҭоуп.
– Дара зынӡак ианыҟам, иабацои? Амла иамкӡои?
– Убри сыздыруам.
– Уарда, сырххо исылабхи? Убри сазхәыцлоит.
– Аԥара смырҳауеи, – лара дԥышәырччон.
– Џьыбышьҭ! Аӡәы имаҵ буларц бгәы азыҳәоит. Ус
Анцәа бишеит. Уарда, бара ибызгәакьаз азанааҭ алабхит. Ба
бакәымзар, ишԥаҟасҵоз? Исаҳәеи!
– Сара исылоухи, аха Мада лакәымзар ишԥаҟауҵоз?
– Убри ауми исҳәо!
– Аиеи! – лҳәеит, дзықәшаҳаҭыз иара иаразнак цқьа изеилымкааит.
Аҟәара иавгаз абетон мҩа ианыла, хҩык аӡӷабцәа ааиуан. Арҭ ирзааигәахацыԥхьаӡа, рҩыџьегь рҿаԥхаҿаччашьа
иацлон. Ҩыџьа нарывсын, инаскьашәа иааҭгылан, амшын
ихыԥшылон. Руаӡә ачымазаҩи амедеҳәшьеи даарыдгылеит. Уи Иараҭ иӡамҩа днагәӡит дизгәакьа ҭынхазшәа.
– Бгәы ԥысымҵәаӡеи, Мада? – иара дҩалҿаԥшит.
– Згәы ԥуҵәаз Уарда егьылҳәомеи, сара сгәы зыԥҵәозеи?
– Цқьа сшьапы сзықәгылом, бымбои.
– Хар умаӡам, узлақәшәақәаз рыла.
– Шәара шәеицәажәала! – Уарда ҩыџьа аӡӷабцәа рахь
днеиуан.
– Бысԥырхагаӡамызт, – Мада уи налықәҿылҭит.
– Ара сыҟоуп, – Уарда даахьаԥшит, лҩызцәа днарыд­
гылаанӡа.
– Дышбыдгылоу бзымыцәҳар ҳәа дшәоит, – иҳәеит иара.
– Макьана сызлауацәҳауеи, уԥсы улышәшәа усымҵа­
ҳаргьы, узырххода! – ихәмаршьа ларгьы даҿыхәмаруан.
– Уарда ара дыҟами, бзыцәшәои?
– Ухы урқьиарц уҭахума? Сара исзеилымкааит.
– Ибҳәарц ибҭахи?

240

– Акы ухы иавубошәа уцәажәоит.
–Схы иавызбои зыбгәахәуа?
Мада Иараҭ диҿаԥшӡомызт, лылаԥш амшын иазхан,
арымӡаа ҷныш лыԥхьаӡозшәа. Уажәы аҟара акы лҳәар
лҭахымкәа иара димбаӡацызт. Лҿаԥхаҿаччара мацара акәымкәан, инҭаршә данхәыцуазгьы лнаалон. Ус аламала, дахьимбоз акәзу здыруадаз, иаҳагьы дизыԥшӡан.
Убас дааизыԥшырц иҭахын, лхаҿы абыржәтәи ацәаара
маҷк иаанхарц игәазыҳәон. Амала, уазыррак дҭанаршәыр
зигәаԥхарызи.
– Нас, Мада?
– Изакәи «нас»? – лара даахьамԥшӡацызт.
– Схы ак авызбоит ҳәа бгәы изаанагои?
– Саҭоумҵан! Сузымҵаар сгәы иауам: лыцшьҭалара улшама?
Лгәаӷ пеипеиуа, лыбла дхыԥшылар лцәымӷын, аҷныш
рацәа «шылыԥхьаӡац илыԥхьаӡон». Лызҵаараз лхы лцәым­
ӷын. Арахь иара ихадаз зҵааран. Аҭакгьы хадан. Убри ихадаз
азгьы ргәы еицәыхьшәашәақәар лҭахӡамызт. Аҭак изҳәозар,
ибла дҭаԥшлар заҟа илҭахызи, аиаша иҳәозу агәра лгарц.
Арахь ибла дзыхыԥшыломызт. Лызҵаара дацәыԥхашьон.
Иара, цас иуазшәа, аҭак иаразнак иҳәаӡомызт.
– Сахьымӡеит, – рыхәмар еицәажәашьа нҵәахьан.
– Уазхиазма? – абри азҵаара иаҳа ихадазшәа лбеит,
ихаданы илшьоз аҭак анлоу.
– Ааи ҳәа сыҟоуп, – лгәы аалирхьыр цәгьа ибомызт,
убас дахьҭылҵаацәоз ицәымӷын, аиҳараӡак лара дыхә­
марӡомызт.
– Иуцәажәашьеи?!.– иаалырҟьа дааизхьаԥшын, хәымпал
ҵары ибла кылылҵәон.
– Бгәы иалеи, – лҵаашьала иара иаарты дахьцәажәоз
акәзу, иҭахахьаз аӡӷаб лзааигәахара иара дахьазхиаз акәзу,
илгәыҵхоз цқьа еилиргар иҭахымызкәа, – сеилаххаа сахьгылоу акәу, убри аӡӷаби сареи ҳаизааигәашьа акәу?

241

– Зегьы сгәы иалоуп, – ҭынч ҿыц амшын дхыԥшылон.
Знызаҵәык илымпыҵҟьаз лгәаӷ хыжжы нылкылахьан. –
Угәы иҭақәаз акыр умазаргьы, Анцәа урхьимыгӡеит.
– Усҟатәи ахәымгарақәа бгәы иахьҭашәо џьашьатәӡам…
– иҵегь ациҵон, аха лара ажәа иҿылԥааит:
– Сгәы иҭашәо хәымгараӡам.
– Сызлаҟамыз ала бахьсызхәыцуа сгәаԥхом сҳәар
сҭахын.
– Иахьцалак, иҟалаз хьӡы унаҭома?
– Усҟан сара уи сазхәыцуазма! Ус машәыр ҳаиқәшәеит.
Ҳчара зеиԥшраз лсырбар сҭахын. Уа бара бшыҟалоз
сзымдырӡози? Ахәаԥсара базааигәахарын ҳәа сгәы
иҭашәозма, – иара дҿаԥхаҿаччон, дааизхьаԥшуазар ҳәа
лара длықәгәыӷны.
– Ҳа-ҳа!.. – лыбжьы ҭымгацәакәа, лхаҿы нарҳәшәа,
дынцәыҵаччеит, иара лыхәмаррақәа дышрызхьаауаз лныруан, лылаԥш шиҟәылгозгьы.
– Амала, ахаҵа ифизиологиа шыҟоу ҳхашҭуеит, бымбои, – иаалырҟьашәа узхлафшаз акәӡамызт ицәыригоз.
– Ахаҵа, нас аҷкәын иоуп сызҿу, ахаҵара аниласуа инаркны, иҩныҵҟа вулкануп, дгьылҵысроуп. Ишықәсқәа ца­
цыԥ­хьаӡа, еилашышьа иаҳа-иаҳа иҿыцәаауеит. Уии
абзиабареи еидҳәалоуп, аха уи ахьимамгьы деилабылуеит. Убра дшыбнауаҩу даанхоит. Ари ԥсабароуп. Аха ҳара,
ҳаизыҟазаашьақәа цқьазарц, адунеи ҳаақәнагалеижьҭеи,
аҵаси ақьабзи ҿиауан. Аиҿагыларақәа рацәахеит. Амаӡеи
аргамеи аԥсҭазаара иаҵаҵәахуп, ари аԥызҵаз сара сакәӡам.
– Издыруеит, – лара дақәшаҳаҭын.
– Ибымдыркәа, бмедикми.
– Издыруеит, аха ҳааӡара мҩа иаҳәо ҳақәымныҟәалар,
адунеи хәаԥсаҵәҟьоит.
– Уахь амҩа ҳаными. Европа иҟоу бымбаӡои?!. Аԥсаба­
ра иарҿиаз аизыҟазаашьақәа рцәыӡуеит, хацәа-хацәеи,
ҳәсеи-ҳәсеи еибагарц, аибашьра цоит. Уи аргамахеит.
Иагьеицәыԥхашьом.

242

– Урҭ рус дара ирбап, – Иаҭар ифилософиа дара
ирцәымыцхәын. – Уааи, ҳара ҳус аҳаҭыр ҳхала иаабап!
– Ах, ас бҟәыӷамхар ишԥаҟаҳҵоз!
– Иаамҭаӡамкәа смажәи. Улахь аԥхӡы ақәнаҭәоит, –
ачавра неилыркын, иара еибгаз инапала, илахь ацәаакыра
ақәирбеит. – Иззакәи?.. Ирлас уааԥсоар акәхап.
– Сбырааԥсандаз исыбарги, сбыркареит.
– Ухәмаруазар, хар умаӡам.
– Бара ибмырхәмаруа дарбану!
– Унықәиар уҭахызар? Машьынак ҳааԥхьар?
– Иҟалеи зырҳәаз! Схала сцоит. Исыцхыраауа дсымами…
– Саар анбоуҭаху?
– Исаахарц азу?!.
– Заҟа убзиахо аҟара, иуаахалоит.
– Снымҵәеи!
– Ус ада аҳәсеи ахацәеи зеиҟарахо удыруама?
– Срыцҳамхеи! Аҳәса, ахацәа ираҟарахарц, ақәԥара
ахьымҩаԥысуа, џьаракыр ҭаацәара бзиа рзаԥҵоны бдыруама?
– Издыруеит. Аҳәса иаҳа иахьҟәышхо аҭаацәараҿ. Уарда! – лара лҩызцәа рахь лхы налырхеит. – Бчымазаҩ наҟ
дықәгеи, сирҟәышуашәа сиражәаанӡа.
– Амыцхә ихәыццәо ҩныҵҟала мацара иуаҩра
ԥиххаауеит, – Иараҭ дҩеихеит.
– Уажәыҵәҟьа! – Уарда лҿаалхеит, арԥыс дҩаиҵагыларц.
35
Шәача амикрохирург Леуарсан изблак алазер аппаратла аоперациа азиуит. Егьи абла ааигәа ашьа ахьхылаз цқьа
аҽарыцқьомызт азын, Краснодар дцарц иабжьеигеит. Уахь
амҩа шьҭихыр апациент иҭахымызт. Иқәра ахьааихьаз, ихы
уамак хьаас ишьҭимхырц иӡбан, имӷаз ибласаркьа аҵкыс
ихәашьыз даҽа бласаркьак ааихәеит, цқьа изымбоз ибла уа-

243

мак иԥырхагамхарц. Аха ашьашәы ибла ишԥаԥырхагамхоз.
Дааҟәымҵӡакәан иусурахь дҭыҵуан ашьыжь, хәлаанӡагьы
убра дыҟан.
– Ак ухьзар ҳәа агәра сызгом, – иҳәеит Иуана, русура
алҵшәақәа ааихыршьаларц, хәымҽханк рҩыџьегь анааиднагалаз, – асҟатәи аамҭа аусура уагхалаӡаломызт.
– Аҳа-а! – Леуарсан дԥышәырччон. – Саныҟам уаҳами.
Хҩы, ԥшьҩы урхагылазаргьы, амчра бзиа иубозаап.
– Уамак уҳәахуеит.
– Санзымаауа, аиашаз, сшәаӡом. Уара ара уҟами, амчра
бзиа избо. Зны магарычк узыҟасҵароуп.
– Ааи, ааи! Аӡәы ичеиџьыка бзиа избоит. Сџьыба иҭыхны,
аӡәы акриҿасҵар сҭахӡам умҳәозар, – аҭакс уажәы Иуана
дыччон.
– Исыхьҵәҟьаз уаҳар уҭахызар: сыблақәа руак цеит,
егьи лашәхаанӡа, маҷк аус сызуазар ҳәа сгәы иҭоуп.
– Ахәшәтәра уацәымаашьан! Нас зегь бзиамхои.
– Аԥсҭазаара – ачымазара аҿагылароуп, уиашоуп. Иуана, аҵыхәтәантәи амашьына уазыԥшы! – Леуарсан реицәажәарагьы русурагьы аахиркәшан, иқьаадқәа
наҵәахы, дындәылҵит.
Амҩан аҵыхәтәантәи амашьына иԥылон. Уи Иуана инапы ианимҵахьази, игәы ҭынчын. Уажәраанӡа еиԥшҵәҟьа
игәы ҭынчын уи имеханик дахьимаз. Иахьцалак, иусураҿ
цҭәы рыбжьазҵоз хҭыс имаӡамызт. Уи зыбзоураз, аусураҿ
еиԥынкыланы дтәамзаргьы, имҩаԥигоз аиҿкаашьа акәзу,
имеханик иус иҩнапык ахьадкылаз акәзу еилиргарц
даарызхәыцлон. Иуанагьы амҩа дықәызҵоз иара иакәымзи.
Еицыбзиан иахьеизыҟаз ԥыжәара агозар?
Амҩаду дазкылсхьан, асигнал бжьы рго, Џьадар имашьына аныливҟьоз. Иақәтәаз Гана иакәын. Уи аҵхагәҭаны
ақалақь дазыхынҳәыхуан, Ҭали дааигарц, нас ашьыжь Нара
дигон. Иҟаз-ианыз еиликаарц, дыццакы дишьҭалт. Егьи,
имашьына агәарԥ иҭеигаларц агәашә шааиртуаз, Леуарсан
днаихьӡеит.

244

– Шәабанеихьоу?
– Иахьа сышиашаз апрокурор иҿы снеит. Аусҭҵаара
адокументациа иахьа аӡбарҭахь идәықәырҵоит. Шьҭа уа
аус сымоуп. Арахь Маџьу илуам, аҷкәын дысшәырба ҳәа
дықәгылоуп.
– Дылбарц дмаауа нас, ихәы ҟаҵаны?
– Усгьы даауам.
– Дылшәырбар ҟалаӡом! – иааҿахиҵәар Леуарсан
еиӷьеишьон, – аҭәаӡа рхны амца ацразҵо ҭҳаџь ԥҳәысуп,
иумбаӡои? Лхы лзаамырԥшыцт, арахь лышықәс лфоит. Уаҳа
ианылзамух, диҿасуеит, «иҟалҵаз жәбоу» рҳәарц.
– Ус ак ааҟалҵар, вообще!.. – Гана уи илызирдыдрын
угәахәрын, дааҭымгылаӡакәа имашьына дынҭалан, агәарԥ
иҭеигалеит.
Леуарсан имашьына аҭыԥ иҵеигалан, ашәқәа аиркуан, игәарԥ дазнеиуан, ихы-игәы иҭаз апрокурор Шәарах
иакәын. Уигьы тәанчара дцахьан, аха имаҵзураҿы даанхон..
Иаҳа иҿаз иҭыԥ изынрыжьырц лымҳаҭасқәак роуан, аха
иара иусурҭа дахыҵуамызт макьана. Иҿаз аӡә даарышьҭырц
рҭахызар, иара иԥҳа уа аус лымуази. «Ӡӷабк дыԥшӡаӡа убри
аус лҽазылкуама, – Леуарсан игәы иа­лан, – ацәгьоурақәа
реилыхарҭа-еилыргарҭа, дара рхаҭақәа… – наҟ ихәыцра
иациҵар иҭахӡамызт. – Хаҵа дцар, хәыҷқәак ҳзылааӡар…»
– Ажәлар ирзылааӡар – иаҳа ихырҳаган акәын игәы иҭи­
ҳәаауаз.
Леуарсан, даныстудентыз зны Қарҭ аҳаирбаӷәазаҿ
диԥылазижьҭеи, Шәарах дигәаламшәаргьы, иара иҽигәа­
лаиршәартә хҭысқәак мҩаԥысуан. Иара иуаҩышьақәа
изымыԥсахкәан, ицааӡаз аҷыдарақәа ԥыжәара шыргоз,
иԥсҭазаара зегь ихигон. Аиаша, аиаша, аиаша!.. Иуаҩышьа
ԥсахшьак илшазҭгьы, аҳаирбаӷәаза хҭыс усҟатәи игәалам­
шәаларгьы здыруадаз, избанзар, иԥсҭазаара мҩа даҽак­
хон, ихаҭа шьҭа уи далашьцылахьазаарын, имҩақәҵа­
гахон. Ус иаҳа еиӷьзар ҳәа ихаҭа даабжьажьалон, аха зегь

245

акакәын иара имҩа данын, астатиақәа рыҩра никыломызт.
Ихәыҷқәагьы, алар мҩа иқәҵаны иааӡаларц дрызгәаҟуан.
Аԥсар иусурантә дмааӡацызт. Нара дыҟәбаҟәшәо
акҿаҩра дыкҿан. Аԥсшәа лҳәазшәа лнапы шҩышьҭылхыз
ала, аҽны лусқәа хар рымамызт. Иифашаз аақәлыргылон.
Иара аҿыӡәӡәарҭахь днеит. Уии, ашьмеи, аҽыкәабарҭеи,
амаҭәаӡәӡәарҭеи аҩныҵҟа еиҿаԥшьын. Ақалақь нхашьақәа
ақыҭахьгьы ииасуан. Аӡырԥха ниҿеиҭәан, асапан шәах
иҽаиргеит. Абӷанҷ зауад иаакәыршаны аҳауа асаба алачын,
иагьа уҽухьчаргьы, иуԥырхаган. Дшаахынҳәызҵәҟьа ихәы
днадтәалеит.
– Заурбеи Еснаҭ-иԥа ауниверситет ахь сцарц сабжьеигеит, – ҵәыцак ачаи аақәлыргылан, Нара лаб дааиҿатәеит.
– Иаамҭоуп иҳәазар, бцароуп.
– Излеиҳәаз ала, ашықәс ҿыц ҳанҭагылаанӡа аамҭа сымоуп.
– Нас аолимпиада аадыртуеит, хымзҟа аҳәаа адыркуеит, ацараара уадаҩхоит. Ашықәс ҿыцынӡагьы бзыԥшуеи?
Ари амчыбжь иалагӡаны бцар – иаҳа еиӷьӡами? Уск ҳәа
иаҳхаагап! Бара заҟа еизганы ибымоуи?.. Сара ихасыр­
ҭәаауеит, бымҩақьыра сшәоит. Амҩан бзықәшәо ҳаздыруам,
бџьыба маҷк ҭазароуп.
– Уажәы сышцо телефонла сыпрофессор иасҳәома? –
лара дҵаауан. – Алекциаҿ сшыҟамло идыруазароуми.
– Биацәажәа! Бымацара бҳаздәықәҵаӡом, раԥхьаӡоуми
уахь банцо. Аԥсар дбыцаҳҵап. Мап икыр, сара бызгоит.
– Иоуҳәар мап шԥеикуеи? Ирӷәӷәаны иоумҳәо!
– Мчыла ддәықәысҵома? Сара иабжьазгоит, иара игәаԥ­
хар дбымҩанызахоит.
– Зегьы ашьшьыҳәа имҩаслар уҭахуп, иахьаҭаху унапгьы ықәукшароуп.
– Абри ҟабымҵар ҟалом ҳәа акыр бадысцалахьоума?
Сара сабжьагаҩуп.
– Саныхәыҷыз саргьы сужьжьацәон.

246

«Убри азоуми бзыбзиахаз!» – аб дԥышәырччон, аха
игәы иҭиҳәаауаз азы ибжьы ҭигомызт.
– Уажәыҵәҟьа ақалақь ахь бцароуп. Адлер адәыӷба
шәҭаларц, абилеҭқәа аахәа!
Нара ачысмаҭәа ӡәӡәарҭа дшадгылаз, Леуарсан ауада
ҭбаахьы днеин, ателербага дадтәалан. Аԥсари иани шааиз
мҩашьо, акҿаҩраҿынтә ахәарчарбжьы ара иаҳауан. Уаххьа
анифа, аҷкәын арахь дааҩнашылеит. Ателербага аиҳараӡак
уи изиҭахыз, – атәым музыка дазыӡырҩуан. Иаб ара данибалак, иуаҭах ахь дыхәнон, акомпиутер ашәақәа зныз
адиск аҿаиҵарц. Уажәы, анахынҳәра дахьӡаанӡа, иаб ибжьы иаҳаит:
– Нара ласпирантурахь дцароуп. Лымацара аҳәаанхыҵ
дысзышьҭуам, аиҳараӡак раԥхьаӡа. Узлыццар бзиан. Узымцозар, сара дызгароуп.
– Ианба?
– Абилеҭқәа лоур, уаҵәы амҩа шәықәлароуп. Лгәы
лзырхьша амҩан ак лоумҳәан! – аб иԥа игәиҽаниҵон.
Уиакәхеит. Адырҩауха иашьеи иаҳәшьеи Адлер
авокзалаҿ адәыӷба иҭалеит. Краснодар атәылаҿацә
иахьынӡалсуаз, МТС ала еимадан, ихшара ршьаҿацыԥхьаӡа
раб идыруан. Нас, иаалырҟьа аҭак анимоу, ирыхьыз изымдыруа, деилахан. Иара иаҵкыс амҩа ианыз ирцәымшәоз
Ирма игәы нылкылон.
– Апаника умырҵысын! Амҩа иану ус урықәымгәыӷуа
ухы рзааурԥшыр ҟалоит ҳәа уаҳама?!
Аԥсны иаваз атәылаҿацә ианаалалах, нхыҵ шакәызгьы,
аимадара рыбжьарҵахт. Абгьы дааҭынчхеит. Уи адгьыл ианалс, МТС аимадара аус ҿыц иауан. Аҩны рыԥсы ааивырга­
гәышьеит, аиҳараӡак аб. Ашьыжь усура дышцазгьы, иара
аҽнынтәарак дрымадан, аҳәаа ишхыҵуаз аарыцҳаанӡа.
Иусурантә дхынҳәаанӡа, дара аҩны иааӡахьан. Телефонла
еиликаақәахьан Нара лусқәа ибзианы дышрыхьӡаз, аха
ҷыда ҿыцк иаҳауазар ҳәа ауха длызҵаауан.

247

– Иаҭахыз ашәҟәқәа еиқәсыршәеит, – лҳәеит Нара. –
Аҵара ахә сшәеит.Даҽа жәа-нызқь мааҭ сымырхит, уи азы ара
сгәысҽанырымҵахьахи. Амала, аквитанциа сырымҭаӡеит, –
абар ҷыда ҿыцк ҳәа аб дзызԥшыз ахьаацәырылгаз.
– Уаҳа шәҟәы бдыркыма? – иаргьы дааибарххеит. –
Арахь иаабгарц, ма бхатә усқәа иргәыларҵаша документ
бдырбама?
– Аԥышәара сҭиизшәа, ашәҟәы сыцуп.
– Ҩ-ԥышәарак бҭиирц барымҳәахьази. Ибҭиима?
– Мамоу.
– Ибҭиизшәа ашәҟәы еиқәдыршәеит. Ибымырхыз – ҵар­
ҭышоуп.
– Ус аԥара рысҭаларц сара исҭахӡам, – лҳәеит.
– Маӡоума, аргамоума, ус ишьақәыргылан ирымазар,
бареи сареи акыр ҳзыԥсахуама? – уажәраанӡа иимҳәацыз
иҿыҵышәшәон, аӡӷаб лнапы злалкыз лгәахшәар ҳәагьы
дацәшәон. – Бгәы бмышьҭын! – лгәы ааирӷәӷәарц иӡбеит. –
Иҟало аабап. Ҳаҵгәап сгәахәуеит.
Иусуга ишәа ахьгылаз дааин, алашара аркны длатәеит.
Шьҭа далгеит ҳәа дзызхәыцуаз истатиа иаԥхьа иқәын. Уи
шьҭа редакциак иадигаларц игәы иҭан. Даҽа статиак инапы
аиркыртә дазыхиан. Дагьазыхиамызт. Иԥҳа далеимгалар
ада ԥсыхәа иоуамызт. Зегь раԥхьа, лусқәа ԥхасҭеитәуан.
Лыҭҵааратә напхгаҩы игәы нирхон. Лыҵшәас иалигози,
Адунеи зымҽхазкыз тәыла дук изыриашозма? Арахь ҳара
иара ҳадҳәалан.
Ааигәагьы убас имыхьхьази. Уа Гана дақәшаҳаҭымкәа,
авариаз аусҭҵаара иара иҽизалагаломызт. Рыуа ииашадаз? Гана еиликаауан, – убри аусӡбара анаҩсан, аԥсҭазаара
аангылаӡомызт. Аус ӷәӷәаҿы аԥхьа аиааира игарц илшон,
аха нас аус иуан, амҩа данын, абзиеи ацәгьеи рышьхәа
еивҵаларҭа иара иҭаацәа алахәын, ус ссақәак рхы иархәаны,
маҷ-маҷ дҵыршәшәаларын, игәы хынҳәуа днеилаҳаанӡа.
Леуарсан ихы кны дтәан, даҽа материал ҿыцк инапала-

248

кра акәмызт, иаԥхьа иқәыз астатиа хиа амҩа иқәиҵарызу
изымдыруа.
«Адунеи мардуануп» зҳәоз ажәытәқәа акыр зхызгахьаз уаан, – Леуарсан дҩагылан, ишьҭаларҭахь днеиуан. – Амра ахьгылац игылоит, иахьҭашәац иҭашәоит,
– иара, ашьыжьӡа абарҵа дыҵагыло згәы иҭацәажәоз,
ауха дзыцәазар ҳдыруазароуп. – Ауаа ҳауп ихәаԥсаз,
џьоукы ҳархәышәтәырц ишаҿугьы, иааурым ҳәа ҳгылоуп.
Ҳԥагьахан, иҟаҳҵара ҳаздыруам. Арахь ҳԥагьахаз
џьаҳшьоит, бла иамбо ҳанҭагылоу».
– Сара сцеит, – Нара дивсны агәарԥ днықәлон.
– Амҩа алԥха зауша! – еснагь еиԥш лымҩа днақә­
ныҳәеит, аӡӷаб агәашә аҿы днаӡаанӡа.
Лара дҷыгәҷыгәуа агәарбжьара данын. Агәарбжьара
асфальт анықәырҵалак, имҩадухон. Атрассахь дкылсит. Амаршрут таксик дазыԥшын. А-«Газель» иаҟарақәаз
машьынақәак ииасит, руак ҭәцәан, егьырҭ уахь рхы хамызт. Илдыруаз иномаркак аауазшәа, лылаԥш иҵашәон.
Иналывсцәаанӡа иаангылеит.
– Арахь шәабаҟаз?! – Нара иџьалшьон иусмацараз Мадлена Асҭамыр-иԥҳа ашьыжьӡа ара дахьылбоз.
– Москвантә саауеит. Сфирмаҿ ак еиҿкаатәқәан. Бара
бсымбеижьҭеи бусқәа шԥаҟоу?
– Аспирантураз сцан, сааит.
– Бзиарас ибарҳәеи? Аԥышәарақәа бдырҭиу?
– Уажәы – мамоу. Амала, исҭиизшәа аԥара сымырхит.
– Еилкаауп. Бгәы бмышьҭын! Бахьеиҵадырӷәӷәаҵәҟьо,
адиссертациа аныбыхьчо ауп.
– Избан?
– Убра ишәатәу рацәахоит.
– Избан?!. – Нара иџьалшьон. – Уи аӡбахә смаҳаӡацтеи.
– Уаанӡа бҽазыҟабҵап. Избан?.. Саргьы цқьа исыздыруам.
Убри ашьҭахь еибырҳәоз убасҟатәи хшыҩзышьҭра дук
Нара иалҭаӡомызт, аԥхьа илаҳаз анаҩс, зегьы акыр иҵа­

249

кы­дан. Амашьына данлыбаауаз, а-Гәырманиаԥҳа лдиск
шлықә­лыршәоз дақәлыргәыӷит. Ллекциақәа дрылагаанӡа,
аамҭа ԥыҭк лыман, лыпрофессор диацәажәартә.
– Аа, бцаны баахьеит?! – иажәа ҩбамтәқәа, аспирант ӡӷаб лшьаҿеихгашьа Заурбеи Еснаҭ-иԥа игәаԥхон.
Лышәҟәқәа аалымихит. – Зегьы еиқәшәоуп, – дгәырӷьон
иара. – Ибыдысныҳәалоит!
– Исзеилымкаазгьы сымоуп, – лара дихагылан днапыр­
ҟәыҷуа, дшьапырҟәыҷуа. – Жәа-нызқь мааҭ рзы аквитанциа
сырымҭаӡеит.
– Уи… – иеилаҩынтышьа ихаҿы ианыԥшуамызт, азныказ
иблақәа ибласаркьа иалырԥшуа дҩалҿаԥшит, ихаҭа ихигахьаз лара, ӡӷабк, амҩа дахьықәиҵахьаз ааицәымӷахан. –
Уа еиҿыркаахьоу бара акыр бзыԥсахуама? – иҳәеит, лаби
лырҵаҩи еицәажәахьазшәа.
– Сара исшәар сҭахӡам, – лҳәеит, иара уи акгьы
ахимҳәааит.
Дшеилалырхаз анылба, а-Гәырманиаԥҳаи лареи ашьыжь
амҩан еибырҳәахьаз Нара ицәырлымгеит. Маҷк лхы ахьылгарыз лзымдыруазшәа аалнырын, лыпрофессор данааидҵ­
уаз, лылаԥш Ардашьын инаиқәшәеит.
– Бусқәа еиқәыршәаны бахьыхынҳәыз ибыдысны­
ҳәалоит! – иара даалзааигәахеит.
– Иҭабуп! – уаҳа дидхалар уажәыҵәҟьа илҭахӡамызт,
дизԥышәырччазшәа лун, алекциахь дцарц, зегь раԥхьа
дындәылҵит.
36
– Изласарҳәаз ала, – иҳәеит Гана, апрокуратураҿынтә
даныхынҳә, – аусҭҵаара адокументқәа аӡбарҭахь идәы­
қәырҵеит.
– Урыстәылантә адвокат дааҳгар иаҳа еиӷьын, – лҳәеит
Тата.
– Уажәраанӡагьы дааҳгандаз! – Ҭали лусура ҭыԥ аҿынтә
ҿаалҭит.

250

– Макьана иаҭахны избом, – Гана аҳәсақәа аҭак
риҭон. – Аус знапы иануи ҳареи ҳаицәажәартә ҳаҟоуп,
ҳаиҿанамгалацт. Нас ара адвокат дҳамами.
– Ҳадвокат лҽалалгалаӡом, – Тата иаалзымычҳаит. –
Абарҭ еицәажәан аус руеит ҳәа сыҟоуп.
– Закәанк иқәымныҟәои, – Гана аҳәса ааирҭынчқәеит,
Амала, дцәыҵаччон.
– Аӡбарҭа аиҳабы улзымцо! – Ҭали лыԥшәма иабжьалгон. – Иҟақәоу еилумкаауази!
– Сгәы иҭоуп, – иҳәеит иара, ҩымш, хымш ирхым­гакәан,
аӡбаҩ дышлыниарыз иақәыргәыӷуа.
Амала, уанӡа иара ихаҭа дзымцеит. Деикәаҵәиуан
дахьтәаз, деилаҩынтуан дахьгылаз, диар – ԥшатлакә
иҩныҵҟа еимнадарын. Џьадар дшааизҵәҟьа еидарақәак
ааргозар ақәхра инапы ианиҵан, уи имашьынала аӡбарҭахь
иҿынеихеит. Дласыртә ақалақь машьынақәа доурыжьуамызт, иқәрагьы шьҭа уи аҭахцәамызт, арахь игәы ццакуан.
– Шәгәалаҟазаарақәа шԥаҟоу? – иара ииҭахыз иҳәаанӡа,
аӡбаҩ дзызҿлымҳаз аацәырылгеит.
– Урыстәылантә адвокат даазгар рҭахуп, – ахы
налгәыдиҵеит.
– Избан?! – ишылгәамԥхаз лҵәахуан. – Аха азин
шәымоуп, усҵәҟьа ишәҭахызар.
– Сара исҭахӡам, – дааирҭынчит. – Араатәи адвокат
дҳамами.
– Ҵабыргыми! Џьарантә иааугаз ҳзакәан иаҳа
дықәныҟәома?!.
– Аусеилыргараз шәанбеилатәои? – уажәакәын хықә­
кыла дыззааиз Гана ианцәыригоз.
– Ҳаилацәажәақәоит. Хара иаҳгарым сгәахәуеит.
– Иалҵшәахари?
– Уажәыҵәҟьа ус егьсызҳәом, – лгәы ак ҭакызаргьы, аусеилыргараз аилатәараҿ изқәырҵашаз лызцәыргомызт,
уаанӡа ак лҳәарц азин лымамызт. – Аус злоу: официалла

251

шәҟәык гәынамӡарыла иқәрымҵацт. Амала, – агәынамӡара
убыржәы лара ишцәырылгоз Гана иааинырт, агхагьы имоуит, – уа шәыдәқьан аҟны ауҳәансҳәанқәа мҿиааит! Уа
идәылҵыр, ажәа баӷырым, иузкуам рымҳәои.
Шьҭахьҟа амҩа дахьаныз, Гана дахьнеилак, уҳәансҳәан
шырцәымӷыз аҟара, даҽакы иацәшәаны ибомызт. Иахьцалак, изыцәшәоз ак ахьыҟаз маҷӡак игәы арԥхон. Убри
амца инапала иахьдырцәоз игәаԥхомызт, аха иҟаиҵози,
ашьацҳәа данакыз. Адәқьан дшааҩнашылазҵәҟьа, Тата
дизҵааит:
– Иуарҳәеи?
– Шәыдәқьан аҩныҵҟа уҳәансҳәанқәа еиҿызкаауа афабрика шәымоуп рҳәеит. Аусура аанукылароуп рҳәеит.
– Уи закәыхи?! – Тата лаԥхьа, Ҭали ишџьалшьаз
лзымҵәахит.
– Изҿу убоу, уара?! – лхаҿы ҩашьахо даанхеит уи
ланхәԥҳа.
– Иахьа ашьыжь абра исашәҳәақәоз убра снеиаанӡа
инаӡахьеит, – Гана арҭ иршәон, ителефон аашьҭых данасуаз. – Ирма? – уи дахьцәажәоз ателефон шьҭызхыз деиликаауан. – Ирма! Иахьа аӡбарҭаҿ сыҟан. Уҳәансҳәанқәа
шәрыламцәажәан ҳәа аҳәара ҟарҵеит.
– Еилыскааит, – лҳәан, Ирма лтелефон нықәлыршәит. –
Арҭ рус иаҿу рыцәгьа ҳҳәар рҭахым, иуаҳау? – Леуарсан
иахь даахьаԥшит лара.
– Рнапаҿы данааи, иааҭгылома, ирҭаху иларыгӡоит, –
иара даақәыԥсычҳаит.
Даҽа хымш аабжьысхьан, Ирма, лусураҿ дшыҟаз, Гана
ателефон дылзасхт.
– Аӡбараз еилатәоит. Аҳәара злаҟарҵаз ала, аилатәа­
раҿы ауаа мыцхәы неир рҭахӡам. «Ашьшьыҳәа ҳхала аус
аҭыԥ иқәаҳҵоит» рҳәеит. Уаҩы шәымлеин!
Иҟалаз уи акәзаарын.
Ҩымш анааҵ, Гана ихала ателефон аӡбарҭахь дасит,
иҿыцыз жәабжьк рымазар еиликаарц. Телефон еимадара-

252

ла еиҿымцәажәарц, дырҭаарц иабжьаргеит. Урҭ рабжьгара, ма аказы иуҳәозар, усгьы дҵак иаҩызан. Иара, дрызлеизар, аӡбарҭа аиҳабы дизыԥшны дтәазшәа игәы ибеит.
Адкыларҭаҿ иԥшыз ҳәа димбаӡеит, аӡбаҩ луадаҿ уаҩы
дыҟаӡамызт, қьаад бӷьыцк лаԥхьа иқәыршәӡамызт.
– Схазы аус ҭысҵаахьеит, – лҳәеит лара. – Маҷ-саҷк иаанхаз аусеилыргара аилатәараҿ еилкаахоит.
– Шәахьааихьоу, аус шԥаҟоу? Лыҵшәа бзиа ҳамоума? –
Гана ихаҭыԥан имццакрыз дарбан.
– Аилатәараҿ исыӡбо рыласҳәаанӡа, сгәы иҭақәоу
рцәыргара азин сымаӡам.
– Да-а?!. – Гана уи ааџьеишьеит, иалҳәашаз лымаӡам­
кәан, дылбарц зылҭахызи?
– Аилатәара мҩаԥгахоит аԥшьашаҽны асааҭ жәеиза
рзы, – игәы иҵхоз усгьы еилкааны илымамкәан, аԥсҭазаара
аԥышәа далаҟамзи. – Исҭаху: аилатәараҿ ҳзацәажәаша
ҳара ҳрыԥхьоит, убарҭ рнаҩсан иаҳҭаарц зҭаху аӡәгьы
мап ҳазицәкуам закәанла, аха ауу рыхга еизаргьы ҳҭахым.
Ашьшьыҳәа аус ҳхала аҭыԥ иқәаҳҵоит, – лҳәаҵәҟьеит лара,
Гана Ирма лахь ишицҳаз еиԥшҵәҟьа.
– Аҷкәын даазгома?
– Аԥҟара излаҳәо ала, ара дыҟазароуп.
– Иахьцалак, иқәышәҵо здыруазар, сгәы ҭынчымзаауази,
– иара дԥышәырччо длыҳәон.
– Аҩадагьы аладагьы аӡәы игәы нҳархарым ҳәа ҳгәы
иҭоуп. Ҳара шәышҳахцәажәақәоҵәҟьа ҳбааԥсха ҳаҟаӡам.
Дыччарц акы ааигымхо, Гана дҩагылеит.
– Исымҳәақәаша уасҳәоит, џьара сеиҭоумгааит! –
наишьҭалҵеит, иара ддәылҵырц ашә ааиртаанӡа.
Гана акыр игәы ҭынчын, иахьцалак аӡбаҩ лцәажәашьа
убасҟатәи иманшәалан. Уи ахыбра анаҩс ҩнқәак гылан, нас
паркын. Убра днатәарц, маҷк аԥсшьара ихы иаҭәеишьеит.
Нымҩахыҵ уамак улаԥш иҵамшәоз каҳуажәырҭак еиҿкаан,
апарк аҿгьы крыфарҭак аус ауан, ауаа анеилашыҩкуаз

253

аамҭамызт. Ааигәа иара ида уаҩы дтәамызт, амҩа уаҩ данымызт. Нымҩахыҵ ахыбреи аибашьра ду аҿы иҭахаз
рбаҟеи дрыбжьыԥшны, амшын дхыԥшылон. Уигьы ҭынчын.
Иԥсы ааивигазшәа аниу, аамҭа рацәакҵәҟьа дызтәомызт,
дҩагылеит. Имашьына дынҭалан, амҩа данын. Иахьцалак,
аусҭҵаара хыркәшан, аха аӡбара ахьырԥынгылаз игәы акы
ыҵхон. Аус аҽахьарҵәишаз (ахьдырҵәишаз) аилкаа змадаз.
Рыдәқьан хыбраҿ дышнеизҵәҟьа, уахь дыҩнамлакәа, хыхь
дыхәнызгоз ашә ааиртит. Иаҭар ахышә дадтәалан. Уарда уи
агәыр илалҵахьан, дцарц лҽеидылкылон.
– Ҳақәҿиара ҽаԥара иҟоуп, – лара лҽаалыриашан, Гана
дааизхьаԥшит.– Иахьа лабада дныҟәоит. Инапы хар амаӡам,
аха макьана игәыдҳәалоуп, аамҭала ҽаршьцыларақәак
ҟаиҵоит, ахирург ус иабжьеигеит.
– Зегь раԥхьа, бара ибыдысныҳәалоит! – Гана гәыкала
аӡӷаб дылҿаԥшуан.
– Абзиараз! – лара дындәылҵуан.
– Абзиара ззыҟалаша! – уи днаскьага, Гана даақәгьежьит.
– Аусеилыргараз еилатәарц ргәы иҭоуп. Уанӡа уаҳгароуп.
Уҽазыҟаҵала.
– Ианба?
– Иаарыцҳауеит. Иулшома?
– Исылсыршап, – аԥа аб игәы ааҟаиҵеит.
Гана длалбаан, рыдәқьан амшын аган шыҟаз иаҿакыз
акаҳуажәырҭаҿ длатәеит. Каҳуак изаақәдыргыларц
дрыҳәеит. Уи изааргаанӡа аҭаҭын дахон. Нас акаҳуа
днаҿыхәеит. Игәеисыбжьышьа аҽинардыруан. Уи аҽны
апарк аҿы дтәахьан. Уажәы – акаҳуажәырҭаҿ. Ԥсшьаҩык
џьара дубомызт. Арахь иааиуадаз? Иналаршәашәа ус змамыз ақалақь рԥарцәақәак аакыдгылалон. Урҭгьы уажәыҵә­
ҟьа уаҩ дырҭаауамызт. Гана имацара дахьтәаз иаҳа еиӷьеи­
шьон. Аԥхынраз усгьы акурортуаа рыгмызт, рымаҵ зуаз
реилыхара аамҭан. Уажәык иԥсы ишьар ԥыҭк днанагахрын. Аԥсшьара хәыцырҭас иааизкашәеит, уамашәаҵәҟьа

254

ибартә. Уи ицәеижь мацара аҳәомызт, ихшыҩгьы аԥсшьара
иазгәыкуан.
– Еилукааи? – Ҭали дааидгылеит.
– Аусеилыргараз аилатәара иаарлас имҩаԥыргоит. Аҷ­
кәын дазыҟаҵа дшәымаз! Иаарыцҳаит, – ҳаҽқәа кәадыр­
зароуп.
Иԥсшьашьа дшаԥырхагахаз лнырызшәа, лара днахын­
ҳәит. Иара дтәан, дҵааԥшаауа иаҳәшьа дизымааирц
ҳазшаз диҳәо. Лара данцәырымҵ, иара иԥсшьашьа ҿыц
дазыхынҳәуан. Еидара ӷәӷәак изқәа иқәихуан, ижьышәақәа
раҵкыс, иҩныҵҟа ԥсырҳагак азыхынҳәуан. Дзықәгәыӷуаз
иџьыбагьы еснагь ишиҭахыҵәҟьаз аус изаруамызт.
Иахьцалак, иԥсы цқьа измыршьашаз агәыҵха изҭар­
шәымзкәа. Аус арахәыц иакын. Уи ԥҵәартә еидара ӷәӷәак
аҭахызма. Маџьу лыдагьы ииҭахыдаз. Дҩагылан, ахаҳә
мҩахәасҭа данылан, аԥшаҳәа дынхықәгылеит. Иаԥхьа
аҟәара бӷанҷ шьҭан. Зҽызкәабашаз уаҩ дықәыршәымызт,
амра шкацеиуазгьы. Ԥхынҷкәынраз амра иаҳагьы ицан.
Амш бзиақәа рҭахын, аолимпиада иазкыз ахыбрақәа
рыргылара хдыркәшарц. Аҟәара аԥсы ашьон. Амшын
гәеиужьгьы ҭынчцәан, аҟәараҿы маҷк ихьарчуан умҳәозар.
Уи аҭынчшьа иаҳагьы иаҵнашьуан. Амшын анхыԥшылара
ԥсыршьаган.
Даныҷкәыназ аахыс амшын дымҭалаӡацызт. Уи агәа­зы­
ҳәарагьы изкашәомызт. Иԥсы ааиҭеикырц, арахь дцәырҵ­
ла­ӡомызт. Аӡмыжь ахаарабзаара ицәеижь иалаҽын
акәымзар, иааџьеишьартә инырӡомызт. Иԥсҭазаара зегь
– усуран. Изҿлымҳара ҳәашьак ақәымкәан иусура иазкын. Зны-зынла абас дзықәшәалоз аԥылҳаҭ хҭысқәа дыд­
мырҩашьарц дықәԥалон аанҿасрыда, изааигәаз аӡә
даламырӡкәа. Акырынтә даныманшәаламхозгьы имамкәан.
Амҟәыба еснагь аӡы аанагомызт рымҳәози. Аџьабаа зцыз
аус аӡгьы аԥшаауан. Уи ԥсҭазаарамзи.
Иара, ишьи-ишьи еиқәҵо, аԥшаҳәахьы дышкылсуаз акәымкәан, даныхынҳәуаз дыццакуан, иаҟара ус ӷәӷәа

255

змаз адәы дықәгыламызшәа. Инапы злеикуаз жәлар
рус дук абаимаз, аха ихатә усқәа ҭаха ирымҭо ирацәан.
Аԥсҭазаашьа аҽаԥсахуан. Иуҭахыз-иуҭахымы,з ухатә мал
урҳалар акәын, уҩны уҭышәынтәалазарц, ацәгьа-абзиа
ишаҭахыз урылахәзарц. Уҩнра акы уақәшәаргьы, амаӷ уакыр уамызхуаз думамкәан унымхар еиӷьын. Иаҭар ицәеижь
заҟа ихәыз, иҩныҵҟа заҟа иԥҽыз, аусҭҵаареи аусеилыргареи рзы ддырххар, дзеиԥшрахарызеи? Игәабзиара мацара
ихьаазарц, аҭаацәа ирхыргоз изымдыруазар, иара иаҳа ирлас дманшәалахон.
Гана ишицәымӷызгьы аусеилыргараз аилатәараҿ аҽны
Иараҭ димгар ауамызт. Уаҳа уаҩ дышьҭимхӡеит. Асовет ӡбара анымҩаԥысуаз ауа-аҭахы меизалози. Аила­
тәарҭа пахәӡа идырҭәуан. Ауаа аусеилыргара акымзарак иахәомызт, аха, заҟа имчыдаз аҟара, дара еизарц
ргәазыҳәон. Уажәы ан, аб иаҳәшьа инадыркны, дарбанзаалак аӡәы дышьҭырымхит. Амедиаҳәшьа Уарда дырҭаххозар
дазхиазарц лгәылҽанырҵеит акәымзар, уигьы дрымгеит.
Џьадар заҵәык имашьына аԥсҟы икын, иагьа умҳәан, аус
иамаз игәабзиара наӡамызт.
Аӡбаҩ хада лусуратә уада аҵаҟа, актәи аихагылаҿ,
аӡбарҭа уада хазы еиҿкаазаарын. Уи уажәада Ганагьы
Иаҭаргьы иҩнамлацызт. Убра имҩаԥысуан аилатәара. Уи
азы еснагь еиқәыршәан: апрокурор иҭыԥ, адвокат иҭыԥ,
нас аҭӡы иаакәырша абӷа змаз аҟәардәқәа гылан. Аӡбаҩ
изларылалҳәаз ала, иҭахаз ауаа рҭаацәарақәа, ахара здыз
иахь ҽыԥныҳәа зларымамыз ала ашәҟәқәа шьҭарҵахьан.
Убри инамаданы, аусеилыргара рхы аладырхәӡомызт.
Апрокурор Шәарах иажәа кьаҿын, дықәымгыларгьы иамази угәахәрын. Адвокат илҳәоз Гана цқьа агьизеилымкааит.
Аӡбаҩ аиҭакра лҭаххан, хара имгакәа ҿыц дааҩнашылан,
илыӡбаз аарылалҳәеит:
– Хышықәса ахақәиҭра имхуп ҭакрада!

256

АҴЫХӘТӘАЖӘА
Аҩымҭа аидкыларахь ҳаннеиуа, иаҩцам ҵыхәтәажәак
азыԥшаатәхеит. Ианаамҭаз аҭак змауз зҵаара ссамыссак
нхақәеит, ихадақәазгьы раахыркәшараз, иҳәатәны макьана
инхаз ҳамоуп. Уи аусумҭа аханатә иагхазу, ма аԥсҭазаараҿ
ахҭысқәа рцашьа ус иашьашәалазу иаԥхьо еилиргап.
Ашықәс ҿыц аназгәарҭа ашьҭахь, даҽа аамҭанык
ԥсшьарамшқәан, Леуарсани иусуцәеи еибамбацызт, убри
азакәын Иуана иеиҳабы игәабзиара дзазҵааз, егьыс зныкыр уи хьаас ишиоуаз ааирԥшхьазма.
– Ашықәс ҿыц угәы бзианы уҭалозар ҳәа агәыӷра сымоуп.
– Акыр аамҭа ичмазаҩу далашьцлашәа игәы бзиахар
уамак иҭахӡам, – Леуарсан дԥышәырччон. – Игәабзиара
шыҟоу еилукаарц, уамак дыхҭоумкцәан. Аиаша уеиҳәаӡом.
– Ҳа-ҳа-ҳа!.. – игәарԥханыҵәҟьа амеханик дыччон.
– Иуана! – Леуарсан, излацәажәоз еиҭаркырц шиҭахыз
мҩашьо, аччаԥшь неиҿықәбеит. – Мызқәак раԥхьа уашьа
иԥак дысурбон. Убри уажәы дызҿи?
– Ауниверситет аҿы алекциақәа дырмыԥхьои. Даҟәыҵыр
иҭахушәа дцәажәоит.
– Избан?!. – Леуарсан иаҳаз уамак агәра игаӡомызт.
– Иҭагылазаашьа игәаԥхом.
– Сиацәажәар сҭахуп. Ааигәа даауама?
– Ара дыҟами! – иҳәеит Иуана. – Ҩымшҟа рышьҭахь
дцароуп.
– Уаанӡа дсықәыршәа! – Леуарсан дагьҩаҵҟьеит.
– Ипроблемоума! – Иуана ителефон иаԥхьа џьыба
иаа­ҭихын, аӡәы иномер иԥшаауан. – Анатоли!.. Сеиҳабы
дуацәажәарц иҭахуп. Уиқәшәарц анбаулшои?.. Уаха?.. Аиеи!
Ҳаиқәшәоуп! – Иуана, ителефон шикыз, инапқәа ааиҵихит.
– Асааҭ ааба реиԥш дабауқәсыршәои?

257

– Аҩны днага! – Леуарсан имеханик дақәшаҳаҭзу еилимкааит, иаразнак имобильник ааирхиан, иԥшәма дылзасуан. – Уаха сасцәақәак сҭоуп, маҷк ирлас бзыхынҳәуама?
– Сымнеиуеи! – лҳәеит Ирма. – Уаанӡа Нарагьы
дхынҳәуеит.
Шьыбжьышьҭахь Леуарсан имеханик дааиԥхьеит.
– Аусурамш нҵәаанӡа, сара ара сыҟазаауеит, Иуана, уара
аҩныҟа уца!
– Избан?! – зныкыр Иуана иеиҳабы ихала ас
дауижьҭхьазма, излаџьеимшьарызи.
– Ухаҿы рыцқьа, уҽыкәаба! Сасра умцои! – ҭакԥхықә
дук зцыз сасрак акәызшәа, Леуарсан имеханик адҵа
ииҭон. – Уҽеиқәыршәа!
Иуана ҩныҵҟала иччара ԥсыԥк адәахьы иҭнацон
игәырӷьаҵәа, авулкан анеилашуа, адгьыл шҵысуаз еиԥш.
Аччаԥшь ихаҿы арлашон. Уи дындәылҵын, имашьына
дынҭалан, ирлас иаақәирҵәиин, агәарбжьара дазкылсит.
Леуарсан дыҩдәылҵын, даақәгылан ибӷанҷ зауад маҷ
дазыԥшуан. Ҩыџьа аусуцәа уи иадхынҳәылон, баҩԥҵәак
аиуазар заа иҭырҵааларц. Абульдозер аҟәара дгьыл рҳәаза
абаласт ҭыԥ иаҿанажьуан. «КАМАЗ»-к бжьан, аҟәара дгьыл
еилырх аанагон, аекскаватор ианақәнаԥсалак. Ивагон уада
дныҩналан, ԥыҭрак уа дтәахын. Агәҿыӷь дагозшәа ибон,
ҿыц дыҩдәылҵит, даақәгыла изауад аусушьа дазыԥшыхуан.
Иқәра акәхарын, ахаҳә ԥҽыга ашьҭыбжь изымычҳауа
днеиуан. Иахьа хәлаанӡа уи ухы ҭнаҟьарын, шықәсыла
азыӡырҩра акәмызт. Ахаҳәԥҽыга ахаҭа ижәытә конструкциан, бжьыхҽыгала еиқәыршәамызт. Игәиҽанӡамкәа,
иаалырҟьашәа ахаҳәԥҽыга абжьы ааихәласт, азауад аангылеит. Аусуцәа рыҽшеидыркылоз аниба, аусурамш шынҵәаз
ааинырит. Уажәраанӡа дзызхәыцуази?!.
Азауад ашҭа анҭацәы, иаргьы имашьынала амҩа данылеит. Дыццакуан, убас ала исасцәа рааира изааигәатәуазшәа.
Изҵаарақәа рҭак ракәын дызхыццакуаз. Рҭак змаз Анатоли

258

иакәын. Аҩны дааӡахьан, Гана имашьына анҭигоз. Уи дцон,
уахыла асааҭ аказы Ҭали лусурантә дааигарц. Ашьыжь Нара
дигахуан, аԥыхьақәа реиԥш ҩымш аус лурц. Гана игәарԥаҿ
ацәыҵлашьцара Леуарсан Иараҭ далибаауан. Уи аарла
ишьапқәа ҩышьҭыхуа, ампыл ирхәмарырц даҿын. Инапы
игәыдҳәаламызт, аха игәыдкылан.
– Ампыл асра уалагама?! – Леуарсан аҷкәын иқәҿиҭуан.
– Саҿуп, аха иауам, – Иараҭ дааҭгылеит. – Сцәеижь
ԥсардуп макьана.
– Хар умаӡам! – уи игәы ааирӷәӷәазшәа Леуарсан иуит,
иагьымцымызт, шьҭа арԥыс ирлас ишьарахь дхынҳәуан.
Леуарсан игәарԥ дааҭалан, акҿаҩрахьы ихы наирхеит.
Ирмеи Нарҭи шьқьыруан.
– Иаҳзаауада? – Ирма дааизхьаԥшит.
– Ҩыџьа ахацәа! – ҿааиҭит иара.
– Аҳәсақәа шракәмыз сымдыркәа, – «иааир изусҭоу аабап!» лҳәазшәа, уаҳа зҵаара ҟамҵакәа, илыжәхьаз ларбаӷь
еиҿылхуан.
Иара амаҵурҭахь днеин, уа дыԥшын, агәашә шыҟаз машьына лашарак аақәыҷҷозар ҳәа. Аамҭа рацәа цазшәа игәы
иабон, абарҵаҿ аҟәардә днықәтәеит. Хьҭаӡамызт. Абыхәаа
рдәаҿы аолимпиатә обиектқәа рыргылара иахьӡомызт, уаҟа
аԥҭа анеилырцалак, инапыҟаҵараз амш бзиа (аиашаҵәҟьа
уҳәозар – аарҩара) арахьгьы ианыруан. Иахьцалак, ӡнымзи,
аԥсабара атәы ҟанаҵон, изгәамҭакәа аԥша иламларц, бзиа
деилаҳәан.
Машьынак агәарбжьара ибжьан. Агәашә иаадгылозар
ҳәа дышҩаҵҟьара дтәан. Уи алашара игәашә иавсит. Абан
даҽа лашарақәак амҩаду аҿынтә иахьаауаз. Уи аццакышьала агәашә иавсыхуан. Ахԥатәи амашьына аабжьалеит.
Уи иара дыззыԥшыз ирмашьынан ҳәа агәра злаигарызеи,
иахьа хәлаанӡа, уаха шаанӡа заҟа машьына ара ибжьысуази. Аха убри амашьына алашарақәа игәашә иаадыҷҷылеит.
Уи иааҭыҵыз, агәашә иаадгылаанӡа, иара днарыхьӡеит.

259

– Бзиала шәаабеит! – рнапқәа аарымихит. – Шәааи
арахь! – днараԥызеит.
Амаҵурҭахь днарыԥхьаанӡа, анапыӡәӡәарҭа ҷыда днад­
гылеит. Нас иҳаракымыз амардуан днаҿагылеит. Аишәа
хиан. Аханы иара иҭыԥ ааникылан, исасцәа наҟ-ааҟ иааи­
ҿаиртәеит.
– Анцәа улԥха ҳаҭа! – аԥшәма дҩагылан, афырџьан
днаҿыхәеит.
Абиашьеи абиашьа иԥеи араха иакьымсӡеит, аҩы
еиқәаҵәа зҭаҭәаз аҵәцақәа аақәырхит. Урҭ ҭыркәкәа
ишыржә­уаз ала, рҽадыршьаанӡа игәахәын, маҷк анырфа­
қәа, аԥшәма исасцәа дзаарыԥхьаз аацәыригеит.
– Анатоли! Сара узбар зысҭахыз зны ҳалацәажәап!
Шәаргьы шәӡырҩлеи! – аҳәсақәа даарызхьаԥшит. Дара
рнапы ргәыҵаԥса изгыломызт, акы нықәдыргылозшәа,
акы аақәырхуазшәа, итәаз ирԥырхагамхацәартә иҩнан.
– Сыӡӷаб, Анатоли, аспирантура дҭоуп. Латәарада аҵара
лҵоит. Иаразнак апроблемақәа ҳазцәырҵуеит, – аниҳәа,
Анатоли дџыххеит. – Аҭагылазаашьа ааизакны ишыҟоу еилыскаарц сҭахын. Уара унапы злаку иарбан занааҭу?
– Ахшлых аалыҵ ҿыцқәа рыхиашьа ҭысҵаауеит, – Ана­
толи иажәа кьаҿын, инаӡан, амыцхә цәажәарақәа иҽры­
леигалацәомызт, Леуарсан уи иныруан.
– Ҳажәлар ныҳәазааит! – аԥшәма дҩагылеит, даҽа
ҵәыцак диржәыр, асас еиҵбы ибз иаҳа иԥытрын игәахәшәа.
Дара раҵәцақәа нҭыркәкәа иржәыхт. – Анатоли! – уи ихы
асас еиҵбы инаизирхахт.– Адиссертациа ахьчара аԥара
рацәа аҭахуп ҳәа ҳаҳауеит. Абри аус шԥаҟоу?
– 2004 шықәсазы аспирантура салгахьан, адиссертациа ахьчараз ихиан. Снапхгаҩы усгьы ишысыхьчоз агәра
сиргон. Убасҟатәи иҿыцыз сусумҭа иалагалан. Иҩызцәагьы
идирбеит. Урҭ исыдырныҳәалон. Убри ашьҭахь ауп апроблема ансызцәырҵ. Ԥшьышықәса раахыс иҭысҵаауаз алҵшәа
уаҩы иҭахымзаарын.

260

– Избан?!.
– Аҭҵааратә совет ҳауниверситет иамаӡам. Убас ауп
ишыҟоу акыр ҵараиурҭақәа рҿы. Аҭҵааратә совет ахьрымоугьы, азҟазацәа џьара еидкылаӡам. Урҭ урыԥхьаны иааугароуп еиуеиԥшым ақалақьқәа рҿынтә. Урҭ рцара, раара,
рбара аспирантцәа ԥарала ирылаӡароуп. Нас аҵарауаҩ,
аҭҵааҩы иалихи акомандировказ амҩа иқәлара? Уигьы
иџьыба иацлар иҭахуп.
– Аҵарҭышоу?!. – Леуарсан иааиҿыҵҟьеит, иаҳаз иџьа­
шьахәхан, иҩныҵҟа изымҵәахит.
– Ус акәхап уи иахьӡу.
– Урҭқәа зегьы ааидукылар – заҟа рҿы итәои? – даҽа
ҵәыцак ижәыр арԥыс иҵегь изеиӷьхарын игәахәшәа, даҽа
фырџьанк Леуарсан даахеит, аха уи цқьа ихы азцаанӡа,
деиҭаҵааит.
– Жәашықәса раԥхьа адиссертациа ахьчараз 80 нызқь
аурыс ԥара сҭахын. Исзымыԥшааит. Уи аахыс хәынтә-фынтә
иазҳахьеит. Иабаазгои? Вариант заҵәык сымоуп. Иӷәӷәам
астудентцәа рыла ҳҵараиурҭақәа ҭәуп. Аԥышәара цқьа
иззымҭиуа аԥара рымысхлар, ԥыҭк еизызгақәарын.
– Нас уеиҵазырхеи?
– Ус сара исзыҟаҵом.
– Еилкаауп,– Леуарсан ифырџьан даахеит.– Ҳаибашьраҿ
ҳҵеицәа рыԥсадгьыл ахақәиҭра рхы ақәырҵеит. Ргәа­
ларшәара мыӡырц, фырџьанк ҳкып, – нарабжьеиган,
даҽа ҵәыцак диржәит. Даргьы иаҵашьшь изырымжәрызи
цәыкәбарк аӡи граммк ашьақари зламыз аҩы цқьа. –
Ԥхьаҟа угәы иҭоуи? – Леуарсан изҵаарақәа ҵыхәаԥҵәара
роуазма.
– Сыҭҵаара ус рҭахӡам!. Ус ауми? – Анатоли иқьаф
ҭалара дазааигәан. – Бзиоуп! Сусумҭа уа ишьҭазааит. Адиссертациа сыхьчаргьы, убри иахҭнысҵаз сыԥсы ахьынӡаҭоу
исырҳару? Сусумҭаҿ алкаақәа иҟасҵаз анхамҩаҿ хархәара
роуртә, аус схала исзеиҵыхуам, усҟатәи амал абаҟоу.
Ианаамҭамыз сышиз еилыскааит.

261

– Ԥхьаҟа? – Леуарсан исас рԥыс дааҭгыларц иҭахымызт,
дыццакы еиԥшыз азҵаара иқәиԥсон. – Ԥхьаҟа унапы акы
иалакзароуми. Уи уазхәыцхьазароуми.
– Саб ахыбрақәа рыҩныҵҟа ашьыхрақәеи, ашәрақәеи,
аҭуанҵҟьарақәеи дрызҟазоуп. Анеон лашарақәа аиҭоит.
Аус ицура сҽазыскырц сгәы иҭоуп. Атехнологиа ҿыцқәа
ҭысҵаауеит. Икнаҳау аҭуан инаркны, лампада алашарбага шыҟалашеи снапы рыласкхьеит. Акырӡа аамҭа, 25–30
шықәса иреиҵамкәа изычҳаша ашәышьа атехнологиа
шьҭа игәасҭахьеит. Сыԥсҭазаара шьақәсыргылароуп. Акыр
шықәса сцәыӡит. Аԥсҭазаара усҟатәи идуум, баша ҳамҭакы
уцәыӡыртә. Амал сырҳароуп. Уаҳа иауам.
– Даҽа ҵәыцак ҳкып!
Аԥшәма Иуана иныҳәаҿа аашьҭихит, уи инадкыланы
Анатоли абзиарақәа изеиӷьеишьеит. Иуана аҭак шиҳәашаз
иҵахьан, аха уи иашьа иԥа, «за сказанное» ҳәа ижәуан.
Иара, иажәа иҿыҵыр ҳәа Леуарсан дышшәоз, ибз иқьаф
иԥнартит.
– Ишәабжьазго жәдыруама?! – ҿааиҭит иара. – Аӡӷаб
дхәыҷуп. Лқәыԥшра аспирантура изақәшәырӡуеи? Аусура шәзыԥшаар, лхы ныҟәылгартә аус лулоит. Хаҵа дцааит, хәыҷқәак лааӡааит. Еснагь ҳаракырак ахь ҳаихоит,
аԥсҭазаараҵәҟьа ҳамбаӡакәа. Аиаша мҩа уанырҵозар, –
ааи! Аха… – инапқәа ааиҵихит, «уи абаҟоу?» иҳәозшәа.
Нас еиԥшьны иржәуан. Иуана адырҩегь агылашьа
иҽақәиршәақәеит, аҵыхәтәан изҭаз аҭаацәа ааидкыланы дрықәныҳәан. Анатоли дтәан, иааикәыршаз еилахәашь
ибаанӡа. Дхышәҭырц егьыхьигымхоз усҟатәи иаб иашьа
дацәшәаӡомызт, уи иижәуаз ӡкаҭәараны дыштәаз исыр ҳәа
заҟа ихьааз. Иуана ииулак иашьа иԥа диргыларц диҵалеит.
Аԥсар уи дицхыраауан. Дандәылырга, ишиашаз рмашьынахь
днарган, цәгьала дҭадыртәеит. Иуана ихаҭа аԥсҟы узиркуамызт. Аԥсар игар акәхеит. Уи дишьҭагылан зхаҭа имжәӡакәа
зысысцәа азыршьыз Леуарсан, иԥа аҩныҟа дааигарц.

262

– Иуана! – Леуарсан имеханик даахьаирԥшит, Анатоли иҭыԥ дықәҵаны ианаахынҳәуаз. – Уаҵәы аусурахь
шьыбжьонӡа умнеин уҭахызар. Ашьыжь инаркны, сара уа
сыҟазаауеит. Амала, иахьужәыз уҿы иааҭыхны уҩызцәа
ироумҳәан. Даҽа зынгьы ас иумжәын!
– Еилыскааит, акомандир! – деиҵыхәхәа Иуана
иҽааидиԥсалеит.
Адырҩаҽны шьыбжьонӡа акәмызт, Иуана хәлаанӡагьы
усура дкылымсӡеит. Абӷанҷ зауад маҷ ала уи иԥсы ҭан,
ҽнак сааҭк иҽагирхахьазма. Ахәымҽхара анааиуаз, шьҭа
уаҳа имеханик дшымаауаз агәра анигаҵәҟьа, Леуарсан
дԥышәырччо аишәа иқәгылаз имашьхәылҵ дазыԥшуазшәа,
инапқәа илахь иаҵыргәазшәа иҭыԥаҿ дахьтәаз, Иуана дыбжьысуазар изхарахоз иара шиакәыз дазхәыцуан. Иижәыз
ашьҭахь дшыҟаз ааицҳарц, уи ателефонгьы дасуамызтеи.
«Изакәызи, абри уаҳа сыгәхьаа имкӡакәа?!.» – игәы иалсуазма иҳәо, Леуарсан ихала ителефон аақәихит.
– Угәабзиара иаҳәои? – днавҵала-аавҵамлакәа, иаразнак Леуарсан дҵаауан.
– Хар сымаӡам, – Иуана ибжьы иаҳауан.
– Анатоли?
– Уи иаҳа деицәоуп. Опохмелиаемсиа!
– Уаҵәы усура узҭымҵуа, уҽумхәышәтәцәан!
– Еилыскааит, акомандир!
– Сара сыблақәа рзы Аҟәанӡа сцароуп.
– Угәы рҭынч, акомандир.
Амеханик дыҟаӡамкәа, азауад ахәҭак џьара иԥымҽындаз
ҳәа Леуарсан анцәа дышиҳәоз, аусурамш аанҵәеит. Аолимпиа хәмаррақәа рылагамҭа ааигәахон, аобиектқәа
рыргылара иахьӡомызт, иццакуан, изауад аусура сааҭк
аихәлахара акыр аҵанакуан. Ирххуаз абӷанҷ машьынак
аанхозма, иқәҳәаны иқәыргон. Аусуцәа рзы еснагь усуран,
уажәыҵәҟьа сабшеи мҽышеи ԥсшьара иоурыжьуамызт.
Аҩны данааи, Гана игәарԥаҿ Иараҭ ампыл дасырц иҽԥи­
шәахуан. Ишьапқәа рышьҭыхра дахьӡаанӡа, ампыл адгьыл

263

иқәсуан. Уи акәымпылра днашьҭалон. Аԥшәма ихаҭа иԥа
Џьадар имашьына ҭигахуан, Ҭали ауха дааигарц.
– Краснодар уанбацои? – уи Леуарсан иблақәа роперациа дазҿлымҳан. – Ашықәс ҿыц ҳҭамлеи, – нациҵеит иара,
Ашықәс ҿыц Леуарсан имчымхарақәа ирыхәарызшәа. –
Иуӡбои? – деиҭаҵаауан, егьи аҭакҟаҵара данахымццак.
– Сибрантә иааз Аҟәа аблацентр аадыртит. Уаҵәы сцап
сгәахәуеит.
– Назбеи дсыԥхьеит. Саргьы сцароуп. Ҳаиццап! – наиабжьеигеит.
– Даҽаџьара неитәқәак сымоуп…
– Унаҳамгои!
Имашьынала амҩа дананыз, иахьиҭахыз дааҭгылон,
игәаԥхаз ҟаиҵон, зынгьы, шәшьырҵак дныҵагыла, маҷк
даныцәоз убарын. Даҽа џьоукы дрыцны, игәаԥхацыԥхьаӡа
ана-ара изаанкыломызт. Аха арҭ иашьцәа ракәын, Гана
ииҳәаз дақәшаҳаҭхеит.
Аҩны данааи, иусурҭа ҭыԥ аалихын, дтәан ус. Дзаԥ­
хьомызт, дзыҩуамызт. Иҩныҵҟа хьанҭан. Ус уамак инапы
ианӡамкәан, деилахазшәа игәы иабон. Нара дааҩнашылан,
лаб дзеиԥшраз анылба, ашәҟәҭра днадгылан, шәҟәқәак
лыԥшаауан. Уи ак лҳәарц шылҭахыз иара ицәа иалашәеит.
– Нара! – лыхьӡ шааиҳәазҵәҟьа, убри дазыԥшны дгы­
лазшәа, дааидгылан, иҿаԥхьа длеиҳәҭҟәыҟәлан, лнапқәа
аишәа инықәылҵан, диҿаԥшуан. Иара ацәажәара ицәыуа­
даҩын. – Ари ҳара ҳзаҵымгәар ҳәа сшәоит, ишԥа­ҟаҳҵари?
– Ҳзаҵгәаӡом, – лара уи лыӡбахьан.
– Баҳҟьашьызшәа ббома? – аҵырҭыша аӡбахә акәын
имаз.
– Мамоу! – ӷәӷәа аҭак лҳәон. – Сара сҽысымҟьашьӡеит.
Ус иҟоу аԥара рысҭалар сҭахӡам, – аҵырҭыша акәын лажәа
иалаз.
– Быламыс ишаҵанакуа, – инапсыргәыҵала лӡамҩеи
ларгәҵысҭеи ԥшқа-ԥшқа днаснасит, – бныҟәа! Бцагәы­
шьа! – налабжьеигеит. Иара уа дтәан ԥыҭрак, иԥсҭазаашьаз

264

дақәшаҳаҭзу дақәшаҳаҭымзу изымдыруа. Данажә игәыҩ­
барақәа рыҽдырӷәӷәон. Адунеи ахәаԥсара зны иамҽха­
накуан. Зных аҽшарыцқьоз агәра игахуан. Иахьцалак,
агәеилаԥшра даамҽханакуан. Ихәыҷқәа рҟазшьақәа
анеидикылалак, Аԥсар, убарҭ ахәаԥсарақәа адунеи
ианықәибаалак, иԥсахеибакрақәа рыҽдырӷәӷәон. Иахьцалак, аб дызниҵахьаз амҩа уи даныҵуамызт. Нара лакә­
зар – ҵаралоума, усуралоума, ԥсҭазаашьалоума, – зегьы
аҵалырӡуан лԥсуа ааӡашьа. Арҭ рхазы бзиарак иазкылсрызма? Ма рыцқьара ԥыжәара агарызу? Иагьа умҳәан,
алар мҩа иашада акы ыҟамыз џьашьа, ақәԥара зҽазызкыз
аԥсҭазаара дарххацәон. Аб дыгәжәажәон, Ирма данааи,
уаххьафараз даниԥхьа, даалҵит акәымзар. Нара рхәы ықә­
лыргылон.
– Иуана! – ашьыжь, Џьадар имашьына данҭалоз, имеханик ателефон дизасит. – Сара иахьа Аҟәа сцоит.
– Проблема ҳамаӡам, – Иуана иеиҳабы игәы ирҭынч­
уан. – Иҳаур, телефонла ҳџьыбақәа ҭәыми.
Амҩан Ганагьы ацәажәара уамак иҭахымызт. Џьадар
иакәзар – ихы имҩа иазышьҭын. Леуарсан имацара ашьҭахь
дҭатәан иҽеиҵых. Еицәажәақәар иаҳа игәы ихашҭуан, амашьына дакыр ҳәа дшәон, аха хар имаӡамкәан, аҳҭнықалақь
иазааигәахон. Амашьына ахышәқәа аадыртуан, аҩныҵҟа
аԥша ҭасырц. Акондиционергьы Џьадар иаҿеиҵон. Амашьына ианлалбаа акәын аԥхын шоура аӡынраз ишрызкашәаз
анырдырҵәҟьоз. Напылаҟаҵара аԥҭа еилырцон, уи иаҳа
амца канартәон, ԥсабарала ажәҩан аҽанарыцқьоз аасҭа.
– Ари Маџьу лмашьыноуп ҳәа сыҟоуп, – Џьадар Назбеи
инаплакы агәарԥ иқәибаауаз амашьына ҳаракы еиқәаҵәа
ааицәымӷахеит. – Ара иҟалҵои?!. Ҳшаауаз лдыруазшәа…
– Ҳаиҿаҳара ҳаҟоуп! – Гана амашьына аҭыҵра уамак
дақәшаҳаҭӡамызт.
– Назбеии лареи еизыншәыжьуама? – Леуарсан длалбааит.

265

Рыхҩык, еисуаз ирыбжьагыларызшәа, адыдыҳәа амардуан иҩаҿеибаҳәан, Назбеи иуада аадыртызар, иара имацара ателербага дахәаԥшуан, ажәа зырымҭоз ҳәа зхы
зыԥхьаӡоз аоппозициа гәыԥҩык рлашыбжь дазыӡырҩуан.
– Ҵаҟа игылоу Маџьу лмашьыноуп, лара дабаҟоу? – Гана
исигарет аацәыригеит.
– Дсықәшәар шылҭахыз телефонла исалҳәахьеит, аха
арахь дмааиӡацтеи, – арҭ иҩархаҵгылаз Назбеи инапсыр­
гәыҵақәа ааирхахеит. – Ара шәшыҟоу дааиуазар, ак
лашәымҳәан, – нарабжьигеит иара, – сара слацәажәоит.
Дкылыԥш-кылӡырҩуазшәа, лара ашә аартны дааҩна­
шылеит. Ахацәа алатәахагьы иахьымӡацызт. Лара аԥсшәа­
гьы лымҳәеит.
– Сара избарц исҭаху ҳазфаз иакәын, – амаӷ
лҿыҵыҳәҳәон.
– Уи дыбсырбарц бақәсыргәыӷызма? – Назбеи дҭын­
чын. – Зны блатәа!
– Сургәыбзыӷырц смааиӡеит, – алатәара лаҭәалымшьазт,
ахацәагьы латәақәарц иақәлыршәомызт. – Аӡбара
иаанарԥшит сашьа имҩа шԥиҵәаз. Акәымзар дҷыгәӡа дцон.
– Уи уажәы ҿыц еилҳаргома? Аусӡбараҿ ирҳәаз
ԥҳаргарц шәҟәы алаҳамҵаӡацтеи.
– Ас иаармарианы дахьалыжәгаз ус иаансыжьуеит ҳәа
шәазҳәада?
– Иалыбгои?! – Назбеи дааицрашәеит. – Ауаҩы дҭахеит.
Убри азы ҿаҳҭуам акәымзар, уи ицәа дамкуа ижәны
амҩа дшаныз ҳара иаҳзымдыруа ҳаҟоума? Имашьына, мҵыжәҩала еибыҭазар, иԥыруан, убас дыццакуан.
Уи џьаракыр иарбоума? Аекспертиза ҟашәымҵар ҟалом
ҳәа ҳақәгылама? Излауала шәыгәшәымшә ҳәо ҳааиуеит.
Еилышәкааи?! Зыбла ҭарҵаз аты, – «аџьымшь, аџьымшь!»
– аҳәон.
Лҿаԥыххаара нымҵәаӡоз џьылшьон Маџьу, ауаҩы мԥа,
«мыҳ!» ҳәа бжьык аалыхәылшәан, шьҭахьҟа дыҩдәылҟьеит.

266

Амардуан дахьылаҿалаз, лышьхә шьҭыбжьы еиқәырццак
ираҳауан, акаамеҭ зырҿиарыз лакәызшәа.
– Шәлатәа! – Назбеи ихаҭагьы иҭыԥ аалихит. – Уԥши,
уара! – уаҳа ишџьеишьарыз иҿашәомызт.
Амҩаду шыҟаз машьынак атормоз бжьы инароу игеит, уи нҵәаанӡа, иццакуаз машьынақәак ӷәӷәала ишааихаз мҩашьо, аихақәа реиҿакшабжьы аҭӡамц иалҟьон,
руак шьҭууааны инықәс-аақәсуа ишкыдҟьоз, еиха шьаҟак
иагәыдҳала ишыхнажәаз еилургартә, «бық» ҳәа бжьык
ҭахәаҽӡа аҵыхәтәан иаагеит, адгьыл иқәҳазар акәхарын.
Назбеи иуада ахышәқәа ахацәа рыдгылан, еснагь ииаҵәаз
аҵлақәа ҭалаҳа амҩаду удырбомызт.
Командак аӡәы иҟаиҵазшәа, амашьынақәа ашҭа
рҭыҵырҭа инҭҟьеит. Рарыӷьарахьла Маџьу лмашьына амҩа
агәҭа ианыжьлан, даҽа «BMW»-к ашьаҟа иаахаҵәҟьеит,
иаҳа иласкьага азқәа иқәжьын. Иҟалаҵәҟьаз иаразнак рхахьы иааргартә арҭ иаҳа иазыҟаҵан. Алаба илаахаз ишлаҭәаз аҭак анылзыҟамҵа, лыԥсы ԥыжәжәо, лара
лмашьына хыҭҟьа илырццакын, амҩа лызныркылазшәа,
агәашә дыҭҟьеит. Лармала иаауаз, аӡә диԥырахарын ҳәа
игәы иаанамгакәа, иааиԥырагылаз ашьҭахьтәи ахәҭа дасит. Лара, даҽа секундк дааиҵахазҭгьы, дышьны дкаижьуан. Нас амашьынақәа аӡәгьы идәықәиҵаӡомызт, рхала
ишьҭаҳәазаны, иахьзынаӡоз инеит.
Амашьына рацәа аангылахьан. Аныҟәцаҩцәа, иԥҽыз
аҩ-машьынак ирҭатәаз еиқәдырхарц, рыҽшаны еилагьежь­
уан. Маџьу деихык-еиҵык илыхо аҩныҵҟантә дҭыргон. Ганеи Назбеии ацхыраараз ауаа ирывахынҳәуан, аха лкырҭа
рибамҭо анырба, амҩа ылырхуан, лара дырманшәала
амҩа даныргарц. Ацхыраара ласқәа ҩба еибарҵәаауа
амҩа ианын. Маџьу, ашьа даганы, урҭ руак дҭаргалон, асакаса данҵаны. Егьи аныҟәцаҩ иԥсахәага ҭан, иаанхоз
иакәымкәан, даҽа сакасак данҵа, аҩбатәи амашьынахь
днаргон. ГАИ аусзуҩцәа аакылсын, еибгаз аиномаркақәа еи-

267

лырцон, ВАЗ иҭнажьыз усгьы рылаԥш уамак иҵашәаӡомызт.
Даҽа хҩык иԥҽыз амашьынақәа ахьышьҭази иахьеинҟьаз
аҭыԥи асхема ҭырхуан. ГАИ аусзуҩык арахь иҿааихеит,
ишгәыԥыз еидгылаз аниба, ахҭыс зегьы рылаԥш ахын
иҳәозшәа.
– Ишыҟалаз ҳашәҳәар ҳҭахын.
– Абааԥс, акгьы ҳамбаӡеит, акгьы ҳмаҳаӡеит! – Гана деиханы шьҭахьҟа ашҭахь дҭалон.
– Аиаша, аиаша… – Назбеигьы иҿааихон, – абжьқәа
анҳаҳа ҳцәырҵит.
Леуарсани Џьадари, урҭ ишрықәшаҳаҭыз азы, рнапқәа
аадырхахан, иаагьежьит.
– Зыбла ҭарҵаз аты, – «аџьымшь, аџьымшь!» – амҳәо­
зи, – Џьадар имашьына аҿаԥхьа ианааидгылақәа, Назбеи даҽа знык иааигәалашәеит уи ажәаԥҟа. – Сара узбар
зысҭахыз, – иара имаҳә дааирӡырҩит. – Аусҭҵааҩцәеи
аӡбаҩцәеи шәышԥеилаӡеи?
– Аҩны ҳаицәажәақәеит, – Гана, аҭак иҳәаанӡа, Леуарсан днеиҿаԥшит, уи иахьиаҳауаз уамак иҭахӡамызт. – Иагьа
умҳәан, ҳдырххақәазаргьы, амца ҳалыргеит.
– Ируҭо акыр узыԥшаауама?
– Исыԥшаауеит.
– Ус акәзар, – Назбеи долларла пачка ӷәӷәак икостиум
аҩныҵҟа џьыба иааҭиган, Гана инапы инаиркит, – аусқәа
умоуп, машьына бзиак аахәа! Уеиԥшхар зны иурхынҳәып.
– Иҭабуп! – Гана дԥышәырччон.
– Џьара ҳнатәап?! – Назбеи инарабжьигеит, «шьҭа амҩа
шәықәысҵап» акәын уи иаанагоз
– Убеиахааит! – Гана амашьына дынҭаларц ашә ааир­
тит. – Даҽа усқәак ҳзыԥшуп.
Доусы иԥсҭазаашьаз иашьашәалаз ахҭысқәа ахәшьара
риҭон. Амашьына амҩа ианын, Леуарсан иибоз-иаҳауаз
алкаақәа анырзиуаз. Ауаҩы дзықәшәаз, уажәы Гана иҭаацәа
зыниаз акәын зыӡбахә имаз, аусҭҵаара, аусӡбара убранӡа

268

идырххон, абри знык еилгарызушь ҳәа дгәаҟуан; нас убри
уеиларҩынт убранӡа унанагон, «ух, гәышьа!» ҳәа уԥсы ааивга, џьабаа дула иурҳаз гәарҭак амал бла иамырба маӡа
иақәурӡуан.
– Гана, аҩныҟа ҳцап! – Леуарсан уи иабжьигон. – Ҭынч
даҽа зны саап.
– Иуҳәо закәи?! Џьадар, абла центр ахь ҳцоит.
Ацентр аҭыӡҭыԥ цқьа ирыздыруамызт, анаҵааҵаара
рықәшәазаргьы, џьабаа уамак мбаӡакәа, ирыԥшааит. Аиааира апроспект аҿы, асовет мчы еилаҳаанӡа, идыргылаз
аҩнеихагыла ҳаракы актәи аихагыла иҟан иара.
– Уандәылҵлак ҳумбар, уааԥшы! – иҳәеит Гана. – Сџьыба
сабхәында ирҭәит, изыхҭнысҵаша збозар, сааԥшаақәап, –
дԥышәырччон иара.
Леуарсан амедеҳәшьцәа дрыдыркылеит. Аппаратқәа
дырҿартәаны, нас дықәыриа, ибла ҭырҵааит. Аҵыхәтәан
аҳақьым лҿы днарган, анализқәа зныз ақьаадқәа лаԥхьа
инықәырҵеит. Ларгьы ҿыц ибла дхыԥшылон.
– Аоперациа ҟаҵатәуп.
– Шәара ишәзыҟаҵома?
– Ахирург даауеит хымз рышьҭахь, шәара шәчымазара
змоу ауаа рацәахар. Уи аппарат ааигоит.
– Ачымазацәа шәзеизымгар?
– Фымз рашьҭахь даауеит.
– Аоперациа заҟа иркуеи?
– Шәара шәҿы хәҭа-хәҭала ахәышәтәра аҭаххоит. Хәҭак
быжь-нызқь иркуеит. Сахьахәаԥшуа, ҩынҩажәижәаба
нызқь еиҵамкәан ишәкызароуп. Аппарат хә-миллионк ҳәа
иаа­хәоуп. Аҳәаа иахьахиго аԥара рацәаны иагоит. Аоперациагьы ахә ҳзырмаҷӡом. Уи хьаас изшәымеи? Аԥара
шәымами?
– Усҟатәи…
– Уи шәара шәазхәыцроуп.
Иара дындәылҵит. Џьадар имашьына макьана

269

имааиӡацызт. Апарк дныҵатәеит. Дахьеиқәымшәоз игәала­
ҟам­кәан ихы ибаӡомызт. Еснагьтәи мшын. Дзышьцы­ла­
хьақәаз мшын. Аԥсҭазаара агәабзиараз қәԥаран. Амедицина акәзар – ачымазаҩ дафон. Хшыҩзцара уамак ихы
иҭашәазар аҟара иԥхьаӡан, қьаадк инаниҵеит.
– Даҽакы заажәымгеи? – Џьадар имашьына данынҭала,
алаф рылихуан.
– Ҳаиқәшәеит, – иҳәеит Гана. – Шәҟәқәак рхиатәуп, нас
ҳааит, иаҳгеит.
– Абаа, даҽа ҩ-кварталк ҳанырхыслак, џьара сынкыдгылароуп. Шәеиласырхома?
– Мамоу, – иҳәеит Џьадар.
– Ара иҩнеи?! – Гана амашьына ахьаангылаз игәаԥ­
хомызт.
– Аоппозициа агазеҭк аредакциа, – Леуарсан длалбаауан.
– Абаа, газеҭк ҳанумҵааит!
– Узыцәшәо акыр умоума? – Леуарсан дышԥышәырччоз
аҩны ԥшӡа дныҩналеит.
– Аа, это ты?! – аредактор аԥсшәа издырӡомызт. – Исзеи­
ҭаргеит устатиа. Иҟоу умбои! Агазеҭ ҭзыжьуа аоппозициаа
роуп. Устатиа урҭ ирамҳәаӡакәа искьыԥхьыр, средакциа
ашә адыркуеит.
– Убасҵәҟьоу?.. Уара уакәын сзықәгәыӷуаз.
Зтәы иамуз иакәны ихы ибо, дыҩдәылҵит, истатиа здигалашаз цқьа дазхәыцыр акәын. Иаҳа иманшәалахарыз
аредакторцәа еилирхуан, аха… Ма аелектрон ԥошьҭала
ирзааишьҭрын, телефонла данрацәажәалак. Амашьынала
амҩа ианыхын. Доусы рыгәҭыха хазын. Гана, ҳашҭаҿ чароуп
ҳәа зны ацәажәара хҭеикуан.
– Ԥарақәак Иараҭ иуҭар! – Џьадар иаб иҿыцыз ааиз­
цәыригеит. Иаб иицәажәақәоз иара ихы иаламӡозшәа. –
Мацәазк ӡӷабк илзааихәар иҭахуп.
– Дарбан ӡӷабу?!.

270

– Дарбан иалыздырааи. Иара иеиԥшу аӡә даҳзааигар,
иаҳҿаирҷҷеит, ауал ҳзаҵымҵуа.
– Уи закәыхи?!. Амашьына аахәаха сырҭом, уара, – Гана,
Леуарсан иахь дцәыҵыԥшуа, дцәыҵаччон.
Амҩа иахьынӡанызгьы, аҩны данааигьы, Леуарсан
еиԥшны ихатә хәыцрақәа дрылан. Аиҳараӡак аҵыхәтәантәи
аамҭаз, иара иеихьымӡарақәа рҽеидкылан иԥылозшәа
агәаанагара изкашәон. Урҭ игәы рызкажьҵәҟьомызт, аха
убри аԥан даԥынгылан. Дахьынӡаҷкәыназ ԥсҭазаара дук
иԥгылазшәа ибон, убасҵәҟьа абыржәы Аԥсар иԥышәарада
дажьон. Ашықәсқәа ракәзар – иԥхеибарс ицон. Иқәра
неицыԥхьаӡа, қәра уамак шимфацыз иаҳа-иаҳа иныруан. Абар иажәраҵәҟьа дааҭагылеит. Иҟәышра қәран. Уи
ианаҳәозеи? Аамҭа кьаҿказ ихәыҷра ихигеит. Иҿара бзиабарала иҭәын. Ихәыҷқәа рааӡара иҽахьигӡагәышьеит.
Инасыԥхар – имаҭа дибарын, аха…
Уи имацара дазхәыцлар, аӡәыр дибозма, ишьҭраз рхыргәы иҭазар акәын, рҿара рхы иҭанаршәыр. Зегьакакәын
аԥсабара иаҭәанашьаз аамҭа даара имаҷын, убри
уажәы иаҳа иныруан, даҽа зны аасҭа. Даҽа ԥсҭазаарак
дынҭанагалазшәа, заа идунеи дзанымҵкәа данынха,
аџьабарақәа иԥылар ҳәа дшәон. Анцәа иумҳәан! Дызҭа­
нагалоз ихәажьы еиланаргылон, заа ихаҭа имҩа данырҵар
хара еиӷьын.
Аха макьана иԥсы ҭан, аус иуртә далаҟан. Ҩымшҟа
рышьҭахь аҳәынҭқарра иҭнажьуаз журналк аредактор иахь
ателефон дасын, истатиа аҵакы ааркьаҿ изеиҭеиҳәеит.
Изкьыԥхьуама? Уи ауаа ргәынамӡара дацәшәон. Иагьа
умҳәан, автор ақыҭаҿ дтәан, хьаа имаӡамызт. Аредактор
иқәпапа дыркуан. Уи ус дақәшәақәахьан.
– Ҿыц ицәырҵыз аполитикатә партиа агазеҭ шыҭнажьуа
аҳәоит апартиа асаитаҿ, – заб игәаҭеирақәа зыбла ихгылаз
Нара иара дизааҩналеит. – Абар ртелефон!
– Ари аҵыхәтәантәи сгәыӷроуп, – Леуарсан имобильник
аақәихын, аномер нҭеиԥсеит. – Алло?!. Ари аредакциа ҿыц
аума?

271

– Ааи!
– Иҭыҵуа акьыԥхьқәа зформат маҷу рацәахеит, зформат бзиоу рхықәкы сақәшәом. Аҵыхәтәантәиқәа рымҩа
шәангылазар, шәҿыцны шәцәырҵрымызт. Шәцәырҵзар,
иҿыцу ажәак шәҳәарц шәҭахуп, ус ами?
– Ус ауп.
– Статиак шәыдызгалар сҭахуп. Аҭагылазаашьа неи­
ҵыхны асахьа ҭыхуп. Ишәкьыԥхьып ҳәа сгәыӷуеит.
– Рыцҳарас иҳахьыз, макьана ҳаргьы ҳформат маҷуп,
мызкы ҩынтә аҭыжьра ҳҽахьаҳагӡоит. Аха излауала, часа-часа акәзаргьы, акьыԥхьра ҳҽазаҳкып. Издыруада аркьаҿрақәа ҳақәшәар. Аха ҳаилацәажәап астатиа
анҳақәшәыршәалак ашьҭахь.
– Абыржәыҵәҟьа инасышьҭуеит. Нара! – ихы ҩышьҭи­
хит. – Аелектрон ԥошьҭала иԥшуп.
Нара лаб ифлешка ааимылхын, Аԥсар икомпиутер
ахьықәгылаз иаалырхиеит. Леуарсан итәы жәытәын, аелектрон ԥошьҭа аус лзаруамызт. Уи астатиа дәықәылҵеит.
Уаагьы аус арххара ақәшәон, аха урҭқәа макьана иалырдыраауази.
Адырҩаҽны Нара усура дҭыҵит. Ҩымш рышьҭахь ақалақь
аҿынтә дышиашаз линститут ахь дцон. Аҽны аԥышәара лыдылкылон. Астудентцәа аноулышьҭ ашьҭахь, аҵыхәтәантәи
лқьаадқәа ааидкыланы, лыпроректор иаԥхьа инықәылҵеит.
Иара урҭ рҭыԥ ианықәиҵа, лара аусура злаанлыжьуаз
ала ларзаҳал аацәырылгеит. Ибласаркьа ааириашан, зегь
раҵкыс ицәгьаз текстызшәа, ихшыҩ азышьҭӡаны даԥхьеит.
Дҩагылан, абҵас лылахь днагәӡит.
– Аусураз бгьежьырц бҭахызар, бҭыԥ еснагь ихиазаауеит, – иҳәеит.
Хаҵа дцоз шџьишьаз лара илнырын, есымша иџьал­
шьалашаз арԥыс дабаҟаз, «абзиараз» ҳәа наиалҳәан,
дындәылҵит, лҵареи лусуреи ахьышьҭалҵоз амшала, блак
иалмырбаз лыгәжәажәарақәеи, лыуазыррақәеи, леи­

272

лыха­ра­қәеи, лымҩа ԥшаарақәеи рҵыхәтәа шԥылҵәаз
рыгәраганы. Ахыбра дшааҩныҵыз, амашьынақәа рааҭ­
гыларҭахь днеиуанаҵ, лтелефонаҿ Мадлена Гәырманиаԥҳа
длыԥшаауан.
– Шәызбар сҭахуп.
– Ареспублика аиҳабыра зыҩноу ахыбра аҿаԥхьа
ҩны ԥшӡак гылоуп, – уи аԥҳәыс лымҩа аӡӷаб дықәылҵон.
– Убра еилацәажәарак ҳамоуп, бысзааи! Ашә аԥхьа ателефон бысзас!
Хара имгакәа, Нара уи ахыбра дадгылан. Мышқәак
раԥхьа убраҵәҟьа дгылан лаб, истатиа аоппозициа газеҭ
ишырзанымҵоз иарҳәеит иара, уахь даныныҩнала. Ателефон дылзасны, а-Гәырманиаԥҳа дыҩдәылылгеит.
– Араҟа шәус аҭыԥ ишәзықәҵома? – Нара дҵаауан. –
Ареспублика аиҳабыра шәрыҿцаалароупеи.
– Сыҷкәын хәыҷы, уаҵәы иҟало иахьа цқьа иаадыруама?! – аԥҳәыс дгәыбзыӷын. – Зегьы схы иасырхәароуп, уаҳа
ԥсыхәа сымам.
– Ишәасҳәарц исҭахыз, – Нара лгәы иҭаз анагӡара шьҭа
лыҩныҵҟа лнархьуамызт, адиск зтәыз а-Гәырманиаԥҳа
иналызлырхеит, – ақалақь салҵны сымцар ԥсыхәа сымам.
– Ибҳәо закәи?! – Мадлена Асҭамыр-иԥҳа ашәыта
аалҿысит, адиск аалымылхуан. – Убасҟатәи сбықәгәыӷуан.
– Саҭашәымҵан, сызшәыцхырааӡом.
– Ибыхьыз закәи, сыҷкәын?!. Бус, бҵара, – зегь кажьны,
бышԥацо?
– Ус сақәшәеит. Абзиараз!
Зынӡак аспирант ӡӷаб дахьылцәыӡуаз, амш каххаа аҽны
аӷ леиуазар илзаҩызан Гәырманиа Асҭамыр иԥҳа Мадлена,
макьанагьы агәра цқьа илызгомызт. Аӡӷаб лакәзар – шьҭа
даспирантмызт, лшьаҿеихгашьа шиашаз агәрага, дҷыгә­
ҷыгәуа амҩа данын, иаҳа-иаҳа дхарахон, нас лылаԥш
дныҵаӡит.
Усҟан аӡӷаб дыццакуан атранспортқәа рааҭгыларҭахь.
Лшьаҿа ӷәӷәа ишеихылгоз лымҩа шиашаз дшақәгәыӷуаз

273

унарбон. Апарк азааигәара амҩа ааихылҵәон, илдыруаз
амашьына лаԥхьаҟа ианаангылоз. Уи дааҭыҵит илдыруаз
арԥыс. Иԥшра лгәаԥхомызт, аха илымариаша дааиуан азы,
амҩа анааихылҵәа, лара дааҭгылеит, ихаҭагьы даалыдгылахьан.
– Бусура, бҵара, ҳара, бҩызцәа, зегьы ааныжьны, бцоит ҳәа ргәы иалоуп, – зегь раҵкыс иара игәы ишалаз
иныԥшуан, изымҳәеит акәымзар.
– Сцоит, – иааҿахылҵәеит.
– Избан ауми исзеилымкаауа…
– Ус иаҳа еиӷьны избеит.
– Биашамшәа избоит.
– Ус иагьа иҟазаргьы, уи зыӡбо сара соуми?
– Ибыхьыз зыбымҳәои?
– Урҭқәа шьҭа ирылаҳхи. Зегьы ӡбоуп. Шьҭахьҟа
сзыхынҳәуам.
– Бабацои? Исзеилкаауам, – дӷьаҵәыӷьаҵәуан иара
гәыкалаҵәҟьа.
– Аҩныҟа, – лара дҭынчын.
– Баби бани рҿы бтәазаауама? Бара бгәырҵҟәыл
шыҟоу!..
– Саби сани ракәӡами сзааӡаз?!. Урҭ срызцар –
иԥхашьароума?
– Сара ак басҳәарц сгәы иҭоуижьҭеи акыргьы ҵуеит…
Сахьымӡацт. Сара даара бшысҭаху бдыруеит.
– Акыр уақәсыргәыӷхьазма? – ибӷа ԥылҵәарц ди­
ҿаԥшуан.
– Иахьцалак, сара…
– Ардашьын, сара усықәымгәыӷын! Ҳарҭ ҳамҩақәа хазуп.
– Иахьцалак, сара сгәыӷуеит… Сбыцхыраауеит…
Бхынҳәы бусурахь, Баспирантура кабмыжьын! – иажәа
еиқәмыршәаӡакәа, ак еилеиҟәаҟәон, аха гәыкалаҵәҟьа
дыгәжәажәон, ихы инапаҿы цқьа изаагаӡомызт.

274

– Сышьҭахь ашә аркны саауеит, – деиқәшәацәаргьы
лҭахӡамызт. – Саҭоумҵан! Хынҳәышьак сымам. Абзиараз! –
лҿыналхеит.
– Баангыла! Сара бызгоит.
– Иаҭахӡам, – уаҳа дагьхьаԥшуамызт, маҷкгьы днаццакит. Ааҭгыларҭаҿ маршруткак ауаа лыбаауан.
Нара ахәымҽхан ргәарԥ дааҭалеит, хьаа-баак лгәы
иҵымхо.Лаб иусураҿынтә дымхынҳәӡацызт.Лан уи иашьҭахь
даҽа ҩбаҟа сааҭ лусураҿ дынхон. Ирлас дныкҿалан,
чаик лыршын, ача ахәша нахьылшьын, иацылжәит. Аԥсар
иусурантә аԥхьа дааит. Уаҩы дизымԥшӡакәа, иаҳәшьа
изаақәлыргылаз ачаи ижәит, чахаак надкыланы. Лаби лани
рзы иаармариа ирфашаз уаххьак шлырхиауаз, Леуарсан
дааҩналан, аишәа днадтәалеит.
– Сыстатиа шыргәаԥхаз сзаарыцҳаит, – ажәабжь ҿыц
лзаацәыригеит. – Акьыԥхьра рҽазыркуазар аабап. Бара?
– Сара арзаҳал шьҭаҵаны сааит, – ларгьы иҿыцыз
ажәабжь лкымзи. – Уаҳа усура сҭыҵӡом.
Леуарсан дҿаббаӡа дтәан. Нара ишьахьаз аиаҳәа дшадгылаз даанхозма? Ма лшьаҿа иаша дахаанхозу? Иаҳа амч
змази?
– Бнапы злабкуеи?
– Адәқьан аҿы аус зымуеи.
– Аҵара бахьаҟәаҳхыз бгәы иалоума?
– Аҵара шәара шәакәӡам саҟәызхыз, – илҳәоз агәрага,
ӷәӷәа дцәажәон. – Схала мап ацәыскит.
– Баҟәаҳхит! – иаргьы ииҳәоз агәра игон.
– Сара аспирантура сҭазар сҭахызар, шәара сышәза­
ҟәыхӡомызт.
– Бара бхала бҵара мап ацәыбкит ҳәа изыбыбхьаӡои?
– Сҭагылазаашьа ус иҟалеит. Сара, сышьҭахь ашә аркны
схынҳәит. Уи алацәажәара сҭахӡам. Ҿыц уи амҩа сзанысуам.
Уи аҽны реицәажәара убас иҿаԥылҵәеит. Цқьа из­
гәамҭеит, аха уи абжьарак лара леилаҩынт уазыр даха-

275

анын, аҵыхәтәан илҳәаз убри иалыҵшәан. Лҵара мап
ахьацәылкыз зыхьҟьоз лани лаби ракәзу, лхаҭа лхала
мап ацәылкыҵәҟьазу зны-зынла иара изын зегьакакәын.
Аус злаз – ԥхьаҟа иҵарауаҩхашаз лымҩақәа кын. Ииашаны иҟаҵазма? Иара ҭакла дкәанызануан. Иахьцалак лара
дырҿиаҩын, аха шьҭа?.. Иара агәарԥ дықәызма, абаҳча
дыҵазма, усура амҩа данызма, уа имала данаанхалак, ма
даҽа џьара мҩак дангылозма, мчыбжьык аҟара ишьара
дықәӡамызт, иҩныҵҟа ӷызуан. Уаанӡа аӡӷаб лҵара ацҵара
дшаҟәыҵуаз имбазкәа, аха убри шьҭа иҟалаз анакәха,
игәаҵанӡа игәырха иалан. Ааи, лара лыуаҩра шыцқьаз иаанхарц амҩа шьҭылхит, иаҳа ирмариа убри лхылгаларц, лаб
иҩны дазыхынҳәит. Аха лымҩа ҿахҵәан. Убри ахшыҩҵак
ҿыц ҭаха инаҭомызт.
– Аҵара бызхаҟәыҵыз цқьа еилыскаар сҭахуп, – даҽа
зны уи аацәыригахт.
– Уи уаҳа ҳаламцәажәап. Уара ухьаа уазхәыцуеит, сара
исгәаласыршәар сҭахӡам. Сыҩныҵҟа снархьуеит.
– Иахьцалак, бгәы иалоуп? – иара игәы хәын.
– Сышьҭахь ашә аркны сааит сымҳәахьеи. Акгьы сгәы
иалаӡам.
Иара маҷк игәы ааԥсасит: аҵыхәтәан, иахьцалак,
лыуаҩра лхаҭа лхала дахьадгылаз иаҳа иеиӷьеишьон.
Лымҩа уадаҩхон.
2014
Бзыԥҭа ақыҭа

ИԤСХЬАЗ АШЫҚӘСҚӘА
Ароман
Аб Уарҭан
Ишылашьцаз адәқьан маҷ аҿы дцаны дыхәҳаахәҭуан,
акрызҭиуаз дааиаанӡа. Нас ихәыҷқәа рҵарақәа рахь
ицаанӡа, ашьыжь дрыхьӡаны акрырыцифон. Дара рҵарақәа
рахь идәықәлеижьҭеи мызкы иазынаԥшуа иҵхьан. Иԥҳа
Радоу атехникум даналга, акомпиутер курсқәа дырҭан.
Аҷкәын Ԥара Башаран-коллеџь ахь дныҟәон. Аиҵбаӡа Нара
лакәын зегьы раҵкыс аҵарахь иццакуаз, абарҵа еиҵых
иҵагылаз аишәа хәхәаҿы акрылфон. Абгьы дыццакы-ццакуан, ашьыжьӡа амашьына аремонт ҟазҵоз диқәшәарц
диацәажәахьан, ианиаамҭаз дымнеир – даҽа мышқәак
ицәыӡуан, арахь акы зланеигааигашаз есымша изырхианы
игылазар ихәҭан, акәымзар иусура еиҵаҟьон. Иан аҭакәажә
Кәыҷ лҭаца ҩ-школк рҿы аус луан (аҽны Башаран-коллеџь
ахь дцахьан), убас заа дықәҵуан азы, лхаҭа ашара дацгылон, лмаҭацәа рындәылҵрақәа даархылаԥшырц, уаҳагьы
уамак егьлылшомызт. Аб Уарҭан иԥҳа аиҵбы дналыдтәалан,
ажәжәаҳәа акы днацҳарц иҽазикит. Радоу ҩбаҟа сааҭ
рышьҭахь акәын аҽны лҵарахь данцоз, аҩны аԥхьала длалбаан, аԥхынтә кҿаҩра дныҩналеит. Уи лымццакышьақәа
игәаԥхомызт. Лҵараз Гагра дцараны дыҟан, арахь лгәы бзиамызт уҳәартә, лхы мҩаԥылгон. Хымшҟа раахыс дҭынчцәан,
хәымҽхан инаркны, адәқьан ахь усура дахьиццалозгьы, аха
бзиабара усзар – аҿар рхала рус еилдыргарын игәахәшәа,
дҭиҵаацәомызт. Лара акы лгәы иалан, дхәыҵашьшь дтәан.
Уи лангьы игәалҭон, лхы еилагеит ҳәа данылзыҵҟьоз ыҟан.

277

– Нанду, бааир акрыбҿасҵап!
Радоу ланду лхәы аақәлыргылан, лхала амаҵурҭа
аҩныҵҟа длеин, адиван аҵкараҿ днықәтәеит, ателербагахь
лхы нарханы, дахәаԥшырц лҭахызшәа. Аб Уарҭан ибон уи,
дкараханы маҷк лыԥсы ааиҭалкырц лҭахызшәа дышнықәиаз.
Иара иусқәа аҽны убас ирацәан, дҩагылазижьҭеи
тәамҩахә имаӡамызт, иԥҳа лҭагылазаашьа уамак хырҩ
аимҭаӡеит. Усгьы лусқәа иҽрылаигалацәар иҭахымызт, ларгьы ицәылӡашаз лымазар акәхарын ҳәа дылзымхәыцуази.
Нара дыццакырц налабжьеигеит, имҩатәны ирлас лышкол
аҿы днеигарц иҭахын. Аишәа даныҩахыҵ, инапы ааиӡәӡәан,
амаҵурҭа аҩныҵҟа аҭӡамц сааҭ днахәаԥшырц ашә днылагылеит. Асааҭ жәба ҟаларц хә-минуҭк агын.
– Радоу, ибыхьи? – лара лыԥшра злаҟаз ала, ихы
налықәимкыр игәы иауамызт.
– Акгьы.
– Аиеи, нас, - ариабжьарак дшыҟаз дыҟан игәахәызшәа,
лхы дазынижьырц даақәҵәиит, дыццакуан тәа. Ашә
иазааигәаз ахышә днавсаанӡа, лыбжьы иаҳазшәа игәы
иааинаҭан, иԥҳа игәаҵанӡа димныруази, илгәыҵаҵәахыз
изцәырлымгозаргьы дааиҵасит. Даақәгьежьын, ашә даалахт: - Акыр бҳәама?
– Ахәшәқәа зжәит.
– Иарбан хәшәу? – дналхаххит, ихаҭа иԥшраз уацә­
шәарын.
– Но-шпа. Даҽа хәышәқәак ацысҵеит, - илҳәоз цқьа
еилургартә дшыҟазгьы, лцәажәашьа игәаԥхомызт, акала
аҽеиҭанакуан.
– Заҟа? – аҭак аҳәаха дахьӡаанӡа, ибжьы ҳаракы ҿацаӡа,
даҽа зҵаарак нашьҭеиҵеит, аҭакҳәараз лара деиҵамхартә.
– 80 таблетка, – лыблагә аҽаԥсаххьаӡан, лхаҭагьы ирлас
дакуан.
– Быԥсыр бҭахума?
– Мамоу…

278

– Уажәыҵәҟьа бгыла!
Длыҵаҳәҳәеит. Лара дзыласуамызт, иара дыҵирҟьон.
Лнапы даханы дҩықәиртәеит, агәхьаа даимыргарц
диҳәазшәа шыҟалҵазгьы, илҳәоз имырҳакәа, длыҵас
дҩаиргылан, длыҵагыла дахьдәылигоз, аарла лшьаҿа еихылгон, илжәыз ахәшә рацәа лылсны дакӡахьан.
– Изыбжәи?! – агәарԥ шыҟаз днеигахьан.
– Даур изоуми…
– Даур имабки?!.
– Иҽахьҭаирхаз сзычҳауам, – лыбжьы еицакхьан.
– Нас, быԥсыр бҭахума?!
– Мамоу. Сабоугои?.. Сҽеиласҳәароуп, – лыбжьы
маҷӡахон.
– Иабыкәу бҽахьеилабҳәо?! Ҳаццакыроуп!
Лшьаҿа зынӡак илзеихыгомызт, иара длыҵагылан ԥхьаҟа
димгозар. Нара лшьамхы лыҵаҟәыло дрышьҭан. Ахәыҷқәа
ранду, ллаба лҽанҵа, аишәа зҵагылаз ахыҵакырҭа ҭбаа
дзыҵымҵыцызт. Иара заҟа дзыласуаз иԥҳа амашьына
дынҭаиртәан, дшыҩуаз иҭаларҭа ашә ааиртаанӡа, Нара
лхала лҵарахь дцарц налызҿыҭны, ацгәеиԥш дыԥазма
уҳәартә, ауаҩ нага иҭыԥ иаразнак иаалихын, имашьына ықәыршьқьыраа иаақәирҵәиин, инапаҿы имааиуаз
ихагахаз акы дақәтәазшәа агәарбжьара дныбыжьҟьеит.
Амҩаду дҩанылеит, иидыруаз шьоукы амҩан ишгылаз
илаԥш ишааҵашәазгьы, рыгәхьаа мкыкәа. Алашарақәа
ырмацәысуа избоз амашьынақәа аган рҽарҭон, ухы ҭызҟьоз
асигнал агәҭынчымра рзырҵысуа, ауааи атехникеи амҩа
ирҭон. Еснагь ԥарак ҳазимхуазар ҳәа амҩан днызкылоз
аинспекторцәа амҩа аганқәа рыҽрыдыркылон акәымзар,
уамак шыҟалаз рбонаҵы, амашьына лас ргәыдлозар
рҽаҵажьны ирзынкыломызт. Лара, амҩаду иазцәырҵаанӡа,
лхы лыкәаҽхьан, дцәышӡахахьан. Лыжәӡы анаа, лнапы
аалҿыҵылшьызшәа шылузгьы, иҟаз-ианыз лзеилкааӡомызт.
Ахәышәтәырҭа амардуан аҿаԥхьа дшыҩкылҟьазҵәҟьа, иара

279

длалбааԥан, иӡӷаб дызлаҭатәаз ала ашә ааиртит. Дҭигарц
дахьирххоз, маҷк даалҵызшәа луит, аха ак згәалашәоз,
избоз, изаҳауаз лакәӡамызт. Данҭига димпыҵыҩрны
димҵамҳарц, ларӷьа напы ихәда ихишьит. Ихаҭа ишьамхы иҵаҟәылон, дааԥса-дкарахахьан. Ус дҟамлози ауаҩы
иԥсеибакышьа аныҳаракӡахалак. Амардуан дахьыхәнигоз,
дшьацәхныслан, дкаҳарц егьааигымхеит, ианаамҭаз егьи
аган ала хаҵак даалыҵамгылар.
– Ҳаи, сыгәнаҳа бзымгааит, саазықәбыршәазеи! – ибжьы ҭымгакәа, ихгьы аарыцҳаишьазар ҟаларын.
Ирулак ҩ-шәык дыркылган, адкыларҭа дныҩнаргалан,
днықәдыриеит. Халаҭшкәакәараа, иҟалаз анеилыркаа,
иааҭымгылаӡакәа иаразнак ацхыраара рҽазыркит. Руаӡә
ачымазаҩ лӡамҩаҿ даалҿасуа даалырԥшырц лҭахын, уи
лнапсыргәыҵа аиха жьаҳәазшәа дахьыкшоз аб иныруан. Дызҿыз дааҟәихын, ахәыҷы, иара изы дхәыҷымзи,
лыхьӡ ҳәаны далихырц иҽԥишәеит. Ибжьы заҳауаз
дабаҟаз! Лықәҿуҭыргьы улҿасыргьы лзеиԥшын, зынӡак
аҭак лзыҟаҵаӡомызт. Уамашәа ибон дҩыхәныргаанӡа,
илыҵагылозаргьы, зшьапы иқәгылаз акгьы лнамыруа
дшыҟалаз днықәдыриаанӡа. Халаҭшкәакәараа иццакны
аӡӷаб дзықәиаз инагәҭасын, ареанимациа дныҩнаргалеит,
лаб уахь днармышьҭит. Изымдырӡоз аҳәсақәа рыгәра изгозма, дызнысыз аамҭа инамырбахьази, зыгәра угашаз
ауаа шмаҷыз, уҳәансҳәангьы рацәан, аҟәрышь заа идумырбар, иааҳәны иухәаԥшрыдаз ҳәа. Аха хҩы, ԥшьҩы ахьылхагьежьуаз уԥара уманы узларылаларызи, ус аӡәы илшон,
аха иара дамарамызт. Азныказ иҟаиҵарыз дақәымшәазт,
аха уамак деиҵамхакәа даақәгьежьын, дшыҩуаз мацара,
анализқәа ахьыҟарҵоз аҟәша шыҟаз дныҩнаԥҟеит. Уарыла ицәыхарамыз Аида уа дтәан, ла лакәын дзышьҭаз. Анцәа
илԥха лоуртә, лара данылба дыҩдәылҟьеит.
– Иухьи?
– Радоу хәшәқәак лжәын, изҿу сыздыруам, иаагәабҭар
сҭахын…

280

«Хәшәқәак лжәын» аниҳәа нахыс, лара иаразнак ад­
кыларҭа шыҟаз лҿыналхеит. Иара иациҵоз дыҩуа дахь­
лышьҭаз илеиҳәон. Аида иҟалаз иаразнак лыхшыҩ азцеит,
еиуеиԥшымз мҩала аҽшьрақәа мҩаԥысуан иаазқәылаз. Аибашьра ашьҭахьтәи агәамҵхамҵрақәа ргәы иасуан, аиашаз
ауаа, еиҳарак аҿар, ачҳара рылаӡомызт. Аида ареанимациа
дныҩнаԥҟеит, иара ашә даалахахт. Дларышьҭыр дырмыцхыраарызи, рыжәла нымҵәааитеи! Ашә ааимиԥаан азныказ,
аха ҩыџьа амедеҳәшьцәа анааиԥыххыла дзырмақәԥеит.
Инацәа ԥыҵәҵәо ладеи-ҩадеи ицоз дышрылахынҳәуаз,
дхәышәтәҩын ҳәа дызхәаԥушаз аԥҳәыс даадәылҟьан,
ирҭахыз ахәшәқәа рыхьӡынҵа ааилыркит.
– Иаарласӡаны! – ааҭгылаха лоуамызт, ацхыраараз
ишимбацыз дыццакуан лара.
– Ҳаԥҭекақәа рҿы исзыԥшаауама?
– Иузаахәозар ара зегь ҳамоуп.
– Заҟа шәҭахи? – ажәжәаҳәа иџьыба дынҭалан, имаз
зегь налиркит.
– Уажәтәиала иҳазхоит, – лара адкыларҭахь дныҩналан,
гәарҭак ахәшәқәа лгәыдымӡало даадәылҟьан, ареанимациа дныҩнаԥҟахт.
Аԥхӡы илҵуан, макьана ԥхнымзи, ашьыжьнатә шоуран.
Араагьы аԥарарҳашьа аамҭа иднарҵахьан. Аԥҭекаҿ илалбааны иаархәон, арыцҳара иақәшәаз рхы дадырхәон, аха
иуриашозеи, аус злаз, убри аамҭаз уеиҵадырхомызт. Даа­
дәылҟьеит Аида.
– Аиарҭамаҭәа ҳҭаххоит, – лыблақәа шаҟьшаҟьон,
дшәаны дшыҟаз мҩашьо. – Шьаршьафзаргьы џьара ак
ҳзыԥшаандаз! Дызлаҳрыцқьаша…
– Дышԥаҟоу?!.
– Шьҭахьҟа иаҳзылҿыхуам.
– Акыр шәымазар шәхы иашәырхәа, ахә аазымгои…
– Егьҳамам ауми иҟалаз.
– Аԥҭекаҿ бинтқәак, бамбак рымх! Аԥараз сцоит.

281

Лара дааҭымгылаӡакәа данаақәгьежь, «ашьыжь ҳаила­
лыргьежьыртә дзықәшәазеи?!.» – иҟалаз дшазхәыцрыз
изымдыруа, имашьынахь длалбааҟьан, шьҭахьҟа амҩа
дықәлеит. Ҿыц дыццакуан, урҭ аинспекторцәа амҩан
шьҭа игыламызт ибзиашәа. Иԥҳа илыхьыз изеил­
каауамызт. Зегь раԥхьаӡа ихы иааҭашәоз, – ариабжьарак лгәабзиара маҷк иҽеимызт, длызҵаацыԥхьаӡа лҭагы­
лазаашьа шылҵәахуазгьы; хәшәқәак лзеиӷьхозар ҳәа
дгәыӷшәа илжәызар, илызгәамҭакәа амцхә лыдылкылазар, илзеицәахеит. Уаҳа дзызхьаԥшрыз издыруамызт.
Имҩатәны аремонт ҟазҵашаз иҿы дынкыдххылан, иаарлас
дышзымааиуаз илымҳа инҭишьит, ииԥшаахьаз ахәҭақәа
ныԥхьеикырц иабжьеигеит, нас данааишаз азы ҿыц
диацәажәарын. Уаҳа уаҟа аангылашьа имамызт, дыццакит
аҩныҟа.
– Уу! Сыԥсы шҭаз анышә сышԥалҭеи!.. – арахь аарла инаиааиуаз иан лыбжьы аҩнаҭа иакуамызт, агәарԥ иқәыҩуан. –
Ари закәызеи? Сышԥалшьи? Лхы зыхлырҟьазеи, нҵәаԥшы?
– Сыздыруам, илзымдырӡакәа иӷәӷәаз лжәызаап…
– Сылшьит, абааԥс, сылшьит! – аҭакәажә лмоҭа аҽшьра
лыҽшазылкыз агәра ганы дыҟан. – Акы аалзымчҳауа, ас
убахьоума?
Ачымазаҩ лзы ииҭахқәаз реидкылара даҿын, рҩыџьегь
уаҭахк аҿы еицымиуази, лыҵаҟамаҭәа, лиарҭамаҭәа
ахьыҟаз лдыруан. Иаргьы длыцхраауан, иаарыхьӡаз агәыла
ҳәсақәак рызҵаара ҭак нҿаԥҵәа-ааҿаԥҵәа ирыҭо. Иан изеидылкылаз аашьҭихын, ицны ицарц зҭахыз агәыла ҳәсақәа
рҽеиларҳәаанӡа дзырзымԥшыкәа, иҵәахны имаз аԥарақәа
аашьҭихын, ахәышәтәырҭахь амҩа данылт иара. «Илыхьзеи,
ланаџьалбеит? Илзымхозеи?.. – иан лыӷзбжьы иахылҵуаз
ажәақәа дрымҽхак дышрымаз, ихәыцрақәа ааиҭаԥон: –
Илзымдыркәа илымхаҟаҵаҵәҟьоу?.. Лыԥсы сызнырхару?..»
– уик макьана цқьа агәра изгомызт, Аида лшәашьа игәа­
ла­шәонаҵ, аӡӷаб лҭагылазаашьа узақәгәыӷуамызт макьа-

282

на. Иамуӡар ишԥаҟаиҵарыз, уахьгьы данымшәар амуазар
– ишԥаҟаиҵарыз, аха иахьынӡауаз илшоз зегьы наигӡар
акәын. Дзыргәырӷьашазгьы агьиаҳауамызт. Иеилаҳәара
иманы, ареанимациа дадгылахын. Дшааиз лаҳаз џьушьа­
рын, ашә ааимԥаа, ԥыхьеиԥш дыццакуа, ичмазаҩыз лара
лакәызшәа, лыԥштәы лхыгга дааит Аида.
– Иааугама?
– Иҟоу аасаҳәеишь! – иеилаҳәара налиркит.
– Илҿыҵуам, ас сымбацт, – аилаҳәара лыманы, шьҭахьҟа
днаццакит.
– Даҽа хәшәқәак ҳҭахуп, – даадәылҟьеит ахәышәтәҩы.
– Иарбақәан сашәҳәеи! – ара ирымамзар акәхарын
ҟаиҵеит иара. – Уажәыҵәҟьа ишәзаазгоит.
– Ара иҳамоуп. Зқьи хышә мааҭ…
– Аа! – иналиркит.
Лара дыццакуа ахәшәқәа аалган, ареанимациахь дна­
хынҳәит. Иаарылшоз зегь ҟарҵон уҳәартә, рылаҩеи
маҷӡамызт. Шьҭа иара иуалыз ахәшәқәа рыхәԥса дааҭым­
гылаӡакәа иџьыба иҭихлар акәын. Арахь имаз ицәынҵәар
ҳәа дшәон. Ақалақь аҿы иашьеи иаҳәшьеи, рҭаацәарақәа
рыманы, аҩнеихагылақәа ирыҩнан, урҭ рахьгьы
ателефонқәа дрысит, иҟалазгьы нареиҳәан, иҭаххозар
ԥарақәак шрымиԥсахразы рлымҳа инҭишьит. Уаха-уаҵәы,
нас идәқьан аҿы аалыҵк иоуазар ибарын. Арахьгьы иаразнак иаарҭаххашаз ахәшә аӷьырак шырзааихәахьаз ала
агәра ганы дыҟан.
Иаарлас ргәылацәа, рыжәлантәқәа ааиуан. Иаҳәшьа
Гәынеи иашьа Уардани аакылсит. Рызҵаарақәа рацәан,
аха иара иреиҳәарыз еилкаа ихаҭагьы имамызт, рҭакқәа
рахагьы имамызт. Баагәара ҳаракыла иҭахкааз ахан
хьыҵәцарахь анеира иаҳа имариахарын, ареанимациахь аҩналара аасҭа. Игәаӷ кны, лара ишахәҭаз рыхшыҩ
лзырмышьҭыр ҳәа дшәон. Џьара аӡә дааҩныҵындаз ҳәа
ихшыҩ шынеибакәыз ашә ахь иҟан. Иааиҩншәозгьы убас­

283

ҟак иццакуан, иуацәажәаӡомызт, хәшәык рҭахызар иааудгылон акәымзар.
– Иҟеи? – Аида данаадәылҵ заҵәык ирӷәӷәа длызҵаа­
гәышьеит.
– Илҿаҳхит, аха даҳзалхуам. Илжәыз закәыз уаҳа
ишәзеилымкааӡаци?
– Но-шпа ауп ҳәа салҳәеит.
– Уи асҟак дарҩашьаӡомызт.
– Нас, илжәи? Аҳақьымцәа рацәаны илеит, илжәыз
еил­каазар – далызхышаз рымдыруази, - егьынылзеилымкаа, уаҳа ԥшышьа лымазма, адкыларҭа дныҩналаанӡа,
даахынҳәыхын, ареанимациа дныҩнаԥҟеит.
– Лан дааугар акәын, - наиабжьалгеит Гәына.
– Цхыраара лзыҟаҵом, арахь аурокқәа ԥымкрада
илымоуп, ахәыҷқәа адәы иқәҵаны, лаагашьа сымам. Ма
аҵарамш анынҵәаша сцап.
– Лан лоуп, ас даанужьыр ҟалома? – ирҳәо заҳауаз Уардан даарыдгылеит.
Иаарласны амҩа дзықәымлеит иара, дыҟамкәа ак
аарҭаххар ҳәа дшәон, аха еикәшаны игылаз изааигәаз
ракәын, ак лыгрыжьуазма. Башаран-коллеџь ахьыҟаз Цанд­
рыԥшьҟа амҩа дықәларц иӡбеит, дахьнеиуазгьы даангылозма, сааҭк, ма сааҭки бжаки аамҭа ицәцааит.
– Иҟалеи, уара? – даакылҟьеит макьана ашәы зшәыз
Даур иан Амрикәа, иара имашьынахь иҿанынеихоз.
– Аиаша басҳәап, цқьа егьсыздырӡом. Аха аҩны дандәы­
лызгоз, «быҽзыхбырҟьеи?» ҳәа санлазҵаа, «Даур дысзы­
мычҳаит» ҳәа салҳәеит. Уи иҽанҭаирха, даара дҵәыуон,
ибгәалашәо?
– Акыр збо сыҟазма! Лгәы дшалаз ашьҭахьгьы изба­
қәеит, аха…
– Зегьы дрыцҳаршьеит, аха уи азы ахәшәқәа зхылжә­
рызеи? Уи акәзу, даҽа уск дақәшаҳаҭымзу, аилкаара
сцәыуадаҩуп.

284

Имашьына дынҭалан, усгьы излаилшоз ала ирццакуан,
аӡәы диԥырхагахарын ҳәа дазымхәыцӡакәа. Аҵыхәтәантәи
азҵаара акәын уажәы ихы иҭагьежьуаз: илыхьзеи Радоу,
Даур иҽҭархара лҽахлырҟьартә? Уи иан Амрикәа дара
дрыжәлантәын. Аҵара Аҟәа данҭаз, ҷкәынаки лареи еиднагалан, лашьцәа ишырҭахымыз хаҵа дцеит. Уи итәымра
убри ашьҭахь иааԥшит, дилымҵыр анаму, лыҷкәын длыманы лабраа дырзыхынҳәит. Лԥа лыжәлала дҟалҵан,
араҟа изҳауан, иашьцәа реиԥш дрышьцылеит. Аибашьра
ианалага, аррақәра змаз аҷкәын, ианшьа дицны деибашьуан. Ихшыбаҩ азааигәа иалаз ахыԥҽыха шалырхызгьы,
игәабзиара аруашәшәыруа аҿаанахеит. Ихала ижәуан
ахәышәқәа, ахәшәтәыҩцәа изылырҩаауазгьы нижьуамызт. Зныкымкәа-ҩынтәымкәа иани иареи нхара ақалақь
ахь иахьиасыз аҩнеихагыла ду ахышә дкылԥарц дшаҿыз
дақәыркқәахьан. Иаргьы ацәа даалҵызшәа даанҿасуан.
«Џьоукы сыԥхьон», – иҳәон, изеиҳәоз адәахьы уаҩы дырбомызт. Аҵыхәтәантәи аамҭаз аԥсҭазаара игәы шыԥнаҵәаз,
идыржәуаз ахәшәқәа шизхымгоз аацәыригон. Цәгьарак
џьара ианыҟалалак, иԥсыз шьыцигалон. Дызҭынхаз дырмыхьчар ҟамло инеихьан. Иабџьар ицәырҵәаххьан.
Ҽнак ашьыжь иани иаҳәшьадуи дрыманы ианшьа игәарԥ
иааҭалеит. Аҩны иҩнамлацызт уҳәо, ахысбжьы геит. Агәашә
нҭыҵ аус зуаз Уарҭани иԥа Ԥареи харантә џьоук хысызшәа
ираҳаит, рааигәа абӷанҷрагьы акы нылашәеит. Риашьара агәарԥ аҿы арҵәаа-сырҵәааҳәа аҳәсақәа еилалт. Ара
аҵаҟа деиҵыхны дышьҭан зыцламҳәала зхагәҭа кылжәаз
арԥыс. Даҽаӡә дааиаанӡа, еимырххо иркыз ан дналывҟьа,
Уарҭан, згәы аҵыхәтәантәи аисра иахылҵуаз аицәкьысра
дахьӡартә, ахәы днаихаххит. Уарҭан иԥеи иԥҳацәеи
нарызҿиҭит, агәарԥ иҭамларц. Аха Радоу дахьгылазынтәи
дыԥшуан. Лаб имаҭәажәқәа ааишәихырц даныхынҳә, лара,
лшьапы лыҵаԥс, адиван дықәтәаны дҵәыуон, лызнап­
сыргәыҵак лылахь иадкыланы. Дзаҟәымҵуазшәа аниба,

285

– «аӡәы аԥсҭазаара иҭахымызт, иҽишьит, бара усҟатәи
быҽ­зыбшьуеи?» – даҟәихырц иҽыназишәеит, аха иара
ииҳәоз лмаҳаӡазшәа, ҭынч дҵәыуон. Анышәаҭара аҽны,
амаҵурҭаҿ дрыцхраарц налабжьигеит. Уигьы лылмырҳаит,
избанзар аԥсы иуа-иҭынха ахьидтәалаз лара дрылазар
иаҳа еиӷьалшьон. Амаҵура лылшомызт. Илҭагылазаашьаз
лаб изеилкаауамызт. Аԥсы дшихагылаз аҽны иаалхылгеит.
Нас, уажәраанӡагьы абасҟатәи лгәы иҭымҵәаӡо инхазар
убри ахҭыс, ари ҵакыс иамаз Уарҭан усгьы изеилкаауамызт.
Агәхашҭра ацзар акәын, акәымзар агәы ҭыблааӡар – уамшьуази.
– Аӡӷаб ахәшәтәырҭаҿ дышьҭоуп, – ашкол адиректор иуада дныҩналан, длатәеит Уарҭан. – Лхы лыздырӡом, аха лан
урҭқәа амҩан дазыҟасҵоит, уажәы илаҳәатәым.
– Ԥара дшәымгаӡои?
– Уи уаҵәы, иурокқәа дрылгар, иҩызцәа дрыцны длеир
еиликаап. Уажәы иҵара даԥҳарҟьарым.

Ан Ианга
Шәахьалеи ԥшьашалеи лара дыздыз аҭаацәа рҿынтә
аӡәы џьара дцар, даар, ма ус ӷәӷәак иҽазикыр зынӡак
илҭахӡамызт, убарҭ амшқәа ирзеиӷьыз мшны илыԥхьа­
ӡаӡомызт азы. Аха лхаҭа усура дцон, амшеизшара лышкол
аҿы ус еиҿыркаахьан, ишԥаҟалҵарыз. Аҵара ду дшалгахьазгьы, зыгәра лгоз акыр лымақәан, «ҳаӷоу аӡә ак агәра
изымго адунеи далахааит» лҳәалон. Убарҭ амшқәа рзы
иусура иазкны лыԥшәма, џьара дцацыԥхьаӡа, дхынҳәуан,
иқәымҿиаз дазашшло. Уи гәалҭақәахьан, еснагьҵәҟьа
акәымзаргьы. Амала, иара иҽаагәеиҭарц ахьиабжьалгоз
дзашьцыломызт, уажәгьы лымцхаҵарақәа џьеишьалон.
Уи аԥшьаша ашьыжь ллаԥықәшәа ҽеимхеит, лыԥхыӡ­
қәагьы еилататазшәа иаалгәалашәақәеит. Лыԥшәма шылашьцазгьы усура дцахьан, нас, лхаҭа усура амҩа да-

286

нылар акәын азы, ақыҭа школ ахь ицоз лыԥҳа аиҵбаӡа
Нара илфашаз ҳәа иаармарианы шьыжьхьак аалырхиеит. Радоу лкурсқәа рахь заа дцаӡомызт, лшьыжьхьа лхала
илырхиарын. Нас лыжә лхьан, егьырҭ иацызгьы нҭылцан,
лхаҭа чаик ыжәны амҩахь данкылсуаз, аацәылашахьан.
Аҳәаахьы усура ицоз, дыздыруаз дышьҭырхлон, уи аҽны
урҭ уаҩы дылмықәшәазт, х-машьынак ԥсахны, Башаранколлеџь агәарԥ данынҭала, иаалгәалашәеит ллаԥықәшәеи
лыԥхыӡ еилататеи. Аха урҭ дрымҽхаркыртә иҟаз аӡәы
лакәҵәҟьамызт, аиашаз, аҵара ԥсҭазаара данамҽханакгьы,
зегь лхашҭгәышьеит.
Урҭ ҿыц илгәалазыршәашаз ахҭыс ҟалараны иҟазаарын,
лусурамш нҵәарц сааҭк аҟара шлыгыз. Дааҩнашылеит
лҩыза. Лурокқәа лара имҩаԥылгарц лгәы иҭан, избанзар Уарҭан дылзыԥшны дтәан, аҩныҟа дигарц, аха лара
дзыцәшәашаз акгьы рымамзаарын, лыԥшәма деихаччо
адиректор икабинет аҿы дтәазаарын. Уи лҵаҩцәа лызныжьны лҿаалхеит. Макьана ак ҟалеит ҳәа лгәы иҭамшәацызт, ус
даалон, имҩатәны аҩныҟа дигарц, ма ихымԥадатәыз уск
анаацәырҵлак. Мысҭафа икабинет даныныҩнахх, адиректор иишәа иаҿаԥшьны иара дадтәалан, зыбжеиҳара ҭацәыз
аҵәца иаԥхьа иқәыргыланы. Аӡы анылба, ҽеи шыҟамыз
лдырит.
– Радоу ашьыжь илфаз лзеицәахоу сыздыруам, ахәышә­
тәырҭаҿ даазган, зегь лҿырхит, аха уаха уа лымацара дынсыжьыр сҭахымызт, – дыччон иара. – Бҽеидыбкылар, бызгарын.
– Ԥара дҳамгаӡои? – лыԥҳа лзын ииҳәақәаз лхахьы
имааиӡеит, ланхәа лакәын лгәы иааҭашәаз.
– Уи уаҵәы дымнеиуеи, иҵара дзаԥҳарҟьои? – аниҳәа,
усҟатәи узыцәшәашаз егьҟамлазар ҳәа лҽаалыԥсахит,
дагьындәылҟьеит, арҵаҩцәа рҭыԥ аҿынтә ларҭмаҟ
аашьҭылхырц.
– Ианга, иҟалеи? – амаӡаныҟәгаҩ дахьтәаз дныҩналаан­
ӡа длызҵааит.

287

– Сыздырӡом, аха иҽеимыз ак ҟалеит, – дааҭымгыла­
ӡакәа дындәылҟьеит.
Арҵаҩцәа рҭыԥ аҿынтә лҽааидкылашәа даахынҳәаанӡа,
иара имашьынахь длыбаахьан. Лара лшьамхқәа ҵысуан,
илаҳарыз аҵкыс, илбарыз дацәшәон. Амашьына ласны
агәарԥ инҭыҵит, аха ишьҭхысааны ианцоз амҩаду ахь ианкылсыз акәын, аԥсҟы зкыз знык дахьынаӡарыз днаӡарц
дышгәаҟуаз ҩашьомызт.
– Иҟалеи? – дҵааит лара.
– Ахәыҷы акы лфан, илзеицәахеит, бымбои, – ииҳәац
иҳәон.
Узқәымгәыӷӡаша ҟалазар, дхәыцуан лара, лыԥшәма
ихалаҵәҟьа даарызма, даҽаӡә даармышьҭуази. Ус ала
маҷк лгәы аалырҭынчит. Издыруадаз лгәы змышьҭӡашаз ак
ҟалазар? Аҽны амш бзиан, амшын ҭынчын, аԥсабара макьана ишиаҵәац ииаҵәан, аха урҭқәа лыбла ак абомызт,
амҩаду заҵәык лыбла ихгылан.
– Уажәы дышԥаҟоу? – Радоу лакәҵәҟьазар ҟаларын ак
зыхьыз ҳәа дазааихьаҵәҟьан шьҭа.
– Хар лымаӡам.
– Ахәшәтәырҭаҿ дынсыжьӡом, аҩныҟа дызгоит, –
лҳәахт, лара лхаҭагьы илзымдыруаны лыԥшәма ихәда
иқәҳаз дизацлар ҳәа даашәазшәа. Иҟалаз даиааиртә
дзыӷәӷәахарымашь?.. Амашьына аихамҩа цҳа инхәыҵсын,
арымарахьтә иқәҵәины иҩкыдлан, аихамҩеи ашьха ашьапаны иаҿаӷӷааз аҩнқәеи ирыбжьысны, ахәшәтәырҭа агәарԥ
инҭалан, аҩналарҭа аҿаԥхьа иаанҿаст. Еибарҵәыуа игылан
рыуа-рҭынха. Дшыҩхалаз, ланхәԥҳа Гәына дналыдххылт. –
Иҟалеи, бара?
– Радоу лхы лыздырӡом, ареанимациаҿ дышьҭоуп
уажәыгьы, – лӡамҩа аалрыцқьеит. – Бнеи уахь! Бара бна­
рышьҭып сгәахәуеит.
Илаҳаз анаҩсан, макьана ак еиллырго дыҟаӡамызт,
лхы ҭууаа, цәеижьла деиҵасуан, уи дәахьыла уамак убла

288

ишыҵамшәозгьы. Ус иагьа иҟазаргьы, лхәыҷы лыԥсы
ҭан, леиқәырхараз қәԥаран. Анцәа иџьшьахартә, ԥсҭбара
ыҟамызт! Еилагылаз дынрылсын, ареанимациа ашә
днадгылаанӡа, иреиӷьыз атерапевт, иреиӷьыз аневропатолог, даҽа ҳәсақәакгьы рыцын, Аидагьы дрышьҭагыланы,
иаадәылҵит, ан шлакәыз рдырзар акәхарын, иаалыкәшеит.
– Иарбан хәшәқәоу аҩны ишәымоу? – атерапевт
дҵаауан.
– Схыхь азы изжәқәоз, пирацетам, цитрамон, нас ношпа… – иаалгәалалыршәеит даҽа хәышәқәакгьы рыхьӡқәа.
– Урҭ ас дҟарҵаӡомызт.
– Ас ишԥа?
– Шәымбаӡои – дзалҵуам. Иҵегь иӷәӷәаз рацәаӡаны
илжәит. Илҿаҳхит, аха лшьа иалалахьеит, макьана даҳ­
залхуам. Илжәыз ҳдыруазар, убри лылызцашаз лаҳам­ҭози.
– Ма Шәачаҟа дгазар?!. – Аида лынаԥшааԥшышьа, лыбла ҟәазқәа рышаҟьшаҟьашьа, ахәышәтәыҩцәа раҳаҭыр
дазымхәыцкәагьы лцәажәашьа дышшәоз акәын ирҳәоз.
– Даҽа хәыҷык ҳааԥшып, – нарабжьигеит атерапевт. –
Далымҵуашәа аабар, лшьа арыцқьара ҳалагароуп. Иижәыз
зҿаҳхыз асҟаамҭа дзалымҵуа сымбацт, – аҩада дыхәнарц
иҿынеихеит, иҩызцәагьы наишьҭалеит.
Аида заҵәык дааҭгылан, ан ареанимациа дныҩналҵан,
халаҭк аарымхны илылҭеит, ачымазаҩ дахьиаз наллырбан,
днахынҳәит. Радоу дыԥсыр шыҟамлоз лгәы ишҭылҳәаауаз
мацара, лыԥҳа дахьиаз дналыдгылеит. Дықәиан ҭынч
дыцәазшәа, лыԥсыԥ алагаҩагабжь аарла иуаҳауан. Атр­
убка лԥынҵа иҭагылан. Лнапқәеи лшьапқәеи аиарҭа
иадҿаҳәалан. Лшьахьы гәырла ахәышә дәықәызҵоз асистема лхагылан. Лҿы ашәах ҭыҵуан, амедиаҳәшьа илыд­
тәалаз акатаҳәа илрыцқьон. Ачымазаҩ лцәаԥштәхәы
даараӡа ицәышын. Илыдтәалаз даулышьҭын, лхы ҩарханы
Анцәа диҳәеит лхәыҷы длымимхырц. Даниз нахыс даараӡа
дыӷәӷәаӡа лызҳауан, лгәамч иеигәырӷьон, ларгьы цәгьала

289

дҵарын, нас аҵыхәтәан, даныӡӷаб наӡаха, илыхьзеи хәыҷы
ҟадыџь?
– Улеир думбари!
Лара илдыруан лыԥшәма иԥҳа лҿы днеир шиҭахыз,
аха халаҭшкәакәараа ргәы дасыр иҭахымызт, насгьы
илыдтәалашаз аӡә дыҟазар акәын, иара уа ԥыҭраамҭак аангылашьа имамызт.Лхалаҭ наилҭан,Аида длыцны дныҩналеит
иара. Дандәылҵ, арымӡ кнаҳа дышнықәтәаз лбеит, игәы даара иалаҟамызт. Ихьыз еилылкаарц димацәажәеит, усгьы
идырын иԥҳа лҭагылазаашьа шигәамԥхаз. Ашьҭахь, иԥсы
анааивига акәхарын, лара даалыԥхьеит.
– Хәларц егьагым. Аҩны ҳцаны, зегьы рҭыԥ инықәҵаны
ҳаап, нас уаха баангылап.
– Аиеи, ҳласып! Гәына, сбыҳәоит баалхылаԥшырц!
– ахалаҭ ланхәԥҳа иналлыркын, лыԥшәма амашьына
дицҭалеит. Ахәшәтәырҭаҿынтә амҩаду иазцоз ианын макьана, илҿаҳәҳәуаз лылаӷырӡ анаалрыцқьоз: – Исцәыбжьахаз
сзеилкаауам.
Илҳәаз иара ақәҿимҭит, – «ибцәыбжьахаз маҷума?!» –
зҳәаз иҿаԥшылара лзеилымкааит, избанзар усҟатәи иара
иахь дыԥшуамызт, лхәыцрақәа даҽаџьара иҟан; ихаҿы лзеимдаргьы акы лзаҵбаауамызт, игәы иҭашәаз иҵәахуан, лара
лыԥҳа хьаас длыман, даҽак лзаԥишьуамызт. Амала, еилкаан
ан лыԥҳа лҽылшьырц лгәы иҭан ҳәа агәра шылымгоз. Дыццакуан иара аҩныҟа. Ларгьы знык аҩны днеины, ланхәа
дбаны, лырахәи лыԥсаатәи рҭыԥ инықәҵа, ахынҳәра дахыццакуан.
Амала, ус зегь лызмырласит. Ланхәа зегь ҭылҵаар акәын,
уи лгәы дамыскәа, лызҵаара рацәа рҭак ҟалҵон. Нара
лакәзар – дыҩны дырԥылахьан, лаҳәшьа дшыҟаз еилылкаарц дыццакуан. Шьҭа хар шлымамыз анларҳәа, акәҵәҟьаз
џьылшьан, дшыҩуаз лҩыза лахь дцеит, маҷк дыхәмарны
даар, лҵатәқәа дрылагарц. Уи лан ажәгәарахь лҿыналхеит.
Усҟан ажәхьақәа хәба лыман. Усҟатәи ҳәар рыҵан. Уаанӡа,

290

аибашьра ашьҭахь, арахә абарымаз. Лыԥшәма ма убарҭ,
иҿырхуазар игәахәны, ранҵара данаҿыз аамҭан. Шьҭа
иқәигаргьы цәгьа ибомызт, аџьабаа ирыдырбалоз аҟара
лыҵшәа ибомызт. Арахь урҭ рхьара, аҳәарақәа рыҵаҵара,
рыҵгара рҩыџьегь рнапы адкылазар акәын, усгьы даҽа
усқәак ирҿын, ирыхьӡар рыхәҭан, – лара дырҵаҩын, иара
икоммерциа маҷ дагон.Дызҿыз лара лыбла иабаӡомызт. Зегь
акакәын рҭыԥ иқәылҵеит. Нас лыхәшәқәа дрышьҭалахт, данааизгьы урҭ еимылдахьан, акыр лцәынхазар ҳәа дгәыӷшәа,
ҿыц дрылан. Зегь рҭыԥ аҿы иҟан. Нас Радоу илжәи? Но-шпа
акәзар ирацәаны илымаӡамызт, жәабаҟа цыра уажәыгьы
аҭыԥ иҭаԥсан. Ланхәа лышьҭаларҭаҿ дҩеин, уи хазы
ахәшәқәа ҵәахны илымамзи, Радоугьы лиарҭа уа иҟамзи,
ахәшәқәа днарылаԥшит. Лабхәа иԥсы ахьынӡаҭаз иижәлоз
«Наком» аҭра ҭацәын. Абри акәзар аӡӷаб иҭалырцәыз?! Ааи,
ааи! Но-шпа акәыз џьылшьеит.
– Ари уахәаԥши! – дшыллыбааз лыԥшәма инаилырбеит.
– Исгәалашәаӡом, ара ирацәаны иҭаԥсазма? – даа­
хьаҳәуеит иара иан лышҟа.
– Ааи. Инхаз уа иҟамзи, – лҳәеит иан Кәыҷ.
– Сара адәқьан аҿы снеиуеит, – иҳәеит иԥшәма лахь. –
Уахатәиала усс изуа егьыҟам, алада бызгап, – ҳәа ззиҳәаз
ахәшәтәырҭа азакәын.
Лара но-шпа аҭра ахьылкыз дҵысуан. Лхы лнапаҿы иаалган, лыӡӷаб лымаҭәақәа ааизылган, шәырак инҭалҵеит,
зхы ззымдыруаз ачымазаҩ лҵаҟатәимаҭәа уажәы-уажәы
еиҭалкуаз џьушьарын, ишылҭахыз хаԥыцрыцқьара дцоз­
шәа, урҭ амыругақәагьы аалыԥшааит. Лыԥшәма дным­
ха­цәакәа дааит. Амашьына абжьы анлаҳа, ирлас дын­
дәылҟьеит. Иқәхысаа шьҭахьҟа амҩа ианыхын.
– Бароу ара дыҟан, - ланхәԥҳа Гәына аҩхаларҭаҿ џьоукы
дрыдгылан, ахалаҭ аалырхынҳәит. – Иҟалаз лаҳахьеит, бара.
– Дызлацеи? – Ианга лыԥҳа аиҳабы данааих дылбар
лҭахымзи, аха данцахгьы илцашьаз дазҿлымҳан.

291

– Лхаҵа длыцын, былцәымшәан!
– Акыр шәыԥшаама? – ареанимациахь днеирц дылбаауан аневропатолог.
– Шәахәаԥши! – Наком зҭаз наилырбеит.
– Нуу!!! – шьҭа ачымазаҩ дызхалымҵуаз џьеимшьа­­
ӡеит. – Ари ԥыҭк лжәызар, даламхакәа.
– Илыԥсыхәеи?
– Ааигәа дызбеит. Ареакциа лымоуп уҳәартә дызбоит.
Далҵуеит, аха аамҭа лҭахуп. Шәылаԥш лхышәмыжьын, уи
азоуп уахь алеира азин зшәаҳҭо.
Ааигәа аӡәы,ус лыԥсы анындырха,аихагыла рацәа аҿынтә
лҽалыҩрны лыҽкалыжьит. Аригьы далҵыр иҟалҵашаз
рыздыруамызт, ан еилылкаауан рыԥҟарақәа зхеиларгоз.
Ареанимациаҿ усгьы ус лымаӡамызт, ачымазаҩ дышьҭан
дҿаҳәаны, аамҭа лҭахын, дызхәышәтәуаз изларҳәоз ала.
Дыҩдәылҵын, иааз лабраа, лыԥшәма иҭынхацәа, лыԥшәма
ихаҭа, – доусы рыҩныҟақәа идәықәылҵеит. Аӡӷаб илҭахыз
ацхыраара лоухьан, уажәыҵәҟьа адәны игылаз аказы
узиҳәомызт, шьҭа аԥшра, аԥшра, адырҩегь аԥшра. Маҷ-маҷ
зегь ааилыҵқәеит. Аб иакәын аҵыхәтәанӡа иқәҵыз, имашьына азна игәыла ҳәсақәа иманы.
Лара днахынҳәит. Лыԥҳа лызнапык усгьы агәыр алан,
асистема аҿынтә ахәшә лда иҭалаларц. Егьи лызнапык
маҷк иҩышьҭылхит, иҿаҳәан азы ишуҭахыз узҩахаӡомызт,
лӡамҩа инадылҵан, даатәеит. Лгәы аус ауан, лҷаҷақәа
бзиан, шьҭа лхы акәын аус злаз. Лымала данаанха, аӡӷаб
илыхьыз еилылкаарц, лгәы дҭахәыцуан, аха лҽылшьуазар
– убранӡа дназгарыз лзеилкаауамызт. Агәалашәарақәа
нықәылҵеит, иаақәылҵеит, аха, аҵыхәтәантәи аамҭаз, акыр
деилашәаны дшыҟаз ада, акгьы лхахьы илзаагомызт. Ус
деилазыршәозгьы еилызкаауадаз,лара лҿы иааҭыхны ажәак
лҳәаӡомызт. Ирҳәоз анылмаҳалак, анду дылшәиуан. Ан ари
лымацара лаха лымазма, длацәҳауан. Ахага ԥшра лоуит, ари
дычмазаҩуп ҳәа лаб ианиалҳәалак, – «Былмацәҳан, бара,

292

убас иаҳа дыбзыӡырҩыртә дыбзыҟаҵома», – иҳәалон. –
«Уаҟәыҵ, уара!» – уигьы аӷьара анааихлыргалак, ахәыҷқәа
иахьырбоз уаҳа алаҿимҭырц, дыҩдәылҵуан. Амала, урҭ­
қәа зегьы уажәы цқьа илгәалалыршәаӡомызт, аха лыӡӷаб
лшьара дшықәҟьаз бзианы лыбла ихгылан. Ачымазаҩ
илхагылаз ахәшә аҵхагәҭаны инҵәарц егьагмызт, убри
дазыԥшын, нас илхыганы илыргылар, лхы нкыдҵашәа
акәзаргьы, дыцәарын. Ачымазаҩ дахьлыдтәалаз, лыблацәа
хылҩарц егьшлыгмыз, амедиаҳәшьа дааҩналеит:
– Ахышә аарти! Аӡәы биҭахуп.
– Уажәыҵәҟьа, – дҩагылан, ахышә аԥарда днахеит. Адәахьала алашьцараҿ аӡә ицәаара лбаҵәҟьон.
Ахышә аалыртызар, ҷкәына аукы дадгылан, ииҳәашазгьы
иҿашәомызт. – Узусҭада?
– Сара Радоу лҩыза соуп, – азҵаара имоур, дызцәа­
жәаӡомызт уҳәарын.
– Аҵара шәеицҭазма?
– Мамоу.
– Иухьӡи?
– Баҭаҟәа. Манча иҩыза соуп.
– Еилыскаауеит.
– Абра дааҳгеит, иҽишьуеит… каамеҭ ҟаиҵоит… дибар
иҭахуп, – ииҳәарц ииҭахыз аҵыхәтәан иааиҿыҵҟьеит.
– Сара сышәзыԥшын. Иҟалаз ҳзеилкаауам. Ҳшыцәаз ҳхы
ԥҽны иаабеит. Аиаша, ҳзыхҟьаз ҳаздырӡом. Дара рҩыџьегь
акыр еибырҳәазар, мамзар иахьеицәажәоз акыр лыдибалазар? Иҟалаз ҳзеилкааҵәҟьом.
– Иара дибар иҭахын, – ҿыц иаацәыригахт дыззааиз.
– Ас дшыҟоу дисырбар сҭахӡам. Уажәы шәца аҩныҟа,
шәгәы рҭынчны шәыцәа! Шьҭа дшәарҭахом сгәахәуеит.
Дцәажәо даналагалак, шәшыҟаз ласҳәоит. Избар сҭахуп
лҳәар, адырра шәысҭоит. Абзиараз! – ахышә налыркит.
Лхәыҷы илхагылаз ахәшә анынҵәа, алашара лырԥ­сын,
ачымазаҩ лганала дналываиеит. Ларма напы анаалыкә­

293

лырша, аӡӷаб уи лгәы инадылкылеит, дҭынчӡа дааҟалеит. Ан
лыԥҳа далҵзар аалгәахәт, аха егьи ҽырҵысы лымаӡамызт,
ԥхыӡла акәхарын иҟалҵоз шыҟалҵоз. Амедиаҳәшьа ҿыц
дааҩнашылт:
– Абри шәзаарышьҭит.
Амшә кьанџьа аалырххеит, уи хәыҷымызт, шықәсык
зхыҵуаз мышәҳәарк иаҟаран. «Бзиа бызбоит» ҳәа зныз
бӷьыцкгьы ацын. Ан илдырт ари Манча шиакәыз. Урҭ
еиразҟхозу здыруадаз, аха ианхәахараны иҟаз лыла, ус
еиԥш анҵамҭа аӡә лыԥҳа лахь инаишьҭуазма, Амала, араҟа
уаҩ дызқәымшәацыз ахҭыс иалахәын рызынтәык. Издыруадаз уи иаашьҭымҭа аӡӷаб илыхәар?
Анцәа иҳәааит! Ашарԥазрахьы аҵх неигәахьан. Уи
иҩызцәа иманы уажәгьы ара дшыҟаз еилкаан. Дҩагылан,
ахәшәтәырҭа абарҵахь днеит. Баҭаҟәеи Димаҟәеи ракәын
уаҟа игылаз.
– Аҩныҟа шәымцаӡаци, нан? Шәымшәан, шьҭа аԥсразы
акгьы лыхьуам. Амала, иаҳзеилкаауам лҽызхлырҟьаз, – ҿыц
ицәырылгон илзымаӡаз азҵаара.
Убри аамҭаз Манча даацәырҵит. Икьаҿ цәыш акәзу,
иқәԥхоз алашара иԥштәхәы аԥсахзу, дахьшәаз дҟанаҵазу
здыруадаз, дҟәашӡа акәын лара лыбла дшаахгылаз.
Дқыџьқыџьуан.
– «Сҽысшьыр сҭахуп, уи сгәы иҭоуижьҭеи акрааҵуеит,
Амала, аӡәгьы иоумҳәан!» ҳәа ажәа сҿылхит. «Ибзааигәоу
аӡәыр идыруама?» ҳәа санлазҵаа, «мамоу» лҳәеит. Аха
ас иаразнак уи лҽазылкып сҳәартә, уи аҽны дсымбеит. Ус
ҳааидыҵит. Сан ианласҳәа, шәара шәсыԥшаарц сабжьалгеит, сышәхьымӡеит акәымзар.
–Иҭабуп шәахьааԥсаз! Аҩныҟа шәца, нан! Иҟало аабап.
Арԥыс Манча
Рыҩныҟақәа ицаны ишьҭаларц Радоу лан ишрабжьалгазгьы, иҩызцәа Баҭаҟәеи Димаҟәеи иманы, амашьына

294

дахьынҭалаз, уа иааиршеит. Ан лцәажәашьа маҷк игәы
ҭанаҵеит, аха дахьҭатәаз дыцәартә игәы ҭынчӡамызт,
егьырҭ маҷсаҷк рыблацәа ааиқәырԥсақәеит. Еиҳараӡак
деилазыршуаз – иара иалҳәахьан, гәыҩбарак аҵаӡамкәан,
лҽылшьырц шылҭахыз, иара убри даҟәихырц шьаҿак
ааизыҟамҵаӡеитеи. Дааҟәымҵӡакәа аҭаҭын дахон, дахон,
уигьы уамак ихәарҭамызт.
Лара атехникум даналгаз ашықәсанҵәҟьа, акомпиутер
курсқәа дырҭалеит. Изылҭахыз издыруамызт. Дмоделиерын,
акомпиутери иареи еишьашәаламызт, ҩ-занааҭк зылҭахызи?
Аиашаз, аҵыхәтәантәи зегьы ҭалар рҭахын, иумыхәозар
иуԥырхагамызт, аха иара иҭахымызт убри акурсқәа рахь
дахьцоз, аиҳараӡак ицәымӷын урҭ ахьеиҿкааз аԥсшьарҭаҿ
ахьакәыз. Лаҟара иԥшӡаз, лаҟара игәкыз, зхымҩаԥгашьа
бзиаз ӡӷаб дибомызт, дахьцалак-дахьаалак ибла дыхгылан, иԥхыӡ далан. Асҟаамҭа диқәшаҳаҭымхозар, даҽаӡәы
дхихыр ҳәа дшәон. Аҷкәынцәа маҷымкәа илышьҭан, иара
изааигәаӡаз иҩызцәаҵәҟьа заҟа дыргәаԥхози, дырҭахызи,
рҩыза иаҳаҭыр аҟнытә иаангылон акәымзар. Џьоукы
дицәымҵадырсыр ҳәа дшәон, уи дазхәыцуанаҵ, ихәажьы
қақаӡа еилагылон, лыда иԥсҭазаара ԥсҭазаарахомызт.
Аиҳараӡак убри азакәын изиҭахымыз лара амыцхә амҩақәа
дырнызар, арахь аҵара лҽаназылк, ақыҭеи ақалақьи ҿыц
дрыбжьазар акәхон. Шьҭа ахынтә акәны даауан лара
лкурсқәа рахь, иара амҩа анылзикуаз.
– Шықәсыки бжаки ҵуеит сбышьҭоуижьҭеи. Уаҳа акгьы
сҽахьаԥсасымтәуа амшала, сҭаацәа срылҵырц егьсыгым.
Џьара кәаԥк ԥшаа рҳәеит. Арахь бара мҩак сықәыбҵаӡом.
– Умҩа ԥшаа, сара усҟәаҵ ҳәа сумыҳәахьеи, – лҳәеит
лара, дынидҵны дцаргьы илоуҳәозеи, аха ус иаахжәаны
дзыҩналомызт лкурсқәа ахьымҩаԥысуаз ашҭа иҭагылаз
ахыбра. Ус ахьылзыҟамҵоз ак шаҳәоз иныруан иаргьы.
– Ибыхьыз сабҳәароуп, акәымзар сыбԥырҵуам.
– Акыр сыхьит ҳәа уасҳәама?

295

– Нас, ас бхы зымҩаԥыбгои?
– Ишысҭаху имаҩԥызымгои.
– Ибыхьыз аасабҳәароуп, акәымзар боусышьҭуам. Ахыбра быҩналаргьы – сбыцыҩналоит. Саабԥырҵуам.
– Аиеи, нас, – иара данаҟәымҵӡа, лара лыблақәа
аацәаакырц егьрыгмызт. – Иуасҳәоит. Амала, аӡәы ишиа­
умҳәо азы ажәа суҭароуп, – амашьына иҭатәаз Баҭаҟәа
иахьгьы днаԥшит, уи иаимҳәакәа дшаанымхоз аалнырын.
– Ажәа бысҭоит, дзусҭазаалак аӡәы ишиасымҳәо! – ҳәа
даниргәыӷ, иҩыза иҿгьы ирмаӡарын ҳәа лгәы илнаҭеит,
убасҟатәи Манча игәра лгон.
– Уи ануасҳәалак, сышҟа уаҳа ушымааиуа азы агәра сургома? – инеималҭәарц егьлыгҵәҟьамызт.
– Агәра бсыргоит, – дыширгәыӷуазгьы, уи шилымшоз
ихаҭагьы идыруан, лгәы ирҭынчырц акәын изиҳәоз, ишеидгылаз лылаӷырӡ лҿашы дидхалар иҭахӡамызт.
– Сара уҽсыдукылар зынӡак исҭахӡам, – лылаӷырӡ
лҿаҳәҳәы аҿыланахеит.
– Избан?! – иаҳауаз игәы ҭнарԥсаауан, арахь зҽыздим­
кылашаз лакәызма, лылаӷырӡ иаҳагьы дарԥшӡон, игәы
инархьуан акәымзар.
– Иуасҳәо ашьҭахь уаҳа сышҟа умааин!.. Сара хәышықә­
са сырҭоуп сҽысшьырц сгәы иҭоуижьҭеи, акыр ҵуеит, иубоит. Саҟәухыр ҳәа сшәаны иуасҳәомызт, убри азоуп аӡәгьы
изиасымҳәоз.
– Иҟалеи, банаџьалбеит?!. – иаҳауаз агәра игартә
иҟазма, иџьеимшьашазгьы акәызма.
– Хәышықәса ҵуеит, абар, ари сыманы саауеижьҭеи.
Ан ахәыҷы дшылыжьжьо еиԥш, снапы иқәҵаны иаазгоит;
ари схықәкоуп, аҵыхәтәанӡа инасыгӡар сҭахуп, – лылаӷырӡ
лрыцқьон, иара лҿаҳәҳәы аҿаанахахуан.
– Бҽыбшьыр ҟалома?!. Убри азы мап бцәыскуеит ҳәа
бгәы изаанагеи? – иара итәала иаармарианы иаҳауаз
дазхәыцуан.

296

«Сузеилымкааӡеит», – зҳәоз лҿаԥшылара хьанҭан, избанзар лхәыцрақәа даҽаџьара иҟан, иара ишьапы иаҳа
адгьыл иқәгылазар акәхарын. Арахь иаҳац акәын илҳәоз:
– Сургәыӷит уаҳа сааигәара ушымааиуаз ала. Сара усгьы
аԥсҭазаара сҭахӡам, уаргьы уԥсҭазаара ԥхасҭастәуеит.
– Сбымаҵуҩызаауеит, иаабҭаху ак быгсыжьуам, бара
бзы сыԥсы ҭазаауеит, Амала, бгәы иҭақәоу мап рыцәкы!
– Иагьумҳәан! Ҳара еинаало уаам.
– Иҟалеи?
– Ҳамҩа хаз-хазуп.
– Бҩызцәа дәылҵуеит, ҳшеицәажәоз бкурсқәа нҵәазшәа
збоит. Баала амашьынахь, аҩныҟа баҳгап.
Лчаврала лхаҿы аалрыцқьан, излалылшоз лҽааиҭалкын,
амашьына ашьҭахь дынҭатәеит, иара аԥсҟы зкыз Баҭаҟәа
дыниватәеит. Ақалақь иалҟьан, Аҟәаҟа зхы хаз амҩаду ианын, аӡәгьы ҿиҭуамызт, рхырҿқәа еиқәышьшьы иҭатәан.
Баҭаҟәа иҩызцәа еибырҳәаз изеилкаауамызт, дара рыҿкы
иаузшәа, ажәак ихәылшәомызт. Амҩа шиашаз Бзыԥҭаҟа
ихы имырхакәа, Пицунда ицоз архәарахь аԥсҟы ирҵәиит.
– Ара шәаангыла! – ҿаалҭит лара, ишааиҵасызгьы длыбаарц лҽылшәон, арахь ашә лзаартуамызт. Уи маатыртә
ишыҟарҵаз лдырит. – Аҩныҟа сыжәгароуп, – лыбжьы шҭын­
чызгьы, хьаҳәаԥаҳәада изызхымԥоз дҵан.
– Иахьа аҵыхәтәан шәеибабозар, џьара ҳнеидтәалап, –
иҳәеит Баҭаҟәа, арҭ рхымҩаԥгашьала, зегь еиликаахьан.
– Мамоу, ус џьаргьы сызтәаӡом, – уи агәалаҟазаара лымамызт, ларгьы лтәала џьара дыццакуан, уи атәы цәырыл­
гомызт акәымзар.
– Аҵыхәтәан сыббоит, – иҳәеит Манча. – Акгьы сабҳәар
бҭахӡами?
– Исҭахыз уасымҳәахьеи.
– Ари ас сара исылшаӡом, – Баҭаҟәа амашьына аақәир­
ҵәиин, Бзыԥҭа шыҟаз иҿылеихеит.
Еилкаан Манчеи Баҭаҟәеи уск азы ишеицәажәахьаз.
Манча излауаз ала, хаала Радоу хаҵацара дазааигарц игәы

297

иҭан. Иамур – амашьына ианҭалалак, лыҩныҟа дыргозшәа
ҟаҵаны, дымҵадырсырц рҽазыркхьан. Аха Баҭаҟәа иуаҩра
уи инамырҟаҵеит, лара маҷӡак акәзаргьы, дақәшаҳаҭны
дибаӡомызт. Манчагьы, иҽазкны дыҟазаргьы, мчылаҵәҟьа
игәҭакы изынагӡомызт. Иҩыза, Алаҳаӡыҟа ихы мырхакәа,
лара лыҩныҟа амҩа данықәгылагьы алаҿимҭит.
– Баҭаҟәа, – амашьына абжьаларҭаҿ ианаангыла, ашә
аалыртит лара, – ииашаны иҟауҵеит, уҩыза уеиликаап
сгәахәуеит.
Амашьына дынҭыԥан, дныбжьалеит. Баҭаҟәа лыхьӡ
ҳәаны ҿиҭуан, лара дхьаԥшӡомызт, дыццакны днеиуан. Манча ҿиҭуан, зегьакакәын дхьаԥшӡомызт. Асигнал
ҟарҵон, «илаҳаӡомызт». Уаҳа иҟарҵахуази? Амашьына
аақәдыргьежьын, иқәҟьаса рҿылархеит. Лара дрыманы
иаарц еицәажәахьан, ус ишныҟәоз агәраганы иҟан. Иаауан рымацара. Алаҳаӡы аиланхарҭа цуҭа инкыдгылеит,
уа акәын Манча дахьынхоз, ишиашаз Амзара илеит. Уаҟа
лара ддыртәарц ргәы иҭан, итәеит рымацара. Амцхә
мҳәаӡакәа, рныҳәаҿақәа ркьаҿны, раҵәца ҭарцәуа мацара
рҽадыршьит.
– Уи зегь бзиоуп, аха иахьа ҳзызныҟәаз лара лзоуп,
– иҳәеит Баҭаҟәа. – Уааи лныҳәаҿа ҳкып. Анцәа дины­
ҳәааит! Агәабзиареи агәамчи лзеиӷьасшьоит! Уара мап
уцәыл­кызаргьы, анасыԥ лыгымхааит! – шьҭа ицомызт, аха
иҭыркәкәа ижәит.
– Анцәа диныҳәааит! – уаҳа мҳәакәа, Манчагьы ижәит.
– Иакәым ак ҟалҵара дыҟоуп, – ааиҿыҵҟьеит Баҭаҟәа. –
Уааи ҳлызцап!
– Мамоу! – иааҿахиҵәеит Манча. – Уаҳа лаԥхьаҟа
сшықәымло ҳәа ажәа лысҭеит. Уахь ҳазцом, аха иҟоу удыруама: шьҭа аҩнынӡа сга!
Рмашьына нкыдҳала-аакыдҳало амҩа ианын. Џьарак
авариа ҟарҵарц гьрыгымхеит. Ирԥылаз «Волга» аныҟәцаҩы
алашара аиркуан, ирцәон, ихьыз рзеилкаауамызт. Раԥхьа­

298

ҟа ГАИ џьара игылазар ргәахәит, аха усгьы егьрымбеит. Ашьҭахь Баҭаҟәа игәалашәеит алашара ӷәӷәала ибла
шхикыз, ихалагьы арыӷьала имҩа даныҵны, арымарахь
акыр дшааскьаз. Ирԥылоз амашьына атротуар данылеит,
акәымзар рҽиҿарыжьуан.
– Уаҵәы саншьцәа рахь Оҭҳара сшугаша ухоумырш­
ҭын! – иҳәеит Манча, аҩнеихагыла аԥхьа ашҭа ҭбаа ианазнеиуаз.
– Ахәымҽхан сааиуеит, – Баҭаҟәа уи диргәыӷит.
– Аа, ашьшьыҳәа аҩныҟа уца! – Манча данлалбаа иҩыза
инаиабжьигеит, ихаҭагьы аҩны ҳаракы амардуан цқьа
изымԥшаауа днаҿалеит.
– Ас изужәи? – иан дааиԥылеит, илбоз лгәы лнархьуа.
– Сусқәа ԥхасҭахеит, – ихы иқәыжь адиван днықәтәеит
иара, иани иареи маӡа рыбжьаӡамызт, ианижә усгьы
лҿаԥхьа ибз аатуан.
– Иухьхи? – игәы калмыжьырц, ан дԥышәырччон, лыбла
хаан.
– Уԥсҭазаара ԥхасҭоутәуеит, уҽсыдумкылан ҳәа салҳәеит.
Ас баҳахьоу?
– Избан зылҳәаз?
– «Сҽысшьырц сҭахуижьҭеи акрааҵуеит, – лҳәеит. – Зегьакоуп зны сҽысшьуеит, аԥсҭазаара сҭахӡам, – лҳәеит, –
уара узсышьҭеи?» – лҳәеит. Иҟасҵара сыздыруам.
Иан дтәан, илҳәара лҿамшәо. Нас даҽа зҵаарақәак
наилҭеит, илаҳаз аус иҵегь инарҵауланы иҭылҵаарц. Иара
иахьынӡаигәалашәоз зегь нҭырҷҷаны ицәыригон, аӡӷаб
лҵәыуашьеи лӡамҩарыцқьашьеи инадыркны иан илирдыруан. Лара лԥа дрыцҳалшьон, убасҟатәи гәыӷрада уи
аӡӷаб длылацәажәон. Иара излеиҳәаз ала, даҽа ҷкәынак
диқәшаҳаҭны лыҵибаауамызт, илышьҭашәарыцоз шмаҷ­
мыз­гьы. Иара иҿы иаҳа лгәы аартын, иаҳа дизыҟан, ус
акәын ишибоз, аха хаҵа дцар лҭахӡамызт, илыхьыз изеилкаауамызт. Аҽны илҳәоз зынӡак игәы имнаҟьон, дтәан, ииурыз изымдыруа.

299

– Манча, иҟоу удыруама? – ан лԥа даалырӡырҩит
аҵыхәтәан, иҟаиҵарыз изымдыруазар, мҩак дықәыл­
ҵарц. – Лани лаби урықәшәароуп.
– Ишԥа?! – ианшьцәа рҿы, Уаҭҳара ақыҭа иааӡаз
ҷкәынан иара, дзышьҭаз аӡӷаб лани лаби рҿы дышнеирыз
дзақәшәарызма?
– Уаҩ иимбац, имаҳац аус ҟалоит умбаӡои, – ан лԥа игәы
лырҭынчуан. – Иубароуп дара, иубаз-иуаҳаз хәыц-хәыц
зегь рауҳәароуп. Лҽылшьырц лгәы ишҭоу умҵәахын. Ак
ҟалҵаанӡа урыхьӡар бзиан. Баҭаҟәа уаҵәы дузаауама?
– Уаҭҳара симгои.
– Ҭагалара ҳҭагылоуп, ацхыраара рҭахуп. Иҭахаз сашьеи
иԥсыз сашьеи ыҟазар, умцаргьы ҟалон, – лҳәеит, лашьцәа
аӡәы аибашьраҿ дҭахеит, егьи ааигәа игәы аангылт, урҭ
ракәын зыӡбахә лымаз, – егьырҭ Аҟәеи Москвеи ирылҵны
аҩны изаҭаауам, иудыруеит. Уанду лҿы уцар, унхашт,
убраанӡа лани лаби урықәшәар бзиан.
– Игәасҭап, – иара дҩагылан, иҽааилыхны диеит.
Аԥсшьара дақәиҭымызт. Иаб макьана Ростов дыҟан.
Аибашьра ашьҭахь ишынҭаацәаз уахь ицеит. Иани, иареи,
иашьеи шьҭахьҟа имаар ҟамлеит, иара данҭарк ашьҭахь.
Ирымаз-ирыхӡыз зегьы уи ихақәиҭтәра иақәдырӡит.
Руалқәа зегьы хиҩарц, иаб макьана уахь дыҟан. Аҭаацәара
рҽеиҩшаны иахьынхоз аԥеиҳабы изычҳауамызт, уажә
ибзиабара иманшәаламхоз амҩа ианангыла, иԥсҭазаара
бжамҽамхаӡазшәа ибон. Иахьцалак, ашьыжь хар има­
ӡамкәан дгылеит. Иҿы аниӡәӡәа нахыс, иаҳагьы деиӷьхеит.
Иҿара арыжәтә иаиааит. Амала, игәалаҟазаара уамак
иҽеимызт, иацтәи ахҭыс ашьҭахь.
– Ԥхыӡ ҿаасҭак збеит, – Ԥсоу усура ицарц згәы иҭаз иан
даақәгьежьит. – Аӡӷаб ак лыхьит, удыруоу?
– Уажәы уамак цәырбымгахын, – акгьы иаҳарц
иҭахӡамызт.
Иан лусурахь лхы хан, иашьа – ашкол ахь. Имала ауаҭах­
қәа дрыҩнатәан, длалбааргьы иҭахӡамызт. Ателевизор

300

дшахәаԥушаз, ҽынла дамхацәеит. Иашьа иҵарахьынтә дааины дааимырԥшыр, иҵегьы дыцәазаауан. Аусураҿынтә иан
дхынҳәхьан, Баҭаҟәа данаауаз. Шьҭа лашьцахьан, аиҩыз­
цәа амҩа ианықәлоз ашьха қыҭа иазцарц.
– Анахь ҳныбжьаланы, дшыҟоу еилаҳкаап? – Баҭаҟәа
иҩыза дааирӡырҩит, Радоу лгәарбжьара ианазааигәахоз.
– Уаҳа сҽыбсырбаӡом ҳәа дсыргәыӷит, иаҭахӡам.
Уи агәарбжьара иныбжьалеит гәыԥҩык аҿар. Амашьына алашара инарбон. Усҟан акымзарак игәы иҭамшәаӡеит,
аха хьанҭарак игәаҵа иҵалахуан, лара дахьынхоз дахьавсуаз акәызшәа игәы инаҭон. Лаб идәқьан хәыҷы харамызт иахьыҟаз, амҩа ихықәгылан. Уахыла алашара аркын, акраамҭа иаартын, ахәаахәҭцәа аҭаауан. Уажәы уигьы
еиқәылашьца игылан. Амашьына уи инавсын, Бзыԥ ихыз
ацҳа ду шыҟаз инеиуан. Џьоукы еицны арахь иаауан, ацҳа
иқәланы. Агәарбжьара гәыԥҩык шыбжьалаз ибла иаахгылт. Рыдәқьан аркын, уахыла лара лаб дицхраалон, арҭ
ирԥылазгьы арахь иаауан. Дышшылара акәзар?!. Амацәыс
каамеҭха ихы иасит:
– Уаагыла!.. Уаагыла!
– Иҟалеи? – Баҭаҟәа изеилкаауамызт.
– Уаагыла сымҳәеи! Уқәгьежь!.. Ак ҟалеит…
Баҭаҟәа имашьына аԥсҟы ыргьежьуа, акәырқәа ырчаразуа иааирҳәын, ишьҭахьҟа аҿааирхеит. ГАИ аҿы аус зуаз
ирышьҭашәыршәырт, аха ирзынкылозма, даргьы уахыла
ирышьҭалозма. Агәарбжьарахь рхы дырхан, илҭашәкәа ицеит. Ргәарԥ, рыҩны – џьаргьы лашарак аркӡамызт, лашьцарала иҭалаҳан. Рыцҳарак ҟалазар – ус акәызма ишыҟарҵоз,
лашьцан, аха ҵхагәҭанымызт, аҵх неиргьы, ауаҩы дахьыкҿаз
алашара дырцәомызт. Ргәашә арахә ылатәан. Дара ртәқәа
цәыкьа рҭыԥ иқәырҵахьан, иааиз арԥарцәа иалырдыраази агәылацәа рырахә шракәыз арҭ ргәашә илатәаз. Арахь
аҭыԥ ыҟан. Агәылацәа ргәашә амҩа илархх иҿан. Арԥарцәа
ирбоз иахырҳәаарыз рыздыруамызт. Џьара ак еиликаарц

301

Манча дгәаҟуан. Игәаӷьны агәарԥ дызҭамлеит, иҩызагьы
дизҭамҵеит, – лашара ыҟамызт. Адәқьан аҿы аус зуаз Лина
ааигәа дынхон. Уаҳа зҿы днеирыдаз? Убри лахь иццакит
рҩыџьегь.
– Адәқьан аркуп, рыҩны лашара ыҟам, рырахә ҭакым,
иҟалеи, бара?
– Иҟалаз узымдырӡои?! – анылҳәа, ихәдаџьал жьаҳәала
иасызшәа, днеилууаа дцеит. – Радоу лҽылшьырц ахәшәқәа
лжәын, ареанимациаҿ дышьҭоуп.
– Иаа?!. – ишьамхы иҵаҟәылан, иара уааҵәҟьа дқачқачо
даанхеит, ишьапы хтны, аҵааршә дылагылазшәа. Лина ак
еиҭалҳәон, иара иаҳаӡомызт, зҽызшьырц ахәшәқәа зжәыз
лыԥсы ндырхазар, дышԥаҟаз? Абри азҵаара заҵәык ихыигәы иҭагьежьуан. – Ҳааццакып! – амашьынахь днаҭрыст
деилагарц уамак згымыз арԥыс.
Баҭаҟәа амҩаду данынангылах, Манча, уи аӡӷаб лҭагы­
лазаашьа цқьа еилкаамкәа иахьимаз лрыцҳашьара
ааизцәырнаган, иҽизнымкылаӡакәа инеимаҭәаны дҵәыуон.
Уи збоз Баҭаҟәагьы илаӷырӡ леиҿажжит. Ахәшәтәырҭа
агәарԥи абарҵеи ҭацәын. Адкыларҭаҿ еилыркааит Радоу
дшышьҭаз, лхы шылзымдыруаз. Ахышә ала Баҭаҟәа уи
лан данлацәажәоз, иара иаҳауан зегьы. Дибарц иҭахын,
ан уи мап зацәылкуаз изеилыргомызт. Ас дшыҟаз дилырбар лҭахымызт. Дышԥаҟаз Радоу, дидырбар рҭахымзар?
Ихы ахьигара издыруамызт. Ашьҭахь рҩыџьегь амашьына
иҭатәан. Иара уа дакуамызт.
– Даналҵлак сымшә лбар сҭахуп, – иҳәеит.
– Уи уаха иабааҳго?
– Уцаны Димаҟәа даашьҭых! Уи идыруеит амшә кьан­
џьақәа зҭиуа.
– Уара?
– Сара ари сзылԥырҵуам. Арымӡ сықәтәазаауеит.

302

Аб Уарҭан
Ашьыжь шаанӡа идәқьан ааиртын, акрызҭиуаз дааиаанӡа,
уа аус иуан. Макьана адәқьан хәыҷқәа аадмыртӡацызт иара
ида. Дара амҩа иавархх заҟа уҭахыз гылан. Заа амҩа ианылоз иара изааиуан. Ҩ-сааҭк рышьҭахь, аӡӷаб дшааилак, иара
аҩны дынкыдыххылон, акы днацҳарц. Аҩн усқәа дрылагон,
цатәык имамзар. Ма Гагра, Гәдоуҭа, Аҟәа дрыбжьан, иҿыцыз
тауарк аагатәызар, убри азын ҟәрышьқәак еидкыланы имазар ихәҭан. Уеихәласыр ҟалаӡомызт. Аԥыхьа ахәаахәҭра
знапы алакыз дзынарҿаԥшуамызт, аахәаҩцәа ржьара иазкыз уаамзи. Иара уаҳа ԥсыхәа анимоуӡа, убри иҽазикит.
Аџьабаа згымыз занааҭын. Аиҿкаара ӷәӷәа умамзар, иаразнак иуцәеилаҳауан. Иурҳауаз зызхара змоуаз аҩны
иадуҵацәар, уусура иагхон, иаарлас улаԥш ихаҳалартә. Убри
азы акыр злеиҭаурсшаз еснагь ирхианы иукызар акәын. Аха
иара уажәы ипринципқәа маҷк даарыцәхьамҵыр ауамызт,
избанзар иԥҳа иахьа ҩы-мшын дышьҭазижьҭеи. Арахь, макьана дзалымҵӡацызт. Еснагьтәи иусқәагьы шьыжьнатә
дызрылагомызт, аӡӷаб дааины данылыԥсах нахыс, дышиашаз ахәшәтәырҭахь ихы ирхеит.
Иацы ареанимациаҿ Аида данналгаз ибла ихгылан
уажәгьы. Иаахҵәаны иҳәарц иҭахымызт, аха зыԥсыԥ
лазгаҩазгоз лыԥшра акәӡамызт илымаз. Ишылҭахыз лнапы, лшьапы лхы иалмырхәарц, дҿаҳәаны диан. Илаӷырӡ
иҿымкьасарц, ҩныҵҟала иҽирӷәӷәон, убасҟатәи иԥҳа
лцәаԥштәхәы ԥсахны дықәиан, иибацыз лакәӡамкәа. Уи
лгәабзиара ахьааихьаз дазҿлымҳан, иԥсахы еибакны,
мчыла иҽахьирҭынчуаз акәзу здыруадаз, ибз абааӡара
алабан, иҿы ҭабо мацара, Аида длазҵааит. Уи лтәала, аӡӷаб
хар лымаӡамызт. «Улыхәаԥши! – лҳәан, лнапсыргәыҵа
рҟьаҟьаны, наҟ-ааҟ лӡамҩақәа дрысит. Ачымазаҩ дааӷзит,
ԥхыӡырла акәхарын, ишлызныҟәоз лцәымыӷханы. – Умбои!» – лҳәеит Аида, лтәала ахәшәтәыҩцәа даараӡа

303

акыр зылшаз шракәыз илырбон. Иара уи изеилкаауамызт,
лыблақәа лызхымтуа дааӷзызар, улықәгәыӷыртә дызлаҟази
ауаҩы, ареакциа ҟалҵон акәызма иаанагоз? Уажәшьҭа
иарҳәарызеи, ма ус деиҭаҟазу ҳәа иаҳарыз дазгәаҟуа, ареанимациа ахышә днадгылеит.
– Макьана далымҵӡацт, – ахышә аалыртит, – аха арҭ
изларҳәо ала, иакәым ак шәымҳәан, зегь лаҳауеит, илцәымӷу
лыԥсы еибанаркуеит, уи лара илзеицәоуп. Аҩныҟа иҟеи?
– Акы бацәымшәан, хәымҽханынӡа иҟабҵо ҳәа ус ыҟам.
Саар бызгахп. Хәшәы ҳҭахуп рҳәама?
– Аахәара саҿуп. Ҳауацәа ԥарақәак сырҭеит.
– Бысҭи абарҭгьы! – адәқьан аҿы иацы ирымихыз ԥыҭк
налиркит.
– Уажәы уабацо?
– Гәдоуҭа сыбжьысроуп, уа ак ныскылақәан, рыхә сшәа­
хьеит.
– Уажәы убри уаламгар ҟамлаӡои?
– Ибҳәо закәи?! Ара ҳахьынӡаҭоу заҟа ҳҭаххо бдыруама?
Аус зымур – иабаазгои зыбгәахәуа?! Саанҿасыр ҟалаӡом.
Аҩныҵҟа аневропатолог дааҩнашылт, уи дишьҭагылан
атерапевт, урҭ ҩдәылҵаанӡа дырзыԥшырц, аҩналарҭа ашә
шыҟаз иҿынеихеит. Иаҳәшьа Гәына дааиуан, шьыжьхьак
рхианы ларҭмаҟ иҭаҵа. Шьҭа, ачымазаҩгьы илыдтәалазгьы
рхәы рыма, ауацәеи аҭынхацәеи бжьазаауан. Арҭ ара
ианҭыҵшаз уазҳәодаз. Наҟ-наҟ ачымазаҩ дшыҟалашаз
здыр­уадаз. Урҭқәа зегьы еимгеимцаракны ихы иааҭашәон,
аус злаз, знык аӡӷаб дырзалхындаз! Шьҭа дара раҵкыс лара
лакәзар ҟаларын иаҳа аҭакԥхықәра здылоз. Дара ирдыруаз зегьы рхы иадырхәеит, лара лцәалжь шықәԥашаз акәын
уажәшьҭа ихадаз.
– Иҿыцу акыр шәызҳәома? – иаадәылҵыз днарыдххылт
иара.
– Иуаҳҳәои? – аԥхьа иааиуаз атерапевт дааҭгылеит. –
Иҵегь деиӷьзар акәын. Избанзар, ас ахәшәқәа зҿаҳхуа

304

асҟатәи иалаханы схаҭа исымбацт, лцәалжь иаднакылаз
рацәахеит, алҵра иҵегь иуадаҩхоит. Ус иагьа иҟазаргьы,
маҷ-маҷ акәзаргьы, абзиарахь лхы хоуп ҳәа иҳаԥхьаӡоит.
– Лхы лдыруа данбаҟалои?
– Иуасымҳәеи асҟатәи иалахахьаз дсыздыруам ҳәа.
Даналҵуа сыздыруам, аха шьҭа дшалҵуа еилкаауп. Лнапы, лшьапы аус руеит, Лцәалжь ахәҭақәа иахьырԥырхагаз
аабаӡом. Лхоуп аус злоу.
– Иҭабуп.
– Амала, ари знык ас аныҟалҵа, шьҭа лышьклаԥшра
аҭаххоит, ара дахьынӡашьҭоу, аҩны даннажәгалакгьы.
Аԥсихиатр дирбатәхоит. Гагреи Гәдоуҭеи уажәыҵәҟьа уаҩ
дҳамаӡам. Аҩны зныкыр аҽшьра аӡәы ихы иҭашәахьазма?
– Ус акгьы сыздыруам.
– Шьҭрала уи шәыламзар, изыхҟьаз еилкаатәхашт.
Уажәгьы агәра цқьа игаӡомызт иԥҳа лҽылшьырцҵәҟьа
ахәшәқәа лжәит ҳәа. Уи лхы лыхьзар, ак лыжәқәазар ҟалон.
Нас илзымдырӡакәа ирацәаны иламхажәызар? Быԥсыр
бҭахума ҳәа дылмазҵааи, дзеиԥшрахаз анеиликаа. Мамоу, – лымҳәеи. Аха, изыбжәи ҳәа даныхҭеик, – «Даур изуоми, – лҳәеит. Иҽахьҭаирхаз сзычҳауам», – нацылҵеит.
Илзымдырӡакәа ахәшә рацәа лжәызу, ма ишылдыруаз иҟалҵазу изеилымкаауа, иара амҩа шьҭахьҟа данын,
игәҭахәыцрақәа рҽеиҩшаны ибжьажьо. Адәқьан ашьҭахь
аҵлақәа рышәшьыраҿы имашьына наиргылан, идәқьан
аҿы акрызҭиуаз дзыԥсахлоз Лина дахьынхоз аҿынтә
илыԥхьарц нареиҳәан, ашәшьыра иҵагылаз аишәа хәхәа
днадтәалеит. Иихәыцрыз изымдыруа дыштәаз акрызҭиуази
лҩыза Линеи ааидтәалеит, ҿыц ииҳәарызеишь ҳәа иҿаԥшуа.
– Радоу ахәшәқәа лжәит, ибмаҳахьеи? – иара ихы Лина
илықәкын. – Иаҳзеилкаауам илзымдырӡакәа, џьара хьаак хылҽырц дшаҿыз иламхажәцәоу, лҽылшьырц лгәы
иҭаҵәҟьазу. Абра бара бҿы ҷкәынак дааилон ҳәа саҳаит,
изларҳәаз ала, лара длышьҭоуп. Иареи лареи иугәамԥхашаз
акыр еибырҳәаны бдыруама? Ак беиҳәақәазар?

305

– Ахәшә анылжәыз аҽны акәымкәан, уаанӡа еибабеит
дара. Хаҵа сызцаӡом, ак сԥырхагоуп ҳәа иалҳәеит. Уаанӡагьы
убасшәақәа лҳәалозаарын. Иҟалаз иалҳәарц даныхҭеикӡа,
лара лҽылшьырц шылҭахыз илымҳа иҭылшьит. Илеиҳәеит,
хаҵак иеиԥш акәымкәан, маҵуҩҵас дшылзыҟазаауа. Аха
лара илымуит, аԥсҭазаара сҭахым лҳәеит.
– Иҟалеи зылҳәаз? – аб дԥышәырччон, аха дәахьылеи
ҩныҵҟалеи даара деиԥшымызт.
– Урҭқәа сара цқьа исыздырӡом,– илдыруаз аҵыхәтәанӡа
ицәырылгар шылҭахымыз ибон иара, зегьыҵәҟьа
лзымдырҵәҟьозар акәхарын аха...
– Илыҵашәеи? – ихы дазҵаауан иара, амҩа дахьаныз.
Амашьына ирццакуан, ирлас дхынҳәырц. Иԥҳа лҽахьынӡа­
лыԥсахыз аилкаара дахгәаҟуан. Лысабира, лхәыҷра, лҿара,
лыӡӷабра зегь игәалаиршәон, аха абранӡа даазгашаз изеилкаауамызт. Лара аҩбатәи иԥҳа лакәын. Дыҷкәынхозар
ҳәа даара ишгәыӷуазгьы, ӡӷабк дышиз, аҩны дааины
ианлеиҳәа, иан «ани аԥҳаи рыԥсы еиқәхазааит» лҳәеит,
дагьааныҳәаныԥхьеит. Ахшараиура закәыз лаҟара издыруадаз. Ахшараиурҭа иҭыганы ианаарга, ахәыҷы даара
илыцын, лыкапан дуун, лхахәы шаара иааны диит, акыр
ижәпан, ахьаԥарч ахәы еиԥш еилагылан игәырха. Алагьан
хәхәа даныриаланы дыркәабалон. Лаб бзиа ибон, иԥҳа
аиҳабы ишьамхы дықәыртәаны, уи леиҵбы дахьыркәабоз
дрыхәаԥшлар. Акыр деиқәан лара. Алагьан шыҭбаазгьы
аарла дакуан. Аӡы ԥха уамакала илгәаԥхон азы, дҭынчӡа
даниалан, лыблақәа ҵархәны дрыхәаԥшуан, дӡаархыр ҳәа
дацәшәозшәа. Аӡы данӡааз заҵәык дҭынчын. Лыҵаршьа
ҳәашьак узаҭомызт. Лыкра цәгьан, еснагь дыҳәцымыцуан.
Дызҳацыԥхьаӡа лара дшукыз, даҽаӡә иахь ухшыҩ ушьҭыр
луӡомызт.
Зны, акәырҷыжь дақәыртәаны, агәарабжьарахь данырга, иааиқәшәақәоз еицәажәон. Аӡӷаб аиҳабы дыҟәбаҟәшәо
дыхәмаруан, Амала, уи даныхәыҷӡаз ахьҭа илылалахьаз

306

амшала, лгәы бзиамызт, хшыҩзышьҭра еснагь илҭахын. Уи
лыԥшӡашьеи лхәыҷ цәажәашьеи уамашәа ирбон, ла лахь
рыхқәа надырхан, дҩышьҭыхны иаалахәмарқәеит. Радоу
дзықәҿаҳәаз акәырҷыжь данԥарц деихон, лыбжьы гон.
«Шәлыхәаԥш! – дџьаршьон зегьы. – Шәыхшыҩ сзышәшьҭ
ҳәа дахьыгәаҭеиуа шәымбаӡои!» Бароу ҽынла зынӡа
дыцәаӡомызт. Дахьыладыртәаз иналдыркыз далахәмаруа
лырхәлон. Уаха лҭаацәа дрыцышьҭалон. Радоу шьыбжьон,
лаамҭа анааилак, дшышьҭарҵалак дынҭаҳәахаа дыцәон.
Убасҟатәи дцәысуан, дкарахон. «Гәабзиарала ари Аимхаа
дырҭыԥҳауп», – иҳәалон лабду игәы даахәаны.
Ӡынрак азы, даараӡа анҿыхьҭаз, ахәыҷқәа аҩныҵҟа
итәазар иҭахын Уарҭан. Бароу илымҵарҵаз ақьаад аҿы сахьак ҭылхуан. Радоу апалта лшәылҵон. «Џьаргьы бымцан,
шыхьҭоу бымбаӡои?» – лаб уи дникыларц иҭахын. «Сара
даду сицхраауеит», – лҳәан, дындәылҵит, лнапхазқәа
лымхаҵа, хԥаҟа шықәса инареиҳахахьаз ахәыҷы. Абду
амҿы ԥиҟон, аихашьҭыбжь уаҳауан. Ахәыҷы лабду дахьицхраауаз егьыҟамызт, аха уа дидгылазааит игәахәын,
лаб уаҳа лылаҿимҭит. Дук мырҵыкәа, аҩны ашьҭахьала
абарҵахь иааиуаз ашә аатит. Аԥша акәзар игәахәын, иаиркырц дындәылҵзар, Радоу лгәыд азна амҿы ааганы
инеиқәылҵан, днахынҳәит, иҵегь аалгарц. Аб ччараха иааисит.
– Иҟалахи? – даагәамҵит иара, аинспектор, атрышә дасны, илаба ӷра ҟьо, данааникыла.
– Удокументқәа! – дааидгылеит иара. – Уццакцәоит, –
иҳәеит, ашәҟәқәа инапаҿы ианиоу. – Аштраф ушәароуп.
– Иаарлас! Сыццакыҵәҟьоит азоуп ирлас сзаауаз.
– Усҭ! – аԥарақәа анааимих, ишәҟәқәа ааиргьежьит,
ихаирҭәаарц иаацәыригаз апротокол наҟ иныԥхьакны.
Ирлас ихеирҭәаарц акәын Уарҭан дызиҳәоз, аха аинспектор иара ишихәоз иаҳаз мҩақәиҵеит. Малакрыфацәа
ҳәа дрышьҭан иара арҭ. Бзиа ибаӡомызт. «Аԥара дырҳарц

307

рҭахызар, аҽага ркындаз, ажыга ркындаз, ак аархәандаз,
ирҭииндаз, аус рундаз», – иҳәалон иара, еснагь аӡә иџьыба
иахьҭаԥшуаз иҭахӡамызт. Уи изымхозшәа, аџьырмыкьа
дахьынҭалаз, хҩык аинспекторцәа уа игылан. Игарц
ииҭахыз ааганы иақәиҵаанӡа, илаҿырымҭит. Дықәҵырц
имашьына данынҭала, идокументқәа ааимырхыхт.
– Арахь уҭалар ҟалаӡом ҳәа адырга адәахьала икнаҳауп,
иумбаӡеи?
– Мамоу.
– Араагьы икнаҳауп, – дәқьанк аҭӡаҿы икнаҳаҵәҟьоуп,
инаиирбеит.
– Ара амашьынақәа рацәаны изгылеи, нас?
– Урҭи ҳареи ҳаибабап. Уара ухазы аҭак ҟаҵала! Аштраф ушәароуп. Иумаҳхуеит абжа. Ақәҵара сыҭи! – иҩыза
иахь ихы анынаирха, егьи иаԥхьатәи иџьыба иааҭихит
бӷьыц хәыҷык. Уи харҭәааны Уарҭан инаииркит, ишәҟәқәа
нацҵаны.
Шьҭахьҟа амҩа данын иара, знык ахәшәтәырҭаҿ
алеира акәын иихәыцуаз. Амҩан аинспекторцәа ргәаӷ
ааизцәырҟьеит. Аҵыхәтәантәи ииркыз абӷьыц аацәыригеит.
Ари апротокол иахәҭакын, ишынеибакәыз ианхадырҭәаалак,
иагәылаԥҟаны иурҭон. Апротокол ахаҭа идмырбаӡеит. Ус
анакәха, уи даҽаӡә изы ихадырҭәаахьан, иагәылаԥҟатәыз
уи ирымҭаӡеит. Ицқьаӡа ирыман, даҽаӡәы ирҭарц. Ҩыџьа
ирымырхыз аштраф абжа дара иргон. Аинспекциаҿ днеины, абри аус еилдыргарц ааиҭаххеит, арахь мҩабжара
длеихьан. Нас дааиԥхьхәыцааит. Уи аԥхьа имырхызгьы протоколда иргеит. Арҭ усура издызкылаз аинспекциа акәӡамзи. Рҩызцәа ракәын ирыдыркылоз. Аӡәаӡәала
ҵаҟала рықәԥара акгьы иаԥсаӡамызт. Аҳәынҭқарра ахаҭа
иазҿлымҳазар акәын иара аусзуҩцәа ииашаны аус руларц. Егьыс, аӡәаӡәала урақәԥар, аӡәы лахьынҵа ирҭазшәа
ааҟарҵон алаԥшҳәаа арҭарц, аамҭа анцалак, дамырххьазаргьы иусурахь деиҭадырхынҳәуан.

308

Иусураҿ деиҭанкыдххылан, иааигақәаз уа инижьит.
Имаҷын дара, иаарласны деиҭацарц игәы иҭан, инхаз ааигарц. Аҽны атауар змихырц ииҭахыз ауаҩыҵәҟьа димбеит. Ҿыц ахәшәтәырҭахь амҩа данын, иҿыцыз ак иаҳарц
дахгәаҟуан. Шьыбжьон хыҵхьан, уа данлеиуаз. Уажәраанӡа
изымааицыз рыуацәа еикәшаны игылахын, даарылагылеит.
– Далҵит рҳәеит! – иаԥхьа еилыркааз ажәабжь ҿыц
идырныҳәалон, рызынтәык гәыӷрак рҿықәлашон азы,
маҷсаҷк иааԥышәырччақәан,иаргьы, еидарак лаи­қәыр­
ҳәазшәа, иԥсы ааивигеит.
– Илыхьыз ҳәа еилышәкааи? – ирзымдыруаз иазҵаауан.
– Уи здырхондаз, - ииҳәоз шхарымҵоз еиликаауан азы,
далалацәомызт.
– Шәлацәҳазар? – дҵаауан даҽаӡәы.
– Ҳазхалацәҳауеи? – иҭакгьы зҵааран, аха ус изиаз­
ҵаауаз ахәанган илымҳа иҭасқәахьан: ақырҭуа жәла змаз
дигар иҭахын, ларгьы мап ицәылкуамызт, аха лаб имуазаарын. Урҭқәа иара усҟан цқьаҵәҟьа издырӡомызт. Амала, зны
Махаз илымҳа иҭишьхьан Ростов инхоз иуак длышьҭан ҳәа.
«Нхара абрахь даар, нас ҳазлацәажәозар аабап», – иҳәеит
аб, ашьҭахь иарҳәазгьы иреиҳәазгьы ихашҭит. Уажәы убри
акәын иҟалаз зҵыргоз. Ирҳәоз иара агәхьаа икӡомызт, избанзар уи ахҭыс хьаа амҭаӡакәа ишымҩасыз здыруаз иара
иакәымзи.
– Улеир дубап, – иԥшәма ахалаҭ ааилҭан, ареанимациа
ашьҭахьтәи ашә ала длалган, наҟ дныҩналҵеит.
– Сыбдыруоу? – лнапы ааникылан, аарла ихыгагала иаартыз лыбла днырхыԥшылеит.
– Ушԥасзымдыр, уара дад, иухьи? – макьана ацәа зхыз
лыблақәа, шьҭа ицәажәон уҳәартә, иааԥшуан, лыбжьы аарла иуаҳауан. Леиқәара иунарбомызт акәымзар, лыԥштәы
лхыгган.
– Шьҭа бымшәан! Иаарласны бҭаагоит, – лгәы шьҭихырц
дԥышәырччон иара, лыбла ихгылаз акаҭа далыԥшны, цқьа
ихаҿы лбозар ҳәа дгәыӷны.

309

– Хымш, ԥшьымш сиазаауеит рҳәеит, – аарла лыбжьы
иаҳауан. – Иҟамлаӡои иҵегь заа сгылар?
– Бгылартә бшааҟалалак, баҳмыргылои,– «усҟатәи аамҭа
кьаҿла бызгылахозар, уаҳа ибҭахи» ҳәа длыхәаԥшуан иара.
– Амыцхә дыхҭашәымкын! – иараӡәк иаҳартә амедиаҳә­
шьа дааидгылеит.
– Уажәы сцароуп, Радоу, иаарласны сааихуеит, – лнапы
азқәа ааишьышьын, шьҭахьҟа иҿынеихеит.
– Аиеи, – лҳәеит ларгьы, зин илымҭакәа дзымцозшәа.
– Иарбанзаалак зҵаарак лышәҭар ҟалаӡом, – амедиаҳә­
шьа уи дындәылылган, даалырӡырҩит. – Дзыхҟьаз, дзын­
ԥаз аӡбахә ала дыхҭашәкыр, лыԥсы еибакуеит, лгәабзира
еицәа­натәуеит.
– Уи сарҳәахьеит, даара иҭабуп! – дындәылҵын, арымӡ
хәхәа кнаҳа днықәтәеит. Шьҭа гәыӷрак иман.
– Лыҽзыхлырҟьеи зырҳәа? – ибжьы рмаҷны иашьа
иҩыза дышҵаауазгьы аб дахьтәаз иаҳауан.
– Илацәҳазар акәхап, – иҳәеит иашьа Уардан, ишьҭахь
иеиҳабы дыштәаз ангәеиҭагьы, еиҳагьы инаҵшьцәаны ҿыц
ишьақәирӷәӷәахт: – Илацәҳазар акәхап.
Ирҳәозаалак иара изы ҵакык амаӡамызт. Иаҳауаз
даараӡа иус маҷыз акакәын, иара инапы ианыз аасҭа.
Иаҳәшьа ааилашәшәаанӡа ачымзаҩ дналыдтәаларц дазикит, иԥшәма аҩны дганы дааигарц игәы иҭан азы. Ашьҭахь
Ианга излалҳәаз ала, ауха лан даарц дыҟан, шьыжьынӡа
лмаҭа дылбаларц. Ажәакала, адырҩаҽнынӡа иԥшәма аҩны
даангылон, лусқәагьы цқьа дрыхьӡарын. Хәымҽхара ааиуан, имашьына агәашә ианаадгылоз.
– Нану илҳәо закәи? – агәарԥ аҿы даарԥылеит Ԥара, уи
ааигәа ишкол аҿынтә дааит. – Иацы Башаран улеитеи, сара
сзааумгеи?
– Уҵара уаԥсырҟьар сҭахымызт.
– Уажәы сцоит ахәышәтәырҭахь.
– Иҟауҵои, лара лахь усгьы уларышьҭӡом.

310

– Уахь сымлеиргьы, уа сгыламзаауеи… – Ԥареи
иаҳәшьеиҳаби
еинаалаӡомызт,
иаазқәылаз
еснагь
еибаргәаауан, ахәшәтәырҭаҿ длеиргьы, адәны дгылазаауан, мчыла дидырбарц иалагаргьы иурымызт, аб уи идыруан.
– Иаҭахӡам. Ҳанцо уҳамгои. Уи аҵкыс, уаасыцхраар,
усқәак еицыҟаҳҵап. Акгьы сахьӡом, умбои. Нара дабаҟоу?
– Сыздырӡом.
– Нара! – ҿиҭуан аб. Анахь дыԥшааит, арахь дыԥшааит,
џьаргьы дыҟаӡамызт. Агәарԥ данаақәгыла, агәашә анаҩ­
сан, ауҭра аҩныҵҟала, аанда ааҩсан еиқәыз аблокқәа
деиҳәҭҟәыҟәланы дықәтәан, ҿыцха дыԥшуа. – Ара бааи! – лаб
ахьлықәҿиҭуаз лыблақәа нҭырпыжы-ааҭырпыжуа иҩышь­
ҭылхын, ҿыц илалырҟәит. – Бымшәан! Ара бааи! – уигьы аиашаҵәҟьа еилылкаахьазаарын, агәыла хәыҷқәа
дрыцыхәмарырц дахьцаз. Аҩны илцәырҵәахуан, аха
агәыла ҳәсақәа ахьеицәажәоз рхәыҷқәа ирцәырӡозма, урҭ
лара иларымҳәакәа иаанхозма. Ус зны иҟамларгьы, зны
ишы­ҟалоз усгьы еилкаан. – Ара бааи! – ла лахь иҿынеихеит.
Уи дышлыԥхьоз убасҟатәи иҟәымшәышәын, илзымчҳакәа
ашьшьыҳәа длалбаан, издыруадаз лхы ҭууа дыҟазаргьы,
лаб иахь лҿаалхеит, деиҵаланы, деиџьыԥӡа. – Бымшәан!
Шьҭа егьлыхьӡом.
– Уара ухы шлеит, удыруама? – иԥа дӡыӷәӡа дгылан.
– Сышлеижьҭеи уажәоума?
– Ушлан, изымдыруеи, аха уажәы хәыц еиқәаҵәацкгьы
рылагылаӡам, зынӡак ушлеит.

Ан Ианга
Раԥхьатәи ауха акәын, Манча амшәҳәар кьанџьа
анааигаз, лара, уи иҩызцәа иманы аҩныҟа дцарц наиабжьалган, данаахынҳә, ахышә дкылыԥшны, игәалҭеит
рмашьына ишҭалаз, аха ишымцаз. Лхаҭа маҷк дмыцәар
шьҭа илзычҳауамызт. Ашьыжьынӡа аамҭа кьаҿын. Нас

311

лыԥсы лызшьозма, халаҭ шкәакәараа ааларын, ицаларын, рыуацәа-рҭынхацәа аакыдымгылар руӡашамызт, доусы ирыхәҭаз ала ураҭаблар акәхон. Лҽырманшәалашәа
лхәыҷы дынлываиеит, лнапы аалыкәлыршеит. Дзыцәозма?!
Ахышә азааигәа игылаз амашьына иҭатәаз аҷкәын адунеи
азна аԥхара ааигазшәа, уи зегьы лыԥҳа лышҟа ицозшәа
лныруан. Ашьыжь аӡӷаб дшалҵуаз, хара имгакәа дшыбзиахоз агәра лгон. Адунеи ахаан, ус акәын дышхәыцуаз,
лхәыҷи лареи абас еизааигәаны, еилаҵәаны иҟамлаӡацызт.
Убри уажәы ан лхаҭа даараӡа илныруан. Лара лаҵкыс
ахәыҷқәа раб иаҳа дара дырзааигәан. Радоу илзымхазар лан лыԥхара, лыҟәымшәышәра? Избан ахәшәқәа
зылжәыз? Аҵыхәтәантәи амшқәа рзы еиҳараӡак ан
илгәаԥхомызт уи мыцхәы лҭынчшьа, лыблақәа рыԥштәы,
лыбжьы амаҷшьа. Лгәы иҭаз цәырылгартә, дылзааигәаханы
дзылмацәажәеит. Иааҭырҟьаны, илыхьыз лалҳәарц, дых­
ҭалк­лон, егьи ҿылҭуамызт. Уи дылзааигәахартә аханатә
дазыҟалҵозар акәын. Лаб заҟантә илеиҳәахьази аӡӷабцәа
ран иралҳәози, лара иларҳәози ианакәызаалак раби дареи
ирзеибыҳәомызт ҳәа. Ус шакәыз лыҽлыргамар лцәымӷын,
аха ус акәын ишыҟаз.
Аацәылашахьан амедиаҳәшьа данааиуаз. Ачымазаҩ
лхы лдыруазҭгьы, илуржәшаз ахәшә лумҭози, аха ари
илыдылкылашаз зегьы ма илылауҵар акәын, ма, асистема ухы иархәаны, лшьа иҭаумгалар ада ԥсыхәа ыҟамызт.
Асистема даахан, еиқәыршәаны, ахәышә лылазгалоз лнапы иалаз агәыр инадылҳәалеит. Ашьҭахь, лҭагылазаашьа
ахьынӡеиӷьхаз рбарц, ахәшәтәыҩцәа аакылсит. Аҟәша
аиҳабы акардиолог аԥхьа дгылан, дзыхәшәтәыҵәҟьоз аневропатолог уи дишьҭагылан. Уамак агәхьаа дамыргацәакәа,
ачымазаҩ лнапы, лшьапы, лыблақәа аагәарҭеит. Лпульс
цәгьамызт. Лгәы аусушьаз хьаа рбомызт. Лхы акәын аус злаз.
Убас акәын ишырҳәоз ицоз-иаауаз. Рҽындмырхацәеит.
Адәахьы еилауаҭыруаз, авариа ҟалан ҳәа акәын ирҳәоз,
еилаҟәаҟәа џьоукы машьынак иааҭырган, ирыҵагыланы

312

адкыларҭахь инаргон. Урҭ аазгаз рыбжьы убас идуун,
иангаҵәҟьа, лчымазаҩ ӷәӷәа дналԥырҵны, дыҩдәылҵит.
Акәырҷыжь сакасақәа ирынҵаны, аҩада ихәныргеит
ихәыз ҩыџьа. Аӡәы инапы ԥҵәан, даҽаӡәы – ишьапы.
Изларҳәақәоз рыла, арҭ ираахаз амашьына иҭатәаз даҽа
ҩыџьа ԥсхьан, арахьгьы иаарымгаӡакәа, рыҩныҟақәа ишиашаз иргахьазаарын. Аҩыжәра. Иабаҟаз абарҭ ашьыжь
шаанӡа, рцәа азна ыжәны, машьынала амҩа ианылартә?
Урҭ зеиԥшраз лбонаҵы, ан лхьаақәа маҷк илхашҭит.
Џьоук раасҭа лара иаҳа деиӷьызшәа лбон. Нас маҷ-маҷ
аԥыхьатәи лҭагылазаашьахь деиҭахынҳәыхуан. Радоу илхагылаз ахәшә нҵәарц егьагымкәан, ԥҳәыск адәахьы, лыбжьы ҵарыхәҵәаӡа, арҵәааҳәа дыҳәҳәеит. Лгәы ҭыԥсаауа,
иҟалаз еилылкаарц ан дыҩдәылҟьеит. Ачымазаҩцәа,
ахәшәтәыҩцәа, амедеҳәшьцәа, џьара маҷк зхы иақәиҭыз
зегьы дәылибаҳәеит, ахышәқәа иркылагылан. Аџьар
ҟаԥшьы зныз амашьына аарган, асакаса ааҭыргеит. Хыхь
иҩарган, арԥыск, ашьаршьаф иқәыршәны данҵа, длыбааргеит. Уажәраанӡа, ас ак аныҟалалак, арҵәаасырҵәааҳәа
гәыԥҩык аҳәсақәа рӡамҩа ирзыҭрыслон. Шьҭа, ԥхьаҟа
ҳцахьазу здыруадаз, аӡә лҿы ҳааины ҳаҟан.
– Анцәа ҳрыцҳашьа!.. Анцәа ҳрыцҳашьа!.. – ан даахын­
ҳәын, лыԥҳа дналхагылеит. Аҟәардә даахан, лаԥхьа днатәан,
лнапсыргәыҵа лхәыҷы лнапы азқәа инақәылҵеит. – «Анцәа
ҳрыцҳашьа!..» – ҩныҵҟала дматанеиуан, лхы ларҟәны
дахьлыдтәалаз.
Даншәалак лдырра, лгәырҵҟәыл, дызлеибаркыз лыҭ­
баара зегьы ҭшәахон. Усҟан илзаанхоз, абжьааԥны зыгәра
лгоз, ма аиҳараӡак, илымгоз ҳазшаз имчра акәын. Илкуазилышьҭуаз уаҳа акгьы анылзаанымхалак, иаанхоз зегь
зымчыз даацәырҵуан. Ибзиашәа, ауаҩы зыгәра игашаз еснагь Аӡә дыҟан. Лцәа дҭахьыҭшьуа дахьынӡатәаз
лгәалашәомызт. Аҵыхәтәан деилкказшәа ԥсгарҭак аалоуит. Макьана лыбла хҩан, лхы ларҟәын. Зегь акакәын,

313

еиқәырццак ҩ-хҭыск реишьҭагылашьа лыбла ихыҵуамызт.
Еиҳарак ллымҳа ҵнахуан ан лыҵәаабжь, уи аҵаршьа
гәырҵас лгәы иалакьакьон. Илкыз анапы ааҵасызшәа лнырит. Лгәы дажьазар лгәахәит. Даҽазнык ианааҵыс, ларгьы
лхы ҩышьҭылхит игәаӷьны, асҟаамҭа дзызԥшыз ҵабыргхар
иудыруази лгәахәшәа. Лыблақәа хыгагалааӡа ихтын. Лхы
ахьынӡалзымдыруаз, араҟа лан лыҟазаара лныруазшәа,
ма лааигәасигәа илывагьежьуа ишлышьҭаз лыбла ихгы­
лазшәа, уажәраанӡа дшыҟаз акәымкәан, акы даԥсахны,
дԥышәырччазшәа лбон ан. Аха макьана илуаз-илҳәоз
цқьа издыруаз лакәӡамызт. Иҵегь деиӷьхар, абри амомент лгәаламшәозар акәхарын, убас акәын лҭагылазаашьа
шыҟаз. Лханы иқәгылаз амшәҳәар канџьа аақәылхын, ан
лхәыҷы иналлыркит. Аԥҳа дԥышәырччо дышлыхәаԥшуаз,
ашәарӡыӡарахь диасуазма угәахәыртә, дҵааит:
– Ари абаҟаз?
– Манча иааишьҭит.
– Изыбгеи бара?
– Ианааишьҭ, исызмыргьежьит. Иаха абра дыршеит
иҩызцәеи иареи. Амашьына иҭаиоуп рыхҩыкгьы.
– Аиаша?
Ан ахышә аалыртит, лхәыҷы дшалҵыз длырдырырц.
Ачымазаҩ амшә хәыҷы лгәыдырӷәӷәала илкын, шьҭа
иҟаларыз дацәшәозшәа. Баҭаҟәа ахышә даадгылеит. Радоу
лиарҭа ахы ахышә иазхан. Лара лхы аарла иҩышьҭылхын,
лнапы неизылҟьазшәа луит. Иара деихаччо ус ҿааиҭит:
– Бара Радоу, хәшәыс иҟаз зегь ааидкыланы ибфеит,
ҳгәы ааҳахьыр, иаҳжәыша ак ааныбмыжьит.
Димаҟәа иашьҭахьшәа дгылан Манча дыхрааӡраауа.
Аӡӷаб далҵит ҳәа агәра имгозу, ма далҵаанӡа ицаз аамҭа
нымҵәарц ҳәа дшәозу, ихаҿы иаҳәоз аилкаара уадаҩын.
Издыруадаз, дахьалҵыз лабҿаба иахьибоз азгәырӷьашьа
иҽизақәмыршәозу. Урҭ рымала еицәажәақәарын лгәахә­
шәа, ан дындәылҵит. Џьаргьы лхы лызкыдкыломызт, уаҩы

314

дызидгыломызт, лыԥҳа дзықәиаз ҳаракын, лыблахаҵ гьежьыр дкаҳауан, арахь дшықәҿаҳәаз лгәалашәаӡомызт,
даа­ҭымгылаӡакәа лышьхәа даақәгьежьын, иаразнак
дхын­ҳәит. Арԥыс Манчеи аӡӷаби реицәажәара кьаҿын, уа
днарыдгылаанӡа уи лаҳауан.
– Иуасымҳәази абас ҟасҵоит ҳәа! – зҿаҭахьа назыгӡаз,
уи ала аиааира згаз аӡә лакәызшәа лхы лбозар ҟаларын. –
Иҟасымҵар ҟалаӡомызт.
– Амалагьы сгәы сыхьуеит, иацбымҵан! – иара иахь цқьа
изымааԥшуаз ачымазаҩ налықәҿиҭит. – Ус бымҳәан!
Лара уаҳа ацәажәара лылшаӡомызт, лыблацәа хҩан.
Маҷк дахьаарацәажәаз убасҟатәи даркарон. Лыблақәа
шхылҩоз збаз ан напыла арԥарцәа идлырбеит ахышә
иадҵырц. Даргьы, знык лацәажәаха анроу, рыԥсеивгашьа
ласхан, рмашьынахь инахыҳәит. Хара имгакәа аб дааит.
Иԥҳа даниба, Гәдоуҭаҟа данцоз акәын ари аамҭа. Убрантә
даныхынҳә, ачымазаҩ лҿы иаҳәшьа дныжьны, иԥшәма
аҩныҟа дигеит. Уа Ԥара дрықәшәеит. Уи ауха аҷкәын
ахәшәтәырҭахь дигарц дақәимыргәыӷӡеит, аха рыхҩык ҿыц
уахь ицартә аҭагылазаашьа ҟалеит.
– Ҳҽанааилҳаргалак ҳцар бзиан, – лҳәеит ан, аҩны ҭынч
дызтәозма.
– Уажәоуми ҳанааиз, ҳаиҭацахуама? – аԥсахеибакрахь
диасуан иара.
– Уажәоуп, аха деиҭанакуеит, дшыҟоу ааҳзымдырӡакәа
ҳтәазаауама?
– Адәқьан аҿы аус зуроупеи.
– Уахык иумур ҟамлаӡои?
– Иаха изымуит, уаха изуам, уаҵәы сахызго ҳаздырӡом,
нас, аус муӡакәа стәазаауама? Аус зуз шиакәу зџьыба акыр
ҭоу абарҭ аԥсуаа ианбеилышәкаауа?
– Ус ҳақәшәеит, нас, ишԥаҟаҳҵои. Уахак иурҳауа ухнахуама?
– Бара, сара аус зуроуп, ибзеилымкааӡои? Маҷ-маҷ
сҽеидыскылароуп. Ахәшәтәырҭа ҳанҭыҵуа ҳаздырӡом,

315

ҳашҭыҵша ҳаздыруам. Сусушьа атемп ааԥхасҭастәыр,
аҽышьақәыргылара сцәыцәгьахоит. Арахь уахьынаҵыслак
уџьыба иҭаԥшуеит, унапы ианыԥшылоит. Даҽакала уск
узеиҿкаауа бдыруама?
– Убра ҩышә-хышә мааҭ урҳаит ҳәа ухныртәалом.
– Ҩышә-хышәла еицылома, капеи-капеила еицылоитеи.
Длатәан, ажәжәаҳәа акрифазшәа иуит. Ибзиашәа, ифатә
еилихуамызт, имгәа ианаалоны иибаз днадтәалон. Арахә
рҭыԥқәҵараз иԥшәма длыцхраауан. Имхы дынҭаԥшит, уи
шьҭа данҭалашаз издыруамызт, арҭ амшқәа ирылагӡаны
иҭеигаларц игәы иҭан ихәыҷқәа ицырхырааны, дахьымӡеит.
Ус иагьа иҟазаргьы, маҷ-маҷ дынҭамгылалар ауӡомызт.
Амшқәа аацәгьахар, аамҭа даҽа ԥыҭк ицәцон. Иҷкәын
даашьҭыхны, уахынлатәи иусурахь амҩа днанылон еиԥш,
дааиԥхьхәыцаан, иԥшәма лахь даахьаҳәит.
– Аусурантә сшааилак, уаха ҳцап Гагра. Бҭахызар уа баангылахп.
– Аиеи! – ан лыԥсы ааивылгахт.
Ачымазаҩ дзыхшаз аҩны ишыҟаз здыруаз агәыла ҳәсақәа
аӡәаӡәала иааиуан. Иагьа умҳәан, арҭ рыцәгьа-рыбзиа еилан,
аӡӷаб абзиарахь лҽыԥсахшьа иазҵаауан. Дшалҵыз раҳа­
хьан, иахьнеиуаз-иахьааиуаз цәажәатәыс ирымаз акәымзи.
Иҟалаҵәҟьаз аасҭа, иҟамлаз иаҳа иалацәажәагәышьон,
ажәабжьқәа еиқәырццак имҩасуан. Ачымазаҩ дшыбзиахоз
ала ан ддыргәыӷуан, џьоукы иргәалашәон ус еиԥш иҟалаз
ахҭысқәа, аха рыԥсы анеиқәдырхақәа заҟа ишьақәгылаз,
ак рмыхьӡазшәа рыԥсҭазаара шыбзиахаз. Ус ааигәаӡа,
убра ахәшәтәырҭаҿ еиқәдырхаз аӡәы, аԥшьбатәи аихагыла лҽалыҩрны лҽахьылкалыжьыз, хыла аихабетон дашьма
даахеит. Дыԥсуазма ҳәа илзыԥшын, аха ахара дырган, ҿыц
деиқәдырхеит. Уи лаҟара ари дычмазаҩызма, далымҵыкәа
дабацоз.
– Абарҭ аҿар ирыхьи, бара?! – иџьалшьон аӡәы. –
Имԥсыр ҳәа ишәома?

316

– Сымԥсуандаз, сыҽзысымшьрыз, – даақәыԥсычҳаит
анду Кәыҷ. – Егьрымбацт, бымбои.
– Ус лҽылшьыр лҭахыҵәҟьазу цқьа иҳаздыруамеи, –
ихьалыршшон даҽаӡәы.
– Асҟатәи хәшәы зжәыз, уаҳа лгәы иҭази зыбгәахәуа? –
инаҵылшьырц даҿын ахԥатәи, «ишәҵәахуа закәызеи!»
аҳәон лыԥшреи лҟазшьеи. – Амала, далҵуеит, шәымшәан!
– даақәгьежьыхуан, иакәымыз иақәшәаз лара леиԥш
урацәажәар ҟалозма.
– Уи шьҭа далҵуеит, – лҳәон аԥхьаӡатәи. – Амала,
дшәыхьчароуп ҳамҭакы. Нас ларгьы лхы цқьа дазхәыцуеит,
дыӡӷаб бзиан ҳәа дҳаԥхьаӡон, ак лгәы иҭашәап ҳәа иҟадаз.
– Заҟаҩы леиҽырбоз зырҳәо жәдыруама? – нацылҵеит
ани иаахыжәжәашәа аҵыхәтәан ицәажәоз.
– Ааи, – дақәшаҳаҭын аԥхьатәи, – лаб аус ахьиуаз дицхраарц ахәымҽхан даннеилак нахыс, асигарет аахәара
иахәомызт. Ҳаҷкәынцәа уи рымбози, ирымҳәои.
– Ааигәа уа џьоукгьы неицәхасқәеит ҳәа сыҟоуп.
– Саргьы исмаҳаи, бара.
– Нын, дзакәытә ӡӷабыз, зегь уамашәа дырбонеи.
– Иҵегь деиӷьхоит, шәымшәан! – инеиларыԥсеит
аҳәсақәа.
– Шәааи, шьҭа ҳцап, – дҩагыларц дҩеихеит ани ихыжә­
жәа ицәажәоз. – Ларгьы уаха деиҭацароуп, уаанӡа усқәак
даарыхьӡап.
– Иҟалҵазеи мыжда, ҳәызба цагәыла ҳалшьуазма? – аҳә­
сақәа наскьаганы ан данаахынҳә, дҟәындшәындуа дыҩнан
ланхәа.
Ирҳәалакгьы, ирулакгьы, ас лгәылацәа анылзааи, ан акыр
деилнарккон, лусураҿ иаҳа дарҵаруан. Ариабжьарак лнапы
злалымкыцыз маҭәақәак, шьыршьафқәак уҳәа, иаарласны
дзылгашаз, рыӡәӡәара лҽыназылкит. Лыԥшәма дааиаанӡа,
даҽа сааҭк инеиҳаны илыман. Урҭ рҩаны иныкналҳаит,
амшқәа бзиан, қәак рықәымшәакәа ибарын. Амашьына ала-

317

шара анылба, дара ртәы акәзар лгәахәын, лҽеидылкыларц
дныҩналеит. Аби аԥеи ааит. Урҭ ирышьҭархх, иҿаҳәаз ала
шуан, агәашәгьы абжьы аагеит. Риашьара иатәыз ҩыџьа
аиҳәшьцәеи рашьеи ракәын. Урҭ ақалақь аҿынтә иааит.
Аҳәсақәа ахәшәтәырҭаҿ ирбахьан, рашьа иакәын арахь изцыз. Аиҳәшьцәа руаӡә Амрикәа, Даур рыцҳа иан лакәын.
– Ишәыхьыз шәмыхьыр бзиан, – иҳәеит ахаҵа. –
Имаҷума ҳаӡӷабцәа атәым милаҭ ирымоу? Нас, Радоу
қырҭуак бзиа дылбазар, аҽшьраҿынӡа дызнажәгеи?
– Уи аӡбахә ала аҩны ҳмеицәажәаӡацт, иуҳәо абааугеи? – зҿааирхаз азҵаарақәа рҭакс азҵаарала ахаҵа ибӷа
ԥиҵәон Уарҭан.
– Сара ус саҳаитеи, ақырҭуа диццар лаб имузт, ахәшәқәа
лжәит ҳәа.
– Саргьы ак саҳақәахьеит, аха хырҩ азаҳуртә ҳамнеиӡацт.
– Нас, ирҳәо абааргои?
– Сара иахьынӡаздыруа, уи аҷкәын қырҭуа жәлак имоуп,
аха ихаҭа даԥсыуоуп.
Уарҭан еиликаауан ауаа ирыхьыз: амилаҭ еиҿыхарақәа
аныҟаз иара урҭ ӷәӷәала дрылахәын; ашьҭахь аибашьра дыҟан, ахақәиҭра аагараз. Аџьа ибахьеит, шьҭа иԥҳа
ақырҭуа диццар иуазма, ак раҳазар – аду алырхуан.
– Ҳазхлырҟьаз цқьа иаадыруандаз, иҳабыргызи, –
иҳәеит аб, иҭааз анынаскьеигоз.
– Шьҭа шәлазҵаар акәхоит, уаҳа ишԥеилышәкаауа, –
ахаҵа ас аниҳәоз, иаҳәшьцәеи иареи агәашә инҭыҵхьан.
– Аказы шәылмазҵаан ҳәа ҳарҳәеит.
– Избан?
– Лыԥсахы еибакуеит. Шьҭа лхала зны ак цәырылгозар
аабап.
– Аибашьра ашьҭахь аҽшьрақәа рацәахеит, умбои
иҟалаз. Ауаа рыԥсихика ԥхасҭахоит.
– Изыхҟьаз ҳаздыруам, – Уарҭан иԥҳа аҽшьраҵәҟьа
амҩа дықәгылан ҳәа макьана агәра игаӡомызт.

318

– Ҳаргьы ҳцалап! – ирҭаз анықәҵ, лԥа длыманы ан
даацәырҵит.
Амашьына ашьҭахь дҭатәан лара. Лыԥшәмеи лԥеи – аԥхьа.
Радоу илеиҵбыз иакәын Ԥара. Леишәа ҷыдак шьҭимхыцызт,
рылаԥш еснагь ихын. Иҵегь дихылаԥшырц акәын араион
Мрагыларатәи акәакьҭаҿынтә егьи, Мраҭашәаратәи аган
шыҟаз, ақалақьгьы далсны, лара усура дызцоз. Абасҟатәи
ишихылаԥшуазгьы, рԥазаҵә ирызцәыригарыз рыздыруамызт, аамҭа дацәшәон ан. Радоу, аҩны шлызҳазгьы, иҵылгаз
аилкаара уадаҩны даақәгылеит.
Ахәшәтәырҭа ашҭа ишынҭалаз, лыԥшәмеи рԥеи ахышә
шыҟаз рҿынархеит. Уа иадгылаз Манчеи иҩызцәеи, аб
дышнеиуаз анырба, ашырҳәа иаадԥан, арымӡ-кнаҳақәа
рахь инаскьеит. Урҭ рацәажәара дахьӡарын, лара дышиашаз
ареанимациа дныҩналт. Арԥарцәа ахышә ала изацәажәоз
Гәына лакәзаарын. Ачымазаҩ дыцәан. Лыԥхыӡқәа ҽеимзу
здыруадаз, дааӷызлон. Ланхәԥҳа аҩныҟа ддәықәылҵеит
рмашьынала, лыԥшәма ихәыҷы дшыҟақәаз анеиликаа.
Лара иаалгақәаз рҭыԥ инықәылҵан, днатәеит, лыԥҳа
дылзыԥшуа. Лцәаԥштәхәы аиӷьхара иаҿын, Амала, макьана
даарак ишьақәгыламызт. Ахышә иадгылан хҩык арԥарцәа
иҿабыӷ-ҿабыӷӡа.
– Манча дыԥхашьоит, – иҳәеит Баҭаҟәа, – акыр шәҭа­
хызар еиликаарц иҭахуп.
– Акгьы сҭахӡам, – ахышә ахь дааскьеит лара. – Аҩныҟа
шәцаны, шәыԥсы шәшьар ауп исҭаху.
– Уи ҳахьӡоит, – аҿаԥхаҿаччара иҿықәын Димаҟәа. –
Знык ҳазхара ҳналацәажәандаз ҳәа ауп ҳшыҟоу, арахь
лара ацәа дзалҵуам.
– Уигьы шьҭа шәахьӡоит, шәца аҩныҟа!
– Абра иҟам хәшәык шәҭахымкәа шәыҟам, – ихы
ҩышьҭихит Манча.– Шәачаҟа цатәызар – имӡакәа иҳашәҳәа!
– Ус акыр ҳҭахызар, лаб иагьараан дыбжьысхьазаарын.
Агәхьаа шәҽашәмырган, иаҳҭахыз зегь ара ирыман.
– Аиеи, нас, – рҳәан, инаскьеит.

319

Урҭ арымӡқәа инарықәтәан, ршьапқәа ыргьало, изықә­
тәаз акнаҳарҭа рхы ишадырхәоз анылба, лара илдырит акраамҭа ишықәымҵуаз, ма аухагьы уа ишдыршоз.
Лара илыхәҭаз ралҳәагәышьеит, дара ирыхәҭан ҳәа ргәы
ишранаҳәоз иныҟәарын. Лхәыҷы лыбжьы знык лгәы
иаақәҩырц лҭахын, ҿыц дышҭанамгалаз еилылкаарц, аха
лыцәашьа дзаԥырхагахомызт, ус дтәан дылҿаԥшуа. Аамҭа
акыр инеит.
– Ара быҟоума? – лыбжьы аалаҳаит, уи аарла лыбла
ааԥшуан. – Авариа исыхьыз саб идыруама? – уи ԥхыӡ илбазу здыруадаз, уаҩ дыззымхәыцуаз дазҵааит. – Дзымааиуеи? – дышлацәажәахьаз лгәалашәаӡомызт.
– Уажәы ара дыҟан, Гәына диманы аҩныҟа дцеит.
Ԥарагьы дицуп.
– Бзиоуп.
Лыбла аахылҩахт. Дшыцәаз удырратә, ҭынч лыԥсыԥ
лалгаҩалгон. Ан длыдтәалан, лынаиааира шьҭа илныррым лгәахәаанӡа. Аҵх акыр инеигәахьан. Ашьшьыҳәа
ҿыц дналываиеит. Лхәыҷы лнапы анаанылкыла, лара
лнапы егьи дахан, лгәы инықәылҵеит, лан лҿынтә
мчык лызҭалозшәа. Ангьы лааԥсара лиааин, дыцәеит.
Ашьыжь ацәылашара даанарԥшит. Дҩагылеит, дызваиаз
дылԥырхагамхарц.
– Ак басҳәар сҭахуп, – аԥҳа дааԥшхьазаарын, лан лгылара дазыԥшын. – Шьҭа хәбаҟа шықәса ҵлашт аҽшьра сгәы
иҭазижьҭеи.
– Избан?! – ан лгәы нҭыԥсааит, иагьынҭаҳаит. –
Изсабымҳәеи ус бхы изҭашәаз? – деиҭаҵааит, раԥхьатәи
лызҵаара аҭак лхәыҷы ианылзыҟамҵа.
– Саҟәыбхыр ҳәа сшәон, арахь сара уи хырԥашьа
сымаӡамызт, – аԥҳа лан лгәы иҵегь иҭлырԥсаауан.

320

Аб Уарҭан
Аусураҿ данааиуаз, ацәылашамҭахь аҵх ахы амырхацызт. Адәқьан маҷ ашә аартны дныҩналан, днапыршьышьуа алашара ахьаиркуаз днеиуан, акы дахаҳаит. Уахь
амҩа акгьы аԥыраиргылаӡомызт, адәахьы ҽынла иргылалоз аныҩнеигалоз шьыжьла шылашьцаз имҩа иԥшаа­
лар акәын азы. Дызхаҳаз днахеит, цқьа дазымхәыцкәа
иахьыргылатәымыз ак аҭыԥ аиҭазар игәахәын. Даҽакы
дахаҳаит. Асҟатәи имҩа иаԥыразаргыларыдаз? Излауаз
ала, алашара аркырҭанӡа днаӡеит. Иааҩналашазар – итауар
абжеиҳарак еилырхны ишьҭан. Акәакьҭаҿы аҭуан кылжәан,
ҷкәына цәыхрыцк дкылсит уҳәартә. Ашьҭахьтәи ашә ҵаҟатәи
алыкә аартын, хыхьтәи аркын. Уи рзаамыртӡеит. Хыхьтәи
аԥхьа иаартызар акәын, ус акәымкәан аԥхьа ҵаҟатәи аауртыр, хыхьтәи уцааиуамызт. Ус иҟаҵан. Ус анакәха, ашә
ала акгьы рызкылымгеит. Аҭуан ахькылжәаз ала, арҭмаҟқәа
рҭәны икылыргеит. Иргаз ҳәа иаагәеиҭақәеит. Жәабаҟа
нызқь мааҭ рыхә. Цқьа игәеиҭар – заҟа рҿы итәоз здыруадаз. Ақә акәакьҭақәа рҿы, адәқьан џьара еиҭагатәхозар ҳәа
заа ҳасаб азуны, акран адаҷ зуркышаз аркыгақәа аман. Урҭ
ақә ала ихҩан, иаармарианы ицәыругартә. Убарҭ гәарҭеит
аӷьычцәа. Устәиала ақә бӷьыцк иҩахан, шьапыла аӷә па иласын, ҷкәынак дкылсыртә, иаакылыржәеит. Арҭқәа ангәеиҭа,
аԥшәма ашырҳәа ашә ҩаиркит, имашьына аақәирҵәиин,
аҩны даакылҟьеит.
– Ԥара, угыла!
– Макьана Гәдоуҭа ҳцома? – дахьцәажәоз ацәа далан.
– Иахьа ҳазцаӡом. Адәқьан иақәлеит. Аусутә ҳамоуп.
– Аиаша! – аҷкәын дҩаҵҟьеит. Рыԥсы ҭакны измаз
адәқьан акәын. Атачкақәа ирыҵаԥсхьан. Раб адәқьан
ықәиргылазижьҭеи, ахәыҷқәа акыр рхы иақәиҭын. –
Иҟаҳҵои? – ахәыҟаҵарҭа дааҩнаххит.
– Чаик ыжәи! – аб уи ихәы аақәиргылеит. – Аиха лабақәа
ықәҵаны, еиларҭәаны еибаҳаркыроуп, аиха каҭа ԥаны

321

иқәаҳҵаанӡа иҳазхартә. Сара уахь сцоит, ача сыдыскылоит. Уара ирласны унеи! Акыр зҭиуа дааир, ҳаиҵамхароуп.
Аиларҭәаҩ дабаҳаԥшаауеи акәымзар.
Аб дхынҳәит идәқьан ахь. Идәылгатәқәаз ҩдәылиган,
аҩныҵҟа ааилиргеит, ахәаахәҭцәа ирҭахыз иаразнак
иааумԥыхьашәартә, доусы рҭыԥқәа аарзылихит. Иргақәаз
рҿынтә зынӡак иаанымхақәаз бӷьыцк инаниҵеит, аҩны
имақәаз ааигарц. Аӷьычцәа иеилахамҭа рҽақәдыршәеит,
убригьы рҳасабит уҳәартә, еиқәшәеит, аха адәқьан аусура
ԥкӡамызт ҽнак ада, ма дара гәыӷуазу изтәыз акы дахнагарын ҳәа. Иақәлаз зусҭқәадаз? Хәынганк изымдырҵәҟьо
дыҟаӡамызт, избанзар иӷьычуаз аҷкәынцәа гәыԥ-гәыԥ
рыҽшаны иҟан. Иарбақәаныз ара иааиз? Насгьы, иӷьычуаз
иус дшаҿыз инапы укыр, дызусҭаз еилкаахон, акәымзар
анацәа узыҵҟьон, рыҷкәынцәа ирыдубалаз цәыругарц.
Аҭамзаара уаҳәартә аҿынӡа унаргон. Зҿы уашшуадаз? ГАИ
наҟтәирахь игылан, аха урҭ иаҳа ирзааигәаӡаз акакалкырҭа
иҩналахьан, ирымбаӡеит. Ирбазаргьы зақәҿырҭрыз? Дара
рхаҭа рнапы алакымзааитеи!
Ԥара дшааизҵәҟьа дныҵашәкәа дцеит. Акырзҭиуаз
данааҩ­нала лхы кны даақәгылеит. Уи лыгәшәымшә ҳәаны
аусура далаиргеит. Иргаз цқьа издыруадаз, уаҩы изыԥхьа­
ӡомызт, иргәалашәоз ада. Лара лиашара уақәгәыӷыр акәын.
Аб дыццакуан, арахь иҷкәын дибомызт. Нас уи ашыцра
шыҟаз даалҵит, ҳәызбақәак кны.
– Ашыцра адҳәыԥш аҿы итәаны акрырфеит, акрыржәит,
– иҳәеит иара. – Ашоколад цәа каԥсоуп, ашампан
баҭлыкақәа шьҭоуп, аҳәызбақәа ахьышьҭарҵаз алашьцараҿ
ирымбаӡакәа ицеит.
– Устәи ала ицеит, – идырт аб. – Ҷкәынцәақәак роуп
иҟазҵаз, акәымзар ас иааигәаны, ирӷьычыз ыфо-ижәуа,
итәодаз. Уаалеи!
Амашьына инҭалан, агәылара арҭәашьа здыруаз дрыԥ­
шааит. Аҩны, ацраҳәа ааҭырган, аиха лабақәа еидыркы-

322

леит. Шьыбжьонӡа убри рыдәқьан иқәтәан, аиларҭәара
иаҿын. Ақә злахыбыз аихатә бӷьыцқәа реиԥшьырҭақәа
ирықәыршәаны, аиха лабақәа ықәҵаны, аганқәа ирылар­
ҭәан, аӷьычцәа аҵәымӷ алхра ишаарҭахыз ирзымариамхарц.
Нас, зны аамҭак роур, аиха каҭа ҟаҵаны ахыб иақәҵатәхон.
Акаҭа уаҩ дызкылсуамызт, жьаҳәала иасны уи амырхырц
уахь ихәнодаз.
– Ах, рыԥсцәа ааиҭаргааит! – ралгамҭаз Уарҭан дыцә­
ҳауан, аӷьычцәа рзы акәзу, машьынак илалбааны зҿыназхаз
амилициа аусзуҩцәа ҩыџьа ирзынархазу узеилымкаауа.
Аиларҭәара знык изалгандаз ҳәа дахыццакуан иара,
излауаз ала ахәшәтәырҭахь деихарц. Иԥҳа акома далҵит,
аха макьана усҟатәи дыӷәӷәамызт, ҽазнык дҭанамгалартә.
Иҟаз акгьы ахьимаҳацыз даргәаҭеиуан. Аиларҭәара
иацәынхази амаҭәахәқәеи наԥхьакшәа, амҩа дықәхын.
Арахь идәқьан зырҳәыз макьана ихы-игәы иҭымҵыцызт.
«Спара шԥарыԥшааи…» – дмақаруан, аха рықәшәара
иҭахӡамызт. Аҳәынҭқарратә мчрақәа русура кәадан, аибашьра анынҵәаз аахыс. Зегь раԥхьа убри акәын иара
изҵигоз иааҟалоз зегьы. «Зҿы уашшуада?» – ҿыц игәы
иалахын. Урҭ ицәырӡаз атауар шьақәиргылар акәын, аха
ишьара дықәҟьаны дыҟазаауан, ахарҭәаара цәгьаны.
Адәқьани ачымазаҩи ихәыцрақәа шрыбжьаз, иԥҳа лҿы
дааҭгылеит. Идәқьан иҩназ зегь ргаргьы, иара рыблыргьы, ахәыҷы деибга-деизҩыда знык дгыландаз! Ауаҩы
наӡа ахәыҷы хшыҩ шьҭихлон, ас алыԥшаарақәа мчы
рымамызшәа анибоз. Аҽазнык ирҵарны даамҽханакит
аӡӷаб иҟалҵаз азхәыцра. Зегь агәраганы ирыман
лҽылшьырц лҭахыҵәҟьан ҳәа. Уи зҵыргоз – иаԥсыуамыз
диццарц лҭахны, лаб мап ахьылцәикыз акәын ҳәа
рыԥхьаӡон. Иара уаҟа ҵаҵӷәык аҵаны дахәаԥшуамызт,
избанзар ус иҟаз еицәажәарак аҩны ирымаӡамызт, – ари
ахшыҩҵак ҿыц еиҭа изцәырҵуан. Аԥсҭазаара лҭахӡамызт
иҳәартә дибомызт, лара лхаҭа убас длызхәыцыртә дкы-

323

лылгеит лаб. Ахәшәқәа шылжәыз анылҳәа, «быԥсыр
бҭахума?» ҳәа ҩынтәгьы длызҵааит. «Мамоу», – лҳәон лара,
ус дҵаартә еиԥш дназгаз еилызкаарц зҭахыз ахаҿсахьа
шьҭыхны. Лгәы иҭаз лҳәон, – дхәыцуан иара, – избанзар
шьҭа дҭанагалахьан амц лҳәартә, даҽаџьара гызмалрала
дхәыцыртә дзыҟаломызт. Ма уажәраанӡа илхәыцқәахьаз
рхәынганк илнарҳәозу? – даахьаҵуан иара игәҭахәыцраҿ.
Ма аԥсра ахықә даннықәгыла, шьҭа уаҳа дахьзымгьежьуаз
гәхьаас илкызу? Аԥан инхықәгылаз ус имыхьуази, – иԥсы
аанхарц иҭаххон.
Имашьына ҵаҟа шәшьырак азиԥшааит. Амра ицә­ур­
гылар, аҩныҵҟа шуан. Макьана изычҳауамызт ашоура,
шьҭа акырқәа ишеихсыӷьызгьы. Ахәшәтәырҭа аҿаԥхьа
ауаа маҷын, ашьыжь еиԥш еилауаҭырӡомызт. Ареанимациа ахышәқәа ирымариаша иҿынеихеит. Ашьҭахьтәи ашә
даадәылҵны, иаҳәшьаду лыԥҳа лыԥшәма Махаз Ианга
дышлыдгылаз ахарантә даагәеиҭеит. Лара акы еиҭалҳәон,
лылаӷырӡ рыцқьо. Уарҭан игәы нҭыԥсааит. Ирласны
иҿынеихеит, акыр ҟалазар аилкаара дахыццакуа. Лара, иара
дылмыршәарц, маҷк арахь дааиԥылозма уҳәо, дааиҭаԥеит:
– Умшәан! Ахәыҷы хар лымаӡам.
– Нас, бзырҵәыуои?
– Илыхьыз салымҳәеи, сымҵәыуакәа. Хәышықәса
дрықәуп, лҳәеит, аҽшьра лҽазыҟалҵоижьҭеи.
– Избан?.. Дзыхҟьеи? – ҵакык змаз азҵаарақәа
неиқәиԥсеит.
– «Зны хәымҽханк, Бароуи бареи адәны шәеидгыланы
шәеицәажәон, – лҳәеит. – Убри аахыс аԥсҭазаара сҭахӡам»
лҳәеит.
– Ишԥа?.. Шәахьеицәажәоз, маӡала ак еибышәҳәоз
џьашьаны, длыҵашьыцу? – иҟалаз ҳәа иаҳаз ҵаҵӷәык
изаҭозар ҳәа даҿын, арахь уамак дызхәыцуа ихаҭагьы
дыҟамызт, ишьара дықәҟьарц егьигмызт.
– Убасшәоуп ишеилыскааз.

324

– Усҟатәи блацәажәар ҟалозма? – аӡӷаб цқьа лхы лдыр­
уа дыҟазар еиликаар иҭахын, ԥхыӡк даланы, ак лҳәақәа­
зар? – Ахәшәтәыҩцәа аказы шәылмазҵаан рымҳәази.
– Лара лхала илҭаххеит, сара акыр лсырҳәама.
– Аа, - шьҭа дхьаҵзар акәхарын лара. – Слацәажәапи
саргьы!
– Дыцәоуп. Амала, уналҿаԥшырц уҭахызар, усҭ ахалаҭ!
Аб дныҩналеит. ҭынч дыцәан, иқәҿаҳәаз лызнапык
лгәы иқәҵашәа, маҷк ларӷьарахь лхы аарҳәын. Лнапы ааникылан, ишьышьуан, игәӡуан, игәы иқәыжжуаз илаӷырӡ
мчыла иникылон. Илзымдырӡакәа ахәшә ламхажәзар ҳәа
гәыӷрак изҭан, инеиԥхьба ицәцеит. Аԥсҭазаара лҭахӡам­
кәа, адунеи лгәахшәаҵәҟьаны, адәы дышԥақәыз, уаҳа
даарызгәамҭаӡакәа?!. Илыхьи?.. Иақәымшәацыз издыруамызт, уи лаӷырӡыла иурыцқьоз рыцҳашьаран. Даараӡа
дрыцҳаишьон ихәыҷы.
– Ани аби ааир ҳуеит, – диахәыҭхәыҭуан амедеҳәшьа,
– аха дырбарц ауацәа аашәмышьҭлан! Ара иҟалом. Уи адагьы, лара илзеицәоуп. Абзиаха лышәҭа!
– Ианга аҩнынӡа дугароуп, – дааидгылеит иаҳәшьа
Гәына. – Уигьы лыԥсы илфахьоу маҷӡам. Дааԥсеит. Уаха
лыԥсы лшәыршьа. Сара сыҟазаауеит, – ахалаҭ ааимылхын,
иҵегь ачымазаҩ лхаҿы ԥсахшьақәа ҭиҵааларц зҭахыз лаб
дыҩдәылганы даурышьҭит.
Ани Махази аашьҭихын, аҩныҟа амҩа данылахт. Мышқәак
рыла ари амҩа заҟантә дангылахьаз игәалашәаӡомызт, ажьа
зҭадыргьежьуаз агьаргьаласа еиԥш, дҭахынҳәуан аҩнынтә
ахәшәтәырҭаҿынӡа, ахәшәҭырҭаҿынтә аҩнынӡа. Ахәыҷқәа
ак рыхьыр ҳәа дшәаны, абык ихшара дшырхыламԥшуаз,
дрышьҭан. Иԥшәма лааԥсара маҷызшәа ибон, даҽа ԥыҭрак
хшыҩзышьҭра рзылурц еснагь длабжьон, длықәыҵәҟьон,
аиашаҵәҟьа уҳәозар. Аха ихадаз ак рыԥҳа агәыбжьанытә
илыгрыжьит акәымзар, иахьа иахьҭаларгылаз аҭшәара
иҭаларгылозма. Зынӡак иззымхәыцуаз акы лҽахлырҟьеит,

325

уи уажәшьҭа агәраганы дыҟан, аха иарбаныз? Иарбаныз?!.
Ҿыц ихы дазҵаауан. Хәышықәса инарзынаԥшуа, адунеи
иқәыз аԥсҭазаашьа лымбаӡо адәы дышԥақәыз, аҽшьра
мацара лҽазкуа? Игәы иқәыҵәҵәоз аб лаӷырӡы адәахьы
ихыжжыр иԥшәмеи изааигәаз иуеи, хазы иҩызаз идимырбарц, арыӷьарахьынтә амҩа ааиҩиҵәан, арымарахь
шәшьырҵак иныҵаиргылан, ашырҳәа дыҩҭыԥеит, убасҟатәи
игәы ԥшқахахьан.
– Иухьи, уара?! – иԥшәма ари дызҿыз лгәы иалан.
– Уԥсахы еибаумыркын! – иаҳауан Махаз иабжьага
жәақәа. – Шьҭа шәзыцәшәо егьыҟам, ԥшӡала дхынҳәит,
лаԥхьаҟа Анцәа длықәныҳәааит!
Иара икьаҿ ааирҽеизшәа ҟаиҵан, ирлас ичавра
аацәыриган, иблақәа аарыцқьаны, ибласаркьа еиқәаҵәа
днахаахазшәа инаалартә имхаҵа, имашьына дынҭалан,
инаирҵасит, знык дахьнеишаз деибганы дызнеиндаз ҳәа
ихаҭа ҳазшаз диҳәозшәа. Иԥҳа иаалыхҭашәаны ахәшә
лжәызар, дырзеиқәмырхар убри амшала, убасҟатәи хьаас иҟаимҵар ҟаларын. Уи лҭагылазаашьа злаҟаз ала,
аиҳараӡак адкыларҭаҿ даннеигоз, рнапсыргәыҵа рҟьаҟьа,
наҟ-ааҟ аҿақ-аҿақ иахьылҿасуаз лнымырӡакәа, лхаҿы дакгьы мқәацо данықәиаз анигәалашәоз, ма Аида, иҟалҵарыз
лзымдыруа, дшәаны лыбла шаҟьшаҟьа лаацәырҵшьа
ибла ианаахгылоз, ма атерапевт еиҳаби аневрапотологи, илжәыз иарбан хәшәыз еилыркаарц, ианаадәыл­
ҟьоз дрызхәыцуанаҵ, зны-зынла еимҟьеимцаразшәа
ахәыҷы дырцәыӡырц шалшоз ааихҭашәалон. Иамуазар ишԥаҟарҵарыз ҳәа дақәшаҳаҭхазшәа ихы ибон, нас
иахьын­ӡа­уаз дааҟәымҵӡакәа ақәԥара шаҭахыз даамҽха­
накуан. Аха уажәы иихәыцуаз лқәыԥшра шықәсқәа раан,
акырӡа аԥсҭазаара лгәахшәаны, ес-минуҭ аԥсра дазхәыцуа,
убри еиӷьашьо (убасҵәҟьа иҟан акәымзар, аҽшьра аҿынӡа
дназгози) адәы дышԥақәыз, лхы-лгәы иҭаз дзыхшаз, ма
ус илзааигәаз аӡәы изеилымкааӡакәа, ларгьы аӡәы иҿы

326

ицәырлымгаӡакәа. Амҩан ани Махази ак еибырҳәон, иара
уи иаҳаӡомызт, егьрықәҿиҭӡомызт.
– Гәыхь шәымамкәа ԥшӡала шәныҟәалааит! – Махаз,
ақыҭа ацуҭақәа руак ианаалагыла, длыбаауан, уа дынхон
азы.
– Абзиараз! – Ианга уи наиқәҿылҭит, лыԥшәма «абзиараз» аанарго, ихы шынеиҟьазгьы, иҿы шеихимхыз анылба. – Уигьы иааигаз ачара лзиураны дыҟоуп, – лҳәеит
лара, лыԥшәмеи лареи анааизынха. – Иуа-игәыцхәы ауаа
рылеиҵароуп, еиҿикаароуп, уи ацынхәра чымазаҩбара
дҳазлеир акәхеит.
Аҩны ишааизҵәҟьа, ателербага аҿаԥхьа иара днатәан,
иан лмаҭа дшыҟаз еилылкаарц анылҭахха, дшеиӷьыз
налеиҳәан, адырраҭара дшахәаԥшуаз илацәа неиқәиԥсеит.
Уи маҷк акәын дахьыцәаз, данааԥш, иԥшәма ланхәа
уажәгьы илалҳәон, иара инагӡаны изыҟамҵаз иан лызҵаара
аҭак. Иблақәа хҩаны дахьтәаз дыцәаз џьыршьон. Иԥа
Ԥареи иԥҳа Нареи, хаз-хазы ианааигьы, ҭынч рани рандуи
ирацәажәон, рыбжьы раб даанарԥшрымызт ҳәа игәыӷшәа.
Урҭ аҵараҿынтә рхы иаужьқәан, аԥсшьара мшқәеи аны­
ҳәа мшқәеи неишьҭалазшәа иааиуан азы. Аҽны аусутә
еиқәылахьан, узтәозма. Аха раб иҟазшьа рзеилкаауамызт,
арахь иҟарҵараны иҟаз ҳәа зиҳәазгьы инапы аиркуамызт.
Ран лакәын илыгхаз иаҿыз, лыԥсы лдыршьарц ланхәԥҳа
дшаулышьҭыз ларгьы изаҳазгьы ирхашҭхьан.
Ахәымҽхан, Амра лҭашәон еиԥш, Ԥара диманы адәқьан
дазнеит. Акырзҭиуаз данца ашьҭахьгьы, ауаа маҷӡамызт. Урҭ
дшырҿыз, маҷк игәы ихашҭын, аҵыхәтәан аԥышәырччарагьы
иҿықәыххуан. Аӡәырҩы иазҵаауан, аӡӷаб дшыҟаз еилыркаарц. Инҭкааны рацәажәара иҭахӡамызт, аха шьҭа лҽылшьырц
шылҭахыз дымкәанызанкәа ишидыруаз иӡаӡомызт. Шьҭа,
уаҳа иааирыз уаҩ дҟаларымызт игәахәыртә аамҭа неихьан
ашә анаиркуаз. Аԥсҟы иҷкәын инаииҭан, ахәшәтәырҭахь
имҩа ирхарц наиабжьеигеит. Аҩны днеир, иԥшәма дааис-

327

ны дылкуан, ауха Гагра дигарц, убри идыруанаҵ, заа ихала
дцар иаҳа иеиӷьын. Ареанимациаҿ дларышьҭит ашьҭахьтәи
ашә ала. Ахәыҷы дыцәан. Цқьагьы дызмыцәозаарын, лыбла
аахылтлозаарын, ирласны дааԥсон, ҿыц деиҭанҭанагалон,
уи ҭынч ацәара аанагозар. Аб дгылан, иԥҳа дылҿаԥшуа.
Шьыбжьон данибоз аасҭа, лхаҿы ацәаԥштәхәы еиӷьын.
Ихаҭагьы игәы иаҳа иҭынчын.
Даныҩдәылҵ, аԥсҟы иԥа имымхӡакәа, днаиватәахт. Уахыла аинспекторцәа ирбарымызт ҳәа дгәыӷуан. Аҷкәын
амашьына, шьҭа аԥышәа змаз иеиԥш иныҟәицон. Уаанӡа
хынтә ракәзу ӷәӷәала иԥиҽхьан. Аб агәраганы дыҟан аҷкәын
дызҳаанӡа аԥсҟы акышьа ширҵатәыз. Аинспекторцәа дара
ирыҷкәынцәазар – акы иамусын, аха даҽаӡә иԥа, амашьына арныҟәашьа аԥҟара еилеигеит ҳәа ҟәрышьқәак имырхыр, – убри акәын аус злаз.
– Шәабаҟаз асҟаамҭа? – аԥшәмаԥҳәыс дыԥшны дтәан,
рхәы ықәыргыланы.
– Бышьҭамлоз, ҳхала уаххьа ҳнапы ҳзамыркӡози, –
аишәа днадтәалеит иара, иԥа диманы.
– Ахәыҷы лахь ҳцап ҳәа акәымзи.
– Уа ҳцаны ҳаахьеит, – еиликаауан уаха дигарын ҳәа
дышгәыӷуаз, иаразнак илирдырит уи шьҭа ишаҭахымхоз.
– Скажьны узцеи?
– Ашьыжьынӡа уамак бжьам.
– Дышԥаҟоу? – дахьынӡыҟамыз ԥсахрак ӷәӷәак ҟалазшәа
ларгьы лгәы иабон, аха иарбан ганыз уи ахырхарҭа ахьыҟаз,
– убри акәын илыгәҭыхаз.
– Дыцәоуп. Ус анакәха, абзиахарахь лхы хоуп.
Иԥшәмеи иҷкәыни риарҭақәа ианрызца, егьырҭ усгьы
ишьҭалахьан, иара адиван дықәтәахын, ателедырраҭара
дахәаԥшуа. Диар дызмыцәар ҳәа дшәон. Аиарҭа
данагәылаҵәиуаз иҭахӡамызт. Дыштәаз ибла нцәынҭааит.
Даналҵ, шьҭа диаргьы иԥсы изшьомызт азы, уа даанхеит.
Аха уажәы игәы иҭашәаз абыржәы иԥхыӡ иалашәаз акәын.

328

Џьоукы адәқьан ақә кылыршәарц иқәын. Данааԥш уи
иахьлабҿабамыз деигәырӷьеит. Амала уахагьы иақәлар ҳәа
даацәшәеит. Ҩаха еиқәырццак аӷьычцәа џьарак изнеиуамызт, даргьы рыгага иацәшәон, аха уи иара дзазхәыцуамызт.
Дҩагылан, шьҭа асааҭ ҩба ҟалахьан, иавтомат аацәыриган,
ашьшьыҳәа агәарбжьарахь дкылсит. Ихы хан амҩаду ахь.
Алашарақәа ахьаацәыҵаҷҷоз дыдмыргамарц, днавҵагылааавҵагыло адәқьан дазааигәахон. Харантә днаԥшуан, аӡәыр
дадибалозар ҳәа. Дазааигәацәамкәа идәқьан днахыкәшеит.
Ашьҭахь дазааигәахеит. Аҵла дахьынԥашыланы дыхәнан,
ахыбра ақә гәеиҭеит. Ашьыжь ишынрыжьыз иҟан. Аҵлаҿ
ԥыҭрак дықәтәан, иидыруаз аӡә дкылшәозар ҳәа.
Абраҟа аӡә дибаргьы изиурызи, ыы? Ушишьрыз убар –
душьрын. Аха баша дӷьычуан ҳәа… Иаҭахымыз ахәыцрақәа
дрылахозшәа аниба, длалбаан, амҩа даақәгылт. Ибон ГАИ
апост. Ашлагбаум аркын. Машьынак рзааир, иаадыртуан.
Аидарамҩангагала иаауаз дныҩнагыланы иацәажәон. Амала рԥышә зкьысуа игылаз адәқьан маҷқәа ирзыруаз дара
рус алаӡамызт. Иалазаргьы здыруадаз. Аҩныҟа иҿынеихеит.
Ҿыц ателербага днадтәалеит. Кинок цон. Дагьаазҿ­
лымҳахеит. Аҵыхәанӡа дазхәыцыртә дзыҟаломызт. Ҿыц
ибла дыхгылан даныхәыҷӡаз иҵарыз, ччара-хәмарра згымыз иԥҳа гәыбжьанытә. Лыӡӷабра данҭагылоз лыҽшылыԥ­
сахыз убарҭан, дҭынчхеит, лыҵарра лцәыӡит, амыцхә
дцәажәомызт, дышнеиуаз ацәажәарагьы лцәымӷахон.
Уи лызҳара ҽеиҭакра акәыз џьишьон. Аҵара-дырра амацара уанарҩашьозгьы ҟалозаарын, аԥсҭазаара аганқәа
зегьы рыҭҵаара рзааигәахон, аха аҵыхәанӡа ирызҭым­
ҵаауазаарын. Уа дыштәаз дамхацәахт. Данааԥш, деилахха, дықәҵаны исуазшәа, ицәеижь ихьуан. Ихаҿы амихын, иҿы ӡәӡәа, акы днацҳазшәа, усура деиҭацеит. Амала
шьҭа еиликаауан есуаха идәқьан ашҟа дышзықәымлалоз,
иналаршәашәа дахылаԥшрын акәымзар. Ахьчаҩ диза­
ҭомызт. Дәқьан хәыҷык аԥшәма даманы, акрызҭиуаз ҩыџьа
ықәыргыланы, шьҭа ахьчаҩ – асҟатәи ауаа азбозма.

329

Аԥҳа Радоу
Аԥшьымш ауха, ареанимациа дыҩнырган, аԥшьбатәи
аихагылаҿ иҟаз атерапиа аҟәшахьы диаргеит. Ҩ-иарҭа
заҵәык ракәын игылаз. Руак лара дықәиан, егьи аҿы –
лан. Лыблақәа шыхҩазгьы, лара дыцәаӡамызт, дшааԥшра
дааԥшхьан. Ацәылашара аҽазнакхьан азы, ауаҭах
аҩныҵҟа алашара иаҳа-иаҳа иазҳауан. Ауха ибзианы
дахьыцәаз лыԥсы бзианы илнаршьан, уажәраанӡақәа
раасҭа иаҳа лыхшыҩ еилган, лхәыцшьа еилккан. Зынӡак
илгәаламшәаӡоз лхәыҷра лыбла иаахгылеит, лаҳәшьеиҳабы,
лашьеиҵбы, реиҵыбӡа, урҭ дышрахәмарлоз, дыхәмарны
дышрақәԥоз, нас… нас илызцәырҵит уи амш еиқәаҵәа…
Иара иашьҭанеиуаз амшқәа, аҵхқәа, амчыбжьқәа, амзақәа,
ашықәсқәа… Анцәа ҳрыцҳашьа! Ашықәсқәа, иагьа ус
мҩаԥылгаргьы, зегь ириааирц зҽызшәоз ахәыцра, иахьабалак илышьҭаз ахәыцра, лыгага лыцрыҵуазар илыцрыҵрыз,
хәыҷҵас лнапы иқәыргыланы, лҿара аамҭа иагәылалгалаз
аҽшьразы ахәыцра. Уи илулак аҵыхәтәан илгәаӷьит ҳәа
агәырӷьара. Аха уи дамгазаарын, уаӷеимшхара шыҟалҵоз
абыржәы акәын цқьа даназхәыцуаз, нырцәыҟа лшьаҿа
лзеихымгакәа арахь данхьадырҵәи. Лыбжьы ҭыганы
даақьызқьызит. Лылаӷырӡ жәпақәа лҿыкьасон. Иҟалаз
ззеилымкааз лан дшәаны дҩаҵҟьан, даалхаххит. Уи илымбацызт усҵәҟьа ҵәыуашьак, аҳәырҳәырҳәа лаӷырӡык ус
даҽаӡәы илҿыкьасоны.
– Радоу, ибыхьи?
– Абас зсыхьи?! – лыбжьи лылаӷырӡи еилаҵәон,
лҽылзынкыломызт, лыхчы лаӷырӡыла ибааӡон, лан иааллыркыз ачавра иалабомызт, нас ампахьшьы налылҭеит.
– Бҵәыуа, бгәы арҭынчуеит! – илыхьыз ас дазхәыцуа
днеизар, уи бзиарак иазкын лгәахәын, ан лшәара налхыҵын,
лыԥҳа дылԥырхагамхарц, насҭхашәа аиарҭаҿ днатәеит.
Ас ҭынч дызтәозма, апалата еиллыргон, аԥҳа дҭынчха­
қәаанӡа. Радоу дкьыпшәыпуа, лҿы ҭыркәыжы дҵәыуан,

330

аҵыхәтәан лыбжьы зынӡак илыргаӡомызт.Лан дҩалыргылан,
ӡыхьла лҿы ллырӡәӡәеит, ампахьшьы ҿыц ааллыркын,
лыҽлырбазшәа луит. Лыблахаҵ гьежьуан, дҭыгга дыҟан.
Лхала макьана лҽылзеиҿкааӡомызт. Лан дналыртәан, лхы
лҳәеит, иҵалкит. Аԥҳәызба ԥшра аалхәартә данлыцхраа,
амш ҿыц дҿыцны иацгылаз дылҩызаха, дналыриеит, маҷк
лыбӷа нкыдылҵалартә аарманшәаланы. Амодақәа зныз
ажурнал наллыркит. Ачымазаҩ асахьақәа дрыхәаԥшуан,
абӷьыцқәа аартуа. Асахьақәа ирыҵаҩыз анҵамҭақәа
лылаԥш лызрыхгомызт, зегь еилагьежьуа лыбла иаахгылон.
– Шьҭа акрыбҿасҵароуп, – ан лыԥҳа лхәы цәырылгарц
лҽыназылкит.
– Исҭахӡам, – макьана аҵәыуабжь лылыжжуан. – Бара
акрыфа!
Ан илыдылцалацәар аԥҳа дшыҟанаҵашаз лыздыруамызт, даалҟәаҵит, лхаҭагьы лхәы ықәылмыргылеит, лхәыҷы
лылымкаа акрылзыфозма. Дылԥырхагамхарц лиарҭахь
дааиасын, журналк даахан, даԥхьарц лҽыназылкит. Ианыз лҿаԥхьа иԥон, лыхшыҩ уи илзазышьҭуамызт, уажәиуажәи лыԥҳа дналзыԥшуан, ҽеиҭакрак лыдылбалозар
ҳәа. Егьи, асахьақәа дандырааԥса, лҽааиҵыхны лхы ахчы
инылалҵеит, лхеиҿкаашьа ԥхасҭалымтәырц. Илыгхеит, аха
ус иаҳагьы илнаалон, дыԥшӡан, лыблақәа рхаӷӷалашьа
лгәаԥхомызт умҳәозар.
Лара аҭуан даҵаԥшуан. Лхаҿы ҿнаҭӡомызт, акымзарак
аҳәомызт, лыбла хаӷӷала усгьы ицәажәомызт. Иахьцалак
акы дазхәыцыр лҭахын, ак лгәалалыршәон. Лгәалашәара­
қәагьы лхәыцрақәагьы еилаԥсон. Лыхшыҩ карахахьан,
ҿыц лыблацәа еиқәыԥсон, лцәалжь аԥсшьара иаҳәон.
Лыԥ­сыԥ алагаҩагашьа ҭынчӡан. Уи лыжәӡы шаауаз, лара
ишылрыцқьоз ахьылгәалашәоз, ан дқәыԥсычҳауан. Анцәа
иџьшьахартә, далҵуан. Далҵит! Ахәыҷы узлызҳәарамызт,
уи шьҭа дыԥҳәызбан, аха лыбла аахылтит. Дышҭынчыц
дҭынчын. Лан лахь лылаԥш аалырхеит. Зегь рҭыԥқәа рҿы
ишыҟаз иҟан. Ашә аатын, асанитар ԥҳәыс дааҩнашылеит.

331

– Ҩ-мшы ныҳәак шәыдысныҳәалоит, – ҿаалҭит уи, лхаҿы
лхаччо. Дахьыныҩнашылалак агәырӷьара налгон уҳәарын.
– Аиааира амш! Егьи иарбан ныҳәоу? – дҵааит ан.
– Иахьа даара идуӡӡоу уахәаматә ныҳәоуп – агәрагареи,
ахаҵареи, агәыӷреи, абзиабареи ирымшуп.
– Шәаргьы ишәыдысныҳәалоит! – ан апатырқали аҵәеи
еилаԥсаны изҭаз макәанк аԥҳәыс иналлыркит.
– Даараӡа иҭабуп! Сара шәпалата срыцқьарц сааит, аха
излазбо ала зегь цқьоуп.
– Исрыцқьахьеит азы, шәхы шәақәиҭми.
– Иҭабуп даараӡа! Уигьы аныҳәа иазҳәами. Агәабзиара
бзеиӷасшьоит, сыӡӷаб хәыҷы! – уи Радоу лахь лхы налырхеит. – Агәрагареи, ахаҵареи, агәыӷреи, абзиабареи наӡаны
ибзеиӷьасшьоит.
– Иҭабуп! – лҳәеит аԥҳа дԥышәарччо.
– Абзиараз! – лнап ианыз налыгӡазшәа, асанитар ԥҳәыс
дындәылҵит.
Илаҳақәаз еидылхәыцларц, ахәыҷы лыхшыҩ ааиз­
лыркә­кәеит. Ареанимациа дҭалаанӡа еиԥш акәымкәан,
даҽакала лхы лбон. Иаалыкәыршаз зегьы лара дырҭахын,
илышьҭан, лыхәшә, лыфатә-лыжәтә, ак лыгрыжьуамызт.
Ԥхарала дҭәын, лара иаразнак илылсуамызт, акосмос ӷба
аццакшьеи ауардын аныҟәашьеи еиҿаурԥшуазар еиԥш,
маҷ-маҷ лыҩныҵҟахь аԥхаԥсы неиуан, ԥынгылас иҟаз
зегь мчыла инарыха-аарыха. Уи амҩа дацхыраарц лҭахын
ан, ианаамҭаз, иахьаҭыԥыз иҳәатәыз ажәа цәырганы.
Лыԥҳа лыбла хәашьқәа дырхыԥшыло, асанитар ԥҳәыс ашә
шыҩалыркызҵәҟьа ҿаалҭит:
– Иахьа, цәыббын мза 30 амш инаркны, бара балагоит аҿыц ԥсҭазаара. Уаанӡатәи быԥсҭазаара абӷьыц
ааҳарҳәуеит, агәыӷреи абзиабареи рымш ахьӡала, амҩа
ҿыц банылоит.
Илаҳаз дшаргәырӷьаз убартә, лхаҿы аалашеит, лқьышә­
қәа рҽааиҵырхын, лхаԥыц ҟәаш ааԥшит, лыблақәа ракәзар –

332

ан цқьа илызгәамҭаз ԥштәык аархәеит. Аиашаз, уи ҳамҭанык
акәхеит, иаразнак аԥыхьа ишыҟаз ахь инахынҳәит. Издыруадаз алашара ус илҿаԥхазар, угәы уажьартә. Издыруадаз
ан илҭахыз аԥштәы лбазшәа лгәы лжьазар. Аус злаз, лыбла ԥштәхәы бзиала аҽаԥсахыртә, агәыӷра ду ыҟан. Лхаҿы
агәырӷьара ԥшра аҿымцәаацызт.
– Шьҭа бҩагылар, ҿыц бҿы бсырӡәӡәап!
Ан, лыԥҳа лхыза ныԥхьалыршәҭын, длыцхрааны
дҩа­лыргылеит. Аԥшьбатәи аихагылаҿ аӡы абаҟаз, аха
аԥыхьа еиԥш ҵаҟантә ихәныгаз аӡы лзылалышьҭын, лҿы
ллырӡәӡәеит. Лхәы аақәлыргылеит. Ахәыҷы лхала ҭынч
акрылфон. Лара усгьы лыкрыфара ссан. Еснагь илыцлар ҳәа дшәон. Акәац злаз лҿахьы иаалгаӡомызт, иршьыз
рыцҳалшьон. Уахынла усгьы дычгон. Лхатә ҟазшьақәа,
лхатә хымҩаԥгашьақәа дзырхыԥомызт.
– Уажәраанӡа исгәаламшәаӡоз сгәалашәақәоит, бдыруоу? – дԥышәырччон лара, лыбла хаӷӷалақәагьы ччарц
агәазыҳәара рныԥшуан.
– Ибгәалашәои?
– Ус… саныхәыҷыз…
– Иҵегь бгәалашәарц быҟоуп. Блахҿыхымзи.
Бароуи лареи, чаагара ианырышьҭлак, иааргашаз зегьы
лхала даҵаланы даауан. Лашьҭахь игылаз лаҳәшьеиҳабы
уамашәа илбон ача еицааргар леиҵбы иахьылымуаз. Уи
«сшыбзиоу дсырбоит, схала изгоит» лҳәалозаарын. Аҩны
ача нарыҭан, хәмарра лҽазылкуан. Ашәшьырҵаҿ итәаз
лҩызцәа ҭынч аицәажәаха рылҭаӡомызт, уажәи-уажәи аӡәы
дицәхасуан. Дрыԥҟарц еибарҩны ианлышьҭалалак, лыбжьы
лхақәынҵала дыччо, дыҵҟьон, раԥхьа дыҩуан, арҭ дрызкуазма. Зегьы данрымпыҵашәалак, рызынтәык дреисуан.
Зегьы дзыриааиуамызт, аха рызынтәык ахьлырцыхцыхыз,
дгәырӷьаҵәа дыччон.
Дара ҳақьԥсықьуа рыԥсы ршьарц ианааидтәалалак,
изҵатәаз араҵла дҩыхәнон лара. Лшьаргәацәқәа ырхәаны
амахә инаҿалыршәон, лҭаацәа, лыхьӡ ҳәаны, дкаҳар ҳәа

333

ишәаны илыҵагьежьуан, длыбаарц. Лара ашәа ҳәо, лхы
ларханы лхәамц лыргьалон. Ҽнак, ус шыҟалҵоз, длалҟьан,
хыла дыҵакшеит. Рызынтәык лывагьежьуан, лыхәда
хжәазар ҳәа ишәеит, лхаҭа дҵәыуан дшәаны, дырзаанкыломызт. Лҽанеиқәылк, рыԥсы ааивырган, русқәа рнап адыркхьан еиԥш, лыбжьы аараҳаит. Лҩызцәа дрыцәхасуа рыԥсы
еилалҵан, ианлышьҭала аҵла дыхәнахьан, илхьымӡеит.
Лара уантә дырхыччон.
Лгәыла аӡӷаб хәыҷы лызҿылҭит. Урҭ абнаҿ «аҩны дыргылон», «ргәарԥ рыԥссон». Зегь анеиқәдыршәалак, рыҩны,
ргәараҭа кьыс аимуӡакәа адырҩаҽны ирбарц, рылахьрыџьамшь ӡатәуа, Анцәа иҳәон. Лаб еснагь илеиҳәон Анцәа
дшыҟамыз, данызҳагьы убас дылҿын, ауаҩы нцәас имаз
ихаҭа шиакәыз агәра лиргон. Егьырҭ ихәыҷқәа еиҳа деилыркаауан, лара Анцәа дхалҵон.
– Аӡы бӡаасхырц бҭахума? – лан апалатаҿ, ачанахқәа
анааиллырга, инықәиахьаз лыԥҳа длазҵааит.
– Мамоу. Сара с-Анцәа сгәы дҭоуп, – уи убас илҳәеит, ан
«сгәы дҭоуп» ҳәа илаҳаз «сара соуп» ҳәа еилылкааит.
– Џьоукы шәырҭахуп, – амедиаҳәшьа ашә даалагылеит.
– Иҭабуп! Уажәыҵәҟьа, – ан дындәылҵит, уамак
днымхакәа даахынҳәит. Ачымазаҩ лхы ашә шыҟаз ирханы диан. – Абар схәыҷы! – ан арԥарцәақәак лыцны
дааҩнашылан, лыԥҳа днадлырбеит.
– Мшыбзиақәа! – рыхҩык рцынхәрас, аԥхьа игылаз
аԥсшәа иҳәеит. Уи Башаран-коллеџь адиректор Мысҭафа
иакәын. Аӡӷаб лнапы ааникылеит, нас ахаатә зҭаз коробкак
налиркит. – Шәышԥаҟоу?
– Хар сымам, – лҳәеит лара.
– Шьҭа дшәарҭам! – даахьаҳәт иара ан лахь. – Џьаракыр
акыр шәҭахызар?
– Зегь ҳамоуп, иҭабуп! – лҳәеит ан.
– Бҭаацәа быршәеит, – даақәҵәиит иара ачымазаҩ
лахь. – Даҽазны ус ҟабҵарым ҳәа сгәыӷуеит. Быбзиахоит,
бымшәан! Иахьа аиааира иамшуп. Ишәыдысныҳәалоит!

334

– Иҭабуп! – дааԥышәырччеит ачымазаҩ.
– Мысҭафа-беи! – ан адиректор даалырӡырҩит, –
иҳахьыз жәбоит, ахәыҷы лыфатә ашьклаԥшра аҭаххоит,
лгәабзиара аиӷьтәраз, арежим ҳҽаҳаршьцылароуп… Аусура
аҭыҵра сылымшар ҟалап.
– Иҳабжьабгои?
– Даҽа рҵаҩык дшәыԥшаа!
– Игәаҳҭап, – даахәыцит иара. – Аусура кашәыжьыр
сҭахымызт, рҵаҩык даҳзымыԥшаауа ҳаҟаӡам аха.
– Шәсықәымгәыӷын!
– Иаабап. Шәҳарццакуам. Уажәы шәышхәыцуа еиԥш
шәымхәыцыр ҟалоит, аҩныҟа шәлеир. Абзиараз! – уи
ачымазаҩ дналеихырхәеит, иҩызцәа днараԥхьагылан,
дындәылҵит.
– Аусура баҟәыҵырц зыбҭахи? – лан арҭ наскьаганы
данаахынҳә дҵааит лара.
– Аҭаацәара ус иаҳа ҭакԥхықәра ацуп, – лҳәеит ан. – Бара
бымала аҩны бсызныжьӡом, ахәшә бҭахуп, афатә бҭахуп.
Бҽеилаҳәашьаҵәҟьа ҳацклаԥшроуп.
– Иаҭахӡам. Аусура кабмыжьын! – аԥҳа лан длыҳәон. –
Сеиӷьхоит. Бара бусура бцәыӡуеит.
– Усура сызцаз аԥара рацәа соуеит ҳәа акәӡамызт. Ԥара
сааихылаԥшырц сгәы иҭан.
– Нас, бихыламԥшуеи! Сара бысцәымшәан!
– Аиеи, ҳзеиԥшрахо аабап.
Дыцәарц лҭахын. Макьана шьыжьын, аха лара иаразнак дааԥсон. Уи аҽны лхәышәтәҩы дыҟаӡамызт, ныҳәамзи.
Уанӡа, ҽнак шыбжьаз, шымҽышазгьы џьоукы даарган,
имҩатәшәа лара лҿы дааин, ареанимациа дышдәылыргоз
леиҳәеит. Аҷаԥшьацәа ыҟан, иаалырҟьаны иара дмаар ҟамлозар – даарын, егьыс лара шьҭа дшәарҭамызт
ҳәа иԥхьаӡан. Амала, данаахьаҳә, рылаԥш лыгырмыжьырц маӡала инареиҳәан, дцеит. Уи ашәахьа хәлаанӡа
дыцәазаргьы, уаҩы дылԥырхагахомызт. Дшыцәазгьы лыб-

335

ла асахьақәа хгылан, уажәраанӡа илбақәахьаз лабҿаба ма
ԥхыӡла.
Аҳақьымцәа аалхагылахт. Руаӡә ус иҳәеит: «Лызшьапык нырцәы иҭалыргылахьеит». Лара уи еилкка илаҳахьан,
уажәы даҽазнык илаҳахуеит. Ацәа даалҵызшәа лгәы иабеит. Илаҳаз лан илалымҳәаӡеит. Лгәы иалан дылхагыланы уи ииҳәаз. Ахәшә кнаҳа лхагылахын. Дҿаҳәахын.
Илзычҳауамызт, дызлаҿаҳәаз зынџьырыз џьылшьон. Цқьа
дааԥшырц лҭахын, лыблақәа лзаартуамызт. Лыбла ихгылаз аԥхыӡ лхашҭхьан, ҿыц иахьылбоз илгәаланаршәеит
зегьы. Усҟантәии уажәтәии асахьақәа еиԥшын. «Сҿаҳәаны
хымшҟа сиазаауеит рҳәеит, иашоума?» – лаб дизҵаахуеит,
лзынџьырқәа уигьы изыԥҵәозу лыздыруамызт. Лыԥсы
лшьарц лабжьеигон, лыԥсы лшьарц дҿарҳәар акәызма?
Илыдтәалаз лан лакәзу лаҳәшьаду лакәзу цқьа илзеилыргомызт. Ӷәӷәала дыцәар акәын, иамуазшәа анылбалак, ацәа зынӡак далҵыр лҭахын. Ансгьы иауамызт, арсгьы иауамызт. Хаҵа ҳақьым ҟәазк дааҩнашылеит. «Амаҟа
ӷәӷәа бзымхеит», – илаҳауан уи ибжьы. Уи ус иҳәахьан
аренимациаҿ данышьҭаз. Уи ԥхыӡзу лабҿабазу цқьа илыздыруамызт. Илхашҭхьан зегьы, аха, ҿыц лыбла данаахгыла,
уи дылгәалашәеит. Урҭ зегьы лԥырылгар лҭахын, лыхдырраҿ
аԥхыӡ дшалаз еиллыргон. Дааԥшырц дықәԥон, лыбла лзыхтуамызт, еидарак ақәызшәа, лыблацәа даараӡа ихьанҭан.
«Иуасымҳәази абас ҟасҵоит ҳәа, – лыбла дыхгылан Манча, – иҟасымҵар ҟалаӡомызт». – «Амалагьы сгәы сыхьуеит, ус
бымҳәан!» – длыҳәеит иара усҟан, уи ибзианы илгәа­­лашәон.
«Иҟабымҵар зыҟамлози?!» – уажәы илы­хьыз еиликаар
иҭахын. – «Уажәгьы иузеилымкааӡаци? – иџьалшьон лара.
– Асаби рнапы дықәҵаны дшырааӡо еиԥш, ари ахәыцра
сыманы амҩа сануижьҭеи, хынҳәышьак сымаӡамызт,
сҽысшьыр акәын. Аха шьҭа сшьаҿа арахь еихызгеит». –
«Бхынҳәы!… Бхынҳәы!…» – лнапы кны длыхарц даҿын,
илҳәаз аҵыхәтәанӡа агәра имгозшәа. Ларгьы дыҭрысны

336

дааԥшит. Лан дылхагылан, лнапы лыжәҩахыр иқәҵаны,
длырҵысуан ҭынч, ацәа далылхырц. Уи лашьҭахь игылаз
амедиаҳәшьа агәыр рхианы илкын.
– Баамҭа ааит, агәыр былалҵар лҭахуп, – лҳәеит лан.
– Уф! – дцәыҵаччон, аха агәыр лцәымӷын. Лан данлыцхраа, агәыр лыларҵарц лҽаалырманшәалеит.
– Ибҭахызар иҵегь быцәа, – амедиаҳәшьа данца, лан
илабжьалгеит.
– Мамоу, исҭахӡам.
Асҟатәи сахьа еишьҭаргыланы илбоз илгәаладыршәоз
рацәан. Иаҳагьы ддыркаразшәа, лыԥсы цқьа илызшьомызт. Еиӷьын дмыцәаӡакәа Манча иааира дазыԥшызар.
Ареанимациахь днарышьҭуамызт, аха арахь дхаларц
иԥырхагаходаз. Амала, арахьгьы зегьы ирбо-ираҳауа
дызлааирызи, аҵх иҽалакшәа акәымзар. Лхәыцрақәа
еилаԥсон. Дыцәарц лҭахыхын, лхы даиааирц ажурнал даахан, амодақәа дрыхәаԥшыхуан. Адаҟьа аалырҳәыцыԥхьаӡа,
уа ианыз лхашҭуан, ҿыц иаацәырҵуаз акәын лыбла ихгылаз, даҽак ахь диасаанӡа. Уигьы лыхәомызт, лыблацәа
еиқәыԥсон.
– Ашьмахьы сцар сҭахуп, – ацәа дзалҵуазар ҳәа акәын
дызгылоз. Лан длыцырхырааны, лҟьаԥҟьаԥқәа налышь­ха­
лырԥеит.
– Ибҭахызар ара ибсырҟаҵап.
– Мамоу-у! Сгылартә сыҟами.
Лан дындәылылгеит. Акоридор лахьхьынӡа-ҩахьхьынӡа
иҭацәын. Лыда чымазаҩ дахьыҟамыз џьалшьон. Агәҭаншәа
ишәа хәыҷык амедиаҳәшьа-аҷаԥшьаҩ дадтәылан. Ашьма афҩы лаҳазар ҳәа агәра лзымгеит. Иаргьы цқьак
акәӡамызт. Аҭӡамцқәа кыдыжәжәа, ацәаакыра иагазшәа,
ашәыгеи ашьыхреи хәаԥ-хәаԥӡа иамыҩруан. Лагьан дук
аӡы ҭаны игылан. Уаантәи даадәылҵит. Лан лыжәҩахыр
даҵагыламзар, дкаҳарц егьлыгхомызт. Убасҟатәи дгаз­
ҽазуан. Шьха ҳаракыра цәгьак даҿаланы, ақәцә дҩыхәназ

337

џьушьарын. Альпинистцәа ашьха цаҟьара ианкыдыз, усҟатәи
иааԥсарымызт, лара заҟа дкарахаз. Альпенистцәа рыхьӡ
лгәалашәаӡомызт, ус џьоук шыҟаз лыбла ихгылан акәымзар.
Лан лхыза анаалырҽеи, лиарҭа днықәтәан, лҟьаԥҟьаԥ
лышьхаршәшәа, лшьапқәа ҩышьҭыхшәа инықәылҵеит. Лхы
ахчы инылалҵеит. Аԥхӡы лылахь аҿы лан ишықәлырбоз,
дамхацәахьан.
Ан Ианга
– Мшыбзиақәа! – Баҭаҟәа апалата ашә даалаххит.
– Бзиара убааит! – ан днеиԥылеит. – Агәхьаа уҽзаургои,
уара?
– Дшыҟоу Манча еиликаар иҭахуп.
– Акрыфарҭаҿ унеины унатәа! Уажәыҵәҟьа дыргылан
днасышьҭуеит.
– Дыцәазар дышәмыргылан, сааԥшуеит. Ма сцап, дшыҟоу
аасашәҳәар.
– Ухала улацәажәароуп.
Дахьаалырԥшуаз лгәаԥхомызт, аха Манча иҩызеи Радоуи еицәажәар, лара илзеиӷьхарын ҳәа дгәыӷуан. Лҩызцәа
дрыҿцаалар бзиан, лгәы ҟарҵарын, маншәаларыла илныррын. Аӡӷаб лшьара дықәларц, рхы ирзархәашаз зегь
нарыгӡар рыхәҭан. Дҿаԥхаҿаччо дналхагылан, лыхьӡ бжьы
рмаҷла иҳәаны даалырԥшит. Амыцхә ацәара лзеицәазшәа
ҿыҵгас иҟаҵаны, дгыларц лабжьалгеит. Егьи дԥышәырч­
чон, иҵегь аԥсшьара шылҭахызгьы лан длызгәааӡомызт.
Дышьҭарҵаанӡа аасҭа, даҽа ҿыԥшыларак шлымаз лан
илбон. Ус аҿаԥшылара лыман лара даныхәыҷӡаз, аӡӷаб
қәра дынҭагылаанӡа. Уажәы дҩагылан, асаркьа днадгылан,
лҽааиҿылкаазшәа аныҟалҵа, лан ус лҳәеит:
– Акрыфарҭаҿы Баҭаҟәа дыбзыԥшуп. Дбацәажәар
иҭахуп. Бҭахызар бца! Ибҭахымзар уажәы дызуацәажәаӡом
ҳәа иасҳәоит. Сара шәҩыџьегь шәнеидтәалар сҭахын.

338

– Иасҳәои?
– Баша шәааицәажәа, бгәы аабхашҭып. Бызгылозар ҳәа
дгәаҟуа, иҩызцәа дрыцны, уахынла амашьына дышҭатәаз
иршалон.
– Иҟалеи?! – дыччон аӡӷаб. – Сибаразы даазар, сымнеиуеи, асҟатәи сзазыҟабҵои?
– Бхала бызнеиуама? – ан илҭахымызт лыԥҳа
длыҵагыланы дышналгоз рбар, лчымазара заҟа ихьаҵыз
рыбла иаахгылар иаҳа еиӷьын, ларгьы лхы дақәгәыӷуа
лҽыдлырбарын.
– Сышԥамнеиуа! – ус лҳәозар, лхы дақәгәыӷҵәҟьон
уажәы, ашьыжь аасҭа деиӷьхазар акәхарын.
– Иахьцалак, сбыцны снеип, – аԥхьагьы дындәылҵит.
Радоу акоридор данынбжьала, лара длывагылан, даагаз­
ҽазыр дынлыҵагыларц. Лхәыҷы лшьаҿеихгара дацәшәо
мацара, акрыфарҭаҿ днеит. Уи аҭӡыбжьара иаҿачаԥан, иаартын, ашә ҿаӡамызт. Баҭаҟәа дҩагылан, изнеиз аԥсшәа
аалеиҳәеит. Ан акәырҷыжь аалган, лыԥҳа днанлыртәалеит.
Аҟәардә дықәыртәазар, дкаҳар ҳәа дшәон. – Апалата
еилсыргаанӡа абра шәеидтәалаз!
Ан днахынҳәит. Лара дахьыҟаз еибырҳәашаз рзеи­
быҳәомызт азын, апалата еиллыргозшәа дцеит. Уа зегь
лрыцқьахьан, акьынтыжә бааӡа ықәылшьхьан, асанитар ԥҳәыс дааианӡагьы. Адашьма шбарыз ибахьан. Ус
лымаӡамкәа данаанха, шәҟәык аақәылхын, даԥхьо уаҟа
цәаҳәақәак алылкааит. Нас днықәиеит, аха мыцхәы дызиозма, лыԥҳа шьҭахьҟа лымала ддәықәлар ҳәа дшәон.
Ашәара рызкамшәеи ргәырҽанӡамкәа. Ашә аартны
дынкылыԥшит. Аҭӡыбжьара ҭацәын. Аҷаԥшьаҩҵәҟьагьы
дыҟаӡамызт. Ачымазцәа зынӡак имаҷӡан. Иӷәӷәаз џьоук
ракәын акәымзар, арахь уаҩ дҭалозма, – уиарамаҭәа,
уфатә, ухәшә – зегь уара иутәымзар, ахәшәтәырҭа узҭа­
ломызт. Царҭа умоуҵәҟьар, уаҳа уабацоз акәымзар. Ауаа
рмал ҭагылазаашьа ргәабзиара ианыԥшуан, уамашәа

339

иубартә. Чымазара уамак рыласцәомызт. Даахынҳәын,
маҷк даатәахт. Нас, акы лҭахызшәа дындәылҵит. Убас
заҟантә! Лгәы иаамыхәашаз акгьы иҳәарымызт Баҭаҟәа,
нас иахьынӡалҭахыз уи дидтәалазаарын. Ианлылымшашаз
иара дааигарын, – лгәы лырҭынчуан ан. Ашә ааимԥааны
дааҩнашылеит Уарҭан, фатәқәак иманы.
– Убарҭ лумырҟаҵар ҟамлаӡози? – арҭмаҟ иҭыганы,
анхәа иаалышьҭыз афатәқәа наԥхьалкит.
– Мчыла акыр лсырҟаҵама, лхала еиқәлыршәан, иаазгарц исықәылкит. Радоу илыдтәалоу дызусҭада?
– Баҭаҟәа иоуп. Аԥсшәа иоуҳәоу?
– Иасымҳәакәа, иҟалеи зырҳәа?
– Акыр здыруоу, шәарҭ абацәа акалашәа шәыҟами.
– Уи лымаӡақәа бара баасҭа имаҷны издыруеит ҳәа
бгәы изаанагои?
– Ушааиз ибазар, мыцхәы даанхап ҳәа уҟоу.
Лара дындәылҵын, мыцхәы днымхакәа, аӡӷаб длыманы
даахынҳәит. Лиарҭаҿы дналыриан, лхыза, лыхчы, – дааи­
ҿылкаан, даалԥырҵит, лаб дналыдтәаларц. Иара ачымазаҩ
лаԥхьа днықәтәан, лнапы ааникылан, азқәа дагәӡуан.
– Усыршәама?.. – длахҿыхызшәа лҽилырбозу, ус
дыҟазу изеилкаауамызт, лылахҿыхра ихамышҭхьази. –
Шәеиласыргьежьма?
– Ҳашԥабшьуаз, Радоу! Быда адәы ҳашԥақәзаауаз?…
Ҳара егьҳаурымызт, аха бара быҟамзаарц зыбҭаххеи?…
– Аԥсрақәа сзычҳауам, – деилгаӡа дцәажәон, илуз
зҵылгашазгьы аалҿыҵшәеит, уи ихадаз шакәмызгьы. –
Урҭ рықәра неины иԥсыма? Нас ирзааигәоу ауаа аԥсцәа
изрыддыртәалои? Урҭ уахь инармышьҭыр иаҳа еиӷьӡами?!
– Аибашьраҿ заҟаҩы ҭахаз бдыруама! Иҟәаҟәаса ишааргоз ббама! Исывагылаз ршьит, аҷкәынцәа, аӡӷабцәа…
Адунеи схы ахызбаауан, аха сҽысзымшьит. Аԥсҭазаара
знык ауп ианбоуа. Аԥсабара ибнаҭаз аԥсабара иагароуп,
бҽыбшьыр ҟалома! Изыбжәи асҟатәи ахәшә?

340

– Сыԥсыр сҭахымзи, – дыччон лара, иацы аҵәыргыла
дахыԥозшәа.
– «Быԥсыр бҭахума?» ҳәа санҵаа, «мамоу!» бҳәеит.
– Нас сыԥсыр ҳәа сымшәеи, – дыччахуан лара,
лыԥсҭазаара хәмарра усызшәа. – Шьҭа уаҳа ус ҟасҵаӡом,
– ажәа лҭиуазшәа, длыргәыӷуан лнапы азқәа иагәӡуаз лаб.
– Иҟабҵаз бзахьхәи? – аҿааирхеит лгәы иҭамыз азҵаара.
– Еибарҩуа исышьҭамлеи! – уи аҭак дазхиазаарын.
Лыгәхьаа рыкӡамкәан, хырҩ лзырурц лҭахызшәа
аӡӷаб дахьцәажәоз, ан лыхшыҩ ззылышьҭырц илҭахыз
ашәҟәы ацәаҳәақәа рҵакы лцәеиԥхьыттон. Илулак
илҭахыз адаҟьа лыԥшаауан. Лыԥшәмеи дара рыԥҳаи
реицәажәара ааихсыӷьуазшәа анылба, лажәа ныбжьалыргыларц лҽаалырхиеит. Уи аҟаҵарагьы мариамызт, аби
аԥҳаи реицәажәашьа иахьакәымз дзыбжьаԥаломызт. Аха
абар уи аамҭа ахьааиз лгәахәит лара.
– Шәаасзыӡырҩи! Таиф Аџьба иажәеинраалак «Аҭыԥҳа»
ахьӡуп, уи Радоу илзикызшәоуп ишиҩыз, – ашәҟәы хыртны
илкын.
– Иамалкуеит амра,
Иамалкуеит амза,
Ашьха ӡыхь еиԥш уи аԥҳәызба дыцқьоуп.
Лцәажәашьа еинаала,
Лыблақәа хаара…
Уаҳа дихашҭуам знык дызбахьоу!
Ашәҭыш игәылҵыз,
Ашәҭыш игәылҭәаау,
Ааԥын ашьыжь аӡаӡа зҿаҳәҳәу!
Дацпытит ашәҭыш,
Дацгәылҵт абаҳча,
Дацшәҭит, дацгылеит ааԥын ҳазну.

341

Аԥсҭазаара лгәаҳәо,
Дубоит уи дычча-ччо,
Ирхубаало иҟам гәырҩак ллакҭа!
Бзиабарак дамам
Макьана дыргәамҵуа,
Уажәоуп ианылзырҳәо аарла «аҭыԥҳа».
Арԥар еицлабны
Иҽырбоит лҿаԥхьа.
Иахьа дызбалакгьы лара дыргәаԥхоит.
Нас, дарбан уи лынасыԥ,
Дарбан уи иалылхуа?
Шәысзымҵаан, сыздыруам…
Саргьы лаԥхьа сҽырбоит.
Аби аԥҳаи рыԥсы ӡаны иӡырҩуан. Ан данаалга, ак
иҳәарц иҭахын, аха лара ирлас адаҟьақәа еихлыршәшәан,
даҽакы дырзаԥхьарц, даҟьак аалыртит. Радоу илаҳауаз
агәынкылара шылцәыцәгьаз убарҭан. Амала, ажәақәа
ирылҵуаз ахшыҩзцарақәа лан убас инҭкааны, инҭыршәаны,
дынҭгыла-ааҭгыло дрыԥхьон, еиҳараӡак згәаҵан инеишаз дыхҭакны, уажәи-уажәи дылҿыԥшуан. Аҩбатәи
ажәеинраала «Ашәҭқәа ирылоу аҭыԥҳа» ахьӡын.
– Бӡара еихҵәашашәа итыруа,
Бхьычԥаԥырха бԥырԥыруа,
Ашәҭқәа ирылоу аҭыԥҳа,
Ас ианбыкәу ианбызҳа?!
Бхы наԥхьабкуандаз хәыҷык –
Сшәоит – ибылахап лаԥшык!
Ӡашьагь рымоума дара –
Бара быԥшӡара, бҿара!

342

Быччаԥшь иарлашо сыҩны,
Бышьҭыбжь сама сытҟәаны,
Аԥсы рхала бназхәаԥшлак –
Шьыри, саландаз ба блакә!
Ан дааҭгылеит. Аҵыхәтәанӡа аԥхьара рацәахарызшәа
лбон, дзыԥхьаз аҵкыс даҽа ҩынтә еиҳаны даԥхьар акәын.
Лыԥҳа илаҳауаз џьалшьазшәа дылзыԥшуан, ажәеинраала
шнымҵәацыз лдырызшәа. Аб иакәзаргьы, ҿиҭуамызт макьана, иԥҳа лнапы ахьикыз, дҳашҳатәырахазшәа даанхан,
иҵегь дӡырҩыр иҭахын. Ан Таиф иажәеинраала инацылҵеит.
«Шьыри, иалало ба блакә!» – абас инҵәон ажәеинраала, уи
аҳәоу даҽазнык еиҭаҳәаны.
– Убас хьӡыс иамазар акәын, – иҳәеит аб.
– Ишԥа? – цқьа илзеилкаауамызт ан.
– «Шьыри, иалало ба блакә!»
– Ибзиан, – лгәы иаахәеит ан. – Усгьы хыс иаиҭаз даара
ибзиоуп.
– Ибдыруама, – аб иԥҳа лахь даахьаҳәеит, – Таиф Аџьба
аибашьра дшалаӡыз?
– Иаа?! – иџьалшьон ачымазаҩ.
– Уи бизҿлымҳазар акәын. Иӡбахә аҩны иҳамҳәаӡакәа
ҳҟамлаӡеит. Закәытә уаау иҳацәҭахаз бдыруама?
Иаҳцәыӡыз џьара акала ахарҭәаара азхәыцра ацынхәрас,
бара бхы иҭашәақәаз закәи? Бымацара бхы базхәыцыр
ҟалозма? Быжәлари быԥсадгьыли брызхәыцуазар акәымзи.
Иара бара бхы мацара базхәыцзаргьы, ус ҟабҵар ҟалозма!
Ҳашԥабшьуаз, сгаӡа хәыҷы!
Ан ажәеинраала дзаԥхьоз лыԥҳа лнырраз акәын.
Данҭыԥ­ҳаха ҿыц лааӡара. Аха уи ахәыҷы еилылкаар?
Уи дхәыҷымызт, шьҭа дыԥҳәызбан, дара, лҭаацәа, дхәы­
ҷыз џьыршьон акәымзар. Ишԥалыдылкыларыз? Амалагьы иаалзыҟарҵоз зегьы егьи аган, ацәгьара аган, ала
дахәамԥшлози уажәраанӡа. Аха дааиԥхьхәыцхуан, – уажәы

343

ари аԥҳәызба ззуҳәашаз хәыҷы хшыҩын илымаз. Ирҵаула­
ны дазхәыцӡомызт. Убас дхәыцыртә лых­шыҩ ахырхарҭа
азыԥшаалатәын. Шьҭа гәырла мацара дузыхәышәтәуамызт.
Иаалыкәыршаз рыԥхара лныруазар, лымҩа иаҳа иҭбаа­
хон, ииашахон, ҩныҵҟала дарбеиарын. Уи ус имариаз
хәышәтәыраӡамызт, уажәраанӡа илзыҟарҵақәахьаз раасҭа
ахшыҩ аҭахызар акәхарын. Избанзар, ахәшәтәыҩцәа
зықәныҟәоз аҵарадырра-ҭҵааратә институтқәа еидыркылахьаз адыррақәа, идырҳаз аԥышәақәа рылҵшәа илнаххьаз мҩан. Уажәшьҭа аҭаацәа рыхшыҩ акәын еиҳараӡак
иаҭахыз, урҭ уажәраанӡа ирцәыӡхьаз, шьҭа даҽакала
ианаамҭамыз идырҳар ахәҭан.
– Агәыр лыласҵароуп, – дааҩнашылеит амедиаҳәшьа
ҿыц. – Абыржәы инаркны исҭахуп… – ан илмаҳацыз хәшәык
ахьӡ лҳәеит.
– Ус егьсымаӡам ҳәоуп ишыздыруа, – лмакәан аацәы­
рылган, дынҭаԥшит, амедиаҳәшьагьы иллырбеит. – Ус ак
сҭахуп ҳәа егьсарымҳәаӡеит.
– Ара ибымақәоу дахьынӡаӷәӷәаз илыдылкылон, шьҭа
лҭагылазаашьа аҽаԥсахит, иԥсыҽу ахәшә лҭахуп, аамҭала
иаҳа инароуны илыхәоит. Сара иаазгоит, аԥара бызшәозар.
– Иаага! Ишԥасымшәахуеи?
– Атаблеткақәагьы лҭахуп. Урҭ сара исымаӡам ҵаҟа
аԥҭека аартызар ҳәа сгәы иаанагоит.
– Уахьгьы слеиуеит. Зны агәыр лылаҳҵап!
– Радоу, – дҩагылеит аб, ачымазаҩ агәыр лыларҵоны,
усгьы ара дзаангыломызт. – Ԥара дсыцуп, ҵаҟа дгылоуп.
Дыхәнарц иасҳәап! Дааир бҭахума?
– Иара иҭахызар даиааит, – лылахь еиқәылҵарц
егьлыгӡамызт.
Уи данца, амедиаҳәшьа дааҩнашылт, лгәыр рхианы. Уи
зыцрылхыз акоробка азна агәыр атумбочка иаақәылҵеит.
Уи ианыз ахә анылба, ан лыблақәа ҟәазхеит: «Анцәа
ҳрыцҳашьа!» Агәыр аныҟалҵа, амедиаҳәшьа, ан иллыркыз

344

аԥара лыманы дындәылҵит. Уи зыхьӡ лҳәаз атаблеткақәа
аалгар лҭахын ан, аха рыӡӷаб лымала длызныжьуамызт.
Уамакгьы дыццакуамызт, избанзар, аныҳәамшха аԥҭека
ашә адыртуазу ҳәа дхәыцуан. Уи амедиаҳәшьа длызнеин,
лгәаанагара анлалҳәа, егьи дақәшаҳаҭхеит.
– Ҵаҟа сҩызцәа акыр рымазар сразҵаауеит, –
амедиаҳәшьа лишәа еицарса хәыҷы дҩахыҵын, ҵаҟатәи
аихагылахь длалбааит. Лҽынмырхакәа дааит, ахәшә лыманы. Ахә лылҭаанӡа ҳәа апалатаҿ дааԥшит.
– Ашәҟәы сырбеи? – ачымазаҩ лан даалырӡырҩит.
– Иарбан шәҟәу? – ан иаразнак илзеилымкааит, уи лтумба иқәыз ашәҟәқәеи ажурналқәеи маҷӡамызт.
– Бзыԥхьоз…
Ажәеинраалақәеи апоемақәеи реизга шәҟәы иаҵәа
ааллыркит. Аӡӷаб иналырҳәы-аалырҳәын, иаахлыртит.
Лыбла ырҵарны даԥхьарц лҽыназылкит, шьҭа ԥшьба­
ҟа цәаҳәа даԥхьахьан ануҳәашаз, иаахылҩан, ины­
қәылҵан, лҽааиҵыхӡаны, лхы ахчы инылалҵеит. Ан
иаразнак илзеилымкааит лыԥҳа илыхьыз, деицәахаз
џьылшьан, даалзааигәахарц лҿыналхарц егьлыгымкәа,
лҽаанылкылеит. Радоу анбанқәа цқьа илымбозаарын,
иԥаҭԥаҭуан, аԥлақь ианҭәалаз ахәша шы иалаџьуазшәа.
Лымч ааизакны, цәаҳәақәак цәгьаԥсышьала данрыԥхьа,
лыблахаҵ даараӡа еилагьежьзаарын, дызҿыз дааҟәыҵит.
– Хәыҷык аӡы сҭахуп, – лҿы ҭабаӡазшәа лгәы иабон.
– Уажәыҵәҟьа! – ан аҵәца аӡы нҭалҭәан, лыԥҳа
иллыржәырц, даахьаҳәит.
Егьи аҵәца аалымылхын, ҿамҩақәак маҷ-маҷ илалбаалдеит. Ахышә аартызарц лҭахын, лан илзаалыртит. Уамак
мҵыкәа ачымазаҩ лхаҿы ааччеит. Лыблақәа ацқьахара даара ирцәыуадаҩын. Дшеиӷьхаз анылба, ахышә ҳаракшәа
иҿан, ан аҟәардә днықәгылан, дынкылыԥшит. Лыԥшәма
дцахьазар лбар лҭахын. Лыԥшәмеи, лԥеи, лабхәындеи еидгылан ҵаҟа. Ԥара дҩыхәнар лҭахын, аха уԥши дшымааиу-

345

аз! Амала, лабхәында аранӡа данаа, иашьа иԥҳа димбакәа
дцозма. Даақәгьежьын, ауаҭах ааимылдеит, – зегь рҭыԥаҿ
иҟан. Иаргьы, уамак днымхакәа, дҩыхәнеит. Уи аусура
ашьҭахь уахыла даакыдгылалон, уи аҽны заа дааит, аныҳәа
иабзоуразар акәхарын.
– Уоо! – ачымазаҩ лылахь днагәӡит. – Бшыбзиоу бымбои! Ҽаанбзиала шәнеит шәҩыџьегь! – ицеллофан шәыра
иҭаца иналиркит. – Шәырқәак шәзаазгеит.
– Асҟатәи иалашәхызи! – еснагь еиԥш дыччон иҭаца. –
Шәаргьы, ҽаанбзиала инеиша!
– Хар лымаӡам ҳәа сыҟоуп, – иашьа иԥҳа деиӷьны дахьибоз игәы иаахәон.
– Дыбзиоуп.
– Ҳбыршәеит даара. Уаҳа уи еиԥш бхы иҭамшәааит!
– ддәылҵырц иҿынеихеит. Иҭаца дишьҭагылан. –
Ахәшәтәыҩцәа аӡәыр дааихьоума? – даахьаҳәит иара.
– Иахьатәила мамоу. Аневропатолог иҳәеит, даҳгәамԥхо
аабар ҳиԥхьарц.
– Бааԥсагәышьеит, аха шьҭа егьшәыгым.
– Ои, Уардан! – лабхәында лыԥшәма иаасҭа деиҵбын,
аха ихьӡ лшьаӡомызт, иашьеи иареи рыхьӡ ахьеиԥшыз
маҷк илцәыцәгьазаргьы, еиԥшызымтәуаз ашьҭыбжь «д»
инаҵылшьӡан. – Сырҵаҩыз џьысшьон, аха иҳахьыз ашьҭахь
акгьы сзымдыруазаап.

Аб Уарҭан
Иԥҳа деиқәырхан, аҭаацәеи ахәшәтәыҩцәеи рымчала. Шьҭа наҟ-наҟ дшыҟалоз здыруадаз, ацхыраара лҭахын,
малшьалк аигӡара ауӡомызт. Уи адагьы аԥсҭазаара хшыҩ­
ла ацныҟәара аҭахын. Уажәраанӡа хшыҩдарыла иныҟәон
иҳәар иҭахымызт, амардуан даҿаланы дахьҩеиуаз. Уажә­
раанӡа аасҭа, ԥхьаҟа иҵегь инарҵауланы ахәыцра рзыԥшын.
Баша ирҳәомызт бжьынтә ишәаны, знык ихҵәа ҳәа. Аҩны

346

ируаз-ирҳәоз шәа-иза ицәажәалар рыхәҭан, ирҳәоз заа
иазхәыцлар, лыҵшәак ахь икылсуан, зны иҳәаны, нас
ирҳәоз иазхәыцуа акәымкәа. Имашьынахь дышнеиуаз, иашьа Уардани иԥа Ԥареи шеидгылаз аагәеиҭеит.
– Иҟалаз ҳәа ухатә вариантс иумеи? – дҵаауан Уардан.
– Сара исымоу вариантӡам, – уҳәансҳәан иҽаа­рыл­
ганы, аиаша аилкаараз иашьа дахьҵаауаз, аҵыхәтәан
ауаа амҩаҵәҟьа иқәлазма ааигәахәт аб, акәымзар дагь­
иацәажәаӡомызт, иҽыриашара ацынхәрас, дынидҵны
дцарын. – Сара исымоу иҟалаҵәҟьаз ауп, аҵыхәтәанӡа
исызҭымҵаацзаргьы.
– Иахьцалак?
– Ашьыцра ауп зегь ҟазҵо. Ҳара Бароу даныхәыҷыз
лыԥсы нҳархарц алада-аҩада дҟьо дҳаманы ҳақәын.
Ҳахшыҩ зегь лара илызкын. Акыр данаҳахәшәтә, ашкол
дҭаҳҵеит. Агәырҵҟәыл бзиа шлымаз анааԥш, дшыхәыҷӡаз
амузыка даҳҭеит, акәашара гәыԥ далаҳҵеит. Ашәаҳәараз
дыбзиан, иахьабалак лхы аалырԥшуан. Асахьа шԥаҭылхуаз!
Аҵара шԥалҵоз! Анахь унаҳәыр – Бароу лыӡбахә рҳәон,
арахь уааҳәыр – адырҩегь Бароу лыӡбахә. Урҭқәа рҿы
лаҳәшьа еиҵбы акыр дхьысҳан. Акәашара далаҳҵеит лара
лышьҭахь, ицәгьамкәа лхы аалырԥшит. Аха лыбла иабомызт
дызҿыз. Дышнеиуаз длыҵашьыцуа далагеит. Леиҳабы иаҳа
бзиа даабоз џьылшьон. Лара даҳҭахымызшәа лгәы илнаҭон.
Аҵыхәтәантәи аамҭаз, уи акырынтә ишылҳәақәахьаз
саҳахьан. Дышнеиуаз убри азхәыцра дарлашәит, адунеи
лхы ахылбаауа аҿынӡа. Даҽа усқәак анылзацла, алашәра
адагьы, дзымхәыцуа днеит. Ианаалыхҭашәа иҟалҵаз убоит.
Уардан инапы ицламҳәа иаҵаргәашәа даахәыцит. Нас
имашьына шәырла иҭәыз макәанк ааҭиган, иашьа иԥҳа
дахьышьҭаз дхаларц, днаццакит. Ԥара иаб имацара дшаанхаз аниба, дааизааигәахеит.
– Радоу даныхәыҷӡаз илҳәон, дахьиз ҳан илҭахӡамызт,
аҷкәын иакәын илҭахыз азы, аӡӷаб дани, дҵәыуон, ахшара­

347

иурҭаҿ дынлыжьыр лҭахын ҳәа. Убригьы анырра ӷәӷәа
ҟанаҵазар?
– Ааи, аҷкәын дир ҳҭахын. Сара хҩык аҷкәынцәа сымазар сҭахын, аха хҩык аӡӷабцәа сызиит, нас исҭахымкәа
сыҟоума, сыхшара роуми? Лара уи иалылдырааи?
– «Бароу исалҳәеит» лҳәеит.
–Уи ус лазҳәада? – иџьеишьон аб. – Сара сҿы иҭыхны
аӡәы иасымҳәацт.
– Сыздырӡом.
– Даҳҭахымыз џьылшьон, умбои! Лхы шеилаԥсаз
сыздырӡомызт, аха иугәаларшәеи думырҵәыуаларц
заҟантә иуасҳәахьаз! Ари дыӡӷабуп, улахәмарны акәзаргьы,
шьапыла улысыр ҟалома. Иуасҳәацыԥхьаӡа уара иаҳагьы
иурӷыӷкуан. Лара дуцәымӷыз џьылшьон, уаҟәыҵырц хаала иуасҳәон, иузеилкаауамызт. Усыргәаар сҭахымызт,
суацәҳаӡомызт. Лара еснагь исалҳәон уаҟәысхырц.
Ҳахькылсыз убоу? Улзымхәнои? «Ибҭахызар даасышьҭуеит»
ҳәа анласҳәа, «иара иҭахызар дыхәнааит» лҳәеит.
– Иаҭахым, – Ԥара иԥхеишьазар ҟаларын, аха иаб мчыла диздәықәҵомызт, уи аҷкәын ихала иӡбар акәын.
– Шьҭа ҳцалақәап, – дҩагылеит иара, имашьынахь днеирц.
Аҷкәын адырҩаҽны ашьыжь Цандрыԥшь аҵарахьы
дцон, убри аҽны аб ихы иԥа даирхәарц иҭахын иусураҿ.
Шьҭа шьыбжьон ааиуан, аҩны дынкыдгыланы, Гәдоуҭа
дцарц игәы иҭан. Жәаха ҽнак дызқәымшәаз ауаҩы иҩны
дибар бзиан, уи уаҟа ашьҭаҵарҭа иман, аныҳәаз иусурҭаҿ
дҟамлозар, инхарҭа дахымзи.
– Радоу лҿы уҩыхәнар сҭахын, – аҩны амашьына ианлалбаа, иԥа иахь ихы наирхан, ҿыц дхынҳәыхуан уи аус ахь.
– Дуҭахым џьылшьоит, иузеилымкааӡеи? Ус шакәым лурбароуп. Уаха Гәдоуҭантәи ҳанаауа, ҳашиашоу убра ҳцароуп.
Уҩеины дыгәӡы! Уналацәажәа! Дшуҭаху лырба!
Аб игәалашәон уахык атакси иақәтәаз арԥыск адәқьан
маҷ дшаадгылаз. Усҟан иара уа дгылаӡамызт, насҭха џьоу­

348

кы драцәажәон. Ихәаахәҭуаз Радоу лакәын. Аныҟәцаҩ
ак ааихәақәеит. «Каҳуак еицаажәыр бцәымӷума?» – уи
аӡӷаб лахь ихы наирхеит. Адәқьан илыцыҵагылаз Ԥара
амцаԥшь ааиҿҟьеит. «Ҳахьеиԥыло еибаҳҳәап!», – атаксист
дҿаԥхаҿаччо Радоу длацәажәон. – Уара, иуҭаху ааухәазар,
умцо! – даацәырҵит Ԥара. Егьи иҵегь аӡӷаб днала­цәа­жәа­
қәар иҭахын, аха раб дшааиуаз аниба, иарҭмаҟ аашьҭи­хын,
дықәҵит.
– Абри зны дысшьуеит! – ас иԥсахы еибакны, аб иԥа
димбацызт.
– Иҟалеи? – аб даагачамкырц егьигмызт.
– Абра сышгылоу ибоит, саҳәшьа шлакәу идыруеит,
ииҳәа­қәо закәи?
– Ибеиҳәеи? – аб иԥҳа лахь ихы наирхеит. Лара ааигәа
длахҿыхны аб димбацызт, уажәы дҿаԥхаҿаччон. Лгәы иалсшаз, зхы аҳаҭыр збо арԥыск игәаԥхоз ӡӷабк илеимҳәашаз
агьимҳәазар акәхарын, аха Ԥара еҳәшьаҵас Радоу ирҵар­
ны дылхыбаауан. Аха лашьа ихымҩаԥгашьа лара ишеи­
лылкааз здыруадаз, усгьы зегьы нарҳәаарҳәны илбон.
– Радоу дышԥаҟоу? – ашкол аҿынтә иаахьаз Нара, лаб
ашәхымс дынхыҵаанӡа дааиԥылт.
– Дыбзиоуп, – иҳәаанӡа, иангьы илаҳарыз дазҿлымҳаны
дгылан, ллаба лҽанҵа, нас адиван днықәтәеит.
– Сара санбоуго? – дӷьаҵәыӷьаҵәуан ахәыҷы.
– Уаҵәы ашкол аҿынтә баанӡа сцаӡом. Бзымгои, – усгьы дахьзымҩаӡоз ихәда лҽахылшьырц дидԥалон, лнапы
аанкылан, ателербага иаҳәоз амузыка иҽақәыршәаны, уаҳа
цқьа изымҵаз вальс дкәашо, ахәыҷы дицкәашарц диргьежьуан. Лгәы ҭыԥрааны ицо, аччара даҿын. – Шьҭа сааԥсеит,
– иҳәан, адиван днықәтәеит, лара днаиватәеит, иҵегь
дгьежьларц шылҭахызгьы. – Иахьа ибоуи?
– Даара ибзиоуп ада акгьы смоуит.
– Амузыка бахьӡама?
– Сахьӡеит.

349

– Банбақәгыло?
– Сыздыруам, аха «ибзианы бҽазыҟаҵала» лҳәеит
арҵаҩы.
– Акәашара?
– Уаҵәы иҳамоуп.
– Быҽрымх! Радоу лахь бахьӡаӡом акәымзар. Уаҵәтәи
бҵатәхәы бзианы иҵа! Сара Ԥара дсыманы Гәдоуҭа сцароуп.
– Аҵатәхәқәа сымҵахьеи, – Нара дыччон дгызмалха.
– Ианбабҵа?
– Иахьа.
– Ашкол аҿынтә уажәоуп банааз… аа, ақьаафыр хәыҷы!
– дирхыџхыџуан, ларгьы уи лгәаԥхон. – Иахьа ашкол ахь
бымцаӡеит аныҳәаҽха. Ибырдыдызшәа бызцәажәои!
– Ҳа-ҳа!… – аччара лгәаԥхон.
– Радоу ҳаилалган, шныҳәазгьы ҳхамшҭи.
– Уара иухашҭит ҳәа зегьы ирхашҭма?! Ҳа-ҳа! – лыбжьы
ҵары даара иԥшӡан.
– Шныҳәаз схамшҭӡеит, аха аныҳәаз ашкол ахь шәшым­
цоз схашҭит, – иҽирҽеиуан иара. – Гәдоуҭантә хаатә­қәак
бзаазгап. Уажәы ҳдәықәламҭаз даҽазнык бсыр­кәашапишь!
Ларгьы уи акәын илҭахыз, Амала, шьҭа вальс акәӡамызт,
лнапы ԥхьаҟа инеиҵихын, амаҵурҭа ауразоураз дырныҟәо,
ахәыҟаҵарҭаҿынтә аҩналарҭанӡа днеигон. Иара ус хынтәԥшьынтә длеигаҩеиган, лышьхәа дықәыргьежьаауа
дааирҵәиин, ланду дынлываиршәын, дыҩны дындәылҟьеит.
Лара дишьҭалон дылмышьҭырц. Иара адәахьала ашә аркраа дахьӡан, ахышә ала иԥынҵа рқәацәны иналирбан,
агәарԥахь дыццакит.
Аԥыхьа абас агәарԥ данаақәгылоз ааигәалашәеит.
Агәашә анаҩс, ауҭраҿ Нара аблокқәа дышрықәтәаз ибла
иаахгылеит. Закәытә гәкаҳара ԥшраз ахәыҷы илымаз,
лаҳәшьеиҳабы илжәыз ахәшәқәа, ус башамаша илзеи­цәам­
хакәа, лҽылшьырц ишлыхәлалырԥҟаз анеилкааха. Убри
акәын рызынтәык ирзышьҭымхуаз, ахәыҷгьы лыхшыҩ еи-

350

ланагарц егьлыгымкәа дназгаз. Ибзиашәа, уи анлаҳаз амомент азы аҩны дыҟан иара лангьы. Ианаамҭаз длышьҭалеит,
илаԥш лықәшәеит, лгәы никылеит. Уаҩы длықәымшәар?!
Ԥара диманы амашьына данынҭалоз, Нара аҩны аҿаԥхьа
агәарԥ даақәгыланы, ицашаз дырзыԥшын. Аб инапы иԥҳа
иналзиҟьеит. Ларгьы аҭак ҟалҵон.
Амашьына амҩаду шыҟаз икылсны иҩанылеит, иара ибла
ихыҵуамызт иԥҳа аиҵбы аблокқәа дахьрықәтәаз, уи аҽны
илсахьаз. Дрыцҳахәха, дсаашьаха… Убасҟатәи лаҳәшьа
еиҳабы лгәы далан ҳәа аҳәара маҷын, иҵегь иҵаулан
иҟалаз шылныруаз. Иахьа дкәашон, дыччон, алаф лҳәон,
аха усҟантәи лҭагылазаашьа ашьҭа нмыжькәа ицозма,
иахьатәи лгәыҭгара аиԥшҵәҟьа. Рҩымш баша илаҩсуамызт.
Дышԥаҟазишь аиҳабы Бароу? Уи лыԥҳа дыҟан. Уажәы
ҿыц лцәалтәымызт. Арахь леиҵбы лҽызқәлыршәаз лтәала
илхьаамкәа илывсрымызт. Ладеи-ҩадеи иҽшиҟьоз, уи цқьа
длацәажәартә длықәымшәацызт. Лара леиҵбацәа абзиара иақәшәар дгәырӷьон, иҽеимз уск ианиаргьы даараӡа
илцәымӷын. Лгәабзиара еицамкхандаз!
– Ԥара, иҟоу удыруама, – зҿы инеиз ииҭахыз атауар
имхны, шьҭахьҟа амҩа иананылоз, аб ҿааиҭит, – аԥсҟы
уара икы! Даараӡа сааԥсаны сыҟоуп, – урҭ рҭыԥқәа аарыԥ­
сахит. – Акаҳуажәырҭаҿ ҳнеип, – наиабжьеигеит уи. – Уаха
ҳашиашоу ахәшәтәырҭахь ҳцоит, ас акрымфаӡакәа ҳаз­
лаҟазаауеи. Аҩны ҳнеир, аамҭа ҳцәыӡуеит.
Акаҳуажәырҭа зыхьӡыз уныҩнашылар, иаармарианы
иуфашаз иаарласны иузаақәдыргылон. Еснагь иццакуаз Уарҭан изы уи бзиан. Ҭынч уск изыҟаҵомызт, дҵарын
узҳәомызт, иуаҩрахь днеихьан азы, дуаҩыццакын уҳәар
иаҳа инаалон, ирацәаны дрыхьӡар иҭахын. Уамашәа иубашаз, ус иҟаз ауаҩы иусқәагьы рацәан, еснагь иаамҭа маҷын.
Акрыфараз ианакәызаалак аамҭа ирӡӡомызт. Ԥшьшьала
рҿаҵа амхуа, ашьшьыҳәа зҿы инҭазҵоз, дтатиматиуа
аныҳәаҿа зкуаз, изҿыҵырхәхәа, дҭынчӡаны изжәуаз ди-

351

бар ҟалаӡомызт, аамҭа ирӡуазшәа дихәаԥшуан. Ус иҟаз ус
рымаӡамызт ҳәа иџьеишьалон. Иааикәыршаз раҳаҭыр азы,
зны-зынла ихаҭа иҿаҵа иԥхьаӡозшәа ҭынч акрифалон. Ус
анакәха, уи иццакышьа ихаҭа игәаԥхаӡомызт. Зегь акакәын
идтәалаз цқьа дзырзыԥшӡомызт. Аус рацәа анимаз, ма ихы
ихазыршҭышаз ак анизыԥшыз, уи игәалашәаӡомызт џьоукы
ихәаԥшлар шрылшоз, ажәжәаҳәа акрифон. Ԥара иаб
идтәалара уамак дақәшаҳаҭцәамызт, имаз иҟазшьақәа рымшала, аха дицын, акырицимфар дабацоз. Дара андәылҵуаз,
раԥхьа иҩналахьаз аӡәгьы аишәа дахымҵӡацызт. Ауаагьы
усҟатәи ирацәамызт, урҭқәа узгәамҭарц.
Ԥара аԥсҟы ааникылахт. Иаб дахьынҭатәаз дыцәарц
егьигмызт, дҿырҳасуан, инапы иҿы иаԥыракны, уи иҵәахырц
иҽышԥишәозгьы. Амҩан, ақалақь иаалҵанӡа, дәқьан маҷк
инадгылан, Нара лзы шоколад конфетқәак аархәеит.
Ақалақь иалҵны, Лыхнынтә иаауаз амҩеи амҩадуи ахьеихагылаз агәҭаныҵәҟьа ГАИ амашьына гылан. Иақәтәаз
дшыҷкәыназ имбози, аинспектор Ԥара дааникылеит.
Аныҳәамшха, авариак ҟамлозар, уаҩ днырымкыларц ГАИ
аусзуҩцәа рнапы ишанырҵахьаз Уарҭан идыруан, аха иааныркылазар иҟауҵарызеи, идокументқәа аашьҭихын, длалбаан, аинспектор инаииркит. Ар маҭәа ишәҵаны, афицарк
дицын уи, дзызкыз здыруадаз. Кьаҿ маҭәала деилаҳәаны,
даҽаӡәы аԥсҟы даҿатәан, уигьы дзызкыз узеилкаауамызт.
– Аԥсҟы зуркыз идокумент абаҟоу? – аинспектор амашьынахь иҿааихеит, шьҭа идырын ус баша дшауимыжьуаз.
– Уи ашәҟәы имаӡам.
– Аԥсҟы зиуҭеи?
– Сааԥсеит, – усгьы еилкаан азҵаарақәа аинспектор
изиҭиуаз аԥҟара шеилеигаз иирдырырц шакәыз.
– Ҩ-пунктк рыла аԥҟара еилагоуп, ҩ-штрафк ушәароуп,
иумдыруеи?
– Издыруеит.
Уарҭан игәеиҭахьан, ас уанааныркылалак, рџьыба иҭар­­
ҵашаз иаразнак ирумҭар, апротокол ахарҭәаара иша­­лагоз.

352

Усҟан аԥара иаҳагьы ирацәаны иргон. Игәы ԥырҵәа­
хьан ахыларҟәрақәа, амҵақьақьарақәа. Даргьы ас зегь
ныркылаӡомызт, ахамхаԥгьацәа рнапы рыларкӡомызт,
агәхьаа иадыргоз ҿызымҭуаз ракәын. «Иҩааит апротокол,
– дҿырҳасырц егьигмызт иара. – Аҳәынҭқарра иагааит уи
аштраф». Аинспектор апротокол аахаирҭәаан, зегь акәмызт,
акы аниҵақәеит.
– Абра «сақәшаҳаҭуп» ҳәа ианҵа!
Уи инапы ахьнақәикыз, Уарҭан инапы наниҵеит.
– Штрафк ауп иумысхуа. 450 мааҭ.
– Ҟоҳ! Иҟалеи! Уажәааигәа усҟатәи ыҟаӡамызтеи.
– Ара иахьану убоу? – инструкциак наиирбеит.
Уаҳа ажәак мҳәаӡакәа, Уарҭан аԥарақәа акапот инықә­
иԥсан, ишәҟәқәа аашьҭыхны, даахынҳәит. Аԥсҟы днаҿатәан,
амашьына аҿынаирхеит. ГАИ апост днавсны, дышлеиуаз,
иштрафын ҳәа аԥарақәа имызхыз аинспектор имашьына лаихьӡеит. Афицар форма зшәыз, инапы ҭырҳәҳәаны
аԥсшәа иҳәозшәа иирбазу, дшырҟаҭәаз иирдыруазу изеилкаауамызт. Иабацоз абарҭ, Гәдоуҭантә иаханы? Апротокол
агәылԥҟа аацәыриган, илаԥш нахигеит. Закәытә еилагараз
аныҟәцаҩ иҟаиҵаз анӡамызт, заҟа мааҭ аштраф идыршәаз
арбаӡамызт. Аинспектор аус ахьиуаз ақалақь аҩныҵҟа
акәын. Нас атрассахь дызцәырҵи? Уи ихаҭа еилеигаз акәын.
Уарҭан иахьынӡеигәалашәоз, агәылԥҟаҿ ианымыз апротокол ианӡамызт. Иарбан еилагараз уаҟа иарбаны аинспектор ириҭашаз здыруадаз. Заҟа мааҭ риҭаз? Шьыбжьон акралеифарц, иҩызцәагьы акрырҿеиҵарц, заҟа иаармарианы
деиқәшәази. Дышьҭхысаа Уаҭҳара аԥсыӡкырҭа азааигәара
аус зуаз аԥацхахь дцеит, аныҳәа даԥыларц, уи амш азы
даҽаӡәы иџьыба ҭарцәны, уиала убри игәалаҟазаара бжьыхны. «Уи ада хьаа ҳмоуааит!» – игәы ирӷәӷәон Уарҭан, ԥхьаҟа
изыԥшыз дазхәыцны. Амала,, дзықәшәаз иахьцалак иԥсахы
еибанаркуан. Мышқәак рышьҭахь уи апротокол гәеиҭарц
Гәдоуҭатәи ГАИ аҿы днеиуеит иара. Уаҩ дҟалаӡом. «Ных,

353

рызынтәык еиԥшуп, – дхәыцуан иара. – Иреиԥшу ауаа усура
ирыдыркылоит, изҿу рнапаҵаҟа иҟоугьы аҿызаауеит, сара,
сгәы ԥжәо срышьҭаланы, акыр сзыриашома? Аҳәынҭқарра
ахаҭа азҿлымҳазароуп аусзуҩцәа ииашаны амаҵ руларц».
Ас игәалаҟазаара ԥхасҭаны иԥҳа лҿы дызнеиуамызт, амашьына данлалбаауаз иҽааиԥсахит ииулак. Дицны дыхәнар ҳәа Ԥара дизкылыԥшуан. Уи иаб иаԥхьагьы
дыҩны амардуан дҩаҿалеит. Маҷк рхала иааицәажәарц,
аб иҽааиҵаирхеит, иидыруаз аӡәы диацәажәо дааидхалан,
апалатаҿ иара даннеи, Ԥара иан длыдгылан, лиарҭа аҿынтә
Радоу уи диҿаԥшуан дԥышәырччо. Аинаалара ҟалахьан.
Хәымҽханын. Асҟаамҭа Радоу дахьиаз аб игәаԥхомызт.
Дҩаиргылан, аҭӡыбжьараҿ ачымазцәа, нас урҭ ирҭаауаз
ахьааидтәалашаз аҭыԥ ыҟан. Ахышә азааигәара игылаз адиван аҿы иааидтәалеит. Лнапы ааникылан, лхы ааидылҵеит.
– Бнацәкьарақәа шыԥшӡоу ббоу? Бнапхыцқәа заҟа
ибзиоу! Ахшараиурҭаҿынтә аҩны баннарга, иаразнак
исҳәаз бдыруоу: «апринцесса лнацәкьарақәа!» Уажәы,
ирыцқьаны ианыбшә иаҳагьы иџьашьахәуп. Абарҭ аԥсҭа­
заара иаҳәо анацәкьарақәа, – днарыгәӡуеит, – анышә
иабҭон, Радоу. Банхәыҷыз иаабысуа бырԥҟон, бара быччон, бырԥҟарц бҭахын, џьара ҵәык цасҳәа ирылабҵозшәа.
Бышԥагәырӷьоз!… Нас иаабыхҭашәазеи, сыԥшӡа хәыҷы?!
Ҳашбанбырҵәоз! Зны-зынла ҳахьбацәҳалоз, баҳҭахымыз
џьыбшьозма?! Быда адунеи ҳашԥақәзаауаз, Ҷыка! – ихәыҷ­
қәа зегьы ус хьӡыс ишьалон. – Илыҟабҵозеи, аа?!.

Арԥыс Манча
Иан Ԥсоуҟа дыццакуан. Усурҭада иҟан рҩыџьегь.
Лԥа­цәа ҩыџьа лнапы ианын. Дара Ростов ианыҟаз, аибашьра ашьҭахь, рҭагылазаашьа иаҳа иеиӷьын. Аҩныҟа
имхын­ҳәыр анаму, аб аамҭала дааныжьны, дара Алаҳаӡы
иаан, аҩнеихагылақәа руакаҿ аԥыхьа ирымаз акварти-

354

ра иҩналеит. Аиласрақәа ҟалаанӡа, араҟа инхоз аԥсуаа
х-ҭаацәарак ракәын. Ашхырцәаӷь ируазма. Лхаҵа уаҩ
ҭынчк иакәын, урҭ ирҳәаз дшазнеиуаз уаҩы изеилкаауамызт. Ирақәԥоз лара лакәын, аиҳараӡак урҭ иргәаԥхомызт
лыҷкәын аиҳабы аԥсуа школ дахьҭалҵаз. 1989 шықәсазы
аиҿыхарақәа ӷәӷәахо ианалага, лыԥшәма иааиԥхьан, дрыдгыларц ирымчны иацәажәеит. Иара ихәыҷқәа аԥсыуаан,
уажәшьҭа ихаҭа аԥсуара илсны дыҟан. Уи ииҳәоз дара ирзеилкауамызт. Аибашьра ианалага, дзықәтәаз амашьынала маӡала абџьар аԥсуаа ирзааигон. Аибашьра анынҵәа,
ишынҭаацәаз усурада инхан, иқәҵны Ростов ицеит. Иара
уажәгьы уа дыҟан.
– Абри ауп иахьа исызуҭо, – ан лԥа ԥарақәак наилыркит.
– Уи сызхоит, – иҳәан, длалбааит.
Даараӡа дкоммерсант ӷәӷәазшәа Радоу илеиҳәахьан,
дызлаҟамыз далаҟазшәа иҽылирбон, даҽаџьара дхьаԥшыр
ҳәа длыцәшәон. Иҭагылазаашьа зеиԥшраҵәҟьаз лдырыр,
дышԥаҟаларыз лара, – уи ӷәӷәала дацәшәон иара. Шьапыла
амҩаду шыҟаз дцәырҵырц днеиуан. Амҩақәа рацәаӡаны
еихаԥсан ари ақыҭан. Пицунда иадын, аԥшаҳәаҿы
аԥсшьарҭа ҩнқәа гылан азы, акурорт иаҵанакуаз џьыршьон.
Амҩақәа амра зрықәыԥхаӡомызт, рыҩганкгьы аԥсаҵла
ҳаракқәа авеиҭаҳан азы. Амҩақәа рыгәҭаны амандаринеи
адаԥеи рызҳауан. Амандаринаҵлақәа ирықәжьыз аҽаҩра
ҩежьӡа, ашьамсиа ҩежь рхарԥаз џьушьарын. Асовет мчы
аламҭалаз араҟа асовнхара ашәҭра иаҿын. Шьҭа анхамҩа
еилаҳарц егьагмызт, џьоукы ирххо иааргон акәымзар.
Адгьылқәа арендала ирган, аусура иашьцылаз аҽаҩра бзиа
ҭаргалон. Абаҩданқәа рыдгьылқәа рҿы аҳаскьын жәпа
маҟҿаҳәара иҩеиуан, акырџьара аҭәа ацынхәра аҟмыҟ
иаҳа ирацәахахьан. Арахә алаҵаны иахьрымазгьы убарын.
Џьоукы рыбла ҭыҵуан, ргәылацәа адгьыл ахьрымаз, аха
дара адгьыл анырҭахыз аҽаҩра бзиа анырбалак акәын. Урҭ
дара ԥыҭк рырҭарц ирыҳәалон иԥхамшьаӡакәа, аха дара
аныԥхамшьоз, аџьабаа збахьаз.

355

Амҩаду ахь дкылсын, уа дааԥшит. Баҭаҟәа машьынала
аҩны дизнеиран дыҟан, дагхон. Ари амҩала даауан азы,
араҟа дааизыԥшырц иӡбеит. Амашьынақәа арахь ибжьалоз зынӡак имаҷын. Урҭ шиашаз ицалон азы, нахьынтә акы
аҿаанахацыԥхьаӡа, иҩыза даауаз џьишьон, уи дзықәтәаз
иеиԥшқәазгьы ыҟан, аха ииҭахыз дыҟамызт. Аҽны дизымаар ҳәа дшәо аҿынӡа днеихьан, аҵыхәтәан Баҭаҟәа имашьына анааидгылоз.
– Иахьа былды сурҳәарц иақәукзар? – уи дынҭалеит
иара. – Иухьи?
– Иԥхасҭахан, иҟазҵоз дсыԥшаанӡа, аус адиулаанӡа
аамҭа сыцәцеит. Зегьы ҳрыхьӡоит иахьа хәлаанӡа, умшәан!
– игәы никылон уи.
– Ҳахьӡом ҳәа акәу џьушьома, зынӡак узымаар ҳәа
сшәеит. Даҽа машьынак уажәы иабасыԥшаауеи.
– Амашьына зумԥшаауеи, аха сара сеиԥш аҩыза
дабауԥшаауеи? Убри хьааугама?
– Афы усроуп, аиеи! – дыччон Манча. – Иумуӡеитеи.
– Ҳабацои?
– Амҩа ҳануп, ҳахьцо узымдырӡои? Димаҟәа Адлерынтә
акыр ааигазар еилаҳкаап.
– Иаҳҳәеит ҳәа, убри азын мацара Адлер дышԥаушьҭуаз?
– Радоу дысзыргәырӷьозар ҳәа ауми.
– Даҽак ухәыцыр ҟамлози.
– Исзымхәыцит, уара Баҭаҟәа. Абензин узхара умоу?
Иаасхәоу?
– Иааухәар уаблыр ҳәа ушшәоз здыруан азы, иаасхәеит.
Уаҳа сызлауцхраагәышьои.
– Аԥсшьарҭа ҩны агәашә ҳахьчоит ҳәа шьардак амал
ҳазҭода. Иҟауҵаз азхоуп.
– Уаҳа усурҭа ҳзыԥшаауам, иҟаҳҵои, иара уигьы
ҳцәымӡгәышьааитеи, ҭаҭынк злааҳхәо ҳамами, – ҩнеиха­
гылак азхышәк аҿаԥхьа имашьына ааникылеит. Уахь анеираз амҩа дананыҵ, ԥшьшьала мҩахәасҭак аҵкыс иҭбааз
мҩак данын, аҵлақәа рыҵаҟала.

356

– Димаҟәа! – ҿиҭит Манча.
– Ара сыҟами! – ахышә ирлашозшәа, дҿаԥхаҿаччо днылагылеит раԥхьа.
– Ҳусқәа шԥаҟоу?
– Ҳусқәа ракәу, уусқәа ракәу?
– Аиеи, џьушьҭ, сусқәа.
– Аусқәа ҳәа идуӡӡоу ак снапы иануҵазшәа убама?
– Иузеилкаауам акәымзар, даара идууп.
– Уажәыҵәҟьа слыбаауеит, – наҟ днеин, амала, ишир­
гәы­ӷыз еиԥш, иаарлас дзымлыбааит. Данааи – иҽеилаҳәаиҽеилаца даацәырҵит, қьаад хәхәак акы ылаҳәаны икын. –
Аҩныҟа ҳнеип!
– Аарла улбаазгеит, суҳәо-сучо, уажәы уахь ҳабаха­ла­
хо, – Манча игәы алаҟан, ақьаад ааимихызар – афеиерверк­
қәа ылаҳәан. – Заҟа ахҭнуҵеи?
– Заҟа суҭаз.
– Амцхә умҳәакәа, заҟа, саҳәеи!
– Иухьи, ԥара дук ахҭнысҵазшәа! Уи ахә зеиԥшраз ала,
уахь ацара иаԥсамызт, аха уара усыргәаар сҭахымызт. Ус
дук наугӡозшәа угәы иабоит, умбои.
– Ацәыҵаччара уаҟәыҵи! Аус ду ҳәа иҟоума, аӡӷаб
лҭагылазаашьа акалашәа иҟалеит, лгәы злаҟоуҵаша
уӡбароуп.
– Уи еилаҳкаауеит, умшәан! – дцәыҵыԥшуан Баҭаҟәа.
– Нас, шәыҽзхырцәажәои?
– Алаф улҳамхыр излаҳхуада! – Баҭаҟәа иаԥхьа икнаҳаз
асаркьа данԥшылон, иҷыгәӡа еиқәыз ихахәы иҳәазшәа
ҟаҵаны.
– Аиашаҵәҟьа иҳәеит, – ҿааиҭит зхаҿы ҭбаа еснагь иччоз Димаҟәа.
– Шәысҟәаҵи, уара! Уажәы сзыхҭашәки?
– Зааигәара уқәызмыргылоз аӡӷаб лыԥсы еиқәхеит, уаҳа
иуҭахи, – даангыломызт Димаҟәа. – Уара узоуп дзеиқә­
дырхаз.

357

– Аи-аи-аи! – ихы неиҟьеит Манча. – Аиаша умҳәеи.
Ахымышҭыхә сҭалырԥшаанӡа, уаҳа илуамызт. Шәаалеи нас,
шәыхәмаррақәа нҵәазар!
– Макьана ҳабацои? – иҳәеит Баҭаҟәа. – Лашьцаанӡа ибжьоу шәымбаӡои?
– Ашампанҩы ааҳамхәои.
– Манча, убаашәт, иҟалеи? – дыччон Димаҟәа. – Хәлаанӡа
баҭлыкак аҩы ааухәалома. Иара макьана шәгәаҟны шәзааи?
– Ас сеиқәшәыршәозу иалыздырааи.
– Ҟоҳ, шәсыхлафуеит ҳәа угәы ианалаз, уарак
ҳурччархәӡеит ҳәа сыҟоуп. Иҟоу жәдыруама, аҩныҟа ҳлеир,
ԥыҭрак аамҭа ҳхаагоит.
– Ус иҳамхажәуеит, – Баҭаҟәа Димаҟәа диқәшаҳаҭӡа­
мызт, аԥсҟы икын, ижәыр ҟалаӡомызт, дара дрыхәаԥшуа
дтәазар абеиҭахыз.
– Зны ашампанҩы ааҳхәап, нас иахьышәҭаху ҳцап, –
уи аҩы нҵәарызшәа акәын рҩыза дышгәаҟуаз, амашьына дынҭалеит, Димаҟәагьы дааиватәеит. – Афеиерверкқәа
рызынтәык наҳхӡом уаха, – инарабжьеигеит иара, аҩқәа
ахьроушаз ианазааигәахоз. – есуаха акы ҳхы иаҳархәоит.
– Ус акәзар, есуаха ашампанҩы адкыланы иаҳгала­­
роуп, – Димаҟәа ибз иҿы иҭеикуамызт. – Амала, излааҳхәо
уара уџьыба иҭаҳхлап.
– Еицааҳхәоит сара сџьыбала? – Манча уи игәамԥхаз­
шәа ҟаиҵон, амашьына длыбааны, акрызҭиуаз дналыдгылеит.
– Ижәбо роуп исымоу. Ишәҭаху арбану?
– Иалшәхи иреиӷьу! – иҩызцәа даарызхьаԥшит.
– Ҳара ҳауп изжәуа, убрахь ак лымх! – ҿааиҭит Баҭаҟәа.
– Ара исымақәоу аӡӷабцәа рызгьы ибзиоуп, – дгызмалын адәқьан маҷ иҵагылаз.
– Ус изҳаржәуа дҳамахындаз! – иқәыԥсычҳаны ас
Манча ида иҩызцәа ирызҳәаӡомызт. – Сара усазҵаауазар,
иреиӷьасшьо – Ростовское. Хәба сыҭи!

358

– Уоора! Иалухи усҟатәи? – иааџьеишьеит Баҭаҟәа. –
Иан аԥара рацәаны илҭеит ҳәа сыҟоуп.
– Ихала акыр ирҳар ҳәа ушәоу, – инациҵеит Димаҟәа.
– Уи ззуго уааилылкаақәааити,– Баҭаҟәа иҷыгәӡа еиқәыз
ихахәы ԥхьеиҳәахуан, иҩызцәа дырҿамԥшырц, – ҳазхара
ҳаныччаша убасҟан акәхап.
– Ҩба ҳҵәахып,– иҳәеит Манча, иҩыза ииҳәоз уа иникыларц, – уаха иҳақәшәо дҳаздыруам. Хԥа уажәы иаажәуеит.
Шәҭыҵи арахь!
– Иалаҳхи усҟатәи? – изеилкаауамызт Баҭаҟәа.
– Уажәнатә ҳауршьуеит, нас ҳабацо? – дыччон Дима­
ҟәа. – Хԥа ҳҵәахып. Аибашьра ашьҭахь амыцхә зжәыр
ҟалаӡом, – дааидгылеит уи.
– Иҵегь уарччар ҳәа ушәома? – Манча иҩыза аҵәы
анилаиҵашаз амомент дақәшәеит. – Баҭаҟәа, уааи!
– Аԥсҟы скуп, ГАИ сыдуркуама? – Баҭаҟәагьы даарыдгылеит.
– Уи сара избап, – ихы дақәгәыӷуазшәа ҟаиҵон Манча. –
Анцәа улыԥха ҳаҭа! – иааиз аӡӷаб иҭалҭәаз ижәит иара.
Иҩызцәагьы идиржәит.
– Шьҭа ҳзышьҭоу даҳныҳәап, – Димаҟәа егьи аҵәца
аақәихит. – Агәабзиара лоуны, уаҳа лхы бзиарамзар ак
ҭамшәааит!
– Иуҳәаз сақәшаҳаҭуп, гәабзиарала илзааигәоу лыр­
гәырӷьааит! – Баҭаҟәа иаҵәца абжарак аамихит.
– Уи лгәабзиараз зегь ужәыроуп, – Манча уи иааидицалт,
иаҵәца ҭаирцәырц.– Уи лныҳәаҿа зкыз анцәа шәиныҳәааит!
Ларгьы чара-гәырӷьара лыгымхааит, лныҳәаҿа ааҳзыркыз
дуеицәамкәа!
– Зыӡбахә шәымада? – длызҿлымҳан адәқьан иҵагылаз.
– Илжәыз ахәшәқәа дызрылҵуам ҳәа ӡӷабк лыӡбахә рҳәоит.
Уи лоума?
– Лоуми, – дԥышәырччон Димаҟәа. – Амала, далҵхьеит,
хар лымаӡамкәа дыҟоуп.

359

– Лҽызхлырҟьозеи?.. Бзиа илбоз дақырҭуан рҳәеит. Лаб
иуамызт рҳәеит, ииашоума?
– Абри иоуп, даԥсыуамкәа ббама? – дыччон Димаҟәа. –
Лҽызхлырҟьаз шьҭа еилкаатәуп. Лҿала илҳәароуп. Манча
идыруеит ҳәа сыҟоуп, аха цқьа иҳаиҳәаӡом.
– Даҽак ҳжәып! – инарабжьеигеит иара, абаҭлыкагьы
аахиртит, иҩызцәа ишырымуаз. – Усгьы х-ҵәыцак иреиҳаны
иҭыҵуам. Еидгылоу ҳазынтәык анцәа ҳаиныҳәааит!
– Амин! – рҳәеит Баҭаҟәеи Димаҟәеи.
– Хьаак ҳамоуп азы, даҽакы ҳазымхәыцӡеит, ҳажәлар
ҳаҭарымҵааит! – Манча аҵәцақәа ааирҭәын, руак аақәи­
хит. – Иахьа Аиааира иамшуп. Ари аныҳәа наӡаӡазааит!
Иҭахаз анышә рзыбымбылхааит! Рхы зқәырҵаз рыԥсадгьыл
ахақәиҭра мыӡааит!
– Иуҳәаз иашоуп! – рҩыза иқәшаҳаҭын, раҵәцақәа
ааҭадырцәит.
– Шьҭа ҳабацо? – дҵааит Баҭаҟәа, амашьына ианынҭа­
ла. – Уаханӡа ҳзыԥшуеи? Ҳцап ахәшәтәырҭахь!
– Аиеиҵәҟьа! – дгәырӷьон Димаҟәа.
– Афеиерверк анылашьцоу аеффект амоуп, ҽынла –
шәит! – иумбаӡакәа еихәлацәеит иҳәарц иҭахын Манча. –
Уажәы ҳнеит ҳәа ишаҳҭаху ҳазлацәажәом, дҳазбом.
– Аты бла ухоума, уахыла дубарц уҭахны? – Димаҟәа
иҿырҟьара резинаҵас еиҵыҵхьан.
– Амшын ахь ҳцап, – иҳәеит Манча. – Хәлаанӡа ҳҭазаап.
– Усгьы ҟалоит, – иҳәеит Баҭаҟәа. – Иахьа усгьы ҳаб­
жьухит.
– Сара сакәымзар, даара шәыбзиахон, аха сышәԥыр­
хагахеит. Ҳцап амшын ахь!
– Урыстәылантә иааны рҽыркәабоит, аха ҳара ҭага­
лан ҳанҭоу амшын ҳҭалома, аԥхын ҳазҭаломеи, – иҳәеит
Димаҟәа.
– Ухы уацәшәоит, аха шоуроуп, егьухьуам, – Манча уи
ҭаха ииҭомызт.

360

Амшын шыҟаз рҿынархеит, рмашьына ара иааныжьны.
Ауаа рынхарҭақәа инарывсны, амҩа инықәсыр, абнара
инылагылон. Уа амҩақәеи амҩахәасҭақәеи рацәан. Абнара
улсны уахьынкылшәалак, мшынын. Хәлаанӡа убра аҟәара
иқәыршәын, аԥсшьацәа ирыхәаԥшуа. Инарымҩатәны лафкгьы нарышьҭарҵон. Егьырҭ хәлаанӡа ара изтәозма, аамҭа
рзыԥҵәан, аӡә дцон, аӡә даауан. Арԥарцәа рхаҭагьы аамҭа
иргәарԥханы ирзыԥҽуамызт, знык амра лӡааландаз ҳәа иццакуан, ахәшәтәырҭахь ицар рҭахын. Амла иамкыр, иҵегь уа
аԥслымӡи абӷанҷи ирылаиазаауан, аха рыҩныҵҟа рыҵхо
ианалага, Димаҟәа дзыҩназ иҩнеихагылахь игьежьит.
Амҩан анхацәа машьынак иадеизаланы ишгылаз анырба,
иаазҿлымҳахан, инеит. Акырпыжә рҭиуазаарын. Манча хԥа
ааихәан, ҩба амашьына иҭеиҵеит, ахԥатәи Димаҟәа иахь
ихәнигеит. Уи иан рхәы ықәлыргыларц лҽазылкын, арҭ ирымуит. Часақәак рылҭар акырпыжә иацырфон, уаҳа ирҭахызи.
Ашьҭахь ателербага иадтәалартә аамҭа роуит.
– Шьҭа ҳцароуп, – Манча дҩагылеит дыццакуа. – Ишьҭа­
ла­қәаанӡа ҳнеир иаҳа еиӷьуп.
Амҩан Баҭаҟәа дмыццакуазшәа ибон иара, заа инеиргьы, ачымазаҩ лаб дылҭаауазу издыруамызт. Ма уа
иԥшрын, ас мацара амҩа ианызар аҵкыс. Аныҟәцаҩ дирццакуан, игәы иҵаххуа. Ареанимациаҿ иӷәӷәаз аӡә днарган,
ахәшәтәырҭа иадгьежьлоз маҷыҩӡамызт, аха иара иидыруаз уаҩ дыҟамызт. Урҭ иаарылсны иааимыҵқәеит, ауха
изыхәоз уаҩ дыҟамызт, рчымазаҩ ииҭахыз дидырбахьан,
иаҭахыз ахәшәқәа ирҭахьан. Арԥарцәа аҵыхәтәантәи
аихагылахь иҩыхәнеит. Димаҟәеи Баҭаҟәеи апалата
иныҩналеит. Рҩыза, ицәеижь дҭахьҭшьуазшәа, ишьамхқәа,
ижәҩахырқәа ҵыс-ҵысуан.
– Аҵхагәҭан шәабаҟаз, уара? – иаҳауан ан лыбжьы. –
Шәҩыза даажәымгаӡеи?
– Дабацаҵәҟьеи? – Димаҟәа даацәырҵын, Манча дима,
длеит.

361

Аӡӷаб лиарҭа даагәылҵны лан длывагылан, лхаҿы ччон.
Ас иара димбаӡацызт. Даҽаӡәызшәа дналҿаԥшит, аха
илаԥш лыдимырхалацәеит. Иаҳагьы диҭахын.
Лыбла игәаԥхомызт, аха уажәраанӡа аҵкыс еиӷьын.
Иаргьы ҩныҵҟала дҭынчхон, ишьамхы, ижәҩахыр шьҭа
иҵысуамызт.
– Радоу ҵаҟа длыбаагар ҳҭахуп, – иҳәеит Баҭаҟәа.
– Мамоу, – ан илҭахымызт. – Ара дахьынеиааиуа слыцә­
шәоит, ҵаҟа абыкәу дахьлыбаажәго?!
– Иҟалозар мап ҳцәышәымкын! – ихаҿы шихаччоз ала,
Димаҟәа дзыҳәоз мап узацәкуазма, аха…
– Абрантә ллыбаагара закәу жәдыруама?! – ан илуамызт.
– Слыбаар сҭахуп, бара! – аԥҳагьы длыҳәон.
– Уоора, ари закәи! – уиҵәҟьа ан мап лызлыцәкуамызт.
Баҭаҟәеи ани наҟ-ааҟ лыжәҩахырқәа инарыҵагылан,
акоридор иныбжьысын, амардуан илаҿагылеит. Ачымазаҩ
лшьаҿақәа аарла еихылгон, лхаҭагьы дацәшәон албаара. Ҵаҟа алеира даараӡа акыр иадхалазшәа лбон.
Адәахьы ианындәылҵ, уахылатәи аҳауа цқьаӡа иаалҿасит,
иагьаалзеиӷьхеит. Ан зыгәра лымгоз аҷкәынцәа ара
игылаӡамызт, лыԥҳа дырзынлыжьын, лхаҭа шьҭахьҟа
дхынҳәырц даақәгьежьит.
– Димаҟәа! – ҿааиҭит Манча. – Акырпыжә!
– Радоу, бхала бдәылҵуа балагеит, Анцәа иџьшьоуп! –
аӡәы ишьа лгарц дааргазаарын, лымаҭәахәқәа лыманы дааиуан Аида.
– Аныҳәаҽха бааргеит, – ан уи дахьылбоз лгәы иаахәон.
– Абри аҩада ихәныжәга! – Димаҟәа акырпыжә ан иналиркит.
– Иҭабуп, Димаҟәа! Аида! – уи ари аԥҳәыс ҿа лахь
ҿаалҭит. – Баала!– акырпыжә наллырбеит.
– Уажәыҵәҟьа снеиуеит, – лҳәеит Аида. – Арҭ рҭыԥаҿ инсыжьп.
Аҿар рымацара ианааидхала, Манча ашампанҩы аахиртит, даҽаӡәы ихиртыр заҟа имурыз, ҵәыцак амашьына
иааҭырган, аиааира амш иақәныҳәаны, арԥарцәа иржәит.

362

Урҭ ахьылбоз аӡӷаб лгәы ҟанаҵон. Цқьа илымбоз ажәҩан
ҳаракӡа ицқьан, аеҵәа кәалыкәаџьуан. Урҭ хыгагааны иахьылбоз изакәыз цқьагьы илгәалашәаӡомызт. Иаалырҟьа­
ны Манча инапаҿынтә ак ҭҟьеит, даҽаӡәы инапаҟнытә
иҭҟьар заҟа имурыз! Уи ихалацԥхьаӡа ацԥхьқәа аҿыддуан
иҿыцәаанӡа. Афеиерверк!
– Ишԥаԥшӡоу! – иџьалшьон лара, лгәырӷьара ҳәаак
амамызшәа, лхаҿы лхаччон.
– Ибҭахызар бҳартәап? – зҵаарала иналабжьеигеит
Баҭаҟәа.
– Сгылазаауеит, – лҳәеит лара.
– Иахьцалак, маҷк быԥсы шьа! – Манча, лан длыбаанӡа,
рхала дыхәныргар иҭахын, аха амардуан днаҿаргалаанӡа,
арымӡ кнаҳа днықәтәарц цәгьа ибомызт.
– Аиеи, нас!
Данақәшаҳаҭха, амҩа ааихҵәатәын азы, Баҭаҟәеи
Димаҟәеи налыҵагылт. Уа дтәан лара. Дара еицлабны
алаф рҳәон, аӡӷаб ддырччаларц. Амцхә дгәырӷьацәаргьы
илзеицәахар ҳәа ишәазшәа, аамҭагьы цахьаҵәҟьан, дрыма рҿынархеит, еихагылак ихалацԥхьаӡа иааҭгылон,
лыԥсы лдыршьарц. Урҭ дрышьҭаланы иҩеиуаз Манча Радоу дидыруазижьҭеи ас длахҿыхны димбацызт, дкарауараха дышхаргалозгьы. Апалатаҿ иныҩнашылазар, халаҭ
шәкакәараа, ан рыгәҭа дрылартәаны, икарпыжә ацәақәа
ссаны ирымҵан, даҽа фатәқәакгьы ықәын. Ашампанҩы
Манча иаацәыригеит.
– Сыхьӡала шәаақәныҳәа! Абзиараз! – иҩызцәа има
дындәылҵит.
– Ҳахьӡала мҳәаӡакәа, сыхьӡала ҳәа ихы абзиара шаиргаз убоу? – Димаҟәа Баҭаҟәа иахь дцәыҵаччон.
– Афеиерверкқәа егьырҭ зуҵәахи, уреигӡома? – Радоу
лгәырӷьара иаҳа Баҭаҟәа дазгәаҟуан уҳәарын.
– Уи уаҵәы, уаҵәашьҭахь, – Манча дыццакны дылбаауан. – Уахык ала инҵәома зегьы. Уаҵәы ҳнапы ҭырԥшша
ҳазлаауеи.

363

– Уаҵәгьы абра уаазгахуама? Ҳзықәшәеи, Димаҟәа,
сукәыхшоуп.
– Имацара ҳишьҭазар акәхеит, – дцәыҵаччахуан Ди­
маҟәа, еснагь ихы дҩаха иахьикыз, ацәыҵаччара ины­
маалаӡо.
– Шәара ишԥашәҭахыз? Ҳус наҳагӡароуп.
Аха уи ауха иалидраауази ифеиерверкқәа баша инапы
ишанхалоз.

Аԥҳа Радоу
Уажәшьҭа ахәымштәи шьыжьын лара ахәшәтәырҭа
дышьҭазижьҭеи. Лхы лдыруа дааҟалазижьҭеи, аиашаз,
илгәалашәаҵәҟьоз иаци иахьеи ракәын, иаҳа-иаҳа дшеиӷь­
хоз лхаҭа илбарҭан. Ари ашьыжь лхы-лгәы иҭымҵәоз уи
аухаз афеиерверк шоурышьҭыз акәын. Уи Манча инапала
иҭирҟьеит. Иҩызцәеи иареи ргәырӷьашьа ҳәаак ахьамамыз
лхаҭа лгәалаҟазаара шьҭнахуан. Лара илӡомызт лыҽҭа­
лырхарц ахәшә рацәа анлыдылкылаз аԥхьаҟа акәзар –
асҟатәи акәмызт, зынӡа дызгәырӷьаӡомызт, ма лгәыҭгара
иаразнык илхашҭуан, лхы иазылушаз азхәыцрахь ҿыц
дхынҳәуан, лызшьапык адамра лхала ианҭалыргыла.
Иаалыкәыршаз, еиҳараӡак бзиа дырбаӡомызт ҳәа илԥ­
хьаӡоз еиқәҵәашо шьҭахьҟа дандырхынҳә, даҽакала
лхы лбо дҟалеит. Данхәыҷӡаз урҭ рахь илымаз, лықәра
иацызҳәашаз, аха аамҭа иарцагәыз лыбзибара ҿыцҳараӡа
иаалызцәырҵын, лхәыҷразы илцәыӡыз иацылҵазу, аамҭала
иҿаҟәахаз азлырҳауазу аилкаара лцәыцәгьаны, Амала, бзиабарак еихаҳауа, лыхдырра шеизҳауаз маҷ-маҷ
илныруан. Уи аԥхьатәи ашьыжьаз, лылаӷырӡ жәпа лызнымкыло, дқьызқьызуа данҵәыуаз аламҭалаз акәхарын
шьҭахьҟа лхаҭа лшьаҿа анеихылгоз, акәымзар илыханы
дахьхьадырԥшуаз уамак илмыхәозар ҟаларын. Мчыла
иахьлыцрыхоз дырзаанымкылозар здыруадаз, лхала лыхдырра зҳаны ҽаанкылашьак лҽақәылмыршәазар.

364

Уи аҽны, знык аахәланы, иҩызцәа иманы Манча деиҭаахырц лҭахын, дыԥшын. Зынгьы ашьыжь, ма
шьы­б­жьоншьҭахь даарц шыҟалоз даазхәыцуан. Лбара ҳәа ашә аадыртыцыԥхьаӡа, ашәхымс зшьапы аахызгоз иара иакәымзар, уи дишьҭагылазшәа лгәы иабон.
Ихыгагаа иахьылбоз, иааира цқьа илызгәамҭарызшәа
лгәы ианылнаҭозгьы маҷмызт. Иара дыҟаӡамызт, аха,
дааиԥхьхәыцуан лара, уи злалылшоз ала, иагьа умҳәан,
лара данышьҭалашаз акәын, иҩызцәеи иареи анцоз, иаразнак ҿыц дызлааирызи, инаԥшуа рзын иԥшӡамкәа, ихаамкәа.
Аамҭа ықәҳа ицон, арахь игәагәозшәа лбон.
Адәахьы амш шыбзиаз иалацәажәон иааиуаз, ицоз.
Лара уи лныруамызт, аха дара амш зеиԥшраз лгәаб­
зиара аиӷьхара иадырҳәалон. Издыруадаз лхаҭагьы
илнырҵәҟьозар, илызгәаҭомызт акәымзар. Лан уажәыуажәы маҷ-маҷла акрылҿалҵон. Лара имцхәыз џьылшьон,
уамак лгәы иагацәомызт, аиашаз, мап ацәылкцәомызт.
Аневропатолог иааира ан дазыԥшын, ииҳәоз лаҳар лҭахын,
дыҟамызижьҭеи шьҭа хымш мҵуази. Уи иааиреи имааиреи лара дахыццакӡомызт, дычмазаҩны лхы лыԥхьаӡозма,
иарбанзаалак хьаа-баак лцәалжь иадылбалозма. Лара
лыгәҭыхақәа харабӷьаран, аха ахәшәтәырҭаҿ иҟаӡамызт.
Уи зыдҳәалаз лашьцаанӡа дмааҵәҟьозар акәхарын.
Иабаҟазишь убри аамҭаз иҩызцәеи иареи?
Лара дахьыҟазаалак длышьҭаланы днеицыԥхьаӡа
Манча, ма Баҭаҟәа дицын, ма Димаҟәа. Баҭаҟәа иҩызцәа
раҵкыс дҳаракын, игын, ихахәы жәпа еиқәан, ицәеижь
уи иацнанамгозаргьы, маҷк илахь еиқәын, акы игәы
иҵалаз цәыримгозаргьы. Уи иуаҩышьа ус иҟазар ҟаларын,
аԥсҭазаара аахак иманы акәымкәан. Димаҟәа ҭеиҭԥшла
егьи аԥан дықәгылан. Дпашәын, ибла ӷран, ихы агәҭа
шьҭа ипашхахьан. Дызлахәыз аибашьра инарбахьаз ауа­
ӷеимшхараҵәҟьа илахь знык еиқәнаҵомызт. Илахь ҭбаа
еихаччоз ихаҿы еиҳагьы иаргәыбзыӷуан. Урҭқәа зегь аарла

365

рцәаара шьақәлыргылон лара дахьиаз, лан длыцырхырааны
дангылоз, дахьынаиааиуаз. Ҭеиҭԥшла урҭ дреиӷьымзаргьы
ҟаларын рҩыза, иаҳа дкьаҿын, дышәпан, ихаҿрыцқьара
уамак
деилаҳацәомызт, ибзианы
иҽанеилеиҳәози,
данеилаҳәамызи еиҟаран, аха ихымҩаԥгашьа, иҟазшьа лара
ддырҩашьон, ҩни-бнеи изеиԥшны деиҟаразшәа ахьылбоз
лгәы ҿкаауан, лҭагылазаашьа злаҟаз ала, ус узҳәозар, зынгьы дрыцҳалшьон. Амала, иареи лареи рыԥсҭазаарақәа
ԥсҭазааракхон ҳәа зныкгьы лхы иҭалмыршәцызт, избанзар
зегь нарҳәаарҳәны илбон, дызхәаԥшуаз дара ракәӡамызт,
даҽа блак ала лыбла ихгылан, адунеи хәаԥсан, далҵыр
лҭахын. Урҭқәа зегьы, ҿыц адгьыл данаақәла нахыс,
даҽакала ицқьахон. Бзиа илбоз, аҭак илымҭаӡакәа, асаркьа
далԥшуазшәа, лгәы дынҭаԥшуан, уа дышҭаҵәахыз ибеит.
Уамашәагьы имбаӡеит. Убас иҟаз ахҭыс иақәшәеит.
Егьи аган ала, араҟа аангылара зҭахыдаз. Иагьа уҿа­
ҳәазаргьы, иагьа аԥсабара убла цқьа ихымгылозаргьы,
лыԥсы лзыҩнакуамызт аҭӡамц ахьыҭшәаз, уныҩныҵыргьы
зегьы ҳәаак ахьрымаз. Адунеи аҭбаара, аҳауа зҩыдара,
заҟа уҭахыз ушьаҿа ахьеихугашаз, заҟа уҭахыз шәыр ҵла
уахьрыхәаԥшышаз, агәарԥ ҭбаа, аҩны ҭбаа дрызгәышьуан,
иаарласӡаны убрахь днеирц деихон. Илгәалашәон лшьа­
пыргыларҭа хәыц-хәыц, руҭра, рымхы, еибырҭоз рбаҳча.
Урҭ зегьы лгәы рызкыдӡамызт, дахьызҳауаз, дахьааӡоз
аҭыԥқәа лзеиԥшын, адунеи иқәылхуаз анылзымдыруаз, егьырҭгьы лцәанырра рзыцагәын. Амала, даара бзианы илгәалашәон, шьҭа ҿыц акала дырзыҟазшәа, лара
илзыҟазшәа, еицеизыҟазшәа цәаныррак лзааиуан, Амала,
уи макьана аҳәызба цагәы иқәхәмаруан, иахьхынаауаз
уаҩы издырӡомызт, иҟәаҟәаса ицар шалшоз еиԥш, ииашаны иқәгылазарц, амч аиур шьҭа уамашәа ибатәӡамызт.
Аҭагылазаашьа уаанӡа иахьааихьазгьы иааирамзи. «Нара
ианлаҳа иахылҳәааи?» – лаб дизҵааит лара, ааигәа, уаанӡа
ҽнак шыбжьаз акәзу уи аԥхьа акәзу, цқьа илгәалашәомызт.

366

Уи ахәыҷы абетон блокқәа дышрықәтәаз, дышхәыцуаз,
арыцҳа ԥшра шлымаз аниҳәа, иаалцәымыӷӷхеит. Лаҳә­
шьеиҵбы зынӡак бзиа илбаӡоз леиԥш длышьҭан, издыруада цәаныррак лыҩныҵҟа илгәыҵаҵәахызаргьы. Аха уи
дылҭахны лгәалашәаӡомызт, иара усгьы џьара цәаныррак
далаҟаны лыздырӡомызт.
Уимоу, уи ахәыҷы лышьра даназхәыцуазгьы ыҟамзи. Уи
ахьылгәалашәоз, лхы-лыхшыҩ еибгазҭгьы, лцәа дыҭӡы­
ӡаарын, ауаӷеимшхара шыҟалҵоз лыбла ихгыланаҵ. Уи
лбара дазхьаауан. Ас дыгәхьаалгарын ҳәа лгәы иҭашәозма?
Ауаҩы дзыххьаауаз анизааигәахоз иахьа акәызма ианиз­
гәарҭахьаз. Апалата ашә анаат, уамакала иԥшӡаз ахәыҷы
ашәхымс даахыҵит. Уи лаб дишьҭагылан.
Нара лаҳәшьа лкаруаҭ днадгылан, лнапқәа лыхәда
иаакәлыршын, длыгәӡит. Радоу аҭак ҟалҵон. Ахәыҷы,
лгәабзиара еилылкаарц длазҵаауан, ишьҭаз аиҵбы ла­
кәызшәа, аиҳабы лакәӡамкәан. Рани раби урҭ ирԥырха­
гамызт, иааибабарц рҭахын азы. Аус злаз реиҿцаара
аеҳәшьа еиҳабы илыхәозар акәын, уажәыҵәҟьа, иаразнак акәымзаргьы, наҟ-наҟ. Уажәраанӡа Радоу илхәыцқәоз
рҽынаԥхьаркын, лаҳәшьеи лареи ааизынхеит. Ҳәатәы уамак рызцәырҵӡомызт, аха еибарԥхон, рыҩныҵҟақәа ҭынч
хыҭхыҭран изҿӡаз. Гәаныла еиҿцаауан, блала еиҿцәажәон.
Амала, аиҵбы илзеилкаауамызт аиҳабы лыблақәа
рыҽзырыԥсахыз, уи лчымазара иадҳәалазу иадҳәаламзу,
иадҳәалазар иабанӡадҳәалаз. Иахьылзеилымкаауаз даа­
раӡа дшәар ҟаларын длаҳәшьамызҭгьы, иара усгьы маҷк
дшәон, аха лҽырԥсны дылзааигәаӡаны длыдтәылан.
– Ахәшәтәҩы ииҳәеи? – дҵаауан аб.
– Макьана дмааиӡацт.
– Шьыбжьон ааитеи, дышԥамааиц?
– Иӷәӷәаз џьоукы изаарган, арахь ихәнырымгаӡацт. Иха­
ҭагьы ҵаҟа дрыдтәалоуп. Сара дызбахьеит, сышәзым­ҩеикәа
сцаӡом иҳәеит.

367

– Ахәшә уаҳа баадырхәама?
– Имаҷымкәа.
– Рыхә бымазу? Ибысҭап?
– Исымоуп. Дызбарц иааиуазгьы ԥыҭк сзынрыжьит. Бароу дыҟан. Уигьы лҽыдлырбеит.
– Нас?
– Жәамшҟа бышьҭалароуп ҳәа ларҳәеит.
– Избан?
– Дцо-даауа дахьыбжьази лгәы илфази лзеицылазар ҟалап, быԥгар аҵкыс, бышьҭалар беиқәҳархоит ҳәа
ларҳәеит.
– Проблемак даҽа проблемак наузацлоит.
– Еицәоу ҳзацымлааитеи.
– Аиеи, шьҭа инамух. Дынбашьҭалои?
– Иаарласны даарц ларҳәеит. Ари аихагыла иаҿаԥшьуп
аҳәсақәа ахьышьҭарҵо. Сааицырхылаԥшлап.
– Знык деиқәшәахындаз!
– Усҟатәи улыцәшәо дыҟаӡам!
– Шьҭа ҳзыцәшәогьы ҳаздыруам.
– Мама илҳәои?– ланхәа длызҵаауан.
– Радоу дызбарц сугароуп ҳәа сыхҭалкит.
– Дааугар акәын.
– Дабаазгои! Ллаба лҽанҵаны, аԥшьбатәи аихагылахь
дыхәнызгома? Алифт аус анауеи ианамуеи еиҟароуп.
– Дзымхәнар ҳәа ушәома?
– Ее, дзымхәнара ббахьоу.
Уи иԥҳацәа днарзыԥшит. Нара лаҳәшьеиҳабы лҽаалыҟә­
гашәа дтәан. Лара насыԥ лыман, лаҳәшьа дычмазаҩызар­гьы
деибга дахьылбоз. Аиҳабы лакәзар, леиҵбы длацәажәон,
дҿаԥха-ҿаччо, асҟатәи лгәы ҭыҷҷаауаны димбозижьҭеи
ашықәсқәа миасхьази. Лцәаԥштәхәы маҷ-маҷ ихынҳәуан.
Лыблақәа ракәын макьана дшычмазаҩыз узырдырҵәҟьоз.
– Ҳусқәа шԥаҟоу? – аҵыхәтәан дааҩнашылеит шьыжьы
аахыс изызԥшыз аневропатолог.

368

Аб, Нара диманы, ахышә азааигәара днатәеит, ахәшәтә­
ҩы диԥырхагамхарц. Ан аԥҳа дҩалыргылан, аневропатологи ачымазаҩи акыр рҭаххозар ҳәа рзааигәа дааҭгылт
аҳақьым. Радоу лшьақәыӷәӷәара шыбзиаз аагәеиҭеит.
Лпульс цәгьамызт, лгәи лырԥҳақәеи ишахәҭаз аус руан.
– Џьаракыр хьаа бызцәырҵма?
–Мамоу.
– Беиӷьу беицәоу, бгәаныла?
– Сеиӷьуп.
– Бгәалаҟазаара шԥаҟоу?
– Ибзиоуп.
– Уи саргьы избоит. Бнапқәа сырбеи? – лнапқәа рыз­
қәала иааникылан, лнапсыргәыҵа ҟәымшәышәқәа ааирԥ­
шит. – Ари закәи?! – ихаҿы ааицакит. – Бан лнапқәа гәаҳ­ҭапи!
– ан лнапсаргәыҵа ааиҵылхит, еиҟәышьшьа-еиҟәыд­дын,
лнацәкьарақәа ӷьашьак рымазма угәахарын. – Уо-о! –
иҳәеит иара, ихаҿы аалашан, иибоз анапқәа сар­кьаны
ицырцыруазшәа. – Брыхәаԥши! – ачымазаҩ лых­шыҩ
нарзишьҭит. Аус луеит. Бара аус буӡом. Аус булароуп.
Аӡыхь ацынхәрас ӡырԥхала мацара бҿы быӡәӡәоит. Аӡы
ршцәаны бҽыбкәабоит, иаацәырхьшәашәаны бҽыкәабала!
Ишысҳәақәо бныҟәаӡомызт азы, ацәгьахәыцрақәа бхы
иҭапапоит.
– Уи аус лҳаруеит,– дҿызхуадаз ҳәа ачымазаҩ дшыԥшыз,
лаб ахәшәтәҩы наиқәҿиҭит.
– Илуази? – аневрапотолог иаҳауаз иаҭәеишьомызт.
– Длаҵон, драшәон, иҭалгалон. Акартош аҵхра ааигәа
ҳалагеит. Ҳашнеиуа аџьқәреи ҽаҩра ҭаагалароуп.
– Заҟа килограмм акартош ыҵышәхи?
– Тоннаки бжаки.
– Лнапқәа ас изыҟази?
– Анапҭарԥа лымӷалҵон, аӡаӷь ықәымларц, лнацәкьа­
рақәа ԥхасҭамхарц.
– Аус булароуп, – ахәшәтәҩы ачымызаҩ илыдиҵон. –
Ахәыҟаҵарҭаҿ чанахқәак быӡәӡәеит, бысҭак буит ҳәа

369

акәӡам исҳәо. Иӷәӷәаны махәҿала аус булароуп. Аԥхӡы
былԥхлароуп.
– Аԥхӡы сылҵӡомеи, – дҿаԥхаҿаччон лара.
– Убасҟатәи аус булароуп, аԥхӡы былхәаҭа ицартә.
Ибылҵаанӡа баҟәымҵлан. Аԥхӡы ибылоу ацәгьамыцәгьа
агоит. Аусура ашьҭахь, бааԥшуеит, аԥхӡы былабаанӡа, нас
аӡы аацәбырҟәандоит, бҽыбкәабоит. Еилыбкаама?
– Аи! – «ааи» ацынхәрас, уи иааркьаҿны аҭак ҟалҵалон.
Аусураз ииҳәоз ахьынӡаиашаз еилылкаауан. Напыла аусура лҭахӡамызт, илцәымӷын. Аха дыззукзаалак мап
ацәылкуамызт, иаразнак лҽааиҭакны лҽыназылкуан. Усурала лгәы лхалыршҭуан, лхәыцра бааԥсқәа, лцәалашәара
мҽеиқәа, – зегьы ныԥхьалцон. Аусура убасҟатәи алшара
лнаҭон. Уажәы аневрапотолог аус ӷәӷәа лҽадылцалаларц
ахьлабжьеигоз дагьаршәон: лхәыцрақәа цәырымҵырц,
напышьашәала аџьабаа лбалар акәхызма?
– Ҽыкәабара амшын ахь бцалароуп, – иациҵон иара. –
Ара инхо, еиҳараӡак аԥсуаа, амшын шәзынҭаԥшӡом.
– Аӡиас ахь дцалон, – ҿааиҭит аб адыҩегь, аха
игәалашәон аҵыхәтәантәи аԥхынраз уахьгьы даҟәыҵхьан,
лаҳәшьеиҵбы иагьа длыҳәазаргьы, лара илҭахӡамызт.
– Аӡиасгьы уаҳа назҭахым ауми, – аневропатолог
дақәшаҳаҭын. Амала, ԥыҭрак амра бҽаҭаны уа бҭазароуп.
Арҭқәа бзыҟаҵома?
– Иҟасҵоит.
– Бҽырҟәыӷаны бхы мҩаԥыбгалозар, абыржәыҵәҟьа
аҩныҟа бдықәысҵоит, – иаалырҟьаны ҿааиҭит иара,
илеиҳәаз итәаз, ларгьы дналаҵаны, ишазԥшымыз дырны. –
Исҳәо зегьы ҟабҵома?
– Акрыздыруоу.
–Ус акәзар, цқьа балымгаӡацт, даҽа ԥыҭрак баанкылатәуп,
гәырқәак былаҵатәуп.
– Мамоу, мамоу! – дааӷьаҵәыӷьаҵәит аӡӷаб, – иҟасҵоит.
– Ус акәзар, таблеткақәак бысҭап, аҩны ижәла. Абри
аахәатәуп, –бӷьыцк ан лахь инаирхеит.

370

– Арҭ? – ихәыҷымыз целлофан пакетк азна ахәшә наилырбеит.
– Урҭ шьҭа илҭахӡам. Дыжәга аҩныҟа! Шьҭа ара ус
лымаӡам. Абзиараз! – дындәылҵит.
Лара дыццакӡомызт, дыԥшын Манча даауазар ҳәа. Уи
макьана лхы иԥнаҟаӡомызт лаб дшыҟаз иара дышзымааиуаз. Даар лҭахын, дыԥшын. Лҭагылазаашьа зеиԥшраз лан
еилылкаауан, уи азы уигьы дыццакцәомызт. Аб ирласуан,
заа аҩны днаргар иаҳа аӡӷаб илзеиӷьын игәахәуан. Ан уи
дындәылылган, диацәажәеит.
– Иара дизыԥшуан, ишԥаузеилымкаауеи?
– Шәца аҩныҟа иҳәеит, нас ара шәтәазаауама? – аб
иџьеишьон.
– Хәымҽханынӡа хәыҷы-хәыҷы дазыҟасҵап, усқәак
умазар, уца!
– Аиеи, усқәак сҽырхьыгӡаны саап. Аҷкәын дааир,
димбар аҩныҟа длеип, – иҳәан, дцеит шьҭа. Абык арҭқәа
иирҳауазма, ари ииҳәазгьы иҿыҵшәозма, аха уаҩы иимбацыз хылаӷьарак иҿықәгылан, аиқәырхара иунамырҳәози
иунамырҟаҵоз арбаныз.
– Нас, ҳцома? – аԥҳа ан длазҵаауан.
– Ибҭахызар ҳаҟазаап, ибҭахызар ҳцап. Баб хәымҽхан
дааиуеит, ҳзымцаргьы Нара дигароуп. Манча ара бимбар,
аҩны длеиуеит. Амала, ишыбҭаху.
Аӡӷаб деиҭанықәиахт. Лаҳәшьеи лареи амодақәа
ирыхәаԥшуан, ран шәҟәык дахьынӡаԥхьоз. Шьыбжьхьа
еицырфеит. Маҷк абарҵаҿ итәан, аха ачымазаҩ уаагьы
мыцхәы илзычҳауамызт. Дызбарц иааиуаз драцәажәон,
шьҭахьҟа аҩныҟа дшоурыжьыз ралҳәон. Аиҳараӡак урҭ
зыҿцәажәоз лан лакәын. Уигьы шьҭа лгәалаҟан.
– Шәоурышьҭит ҳәа саҳаит, – даакылсит Аида, лыблақәа
лхаччо, лхаҭагьы дҵарӡа, лшьаҿа сса ирлас-ырлас еихыго.
– Ҳаушьҭуп, ҳазҭыҵуам акәымзар, – лҳәеит ан.

371

– Избан?– иџьалшьон Аида.
– Усқәак ҳамоуп, аха ирласны ҳақәҵуеит.
– Агәабзиара анцәа ишәаҭәеишьааит!
– Бахьаҳзааԥсаз даараӡа иҭабуп!
– Бызхаҭабуазеи! – Аида Радоу даагәыдылкылан, дшааиз еиԥш дыццакуа днахынҳәит.
– Нас ҳҽеидаҳкылома? – акыр данхәыцқәа, Радоу лан
лахь даақәгьежьт.
– Аиеи, бан дбыкәыхшоуп.
Абгьы дааит, длыҵагыла ихала длыбааигарц. Амҩа
ианын. Арахь данааигоз ҳәа зынӡак лхахьы иааиуамызт. Амардуан даныхәнигоз заҵәык аарла илгәалашәон.
Лхәыцрақәа лзеидкыломызт, илцәеиԥхьыттон. Аҩныҟа
амҩа данын. Ааигәа акәымзи «зынџьырла» лнапы, лшьапы
анҿаҳәаз. Усҟан аамҭа цаӡомызт. Ас ҩымш, хымш дышиазаауаз анларҳәа, шықәсыла деиқәԥах дрымазаауазшәа
лгәы илнаҭон. Ус аҵкыс… ҳәа лхы иааҭашәахуан. Амала, лхы
дамыхәо данышьҭала, дгылар лҭахын, адунеи анықәԥшра
даҳәон. Лани лаби, хаз-хазы иаалхагылацыԥхьаӡа рцәаара
лбон. Илҭахӡамызт аӡә дахьаалхагылоз, думбеи дук
аалхаҳауазшәа лгәы илнаҭон, аха дааҭынчхон урҭ ацәаара
зтәыз анеиллыргалак.
– Ашоура сакит, – амашьына дакын, лыблахаҵ гьежьуан.
– Абаа, иаачҳа! Шьҭа ҳааиуеит, – аб агәарбжьара дныбжьалан, амашьына агәашә инадиргылеит.
– Аҩныҟа сахьаауа хасҵаӡом, – агәарԥ дынҭалон лара.
Абарҵа дыҵагыланы дыԥшуан дызшәилоз, дзыршәалоз,
длыԥҟарц илыҵаҟьалоз ланду, ллаба лҽанҵаны. Лгәы иалан
ахәшәтәырҭахь лмаҭа дылбарц дыргаанӡа лара дахьааргаз. Уи аҽынгьны дааргарын ҳәа дыԥшӡамызт, аха данаарга
шьҭа хар лымаӡамызт ҳәа дшырымжьоз еилылкаауан. Лара
дыҩны лмаҭа дылԥыларын ҳәа уҟазу, дыԥшын аӡӷаб дааины дгәыдылкылозар ҳәа.

372

Ан Ианга
Уахыла аб усура данцалак, иҩызцәа ирымихуаз машьынала даабжьалон Манча. Рынхарҭа давалаанӡа,
џьара асигнал ҟаиҵалон. Ан илдыруан уи иара шиакәыз.
Дахьыҟазаалак даацәырҵуан лара, уи иакәзу иакәымзу,
аӡәыр дицзу дицымзу еилылкаарц заа диԥылон. Иҿыцыз
аҩны ак иарҳәазар, урҭ иргәамԥхаз ак ыҟазар еилылкаауан. Нас даныхынҳәлак, лыԥҳа даалышьҭуан, мыцхәы
днымхацәарц налабжьганы. Амашьына агәашә иаԥырганы
иахьдыргылаз иҟазу, џьара ицазу уажәы-уажәы игәалҭон,
алашьцараҿ уи шыуадаҩызгьы. Аӡӷаб даныхынҳәлак
длыз­кылԥшуан, лгәалаҟазаара еиӷьзу еицәахазу еилылкаарц. Лгәышьҭыхра акәын уажәыҵәҟьа аус злаз, акәымзар,
ргәашә анаҩсан ауаа ирбо-ираҳауа лыӡӷаби арԥыси анык
еиқәлыршәо збахьадаз, аха ус иақәшәеит, изықәшәаз
рхы андраалар акәын. Шьҭа ан лзы ак рзырҳәазма, ирзы­
рымҳәазма, бзиак рхырҳәаазма, ирхырымҳәаазма, –
зегь лзеиԥшын, уи акәмызт, рыгәхьаа лкӡамызт, хара
имхәыцӡакәа ицәажәон ҳәа илԥхьаӡон. Дзыниаз ахҭыс
иақәшәаанӡа, лара лҭагылазаашьа рзеилкааӡомызт, уи
дырны. Ухы-угәы анеибгаз, ԥҟарақәак урықәныҟәон, зегь
зҿыз ак наугӡон, урылацәажәон. Иумбацыз, ма уахыччон.
Уаҩ дызқәымшәацыз уанақәшәалак, уажәраанӡа ухахьы иузаамгашаз ахәыцрақәа узцәырҵуан, узнымиацыз
аусқәа рымҩаԥгара уҽазукуан. Арыцҳара уанхықәгылалак
заҟа уарҟәышуазеи! Ухахьы иааумгоз амҩаԥгатәқәа рыуа
иухәарыз алухырц заҟа уԥшаауазеи!
Радоу лаб диган, аневропатолог ҿыц диирбеит.
Аԥсихиатр диирбарц иабжьеигеит, аб дцо-даауа ииҳәоз –
ус иҟаз аҳақьым дахьиԥшаарыз издыруамызт. Урҭ Аԥсны
имаҷхахьазаарын, араионқәа рҿы уаҩы дуԥыломызт, Аҟәа
заҵәык џьара ицәыҵатәан, аха иаба? Ахагацәа рҭыԥ ҳәа
иахьашьҭаз ахьыԥшаатәыз ҳәа дхәыцуан иара. Уамашәа

373

ибон Гагра иахьырзымдыруаз ус иҟаз ауаҩы дахьтәаз. Амала, урышьҭалар иумԥшаарыз дарбаныз, уи азы хықәкыла
аҳҭны-қалақь дацзар акәын. Аԥшәмаԥҳәыс ахәыҷы
длыцны дцар лҭахын, аха иара имуит. Зны ихала дцаны,
ачымазаҩ зҿы днеигашаз диԥшаар акәын, акәымзар уи
лыблахаҵ ыргьежьуа, амашьаны дақәыртәаны, аԥсихиатр
диԥшаарц ақалақь далазаауазма. Ус иара иусушьамызт. Арҭ
еибырҳәақәоз аԥҳа илаҳақәеит, ҩнык еицыҩнамзи, гәарԥк
еицҭамзи.
– Илашәхи аԥсихиатр? – ҭынч даақәгылеит лара.
– Биаҳмырбои, ииҳәо ҳмаҳари, – уи лгәы лырҭынчуан
ан. – Хәшәқәак ҳаиҭар ҟалоит.
– Мамоу, мамоу! – аԥҳа лхы лҟьон, уи шылҭахымыз ала.
– Ахәшә сзычҳауам.
– Исзычҳауам бҳәоит, нас зегь еидкыланы иаразнак
ибжәуеит, – дыччон ан.
– Иаласхи ахәшә?! Сара сычмазаҩӡам, – ахьаа-баа змамыз аԥҳәызба, дычмазаҩын лхы лбаҵәҟьомызт.
– Бычмазаҩӡам, аха беиӷьхарц ауми. Знык биҳарбар,
ииҳәо ҳмаҳауеи, дычмазаҩӡам иҳәаргьы ҳаздыруамеи.
– Сара сычмазаҩӡам.Арахь уажәы уа снажәгар, дцо-даауа
зҵаарас иҟоу зегьы сиҭоит. Сара акгьы сгәаласыршәарц
сҭахӡам.
– Нас, ас ҳаихәаԥшуа ҳтәазаауама? – ан илаҳауаз
иахылҳәаарыз дақәшәомызт. – Џьара ак ҟамҵаӡакәа
ҳазтәашам.
– Иаҳа еиӷьуп аԥсышәала ак ҟашәҵақәар, – Радоу лан
иналабжьалгеит.
– Ибҭахи иҟаҳҵарц?
– Сыздыруам. Шәнаҵаа-ааҵар ирҳәо шәмаҳари.
– Убри иаҳа агәра бгома?
– Иаҳа сгәы аарҭынчрашәа збоит.Аҳақьымцәа сзычҳауам.
Ицо-иаауа ус зыҟауҵеи, ас зыҟауҵеи ҳәа ухҭаркуеит. Ҿыц
зегь агәалашәара сцәыцәгьоуп.

374

Мчыла думаны џьаргьы узцомызт. Лхы иҭашәоз здыруадаз. Арахь хәшәтәҩыда, занааҭла уи иазыҟаҵаз, аԥышәа ду
змаз ида лалыргараҵәҟьа цәгьан. Ирыԥсыхәоузеи? Ан аҩн
усқәа дырҿын. Зны ауҭра дҭан, зны ажәгәараҿ арахә дрылан, зны аҩны дыҩнан. Еснагь лызблак лыԥҳа илзырхан. Уи
лхымҩаԥгашьа еиԥшӡамызт. Уажәы-уажәы лҽылыԥсахуан.
Лынаиааи маҷхеит, уажәраанӡатәи лыҵарра абаҟаз. Ирласырлас дааԥсон. Ашьшьыҳәа днаиааиуан. Аиӷьхара даҿын,
аха даараӡа ирмаҷӡаз шьаҿан ԥхьаҟа иҟалҵоз. Зынгьы
лыҳаиҭ-ҟәиҭ ыҟаӡамкәа дааҭанагалон. Амала, илыхҭысқәаз
лӡаӡомызт, зегь лан илалҳәон, уи шьаҿа ӷәӷәан аиашаз.
Аха ацхыраара бзиаҵәҟьа лыҭатәын. Зыԥшра ҟалаӡомызт.
Закәытә хлымӡаахыз лхы иҭашәарыз иалудраази.
Уи аҽны шьыбжьоншьҭахь аԥшәмагьы аҩны дыҟан.
Лара лыԥҳа акрылҿалҵеит, лыԥсы лшьарц налабжьалган, уи данца, аҭаацәара аишәа инахалартәеит. Нас зегьы
анеиллырга, аӡӷаб диазар гәалҭарц длызнеизар, дыцәан,
дԥышәырччозма уҳәо лыԥшра анылба, ԥхыӡ бзиак шылбоз
лдырын, дылԥырхагамхарц даахынҳәит. Амхы аҟәыд алылхырц, далаларц лгәы иҭан, лусуга маҭәала лҽаалыԥсаххьан,
лԥыраҳәа дшашьҭаз, агәашә шыҟаз машьынак абжьы геит.
Лдиректор Мысҭафа иакәын, даҽа ҩыџьа арҵаҩцәа ицны
агәарԥ дааҭашылахьан. Ишуаз ала ҽынла ишҿаҳәаз рдыруан дара. Лара днеиаанӡа, аԥшәма днарԥылахьан. Ачымазаҩ
дшыҟаз еилыркаарц ишлызҵаауаз, ашәшьырҵахь иаарган,
иладыртәеит. Аԥшәма ианакәызаалак, асас ҳаҭыр иқәиҵон
ҳәа, мыцхәы дцәажәаӡомызт, иҵаулаз уск даналацәажәоз
акәымзар. Лара лакәын иҷырҷыруа ирхагылаз, ирыдтәалаз,
рымаҵ зуаз, убарҭқәа ирылагӡаны, ргәы змырҿыӷьуаз. Даргьы ирҳәаша роуан, ацыфа анроулак, изымцәажәарызеи.
Дара усгьы рыжәтәк рбар ҟалаӡомызт, ахаамыхааи зеиуа
уҭахыз ӡы злеи анырзықәургылалак, уаҳа акыр рҭахызма.
Ашыла џьаџьа иалхыз абысҭеи асыӡбал ҟаԥшьи роур, зынӡак
ибзианы имчози, аха уажәы усҟатәи изԥшуамызт, Аҟәантә

375

рышкол ахь иццакуан, уаҟагьы хәлаанӡа инарыгӡашаз
усқәак раԥхьа ишьҭан. Шьҭа ицарц егьрыгымхо иштәаз,
ирҭахҵәҟьаз Мысҭафа иаацәыригеит.
– Ианга Виктор-иԥҳа, аусурахь шәҭыҵыр даара иаҳҭахын.
– Сароу?! – иахылҳәаарыз лҿамшәо иааџьалшьеит. Сыз­
неиӡом ҳәа сымҳәахьази…
– Ҳаицәажәақәан, иаҭахны иҟалозар, шәыԥҳа илхы­
лаԥшыша аӡә дҳаԥшаарц иақәаҳкит.
– Акырздыруоу …Усҵәҟьа иаҭахӡам, – асҟатәи лусура
ахә ахьыршьоз лгәы иаахәаны дшьақәнарҟьон аха, – исылшап ҳәа сыҟам.
– Деиӷьымхои?
– Деиӷьуп, аха лхылаԥшра ӷәӷәаны иаҭахуп.
– Аԥшәма зҿимҭуеи?
– Ҳахәаԥшып, – иҳәеит уи. – Ҳзеиԥшрахо аабап.
– Шәреспублика ахәыҷқәа рзоуп, еилышәымкаауеи ар­
ҵаҩ­цәа бзиақәа шырҭаху? – иаахҵәаны мап мкыкәа, гәыӷрак
рырҭазшәа ргәы иабон, ргәы иаахәаны иҩагылақәан, амҩа
иқәлеит.
– Арҭ ишԥарзызуа? – рмашьына анца, агәарԥ аҿы илыргылаз аишәа еицарса хәыҷы еилырго, лыԥшәма дааиз­
хьаԥшит.
– Макьана џьара бызцо збаӡом.
– Нас, изургәыӷи?
– Аус злоу бара боуп. Беиԥшхарашәа ббозар, усура бҭыҵ, ма ари ашықәс нбырҵәап. Радоу даҽа мышқәак
рыла деиӷьхап сгәахуеит. Нас аҩны ланду дыҟами, саргьы
ирлас-ырлас саакыдгылоит. Лхаҭагьы лхы мацәыск шьҭа
иҭашәап ҳәа сыҟам. Ажәакала, даҽа жәамшҟа бааԥшыр, нас
бзеиԥшрахо ббап. Уаанӡа аԥсихиатр диҳарбап.
– Аԥсихиатр иахь дугар лҭахӡам, удыруоу? Аԥсыуала ак
ҟашәҵар иаҳа еиӷьуп лҳәеит.
– Уи закәыхи?! – иааигәамԥхазт, аха уаҳа акгьы ахим­
ҳәааит. – Хәыҷы-хәыҷы дазыҟаҳҵалароуп, – иҳәеит, ԥыҭра­
ӡак анҵы.

376

– Ак уасҳәоит, – зҵаарак ахь диасуан лара. – Иугәа­
лашәома, Фаҭџьал зны дычмазаҩымхази? Уигьы абас акы
дацәшәозшәа дҟалеит уҳәон.
– Сара уи слызцап ҳәа сгәы иҭан, – рҩыџьегь уи ргәы
дахьеицҭашәаз маҷк иааџьеишьеит иара. – Слызҵаақәар
цәгьамызт.
– Илыхәырҭахақәаз ҳәа уаалызҵааҵәҟьеи. Мҩак
ҳақәылҵаргьы иудыруеи.
Ҭагалара мза ианын. Уахыла шьҭа ааҿыхьҭахома уҳәо,
аамҭа неихьан, ҽынла макьана ркьаҿқәа рышәҵаны иш­
дәылҵ­уазгьы. Ани аби рыԥҳа ԥшак лылалар ҳәа ишәон,
аиҳараӡак аб. Аӡӷаб ахьшәашәара лхы иҭаланы, деиха­
чеигәач дҟанаҵар, деицәанатәыр иҭахымызт, усҟан лыхшыҩ
аус цқьа иамуа, дзымхәыцуа даарымпыҵахар, излаудыр­уеи
лчымазара шылхыҵхьаз. Арахь, маҷсаҷк аҩныҵҟа иҟал­
ҵон акәымзар, ус ӷәӷәак макьана илдыруӡомызт, лцәалжь
ԥсыҽын, чмазарак цқьа изаҿагылаӡомызт. Еиҳа еиӷьны
лҽеи­лалҳәаргьы ашоура лзычҳауамызт, уигьы аԥсыҽра
иаҷыдаран. Ани аби рыԥҳа лзы рыгәҭакқәа еибырҳәон, иаҳа
амҩа дызлақәырҵашаз иашьҭан. Лара лҿы идырмаӡон, аха
зегьыҵәҟьа рзымҵәахуазаарын. Ҩымшҟа рышьҭахь, ачанах
шылӡәӡәоз, лан даалырӡырҩит:
– Аусура бцар зыбҭахыми?
– Уи атәы базҳәада? – иааџьалшьеит ан.
– Сара бысхылаԥшратә убасҟатәи сычмазаҩума? Схы
збартә сыҟоуп. Нас акурсқәа рахь сныҟәо салагоит, убрахьгьы бсыцзааума? Бысцәымшәан, усура бца!
Лыԥҳа илабжьалгаз дазхәыцуан лара. Лхала дынлыжьыргьы цәгьа илбомызт. Лымала даанхар, иаҳа усутәык
лоуан, лан иҟалҵашазгьы лара иналыгӡарын, лхала лаамҭа
лшарын, иаҳа лхы дақәиҭхон, лгәабзиара дацклаԥшрын. Аха
иакәымыз ак лхы иҭашәахыр? Зегь раҵкыс дзыцәшәа­шаз
убри акәымзи. Уи амчыбжь аанҵәаанӡа, лхәыҷы длышьк­
лаԥшцәон, лхымҩаԥгашьеи, лҟазшьеи, аҩнаҭа дшырзыҟа­

377

зи, илҭаауаз лҩызцәа дышрыҿцаауази, – деиӷьымхозар
дызлеицәаз ҳәа егьылбомызт. Амчыбжь анҵәамҭаз Ԥара
дааит. Уи ашәахьа ашьыжь автобусла Башаран-коллеџьҟа
амҩа дықәлон.
– Егьи ашәахьазы усура слеиуеит, – лҳәеит ан. – Адиректор исызиаҳәа, заа амш аизшараҿ садырбааит. Еилукаау?
– Еилыскааит, – Ԥара ишәыра аашьҭихын, иаб дынишь­
ҭалеит. Уи автобус ааҭгыларҭаҿ длеигарц дыҟан.
Ашьыжьтәи аҩн усқәа даарылган, Нара ашкол ахь
ддәықәылҵан, ланхәеи лареи акреицырфеит. Радоу
дымгылаӡацызт, уахыла хәшәык лжәуан, аневропатолог
иабжьгарала, уи шьыжьла ирлас даргылаӡомызт. Дангылагьы, лиарҭа аилыргара лцәыцәгьазма лгәахәуа, лыблахаҵ
гьежьуан. Длалбааны лҿы анылыӡәӡәа, шьыжьхьафараз лан
даалыԥхьеит. Аӡӷаб илбон ҷыдала лхәы шыҟаҵаз, егьырҭ
зегьы акрырфахьан.
– Нан! Шәарҭ ишәфо саргьы исымфои, агәхьаа
быҽзабыргои?
– Уи аамҭала ауми.
– Иаҭахӡам. Сгәы иамгакәа, афатә еилысхуазар, акы иамусын.
Уи лхәы лнапы налыркит. Аӡы лтарц дахьындәылҵыз, ан
асигнал бжьы ркьаҿны илаҳаит. Манча даазар лгәахәын,
амҩахь днаԥшызар, амашьына наскьаганы агәарабжьара
ибжьагылан. Аӡӷаб лыкрыфара даԥырхагамхарц, лхала
агәарԥ днықәсит. Арԥыс амашьына дыҩҭыҵит, лара илзымдыруазгьы аӡә уа дҭатәан.
– Лаб дцахьазаргьы дцахьеит анугәахә, уаакылсит, –
дыччон лара, алаф илхуа.
– Уигьы сазымхәыцкәа сыҟам. Лгәабзиара иаҳәои?
– Аиӷьхараз хара дзымцацт, аха дагьеицәам, – лҳәеит,
иацаахыс заҟа дыбзиахарыз зигәахәуаз, арахь иара шамахамзар есымша даакыдгылон.
– Деицәамхагәышьааит, нас, аус злоу уи ауми. Амала,
лцәажәашьа мчушәа збоит.

378

– Лчымазара лҟазшьа арбааԥсуашәа збоит, умбои. Деидараха дуоур сҭахымызт, улҟәаҵыр иаҳа еиӷьхар? – уи ус
зылҳәоз, иара изааигәаз аӡӷаб лчымазареи лҟазшьақәеи
рзы цәажәарақәак шрымаз ллымҳа иҭасхьан.
– Ишәҳәо закәи… Сара саҭамзааит, аха иалсхшаз далсххьеит.
– Арҭқәа зегьы узрыҵымгәар ҳәа сшәоит.
– Шьҭахьҟа сызхьаҵуам. Лара слацәажәартә дыҟоума?
– Уажәыҵәҟьа даасышьҭуеит.
Днахынҳәит. Аӡӷаб акрыфара далгон. Ашьшьыҳәа дҩа­
гылан, ачанахқәа аақәылхын, илыӡәӡәан, рҭыԥ ины­қәыл­
ҵеит. Адиван днықәтәеит. Ландугьы уа дтәан. Еицәажәон.
Радоу лгәалаҟазаара лаҟәын узҳәомызт. Ланду длыхәлач­
чон. Ианакәызаалак, даныхәыҷыз алаумҵозар, лгәы иҭаз
лҵәахуан, деихаԥсы дыҟазшәа акәын ишлылацәажәоз. Уи
аӡӷабра лҽаныназылкаанӡа даҽакала лхы аалырԥшыхуан.
Идырмаӡашаз акы иахьлаҳауаз заҟа ирымҳәарыз, иахьеи­
латәаз уи амаӡа аацәырылгон, акы инаҵганы.
– Ара бааи! – лан адәахьыҟа длыԥхьеит. – Манча
дбызԥшуп, – аӡӷаб данаадәылҵ амашьына ахьгылаз наллырбеит.
– Ишәыхьи? – анхәа дҵаауан, лмаҭа агәашә шыҟаз
лҿаныналха.
– Аҷкәын дааит.
– Ҽнак димбар дыԥсуеит, ари закәи, сбыкәахшеит, –
уамашәа илбон анду.
– Агәылацәа ҳаилыркаақәандаз, макьана ҿырҭуам
аха, – анаԥшцәа ирҳәашаз усгьы дазхәыццәомызт, Амала,
лгәы аҵан ак ҭаршәзар акәхарын, ас анылҳәах.
– Ус ҳақәшәеит, ҳабацои, лгәы ҳзасуам, – лҳәеит анхәа
иааџьоушьартә. Издылҳәаларыз лзымдыруа, ан иаал­гәа­
лашәеит ахаамыхаа џьарантә ахәыҷқәа ианырзааргалак,
ирырҭаз зегь ааимҵәаны ишырфоз. Радоу акы лҿы инҭал­
ҵон, егьырҭ лҵәахуан. Ԥыҭк ҵны, ирфаз анырхашҭлак,

379

лара илҵәаххьаз аацәырылгон. Лҩызцәа лықәпапаны
дыркуан, ианлеисуазгьы убарын, лара рыԥсы еибаркны акакала ирылҭон, лхаҭагьы лгәы иаахәаӡаны илфон,
Амала, илфоз аҵкыс илыдеибаҳәалоз ахьлыцрасуаз
даргәырӷьон. Урҭ рыгәҭаны дыҟан, рыхшыҩ шынеибакәыз
лара илызкын, ишылҭахыз илырхәмаруан, лызхара дыччон, дгәамҵуамызт. Адунеи агәҭа далагылазшәа лбон. Ан
уажәы илхәыцуаз даҽакала дазнеиуан, усҟан ахәыҷқәа
лыргачамкуазшәа ахьылбоз дышлацәҳалозгьы. Уамашәа
иубашаз, дара ахәыҷқәагьы лара дырҭахын, излыдҵуамызт.
Аиҳарак Ԥареи лареи еиҩызцәан, еицрыҵуамызт. Нас
иара дарԥысхон, даҽакала иҽиԥсахуан. Уи аамҭаз лара
Нара иаҳа длыдҳәаҵалон, даалыцрымшәаӡо длышьҭан,
длырхәмаруан, акрылҿалҵон, деилалҳәон-деилалцон.
Аиашаз, уаҩы иимбацыз хәыҷызшәа илыхәаԥшуан Радоу.
Лара лхатә ҟазшьақәак лыман, егьырҭ дызларылукаашаз.
Лабду шьҭа ииарҭа дзагәылымҵуа даннеихьаз акәын. Ланду
ихәы изаалган, аха аӡыша дшакыз анлеиҳәа, длалбааит, уа
лҽеиқәлыршәаанӡа маҷк даанхеит. «Дааиаанӡа, даду, сара
акруҿасҵап», – лҳәан, Радоу уи иаԥхьа днықәтәеит, ачанахи амҳаҵәи аашьҭыхны. Ланду дааиаанӡа, ақашь иҿаҵаны
далгахьан. «Сыԥсыр сиарҭаҿ уаҩы дышәмыриан, Радоу,
бара биала!– иҳәеит иара, ҿаҭахьа ӷәӷәак ҟаиҵазшәа игәы
иабаны. Ан агәарбжьарахь днаԥшит. Амцхә еидхалацәар
лҭахымызт, аха аԥҳа лхала дгьежьаанӡа длыԥхьаны даалгар
лцәымӷын. Иҿацәамзи, рхы рдырны иаарлас инеидыҵрын
ҳәа уҟазу. Ан агәарԥ днықәсын, ажәгәарахь днеит, акы
лҭахызшәа. Акәтыҵра дныҵагылан, кәтаӷьқәак хылхын,
илгәыдыҳәҳәала лҿаалхеит, лылаԥш шырхыз длырбарц.
Радоугьы шьҭахьҟа лҿаалхеит.

Аб Уарҭан
Фаҭџьал лҵара далгахьан даара ибзианы, ареспублика
аиҳабыраҿ аус луан. Уахь диасаанӡа акәын, агәамбзиара

380

лызцәырҵны, ана дыргон, ара дыргон ҳәа лыӡбахәқәа
Уарҭан иаҳахьан, ашьҭахь дыбзиахеит лара. Рҩыџьегь
зны ианеиқәшәа, иара длазҵаақәеит, аха ларгьы илыхьыз
нҭкааны далацәажәозма, иалҳәеит хар шлымамыз, аус
шылуаз, даҽаџьара диасыр шылҭахыз уҳәа, аԥсҭазаара
еснагьтәи аусқәа дышрылахәыз убарҭан. Шьҭа даҽа усын,
Уарҭан еиликаар акәын илыхьаз закәыз нҭкааны. Лани лашьеи ахьынхоз харамызт, рыцәгьеи рыбзиеи цуҭак аҿы
еилан. Лара Аҟәантә данаауаз амш еиликааит раԥхьа уи
лан диԥшаан, аҩынтә раан, аӡӷаб уи лыҽиқәлыршәеит, лан
ианлалҳәа.
– Ҳара ҳзықәшәаз усгьы ибаҳахьеит, Фаҭџьал, – иара
усгьы дуаҩы ццакын, аҩныҟа дылзымнеикәа, ашәшьыраҿ
иахьааидхалаз длазҵаауан, – лареи бареи еиԥшу чмазара
ҷыдарақәак шәоузар еилыскаақәар сҭахын. Закәытә чмазарази бара ибыхьуаз?
– Исыхьуаз закәыз ҳәа иалкааны исыздырӡом. Акы
сацәшәон еснагь.
– Уи шԥыкәу? Цқьа исзеилкаауам. Бзыцәшәози?
– Абыржәы-уашьҭан иакәым ак ҟалар ҳәа сшәон. Уажәиуажәи исцәымӷыз ак саҳарызшәа збон.
– Бара бгәаныла, уи зыхҟьазеи?
– Изыхҟьоз сыздырӡомызт.
– Уажәы ибдыруоу?
– Уажәгьы исыздырӡом.
– Еилкаауп.
Ус иҳәеит, аха еилкааз ҳәа акгьы лызцәыримгеит. Амала,
иара итәала, лара лшәара зыхҟьоз идыруазшәа игәы иабон.
Избан акәзар, иааигәасигәа инхоз ауааԥсыра рыԥсҭазаара
идыруан, рыцәгьа-рыбзиа далахәын. Ари аӡӷаб згәы ԥшқаз
хәыҷын. Ашкол аҿы аҵара анылҵоз илзымдыруаз акы ыҟан
рҳәо лҭахӡамызт, лгәырҵҟәыл баша ибжьылхуамызт, ахьтәы
медал лыманы ашкол далгеит. Аҵараҵара ишус мариамызгьы, уаамҭа зегьы ашәҟәыԥхьара иамгози, иарбан конкурс-

381

заалак имҩаԥыргоз ахь ддәықәырҵон, лара душьуазар мап
лкуазма. Дыззыркзаалак лхы даара ибзианы иаалырԥшуан.
Лаб дшыҷкәыназ ачымазара шьҭиххьан. Урыстәыла
дганы данԥырҟа ашьҭахь, аибашьра иалагеит. Гагра ахы
иақәиҭыртәхьан, Ешыра амца анакуаз аламҭалаз, аӡынра
далаԥсит. Аибашьраҿ иҭахаз аӡә иеиԥш, анышә дарҭеит.
Убри ашьҭахь, жәыларак аан, лаб иашьа иԥа дҭахеит,
ҽнак бжьых ҽнак ақыҭан нышәаҭарада имҩасӡомызт.
Иаарласӡаны лабду иашьа иаамҭамкәа дыԥсит. Аибашьра ааилгеит шырҳәоз, лаб иашьа аҩбатәи иҷкәын авариа
аныҟала, дҭахеит. Ицҭатәаз игәыла ҷкәыни иареи ҽнак
анышә еицарҭеит. Аҵәыуацәа, ара иаақәҵны, инеиуан
нымҩахыҵ ҵәыуара. Згәы цаз аӡӷаб, хәыҷы-хәыҷла арҭ
лзеиқәыло мацара, зны маҷк дшәазар, даҽазны илзацлазар,
аҵыхәтәан хшыҩла дарчмазаҩит. Аиашаз, џьашьахәыла
ҳахшыҩ еиҿартәазаап, уи аҵыхәанӡа аҭҵаара алымшозар
акәхап ҳаԥхьаҟагьы, Амала, чымазарас иаацәырҵуа зегьы
инықәырԥшшәа иҭырҵаауеит, атеориақәа еиқәдыршәоит,
иаҳа-иаҳа аҵабырг иазааигәахо мацара.
– Сахьбазҵаауа бзеицәазар? Ма ибҭахымзар?
– Мамоу … Избан? – лхаҭа илаҳауаз џьалшьон. – Урҭ зегьы схыԥсаахьеит.
– Ишыбныруаз саҳәеи, ибцәымӷымзар!
– Уаҳа акгьы сзацҵаӡом. Ак ҟалар ҳәа сшәон. Сышнеиуаз акрыфара сгәамԥхо салагеит. Исыгхон. Сыблахаҵ
гьежь­уазшәа збон. Зны-зынла исфоз сгәы иқәгыломызт,
исҿысхуан. Сышнеиуаз сжьышәа сыхьуа иалагеит.
– Радоу лчымазареи бара бчымазареи ахьеиԥшым
ыҟазар ҟалап. Зныкыр аҽшьра бхы иҭашәахьазма? Саҭам­
зааит ас сахьбазҵаауа? – ицәымыӷҵәҟьан уи азҵаара, аха
аҭак имаҳар изычҳауамызт, ухшара дымҩақәуҵарц, узламгоз арбаныз.
– Усҵәҟьа акы схы иҭашәаны сгәалашәаӡом. Зны-зынла
сҭыгга сҟалон, сзымхәыцуа, издыруадаз убри амомент азы
акы схы иҭашәозҭгьы, аха цқьа исгәалашәаҵәҟьом.

382

– Бзыҿцаауаз ахәшәтәыҩцәа зусҭцәадаз?
– Сызҿымцааз дарбану?!
– Иахьцалак?
– Аневропатолог, аԥсихиатр, аԥсихолог, амассаж ҟазҵо,
ажәлар рыхәшәтәыҩцәа… Шьҭа рызынтәыкгьы сгәалашәом.
– Иаҳа ибыхәада?
– Исыхәаз ҳәа уаҩ дысзеилымкааӡеит.
– Амассажист илылыбхызи?
– Сжьышәақәа сыхьуа саналага, амассаж ҟабҵароуп ҳәа
сарҳәеит. Москва сышьҭамзи.
– Ибыхәама?
– Сыздырӡом. Иара ус, сыхдырра еиӷьхо иналага, схьаа
аццеит. Убри азы исыздырӡом уи ахьынӡасыхәаз.
– Быхдырра аиӷьхара бхьаа иазеиӷьхазар ҟалоит, ма,
ибзыҟарҵаз амссаж абзоурала, бхьаа тәо ианалага, убри
быхдырра иазеиӷьхеит. Аха рыуа аԥыжәара згаз бара
ибзеилмыргаӡеит?
– Убасшәоуп ишыҟала.
– Еилкааҵәҟьаны акгьы збымами? Бгәы ишԥаанаго?
– Убла иабо жьымдырк умазар, иумырхуеит. Уԥынҵа еихачыр, аԥша шулалаз рдыруеит. Аха ахшыбаҩ иҭоу аилкаара уадаҩуп. Ари зегьы абстракт усушәа збоит. Аԥсихиатри
аԥсихологи рнапала учымазара рызгәаҭаӡом, иуҿцәажәаны
мацара учымазара ахкы ҭырҵаауеит.
– Нас, бчымазара зыхҟьаз ҳәа уаҳа акгьы барымҳәаӡеи?
– Аҟәа ԥҳәыск алаԥш бахҟьеит ҳәа салҳәеит.
– Иалылдрааи?
– Сан ара даалгеит. Уи алаԥшцәгьа ахьынтәааз ахышә
ҳлырбеит.
– Агәра бгоу?
– Сыздыруам.
– Лышьҭалара иаԥсоума?
– Дықәҵны дцар лҭахын. Дышәзымԥшаар ҟалап. Дыҟоуп
шәамахь ԥҳәыск. Колхида дынхоит, ақалақь иавганы иргоз

383

амҩала хәык уныхәноит, ацҳахь укылсаанӡа, амандаринаҭ­
ра уҭалоит, иаварҵәишәа амҩа неиуеит лыҩнаҿы.
– Урҭқәа зегьы рыхәшәтәра агәра згаӡом ауп исыхьыз.
– Лара илҳәои?
– Аԥсихиатр иахь даагар лҭахӡам. Ажәлар рыхәшәтәра­
қәа сзыҟашәҵа лҳәеит.
– Лара уи агәра лымгои?! Дыжәгароуп. Аус злоу, даҽакала
дхәыцуа дҟалароуп.
– Даҳзалыргап бгәахәуама?
– Иаашәылшо зегь ҟашәҵароуп, аха урҭқәа акгьы
лыхәаӡом, лхала лхы дамаиааир. Убрахь днеирц, егьырҭ
зегь цхыраагӡақәоуп. Убас ауп сара ишызбаз.
– Лара лхала лхы лыхәшәтәыроуп?
– Аус злоу лхаҭа лоуп. Дықәԥалароуп аԥсҭазаараз.
Далҵаанӡа дшәыхьчалароуп. Ацхыраара ӷәӷәа лҭахуп.
– Фаҭџьал, даара бсыцхрааит ҳәа исԥхьаӡоит. Даараӡа
иҭабуп!
Амҩаду шыҟаз дкылсаанӡа, иара инапы злеикрыз цқьа
издырӡомызт. Аҟәа дцаны, аԥсихиатр дишьҭаларызма?
Ԥҳәыск аҩбатәи ахәшәтәырҭаҿ аус луан ҳәа иарҳәахьан.
Аха уи лахь амҩа шьыжьнатә дықәлар иаҳа еиӷьын.
Ма уажәнатә ашәамахь ԥҳәыс лахь деихар еиӷьзу?
Ҽнак бжьамхаӡакәан, есымша уск аԥҳа илзеиҿикаалар
ихәҭан, дабымзи. Дрыцҳаишьон, лгәабзиара ахынҳәра
ахьыуадаҩхаз, лынаиааи ахьыцәгьаз, илжәыз ахәшәқәа
уажәгьы анырра ҽеимкәа иахьыҟарҵоз… заҟа ҷыда
ҽеимкәан еиқәиԥхьаӡарызеи. Амала, араҟа аццакрагьы
ауӡомызт ҳәа, дааиԥхьхәыцуан. Шықәсыла иԥхасҭахоз
ахәыцшьа иаарласны иузышьақәыргыломызт, иара усгьы
цқьа иаурызу здыруадаз. Арахь лара аԥсихиатр иахь дыргар лҭахӡамызт, жәлар рџьашьахәра иаҳа агәра лгон. Ус
анакәха, иаҳа еиӷьын уи ашәамахь ԥҳәыс лыла далагар.
Амҩаду ахь данкылс, мраҭашәараҟа амҩа днанылеит.
Егьи аганала уазхәыцыр, игәы ижьозу здыруадаз,
даҽа мҩак ала дахәаԥшыр иҭахын иахьынӡааихьаз, аԥҳа

384

лгәабзиара ахынҳәра маџьаназшәа ицозаргьы, усҟан­
тәиҵә­ҟьа русқәа цәгьамызшәа ибон, зны-зынла иара
дшазхәыцҵәҟьоз акәымкәан. Аӡӷаб лыԥсы еиқәхарын, уи
хадаран. Деиӷьхарын ҳәа иԥхьаӡаны, ахәшәтәырҭа дҭыр­
геит, лан усура дҭыҵырц лгәы иҭан. Лара лхала аҩны
дыҩнан, акомпиутер курсқәа рахь дцаларц лҽазыҟалҵон.
Уахь амҩа дахьанылоз ихаҭа иҭахӡамызт, аха уаанӡа днеизар, аиӷьхара мҩа еснагь дшаныз лхаҭа илымбози. Зегь
акакәын, лгәабзиара наӡаны дахьимбоз игәы ҭынчӡамызт,
зынӡак дшьақәгыларазу здыруадаз, убри аилкаара цқьа
ахьимамыз акәзар ҟаларын, иара ҩныҵҟалагьы иҭыԥ дзамкуаз.
Аҩны дцаны аԥҳа дааигар, дышиашаз ашәамахь
ԥҳәыс длызнеигарын, аха иара ус иҭахымызт. Диманы,
дыԥшаауа уи аԥҳәыс длышьҭалар, лыԥсахы еибаиркыр
ҳәа дшәон. Еӷьын аҭыԥ зны иԥшаар, нас дышиашаз лара
днеигар. Даҽакала иуҳәозар, акомфорт дылзашьҭан. Уи
адагьы, аԥҳәыс заа зегь леиҳәарц иӡбеит, нас лныршьа
амҩақәа лхала дрызхәыцыртә аамҭа лоурц. Ашәамахь
ԥҳәыс ҳәсақәак лҭан. Даҽа ӡӷабцәақәакгьы амҩа илзанын.
Зразҟы зхьааз аҳәса жәла ракәын. Хаҵак ихы игәхьааны
акы дашьҭаны дубаӡомызт. Иҟаз-ианыз ҳәа данизыӡрҩ, уи
аԥҳәыс ус лҳәеит:
– Иахьа, асааҭ акаҿынӡа, дысзаажәгароуп. Нас амза
аамҭа цоит. Егьи амза быжьбанӡа иҟалаӡом.
Лара дызҿыз агәра лгаҵәҟьозма ҳәа аҩныҟа амҩа
дахьынӡаныз, иара ихы дазҵаауан. Уи имҩаԥылгоз лҵас
ус еиԥшын, ианыҟалҵоз аамҭа акакәын, илыхәшәтәуаз
дрыхәон ҳәа агәра лгаҵәҟьон, ауаа лжьомызт лтәала, абас
дышлызхәыцуаз, аҩны даакылсит иара. Ашәамахь илҭаз
аамҭа маҷын, арахь аӡӷаб дирццакыр иҭахымызт, аха дигарц игәы иахьҭаз налеиҳәеит, ларгьы деиҵамхаӡакәа
лҽааибылҭан, лқәақәра игартә, диманы амашьына
дынҭалон, ангьы даацәырҵит.

385

– Саргьы сшәыццоит, – лҳәеит лара, лыԥҳа аԥхьа
дынҭалыртәан, лхаҭа ашьҭахьҟа дынҭалеит.
– Акурсқәа рахь схынҳәыр сҭахуп, – лҳәеит Радоу ам­
ҩан. – Ишәцәымӷума? – рҩыџьегь дрызҵаауан лара.
– Ибылшозар изаҳцәымӷи.
– Аҩны сызтәом, акы сахьаҿым иаҳагьы схәыцра
рацәахеит.
– Иакәқәам бхы иҭашәар ҳәа бшәома? – дҵааит иара,
«иакәқәам бхы иҭашәома?» ҳәа дҵаарц игәы ишҭаз,
«бшәома» ҳәа нациҵеит, ахара дирԥшырц.
– Ааи, – лҳәеит лара.
– Бзыԥхьо бгәалашәома, аҵарахь бцоит аха?
– Уамак сгәалашәаӡом.
– Еилыбкаауама?
– Елыскаауашәа сгәы иабоит, аха еилыскаауа шмаҷу
збоит.
– Бызхәыцуама?
– Сышхәыцуа сгәаԥхаӡом.
– Нас аҵарахь макьана иҟабҵои?
– Хәыҷы-хәыҷла иалҵша аабап.
– Амҩан бхы базкылԥшлароуп. Амҩа бзышьҭыхуазар,
бҳашьҭып.
Иара еиликаауан иԥҳа илыхьыз. Уи лымацара аҩны
дахьтәаз лзычҳауамызт. Издыруадаз иҽеимз ахәыцрақәа
лызцәырҵуазар. Убарҭ лҽырцәылгар лҭахын, уажәы иҟа­
лози уаҳа, акомпиутер курсқәа рахь дымныҟәар. Илцәыӡыз
ииасхьан, аха аамҭа цацыԥхьаӡа ҿыц ихдыртуан, убри
дахьӡарын. Ашәамахь ԥҳәыс лакәын шьҭа хәшәтәҩыс иаазыдгыланы иҟаз, илҳәоз раҳахрын, абар лара лыҩнгьы.
Иреицәаз уаҭахк аҿы ахәшҭаара дадтәалан, илаҟәӡаз
ҟәардәк дықәтәаны.
– Дзакәытә ӡӷаб ԥшӡоузеи, иааџьоушьап! – илзааргаз,
иаразнак лгәы лызҭалартә, лҭеиҭԥш ахә лшьеит, Амала, Радоу уи шылнырыз здыруадаз ҳәа аб дазхәыцуан, аха иа-

386

гьа умҳәан, маҷӡак акәзаргьы, иааигаз лгәы зырԥхашаз
ҟамлакәа иҟаларымызт. Аӡӷаб лыхшыҩ еизыркәкәаны лара
лахь ихартә иҟалымҵеи, дгәыӷәуан иара. Аталант умазар
акәын. Аригьы агәырҵҟәыл аҭахымзи. – Ара бтәеи! – аӡӷаб
иҳаракыз ҟәардәк днықәлыртәеит, амца азааигәара, лара
дылҿатәан уҳәартә, лхаҿы лзеирханы, лхаҭа ацәа амылхуан, амцаҿ иқәыргылаз аԥлакь ианылыԥсалон, аӡӷаб лыхьӡи
ларԥыс ихьӡи еилкаауа. Аб, ашә дылагылан азы, иԥҳа
аҷкәын ихьӡ лҳәомызт, дындәылҵит иара, иԥшәма уа дааныжьны, адәахьы ашәамахь ԥҳәыс лыбжьы иаҳауан: – Сара
уаҳа исзеилкаауам закәытә ҵасу ишәымоу, зегьы ирдыруеит аӡӷаб хаҵа дышцо, арԥыс ԥҳәыс дшааиго, рыԥсҭазаара
еиларҵарц ишеибаго, нас шәзырԥхашьои? – нас иареи лареи рыхьӡқәа алаҵаны, уи лбызшәала дахьынӡаматанеи­
уаз, аб игәы дҭахәыҭхәыҭуан: «Ааи, уи бара бхаԥыц иазкуам». – Аҵара аныбҵоз лаԥшык бықәшәеит, – лҳәон аԥҳәыс,
аӡы иӡаалҭәалаз ацәа ршы аныхьшәашәаха, иҟьаԥсӡа
иааӡаалхын, еиуеиԥшымыз аформа ҷыда иаанахәаз
асахьақәа дрыхәаԥшуа. – Аха уи бара дыбразҟӡамызт.
Абри аҷкәын иоуп ибразҟу, – иӡаалхыз ацәа ҟьаԥс дамыӷа
данԥшылон, – уи даара дуаҩ бзиоуп, баҵкьыс деиӷьуп. Бзиа
дыббома?
– Мамоу.
– Нас амацәаз зимбхи? Хаҵа биццар бҭаху?
– Мамоу.
–Ус бмыхәмарын! Аҭаацәа бзиа дрылҵит. Хҩык ахшара
брызԥшуп. Иареи бареи шәымҩа акуп. Шәеиразҟуп. Аха
акы бацәшәоит. Уи ус акәушәа бхы иҭабцалеит, уи иашам.
Бзиа дзыбымбои?
– Убри еилыскаарц ауми ара сзааз.
Бзиа длымбаҵәҟьозар, амацәаз зимылхыз аб
изеилкааҵәҟьомызт.
Уи адәахьы дгылан, аха ирҳәоз иаҳауан, ируаз ибон.
Ан амца амҿы ақәылҵон, уи ус иахәҭаҵәҟьазаарын. Ашәа­

387

махь ԥҳәыс ҿыц ацәа ырӡҭны даҽа ԥшьынтә-хәынтә аӡы
ихылҭәалахуан, дааҟәымҵӡакәа дцәажәон. Аӡӷаб лхы
иҭалгалон, уи лусқәа шыбзиахоз, хаҵа дцарц шакәыз, –
анахь илырхон, арахь илырхон, ишылҳәалак убра дкылсуан. Лара аԥшцәа дреиуаӡамызт, излалҳәоз ала, ахәшәтәра
мҩаԥылгон абри амш, абри арыцхә азы. Аҵыхәтәан лцәа
аӡы иӡаалхын, илыркәымпылит. Амацәаз ҩежь зкәыршаз
ахаҳә кәымпыл шәкәакәа ацәашьы иацылҵан, абанка
иҭаҵаны аӡы ахалҭәарц, аӡӷаб иналлыркит. Ҩымчыбжьа
убри аӡы лҿы иақәҭәаны дышьҭалаларц лыхәҭан.
Адырҩаҽны илзаар акәын, ҩ-мҳаҵәк, ҳәызбак, ампахьшьы,
ахаҵа клаԥад, ахәа, х-хаҳәык, мацәазла икәыршаны, быжьхаҳәык ахәаны, аԥара ҿырпы быжьба мааҭ-бжак ицоз,
быжьба – хә-мааҭк ицоз, быжьба – мааҭк ицоз, 12 қьынсҭа
нарыцҵаны илзаагатәын.
Ари иеиқәылԥхьаӡаз уахьынӡарышьҭаз, угәырҩақәа
ухашҭны, ухшыҩ аҭыԥахь иааирын, игәахәуан аб, имашьына ықәыргьежьны, ахәы давҵаланы иҿанынеихоз. Днаԥшыааԥшуазшәа ҟаҵаны, уажәы-уажәы иԥҳа дылҿаԥшуан,
илыгәҭакыз лхаҿы иаҳәозар еиликаарц. Лара ԥхьаҟа
дыԥшуан, зҿы дыҟаз дшылнырыз лҿаԥшылара иаҳәомызт.
– Радоу, – ҿааиҭит иара. – Аҷкәын дыбҭахымзар ама­
цәаз зимбхи?
– Санышьҭаз ицо-иаауа исзыбжьаз иара иакәын, – лгәы
аартны дахьцажәоз аб уамашәа ибон, шьҭа усгьы зегь
рыла даргамахан, илҵәахуаз егьыҟамызт лҳәозшәа акәын
лыҽшаалыртуаз. – Уажәраанӡа заҟаҩы ҭыԥ сырымҭоз, урҭ
аӡәгьы дсымбаӡеит.
– Уи, дыҩуа дыхьбышьҭоу амшала, дахьынӡабҭаху бхаҭа
ибзеилымкаауазар?
– Сыздыруам.
– Ибдыруаз, убри ауп ибыхьуа. Дыбԥырҵны џьаргьы
дшымцо бдыруеит. Аха џьара ихы ирхааитеи, бшыҟало
ббап. Бҭагылазаашьа гәаҭаны, иҭахым быԥсы бҿеиҵар, уи

388

заа еилыбкаар иаҳа ибзеиӷьуп. Зҿы ҳаҟаз акы бшацәшәоз
лабҳәеит, – даҽа зҵаарак ахь диасуан аб. – Бзыцәшәо
саҳәеи!
– Даур иҽанишь иан убра дидтәалан, дышԥаҟаз?
– Лԥа дылџьабон, даҽакала иауӡомызт, бара излабԥыр­
хагахеи?
– Аибашьра ашьҭахь акәу сыздыруам, изласаҳауа
ала, уаанӡагьы ус иҟан, аморф здызкыло рыла адәы ҭәуп.
Аԥсҭазаара убраанӡа ихьанҭоуп. Аҷкәын дсоур, уи аморф
идикыло далагоит… – аҵәыуара дналаган, лылаӷарӡ лҿы­
ҳәҳәы аҿыланахеит, дызлацәажәоз асахьақәа абыр­
жәыҵәҟьа лыбла ихгылазшәа. Уи адунеи иазылхәцуаз
ҽыхгашьак аманы илбомызт.
– Уи дшыбааӡо еиԥш дҟалоит, аус злоу бара боуп, –
лхәыцра бааԥсқәа шхиҽрыз издыруамызт. – Аамҭагьы
даҽакала иҟалашт, бзиарахоит. Ас мацара ҳцарыма. Ԥара
бихәаԥши! Акы аасыхьыр, амла дамкратәы аусура даршьцылоуп. Ацәгьаҟаҵараз ихьынҳало ыҟам џьыбшьома, аха
иҽрыдикылаӡом. Абас бхәыҷы дбааӡароуп. Уаҵәы акурсқәа
рахь бызгап бҭахызар? – ари лхәыцрақәа дрылгатәыҵәҟьан.
– Схала сцар сҭахуп.

Арԥыс Манча
Ауха заа дымиаӡазт, ашьыжь дышьҭахеит. Дангыла иан
дыҟаӡамызт. Уи Ԥсоу илгашаз ҽнак шыбжьаз еиқәлыр­
шәахьан, шылашьцаз аҩны ддәылҵзар акәхарын. Иашьа ашкол ахь дыҟан. Ма аҵара иҵондаз, дцон, даауан,
иҽагирхалон. Аиҳабы изымҵаз аиҵбы иҵар иҭахын, аха
уара иугәаԥхаз иара дацныҟәозар. Аҵара знапаҿы иаазгарц иашьҭаз Радоу лакәын. Уи лҽадырԥсыланы ашәҟәы
лкын. Амала, лара илзааигәаз реиԥш, иаргьы изеилкаауамызт, дҭахарц анылҭахыз, лҵара лыҽзадылшьылоз. Лара
атехникум данҭаз акәын. Ростовынтә дылзааит иара, илу-

389

азар диманы дықәҵырц. Акырынтә илеиҳәақәахьан, аха
илуамызт. Амала, уажәы иалҳәеит макьана хаҵацара лгәы
ишҭамыз, лҵара иацылҵар шылҭахыз. Иара ус, лҵара
дшалгазҵәҟьа, акурсқәа рахь лҿыналхеит, ақәҿиара лымазаауан, лхы зықәлыршәаз атәы цәырумгозар. Илдыруаз
иацылҵарц уажәгьы лгәы иҭан, шьҭа илылшозу здыруадаз
аха. Акурсқәа дырҭалар иара ицәымӷын. Ҵаҟа Баҭаҟәа имашьына асигнал абжьы геит.
– Ара улбааи ирласны! – Баҭаҟәа адҵа ииҭон иҩыза,
ахышә данаакылԥш. – Абыржәы Гагра сыҟан, – егьи
дшааидгылазҵәҟьа, ари ажәабжь ҿыц ӷәӷәак изааигазар
аҟара изыԥхьаӡашаз иԥшра иман. – Радоу дызбеит, аруаа
рыԥсшьарҭа ҩны аҿаԥхьа. Акомпиутер курсқәа ҿыц ианалагоз еилылкаар лҭахын.
– Иуҳәо иашану?! – иҭахыҵәҟьамызт иара уи уахь дцаларц ахьылӡбаз.
Ма иара иалҳәандаз. Зегь раԥхьа, дылхыбаауан, дцодаауа дахьыбжьаз, ҷкәынцәақәак лышьҭалар рылымшози, дхырхыр ҳәа длыцәшәон. Нас аҵара лзышьҭыхуамызт,
лани лаби дыздырбарыз рыздыруамызт, лгәабзиара
ашьақәыргылашьа иақәшәомызт. Макьана аҵара лхы цқьа
иҭалаӡомызт, дзаԥхьомызт. Игәы аҭҳара еисуан. Иԥсахы еибакит. – Абензин умоума?
– Маҷк сымоуп.
– Абааԥс, сга! Ҳлыхьӡап угәахәуама?
–Ҳлыхьӡоит, – амҩаду дҩанылеит.
– Акурсқәа рахь дымцарц ласҳәахьан, аха иӷәӷәаны
исызламҳәазаап, умбои.
– Аҵара лҵар лҭахуп, илоуҳәои.
– Иарбан ҵароу! Ари иаарласны дызгароуп.
– Иуеиӷьу длықәшәар ҳәа ушәаны уԥсуеит. Ма ус
иҟаландаз! Ургьало уҳаманы ҳшыбжьаз, ҳгәы ԥҵәеит.
– Сыда хьаа умоуааит, иууеи!
– Ма знык дугандаз, уҩны ҳамнеиларызи.
– Уигьы уахьӡап. Уаанӡа снагаагала.

390

– Цәгьа иубомызт, наӡаӡа умаҵ ҳауларц.
– Сымаҵура угымхааитеи… Уаангыли!
Радоу, џьоукы дрыцны, аԥсшьарҭа ҩны агәашә дааҭыҵит.
Манча дызҭатәаз дынҭыԥан, аӡӷабцәа рахь иҿынеихеит.
Лара даалыԥхьеит. Уи дызцыз даарылҵын данааидгыла,
Баҭаҟәа имашьына дицҭаларц длыҳәеит. Лара лҩызцәа
аанлыжьыр лҭахымызт, ма урҭгьы шьҭырхырц иалҳәеит,
имуӡошәа анылба, иара лара длацәажәарц дшааиз
анцәыригах, дызцыз шымцхәхоз изымҵәахит.
– Иухьи? – дҵааит лара.
– Аброуп ҳахьеиқәшәаз, ибгәалашәо, ауха ахәшәқәа
бжәит. Уажәгьы убас ак быхьыр ҳәа сшәоит.
– Уаҟәыҵ, џьушьҭ!
– Бҭал амашьына, – уи аиҳараӡак ааилашәшәымҭаз, ма
анылашьцалак ргәарабжьараҿ длықәшәалон, уамак лхаҿы
изааиӡомызт. Макьана дшычмазаҩыз лыблақәа ирхубаалон.
Лхаҿы иаҳа илхаччон аԥыхьақәа раасҭа, акәымзар, аӡӷаб
макьана ачымазара ԥшра далаҟан. – Акурсқәа бырҭалоу? –
амашьына ианынҭала, маҷк даахьаҳәшәа, ашьҭахь иҭатәаз
длазҵааит.
– Иҟаз-ианыз еилыскаақәеит ауп макьана, – лҳәеит
ла­ра. – анапхагаҩы ааигәа дааит, дыҟаӡамызт. Ҿыц иалам­
гаӡацт, ашәҟәқәа еидыркылоит. Азин сырҭеит ажәытәқәа
рылатәара. Ҳгәыԥ алагаанӡа, ԥыҭчыҭк еилыскаап сгәахын.
Мап рымкӡеит, – дгәырӷьон уҳәарын.
– Арахь бахьаауа сҭахӡам, – лгәы дасыр шиҭахымызгьы,
ирӷәӷәаны длацәажәарц иақәикхьан.
– Избан?
– Избан басымҳәахьеи. Иааҟабҵаз зегьы срықәшаҳаҭын,
иаабҭахыз зегьы ҟасҵон, абраҟа исҳәо хабҵар иҟалои?
– Акурсқәа сырҭалар – цәгьарас иаҵоуи?
– Знык баасзыӡырҩыр, акыр быхьуама?
– Ҳаит, анцәа шәишәиааит! – амҩа ицәызкыз дрыламларц амашьына зырблаҟьаз Баҭаҟәа дшәиуан. – Шәмеицә­
ҳан, уара! Сыԥсҟыҵәҟьа уи шҽеим еилнакааит.

391

– Амала, умыцәҳаҵәҟьан! – зҟазшьа лгәамԥхаз арԥыс
ихымҩаԥгашьа дхьанарԥссхьан лара. – Иуҭахымзар мчыла
сҭалома. Аха сгәы аасханаршҭып сгәахәын.
– Иаҭахым. Бгәы бхашҭыр бҭахызар, сара бсызхәыцла, –
шьҭа алаф иҳәар иҭахын, лара илыздыруамызт акәымзар. –
Уаха сыбзаауеит, – иҳәан, длалбаан ашә лзааиртит.
– Баҭаҟәа, абзиараз! – агәарабжьара дныбжьалеит лара.
– Сара? – иҳәеит Манча.
– Уаха саауеит ҳәа лоумҳәеи, – ҿааиҭит Баҭаҟәа. – Абзиараз ҳәа уалҳәар уҭахума. Арахь уҭалеи, даҽа гаӡарак
уҳәаанӡа!
– Иахьак иуҳәалак унаалоит,– Манча иҩыза днеиҿаԥшит
амҩан.
– Абзиара уҳәонаҵы, иуҳәалак унымаалои, – Баҭаҟәа
даҵахомызт. Амала, уаха арахь уаазгода, сара усқәак сымоуп.
– Умашьынагьы аус амоума?
– Уи иамаӡам ҳәа сыҟоуп.
– Ус акәзар, исуҭар, салаап.
– Ҳазқәымшәара арбану, – даақәыԥсычҳаит Баҭаҟәа.
– Уажәы ԥарақәак ҳаԥшаароуп. Радоу дсыргәааит, уаха
лгәы ҟасҵароуп.
– Амацәаз аахәаны илзугар уҭахума? Ԥыхьа еиԥш
иуҿалкшар иубап.
– Илзызгахьеит. Уажәыҵәҟьа ус ҟалымҵеит. Далымҵӡои,
уара, уаҳа? Убасҟатәи узлықәымгәыӷуа дубома?
– Амацәаз анбалуҭа?
– Хымшҟа ҵуеит.
Амц иҳәаӡомызт. Ашәамахь ԥҳәыс дызлацәажәоз убри
акәын. Амҩан лабгьы длазҵаауан. Арԥыс дылҭахымзар
амацәаз зимылхи ҳәа. Уи ахәымҽхан игәыла имашьына имихын, Димаҟәа даашьҭыхны дцеит Бзыԥҭа. Урҭ
ргәарабжьара дныбжьалеит. Ан агәашә аԥхьа лрыцқьон.
Дшылбазҵәҟьа днеиԥылеит, арахь дааскьаанӡа.

392

– «Ҳҭагылазаашьа шыҟоу хәыц-хәыц уҩны ирдыруазар акәхап, – лҳәеит лара. – Угәы цәырҟьар алшоит. Аҭаца
бзиа дырҭахуп изусҭазаалак, дычмазаҩызар ргәаԥхом, амц
заҳҳәарызеи».
– Аибашьра аламҭалаз иҭахаз ҳауацәа рацәан, –
иҳәеит иара. – Аҟәа ақырҭқәа иҭадырхаз ахьеиларыжьыз
иҵаҳхырц ҳанҩарга, рааигәа уаҩы дзымнеит, аха сара
снеит. Зцәазжь еиламгылоз аныҵаҳх ашьҭахь, хымзҟа
сакәӡамкәа сыҟан, сҽысшьырц ҩынтә атапанча схы иадыскылахьан. Сҩызцәа анахь-арахь сырго, сгәы схыдаршҭит.
Убас акы лзеилалақәеит. Лҭагылазаашьа еилыскаауеит. Илбаз зегьы лгәы иҭатәоуп еимачны, убри убрантә иҭцатәуп.
– Уи Манча ида изылшода! – Димаҟәа иҩыза дихыччон. – Ажәакала, арахь даҳзаашәышьҭи, дгәырӷьаҵәа дыш­
ҳаргьежьуа жәбап!
– Агәарабжьара анҵәамҭаҿ араҵла гылоуп, аишәа,
арымӡқәа
аҵаргыланы
ижәбоит.
Шаалашьцалак
днасышьҭуеит, – ан илҭахӡамызт ҭыԥк аҿы ауаа рылаԥш
иахьыҵашәоз. Араҵла иаҳа инаскьаган, нас иҩыза дицын,
рҩыџьегь рымала иҟаломызт.
Уи ауха амза цәырымҵӡеит, лашьцарацәан. Радоу ара­
ҵаҟа дааит лымала. Аҿар анеиқәшәа ирҳәарыз рмоур ҳәа
ушәозу, хшыҩзышьҭра зуҭашаз акгьы ишаламцәажәозгьы,
аус злаз дара ахьеиҿатәаз ргәаԥхон. Иаарыкәыршаны
ауаа нхон, афымцалашара ргәарԥқәа арлашон, Амала,
арҭ ирԥырхагармхар рҭахызма, џьара аӡә даадәылымҵит.
Аихамҩа аплатформа ашҟагьы уаҩ дымнеиӡеит, уаантәгьы
уаҩы даауамызт.
– Шьҭа иаамҭоуп ҳәа сыҟоуп, – заа ацара лҽазылкыр ҳәа
дшәаны, иҩнацәак ирыбжьакны, Манча акы аақәиҵеит.
– Ари закәи? – илзеилкаауамызт.
– Амацәаз ҭоуп. Аҩны бнеир иббап, ара лашьцагәышьоуп.
Ибгәаԥхап сгәахәуеит.
– Ишәыдысныҳәалоит! – лҿымҭра ихы иархәаны,
Димаҟәа ҿааиҭит.

393

– Иахьаазгаз бгәамԥхаӡеи? – дҵаауан иара, дир­
гәырӷьарц игәы ишҭаз, диргәамҵзар ҳәа дшәон, лхаҿы
иаҳәоз ибомызт, арахь дцәажәомызт.
– Иуасҳәарц иуҭахи?! – амацәаз зҭаз иахьықәыршәыз
иналырҳәы-аалырҳәуан, ишлыдылкылаз илырдырырц.
– Иуалҳәарц иуҭахыҵәҟьеи?! – аҭагылазаашьа еимаириашарц даҿын Димаҟәа.
– Ишәыдсымныҳәалеи.
– Шьҭа ҳцалап, – дҩагылеит лара, амацәаз зҭаз
аашьҭыхны.
Амш цәгьахозу здыруадаз, даараӡа ҿыхьҭан, аԥша
хьшәашәаӡа амшын аҿынтә иаауан. Араҵаҟа уи ахьыҵасуаз
иаҳагьы иархьшәашәон. Зхы хтыз аӡӷаб аԥша лхы иҭалон.
Лԥынҵа ааихачхьан.
– Амашьына бҭала! – дҩаҵҟьеит Димаҟәа. – Аҩнынӡа
бнаҳамгои!
– Ааигәоуп, шьапыла снеиуеитеи. Абзиараз!
Лара днеиуан. Дара ԥшын, агәарԥ дынҭалаанӡа ҳәа.
Аҩны днеирц егьлыгымкәа, агәарбжьараҿ алашара лбеит. Амашьына ниасит, даарӡа имыццакӡакәа. Лани, ландуи,
лаҳәшьеиҵби ателедырраҭара иахьахәаԥшуаз дныҩна­леит.
Лхала ак лҳәозар ҳәа иԥшын, илазҵааӡомызт. Лара лма­
цәаз аҭра аалыртын, ахьтәы мацәаз ааҭылгеит.
– Ари закәи?! – ан илҳәара лҿамшәо даанхеит. Егьырҭ
акы рҳәар иалҵуаз рзымдыруа иԥшуан.
– Иахьимысхыз бгәамԥхаӡеи? – аӡӷаб лхы ҩышьҭылхит.
– Бара бхәыҷым, – иаразнак иахылҳәаарыз дақәымшәа­
заргьы, лгәы дамысыр акәын аус злаз, – ишыбҭаху бныҟәа.
Ус иҭахуп ҳәа ибыԥхьаӡазар – бзиоуп.
– Бахьымхәгәышьааит! – анду лмаҭа дналықәныҳәаз­
шәа луит.
– Быԥшра акалашәа избоит, – ан лгәы ҭынчӡамызт. –
Ибыхьыз саҳәеи!
– Сԥынҵа еихачит.

394

– Араҵаҟа быҵатәамзи, аԥша былалар ҟалап. Уажәыҵә­
ҟьа бшьапы бҟәиароуп.
– Иаҭахым.
– Иаҭахуп. Аԥша ҵааха иҵасуазар ҟаларын. Манчагьы
игәеиҭар акәымзи.
Усҟан зыӡбахә рымаз арԥыс, иҩыза дима аҩныҟа амҩа
данын. Убри амҩа уажәгьы данын Радоу лгәарабжьараҿ данааигаз ашьҭахь. Ицыз егьи иҩыза иакәын. Уи иара итәала
даараӡа «дгәааит».
– Амашьына ануҭаху, сҿы уаакылсуеит, џьара иуԥшаар, –
сухашҭуеит. Угәы иҭоуи?
–Уи шԥыкәу? – иҩыза дгәааҵәҟьаз џьишьеит.
– Амацәаз анлуҭоз, сара сзумгеи?
–Уи иахьа ҳақәныҳәоит, уаргьы Димаҟәагьы шәсыц­
зароуп. Амала, Димаҟәа ԥарақәак сиҭароуп.
– Ааи, сара абылтәы аасхәоит, Димаҟәа – иужәшеи
изхужәылои, уара аӡӷаб дуҳәоит. Уеиԥш иҟәыӷоу сара
дсымбаӡацт.
– Оо, аҵыхәтәан иудырт иҟәыӷоу аҩыза дышумоу.
– Уаӷоу уаҳа илахь егьанымзааит.
– Аӡӷаб сахьлышьҭоу усыцуп, усыцхраауеит, уаҳа иуҭахи
уанҩызаха?
– Ҳа-ҳа-ҳа… – Баҭаҟәа игәарԥханы дыччон. – Ушԥагыз­
малу. Сара уанбасцхраауеи?
– Аӡӷаб улышьҭалар, сумыцхраауеи, уҵысӡомеи.
– Анҭ узеиуоу ишырҳәоз удыруоу: «Ешьмакьи иҟо!»
– Рыда ухамшәалааит! … Димаҟәа дахьнеиуа убоу?! –
аниҳәа, Баҭаҟәа амашьына ааникылеит. – Димаҟәа! – изҿи­
ҭит, егьи рмашьына дааҭалеит. – Иахьа аус умуӡои?
– Уа еиҭакрақәак ҟарҵеит. Ишәҭахыхи уажәы? – ибла,
ихаҿы, илахь, дшынеибакәыз деихаччон, ихаԥыцқәаҵәҟьа
зеихагыломызт.
– Радоу маҷк лгәы нсырхеит. Уаха дызласыргәырӷьаша
ак сыӡбароуп.

395

– Аԥарақәа уҭахуп.
– Ааи.
– Уара уԥҳәысаагара иақәурӡыша зегь сара исымухроума? Амацәаз иузаасхәаз ахә суҭахьоу?
– Сан Ԥсоунтә дшаахынҳәлак, иусҭаша соуеит. Ухҵәаны
уцома?
– Уан ҳәа ԥсҿыхгак думоуп, уи Ԥсоу ҳәа ԥсҿыхгак лымоуп. Ма уахь уцаны улыцхраар.
– Илго лзеидызкылода? Амандарина зҭаауада? Адаԥа
хызҵәода?
– Иширдыдыз убоу, уара! – уи ихы Баҭаҟәа иахь инаирхеит. – Шьҭа исаҳәеи аԥарақәа зуҭаху! – Манча иахь
даахьаҳәит.
– Амацәаз илысҭаз ҳақәныҳәарц уаха ҳлызнеип.
Ҩ-шампанҩыки шоколадқәаки аасхәароуп.
– Ианлуҭоз арыжәтә угар иҟалози?
– Усҟан Баҭаҟәа дҳацӡамызт, ҳамацара ҳазлақәныҳәози.
– Ҳа-ҳа-ҳа! – дыччон Баҭаҟәа. – Амацәаз лгозу илымгозу издырӡомызт, ишампанҩқәа заралхар ҳәа дшәан, уажәы
сара ишсыҵигаз убо?!
– Ҳақәшәеит шьҭа, – длахҿыхын Димаҟәа. – Урҭ сара
иузаасхәоит.
– Сара суаҩ бзиоуп, – иҳәеит Манча. – Акәымзар абензин Баҭаҟәа исзааихәазма, ашампанҩы уара исзааухәозма?
Шәгәы сылаҟазароуп.
– О-о-ис! – Димаҟәа илахь ҷашьа инапсыргәыҵа
ҟьаҟьала днасит, абжьы уаҳартә. – Дааҳалгеит.
– Шьҭа хәымҽханӡа иҟаҳҵеи? – дҵаауан Баҭаҟәа. – Амшын ҳҭалоит шәымҳәан.
– Мамоу, џьушьҭ, – иҳәеит Манча. – Ахьҭа аҿалеит.
– Доусы шәыҩнқәа рҿы шәыҟаз шәҽырхианы! – Баҭаҟәа
инарабжьеигеит. – Ааилашәшәымҭаз шәеидыскылоит.
– Азамана! – Манча дақәшаҳаҭын. – Димаҟәа, аԥарақәа
суҭароуп.

396

– Иусҭаӡом. Сара иаасхәоит сымҳәеи, уаха иузназгоит, –
Димаҟәа амашьына дыҩҭыҵит. – Уаханӡа!
Баҭаҟәа иҩыза аҩнынӡа дааигеит. Манча амардуан
дҩаҿалан, руаҭахқәа рышә ааиртит. Уаҩы дыҟаӡамызт.
Иашьеиҵбы ашкол аҿынтә дымхынҳәӡацызт. Иан
длызԥшижьҭеи ҩаха-ҩымш ҵхьан, ахымш дрықәын.
Длыцәшәон, аха иҟаиҵарызеи. Уаныԥшыз усгьы аамҭа
цаӡомызт. Аҽны усгьы ахәлара ацәыцәгьахан иҟан. Дмыццакуази аӡӷаб лахь. Ақәныҳәара мҩаԥырымгози. Ма лара
ҿамҩак лбаалдар ҟалондаз, даақәыԥсычҳауан иара уажәиуажәи. Маҷ-маҷ далҵуан уҳәартә, есымша лҽылыԥсахуан.
Аха лчымазашьа изышьҭыхуамызт. Дрыцҳаишьон. Иашьа
данаазгьы, иара акресло дахьантәалаз ателевизор аркны,
ибалқәа хҩан. Шьҭа иҩызцәа аандаз ҳәа дшыгәаҭеиуаз,
лыԥштәы лхыгга, иан дааҩнашылеит, лтачкеи даҽа еидараки лыманы.
– Шәышԥаҟақәоу ара? – дахьыҟаз дызҿыз лыбла иабозма, илыгәҭыхаз дахьынӡаҟамыз ԥҳәыс дыҩнаӡамкәа,
лԥацәа ахьынлыжьыз акәымзи.
– Ҳара иҳахьуеи?! – аиҳабы дналԥылеит. – Бара
бычмазаҩхама?
– Сааԥсеит. Ҩаха ацҳа ҳақәын. Ҳзықәсуамызт, ауаа
рацәоуп, ирзынкылом. Уусқәа шԥаҟоу?
– Иахьа акурсқәа рахь дымцартә иҟасҵеит, – лҵаашьала
иусыз арбаныз ҳәа илхьаауаз идырит.
– Лара ус ианылҭахха, лгәы уамысындаз.
– Исҭахым сара, – иааҿахиҵәеит. – Ԥыхьагьы аҷкәынцәа
еицрыԥсса илышьҭан.
– Лгәы лхалыршҭыр лҭахушәа. Лара иахылҳәааи?
– Дааҭгыларызшәа збеит.
– Ус акәзар бзиоуп.
– Банцаз аухаҵәҟьа амацәаз лзызгеит.
– Аԥыхьа илзугаз анлыршәыз иузымԥшааӡеит. Аҿыц
абаҟаз?

397

– Аԥара ԥсахны иаасхәеит. Ахә сыбҭап ҳәа сгәыӷит.
– Иусымҭакәа. Шәара шәзоуми атачка сзаҵоу. Амала,
ахьы ахә макьана исмырҳаӡацт. Ҳахьынӡагылоу иаҳфаӡо
удыруандаз. Даҽазны изгаша еидукылама?
– Уаҵәы бцома?
– Сзымцар ҟалап. Аԥша сылалан, схы сыхьуеит, сҷаҷақәа
кыдшәоит. Зегь акоуп иаарласны сымцои.
– Уаҵәы еидыскылоит, – аниҳәа, адәахьы машьынак
асигналбжьы геит.
– Аӡәыр уизыԥшызма? Аԥара уҭахӡами?
– Уаха – мамоу. Амацәаз ахә ҳзеидкылар бзиан.
– Даҽазны сызцар, иахьа иаазгаз нацаҳҵап сымҳәеи.

Аԥҳа Радоу
Акурсқәа дырҭаларц Гаграҟа лцара усгьы даҟәыхын. Ани
аби иргәамԥхақәоз усгьы ицәырыргацәар ҟалаӡомызт. Згәы
бзиаз аҿар урҿагылар ианычмазаҩхоз аамҭа иҭагылан,
зԥсихика иагыз лгәы узасуазма, илҳәалак уақәшаҳаҭхалар
акәхон. Арахь, лхала аҩны дузааныжьуамызт аҭакәажә
длыдыртәаланы. Макьана напыла усура ӷәӷәак дузазкуамызт, ахәыҟаҵарҭа иахьа хәлаанӡа дызлаҩнагьежьрызеи.
Лара дтәан, дгылан, ауҭра дҭан, ашьацра дылан. Бзиа илбоз адәышәҭәқәа шьҭа иахыӡӡаауан, иҩахьаз хәҵәқәак
аалгон акәымзар. Ақалақь аҿы дынхозаргьы лҭахӡамызт,
абжьы рацәа уажәнатә илзычҳаӡомызт, дышԥаҟаларыз
лықәра неир. Ақыҭа ҩны, анхамҩа иаҳа бзиа илбон,
цәанырра ҳәа ак лзынхаҵәҟьазар. Абаҳча рышәшьыра
лгәаԥхалон, шьҭа рбыӷьқәа каԥсаны еилгарц егьрыгмызт акәымзар. Ианакәызаалак ҭагалараз, амш цәгьақәа
заҟа рыҽдырӷәӷәоз аҟара иаҳа-иаҳа мчы бааԥсык лы­
қәыӷә­ӷәалон. Лгәалаҟазаара ԥхасҭахо мацара, амш ахә­
лара лзымчҳауа днеиуан, аҵх лызхымго аԥхыӡқәа дры-

398

лан. Данааԥшлак, ахәыцрақәа, урҭ усгьы аҽшьра иазкын,
дрымҽхарымкырц, иаразнак дҩаҵҟьон. Ашьыжь заа
дышԥагылоз ҳәа лаб уамашәа данибоз, лара уи ииҳәоз
лаҳаӡомызт. Усҟан лҩызцәа ацәа иалаханы мчыла идыргылон. Лара лҿы ӡәӡәа, лхы ҳәа еиҿкааны, лҭаацәа даарылагылон, Амала, уаҩы дылмацәажәарц, лҽыԥхьалкуан,
аиҳараӡак уаҭахк аҿы дзыцшьҭалоз ланду лыпарпаррақәа
лзычҳауамызт. Ԥхьаҟа аԥсҭазаара дазхәыцыр лцәымӷын,
уахь лашарак лбомызт. Аибашьра ашьҭахь аҭаацәара
зҭагылаз амамзаара дацәшәон, еиҳа еицәахар иҟарҵарыз
лыздыруамызт. Лаб идәқьан маҷ аргылара шықәсык
даҿын. Излаиргылоз имамызт, арахь ирԥшӡар иҭахын,
ана ак ԥшаауа, ара ак ԥшаауа, инапала мацара еибиҭеит.
Ианықәиргыла ииҭишаз тачкала мацара иааигон, диасырц
азин аниоу ашьҭахь, иԥа диманы. Маҷ-маҷ ишьақәгыло
инеиуан, еицәамхозар излаҟаз еиӷьны илбаӡомызт. Аҩны
акы ааимаркыр, уи аиӷацәа еиҿагылазшәа лыхшыҩ аҿы
ишьақәгылон. Урҭқәа егьырҭқәа анылзеилалалак, лхала
даанхар лҭаххон. Лхала дабаанхоз? Дахьышьҭалоз дааиуан ланду. Иахьа-уаха иахьтәаз зегьы ирҭыԥын. Ателевизор
лымацара дзадтәаломызт. Амхи, абаҳчареи, ашыцреи рҿы
иаҳа аԥсеивгара лоуан. Ус дыҟан аԥыхьа. Аҽыхәшәтәра
дазыркызижьҭеи, иаҳа лҭаацәара дрылаԥшыр лҭахын, даҽа­
кала ишылзыҟаз лбон, еснагь дзыцәшәалоз ланду егьырҭ
лмаҭацәа дреицәамкәа лара дшылҭахыз мҩашьо еилылкааит. Макьана дшычмазаҩызгьы, лхаҭа акыр длахҿыхын.
Зны илшьырц лгәы иҭакыз, уажәы уи ахьылгәалашәоз лцәа
дҭыбзаауан, лаҳәшьеиҵыб ашкол аҿынтә лаара дазԥшын,
уи лахь илгәыҵаҵәахыз абзиабара хәыҵҵәраан, уажәиуажәи дылбалар лҭахын. Аха зегьакакәын, лхала аҩны
дындәылҵлар даараӡа еиӷьалшьон. Иагьа умҳәан, знызынла аԥыхьа илықәыӷәӷәоз амч ҿаасҭа аалхаԥалон..
– Ашкол аҿы асахьаҭыхреи аџьауси рызҭаша дырҭахуп,
бсышьҭыр бҭахӡами? – лан ҽнак длазҵааит, лхаҭа Башаранколлеџьынтә данааи.

399

– Иарбан школу? – Цандрыԥшьҵәҟьа ацара-аара лылымшар ҳәа дшәон.
– Бара бызҭаз ҳқыҭа школ, – лҳәеит ан ибзиашәа. –
Асахьаҭыхра шәаҿымзи атехникум аҿы. Аџьаус акәзар,
аӡахышьа, аԥашьа аӡӷабцәа идбырҵалоит. Ибылымшаӡои?..
Иҟалаз бымбои: бара ибҵаз азанааҭ ала, аусурҭа ыҟам,
ааигәа иҟалогьы ҳдыруандаз. Ашкол аҿы аҭыԥ ыҟоуп, бара
уи иазхаша азыҟаҵара бымоуп. Ибылымшар ҳәа бшәоу?
– Исылшоит.
– Уаха баби сареи адиректор даабоит, цқьа ҳлацәажәап,
бара бақәшаҳаҭзар.
– Сзақәшаҳаҭми?!
Лан ауха ашкол адиректор дырбарц шырҭахыз
анылҳәа, аахәлар ицозар акәхарын ҳәа даахәыцит. Дара
иаразнак рҽааидыркылан, амашьына инҭалан, еиҳаз уск
рымаӡамызшәа, илықәхәаша ицеит. Урҭ рцара иазԥшызшәа,
лаҳәшьаду Гәынеи, лаб иашьа Уардани, уи иԥҳәыси, Даур
рыцҳа иан Амрикәеи аакылсит, лара лгәабзиара ахьнеихьаз еилыркаарц. Урҭ ахәшәтәырҭаҿ ицо-иаауа илзыбжьан,
уи азмырхакәа дырбарц ианылзаа, иааргаз рымҵалҵозма,
наҟ инаԥхьалкын, ишырымуаз ахьурӡы нақәлыргылеит.
Гәыԥҩык аҳәсақәа еицын, рхала абысҭа рымуази, рыҩнду
акәын, аха аԥшәма ӡӷаб илуазма, изқәылкыз лхала иҟалҵар
акәын, дырзыӡырҩуазма. Лара уаҳа зҭахымыз чысҟаҵаҩын,
шықәсыла дышьҭакны дызмаз лчымазара акәымзар, уаҳа
назҭахымыз аҩнԥҳәысра шьҭа излыҵхьаз лакәзаарын.
Асасцәа анырзааиуаз, ак рыгхар ҳәа дшәон раб, усҟан
лара, лымала аҩны дыҟазар, аишәа ҭышәынтәалан иаалырхиауан, иахьаалгаз узымдыруа. Лан иҵәырнылҵахьаз,
ихылҩақәахьаз ахьҵәахыз зегь аӡӷаб илдыруан. Уи лаб
уамашәа дибалон. Уажәгьы лусурҭа ҭыԥ зеиԥшрахашаз
еилыркаарц иахьцазынтә ианаахынҳә, иҭааз акырӡа излачашаз рымҵаҵаны итәан, рхәы зырхиаз лныҳәаҿа ркын,
агәабзиара лзеиӷьаршьон, лынасыԥ бзиа иаҳәон.

400

– Башьа иҽҭаирхеит, бара иеиқәырхара башьҭан,
бахьымӡагәышьеит, убри изнымҵыз бара ибзацларц,
ҳазшаз симыҳәои! – дныҳәаныԥхьон уажәгьы ашәы зшәыз
Амрикәа, лаҵәца днаҿыхәан, инықәлыргылеит, дзықә­
ныҳәаз илзаалгахьаз акаҳуа дахәеит, ҭынч илжәырц.
– Баала аҩныҟа! – лҳәеит лаҳәшьаду, игыларц рҽана­
зыркуаз. – Быԥсы бшьап, бнаԥшааԥшып.
– Уаҵәы ашьыжь усура дҭыҵуеит, дабажәго? - ҿаалҭит ан.
– Абас аиҳабы шәналацәажәаны, иаразнаку?
– Ааи. Дҭыҵроуп.
– Бзиоуп, нас.
Дара шьҭахьҟа ихынҳәыр акәын, лаб хәымҽхантәи иусурахь данца, уамак инымхеит. Амаҵ ахьылуаз акәзу здыруадаз, дкарауарахазшәа лхы лбон. Лан ачанах лыӡәӡәар
лымуит, егьигьы илымалымкцәазт, лхала арыцқьарақәа
лҽырзылкит. Дызҿыз зегьы иалылхызи ҳәа азҵаара аалыз­
цәырҵыхт. Аухантәарак дызхагьежьуаз гәыкала дырзыҟан,
аха ианца, даҽакала лхы лбон. Уажәтәи лҭагылазаашьа
еицәан Мачна амацәаз лыҭаны данцаз ауха. Аԥша ахьлылалаз иаҳагьы деицәанатәын, ҿыц илызцәырҵит лжәытә
хәыцрақәа. Аԥсҭазаара лгәы ахшәаны дышьҭан, лмацәаз
нарҳәы-аарҳәуа илкын, уи ланазшьаз имшә кьанџьагьы
уа илыкәариан. Иалалхызи дызҿыз зегьы? Дцо-даауа уи
азҵаара лызцәырҵуан. Хаҵа дцаны, ҷкәынак длоургьы,
уи мышкызны… Лыбла дыхгылан Амрикәа гәаҟ. Уи лԥа
дышидтәалаз лгәалашәон. Лара акыр лҽылԥсахқәеит, аха
лгәы иҭажьыз еилызкаауадаз. Уи дзеиԥшраз Радоу иаҳа
еилылкаауазшәа лгәы иабон. Лԥа аибашьра амшала ишьара дықәҟьаӡеит, лыԥсҭазаара шынеибакәыз иара изкын,
дышишьҭаз дишьҭаӡан, аха иаҩсҭаацәа аԥыжәара ргеит.
Адырҩаҽны Радоу лҽылыԥсахызшәа луит, лан илзыҟалҵаз
апроцедурақәагьы лыхәеит акыр. Аха Амрикәа ауха
дырҭамзи. Уи длахҿыхны лхы аалырԥшуан, зегь зыҟалҵоз
аӡӷаб лзакәын, лцәажәашьагьы ианыԥшуан, амала, уи

401

илгәыҵаҵәахыз абанеиуаз. Деихашьшьы дыҟан аӡӷаб,
ачанахқәеи урҭ ирыцыз ачқьыԥқәа, амҳаҵәқәа, - зегьы
рҭыԥ ианықәылҵа, ателевизор ахьыҩнагылаз ахь днаԥшит.
– Сара сышьҭалар сҭахуп.
– Ибыхьи? – дҩаҵҟьеит ан.
– Сыԥсы аасшьап сгәахәит. Акыр сааԥсеит.
– Аиеи. Уаҵәы ашьыжь бсыргылоит. Ашкол ахь бцароуп,
- ан илбон аӡӷаб лгәы шеиҟарамыз, аха илҳәаз ҵабыргын
лгәахәит.
Дышьҭалеит лара, амшә-кьанџьа лыкәарианы. Уи мчык
лнаҭозшәа лбон, арахь дзаҵәын. Ланду, ллаба лыҵаргәа
дшаауаз лаҳауан. Уи дзыццакӡомызт. Илулак амардуан дҩыхәнеит. Алашара адәахьы иалыркын, дааҩналеит.
Лиарҭа еиқәылхуан. Ашьшьыҳәа лҽеилылхуан. Лымаҭәақәа
еиқәырҽы еиқәылҵон. Лымч шкаԥсазгьы, усымшәа акы
заҟа иқәлымҵарыз, икналымҳарыз. Зегь еиқәырҷабны
илыман. Агәыразра лыцәмаҷмызт, лыбз иауамызт, дшәиуан
акәымзар. Амала, лмаҭа дычмазаҩхазеижьҭеи заҟа
длықәымцәҟьарыз. Лмаҭа дҭынчӡа диазшәа анылба, илулак
ддәылҵын, алашара лырцәеит. Шьҭахьҟа дҳәазаны даауаз
џьушьарын, убасҟак дзыласуамызт зны аколнхараҿ ибригадирыз, ахацәа рцынхәрас аҭаҭын казармақәа зыргылоз,
аибашьраан амаша иҭагылоз. Уи илулак дышьҭалеит.
Аӡӷаб дзаҵәыхын, лхәыцрақәеи лареи ааизынхахуан. Илҭаз ишахәҭаз дзырхамҵгылазшәа лгәы иабон,
игәнылгон, ихьаалгон. Амрикәа лҿаԥшылара лыбла
ихыҵуамызт, уи лԥа ихаҿсахьа аацәырҵуан… Абыржә,
лара дахьынӡашьҭаз, ак ҟаларызшәа даашәеит. Уи баша
шәарамызт. Лыхшыҩ еиланагон. Арахь лашьцаран, адунеи дҭыгга далахазшәа лхы ахьылбоз, иаҳагьы лгәырҩара
ҵаулацәахон. Убарҭқәа дырхымхәыцырц, лхы цәгьарак
азылур еиӷьалшьон. Лгәырҩара иҵегь иҵаулахаӡон, усҟан
дзыршәоз дахаанымхар иаҳа дазыразын, аҽшьра лҭахын,
ҿыц уи агәазыҳәара лызцәырҵуан. Арахь уи азы шьаҿак

402

лзыҟаҵомызт, ус дышьҭан, дагьҵәыуамызт, лыхшыҩ
цҳафыр заҵәык иашамкәа аус ауан, уи лцәалжь ианыруан,
дшынеибакәыз дарчмазаҩуан, арахь лгәы бзиазшәа лбон,
убрик иаҳагьы деивнагон, аԥсҭазаара лҭахӡамызт. Лыхшыҩ
уаҳа иазымхәыцуа ианкараха, дыцәазшәа луит, Амала,
ҳаӷоу ус дыцәааит. Лыԥхыӡ ҿаасҭақәа шеилататаз мацара,
аацәылашеит.
Лгәалаҟазаара ԥхасҭан. Дҩаҵҟьеит, лҭагылазаашьа
еицәам­харц. Излалылшоз дыццакны, лиарҭа еиқәылҵеит,
лҽеи­лал­ҳәеит. Ӡыхьла лҿы лыӡәӡәеит. Лаб усура дцахьан.
Лан, лыԥҳацәа аарԥшны, амҩа дықәларц дыхиан. Радоу
дналы­лабжьан, Нара даалырԥшырц дцеит. Данаахынҳәуаз
лшәыра лкын, чаик ыжәшәа, дындәылҟьеит. Радоу агәарԥ
даақәгылеит. Лгәалаҟазаара ԥхасҭазтәлоз ҭагалара адгьыл
иқәын. Ауха иалагӡаны, агәарԥ иқәгылаз араҵла бӷьыла
иарҭәхьан. Иаҿазгьы ҩежьын. Амала, ашьыжь шҿыхьҭазгьы,
амаӷра кьаҿ ааушәуҵартә, аҽны амш шыбзиахоз удыруан. Лхы-лгәы ааҿыхазшәа, маҷк деиӷьын лара. Нара
лҽеилаҳәаны даалыдгылеит.
– Ҳаицны ҳцома? – ҷыда ԥшӡарак зҿықәыз ахәыҷы
ӡамҩа уаркалеи лхы ҩышьҭылхит.
– Шьыжьхьа бфар, ҳцоит.
– Бара?
– Саргьы чаик зжәып.
Ранду илзымычҳакәа дгылеит, лмаҭа ӡӷабцәа ахьеиц­
дәылҵуаз инаскьалымгар, ак рыглырхазшәа лгәы илнаҭон.
Лхәы лзықәдыргылар лымуит, зны лҿы лыӡәӡәон,
лҽеиллыргон, нас лхала акы днацҳарын. Аиҳәшьцәа ашкол ахь амҩа ианын. Раԥхьа, рышьҭахь, нымҩахыҵ рыла
ахәыҷқәа, анацәа, хацәақәакгьы Радоу деибадырбон, џьоу­
кы дрыцҳашьо, џьоукы лыцәгьа ҳәо, џьоукы лыгәкышьа
џьаршьо. Агәашә аҿы иахьеизыҩҩуаз арҭгьы нарылагылеит.
Нара лҩызцәа рахь дыҩит. Лара ахыбра дныҩналан, аԥсшәа
лазҳәоз днарылсны, адиректор лкабинет дныҩналеит. Уи

403

аҽны илбазма, дызҭаз ашкол акәымзи. Усҟан хацәақәакгьы
аус руан, уажәык аҳәса ирхаанхоит. Ларгьы даарылагылеит
дыӡӷабны.
– Баалеи арахь! – адиректор уи длыманы дындәылҵын,
акабинет ллырбоит.
– Асааҭқәа рацәаӡам, аха аԥсшьарагьы бахьӡап сгәахә­
уеит. Уажәы класск бзаасышьҭуеит, нас бымш аизшашьа
бзаалгоит аҵаразы схаҭыԥуаҩ.
Уи данца, лара длатәеит. Дынкыдԥшыла-аакыдԥшы­
леит. Аклассӷәы, амел рымацара ракәын арҵара маҭәахәыс
иҩназ. Уигьы маҷымзшәа лбеит. Акабинет аҭӡқәа шеиқә­
лыршәашаз ҳәа иааинырсланы планк лхаҿы иаашьақә­
гылт. Иага умҳәан, атехникум аҿы акабинет астудентцәа
рхала еиҿырымкаахьази. Араҟа иҵегь имариаз ала
еиқәыр­шәатәын, ахәыҷқәа рызҿлымҳареи реилкаареи
ирзышьҭыхыртә. Аҵәҵәабжьы лхәыцрақәа даарылнахит.
Агәгәаҳәа ахәыҷқәа ааҩнашылеит, ашә икылеибархо. Урҭ
рырҵаҩ ҿыц акласс аҿы лбара иахыццакуан, иҟаз зегь
ааигәа ирмаҳахьази лара илызкны. Дара шаауаз удырратә
рышьҭыбжь анлаҳа, лара дҩагылан, ччаԥшьк ллакыҵа
иҵаӡамкәа, рааҩналара дазԥшын. Аԥхьа иааҩнашылаз,
ҽырҵысрак ҟамҵакәа, дҳашҳатәырахазшәа ирзыԥшыз
рырҵаҩы данырба, иӡыӷәӡа иааилагылт, рхаҭақәагьы
хаҳәхазшәа. Аганаҿ зҭыԥ аалызхыз Нарагьы дыԥшуан,
лыччаԥшь налыхҟьаны, уажәы-уашьҭан иҟаларызеишь ҳәа
лыбла ҭырхаха.
– Шәымлеиуеи, уара! – изыҩнамлацыз ирыгәҭасуан,
аха аԥхьатәиқәа узырҵысуамызт, Абрыскьыл игәашьа
узырҵысраҳа. – Иҟалеи, уара?! – џьоукгьы, ашәи уи илагылази ирыбжьахо, аҩныҵҟа иццакуан, аха ашәхымс ирулак
ршьапы шаахыргалак, ишҳазхон.
– Ашьшьыҳәа, - уи ажәа инаҵылшьӡеит, илҳәоз аҵакы
шыҟаҵәҟьаз еиԥш лыбжьы рмаҷӡаны. – Шәтәа!
Уи заҳазгьы измаҳазгьы еиҟарахеит, аха изаҳаз рпар­
тақәа рахь рҿанаарха, егьырҭгьы рҭыԥқәа ахьааныркы-

404

лоз, бжьы уаҳаӡомызт. Зегь раҵкыс згәы хыҭхыҭуаз Нара
лаҳәшьа дылзыԥшуан, анаҩсан уи иҟалҵарызеи ҳәа. Усҟан
арҵаҩ ҿыц лхаҿы дакгьы ҵысуамызт, зынӡак имаӡаз
ахымҩаԥгашьа далаҟан, илҭахыз, илҳәашаз заа уаҩы изеилкаауамызт, урҭқәа рдырра акырӡа рзаҵанакуазшәа,
даҽа рҵаҩык лҿы рҽеиҟаратәны рхы шымҩаԥырымгацыз
еилатәан, рнапқәа раԥхьа иқәҵаны. Лара дтәаӡомызт. Дышгылаз мацара ахьӡынҵа даԥхьан, аҵаҩцәа аӡәаӡәала илыргылеит.
– Ҳаԥхьаҟа аурок аҿы альбомк-альбомк зегьы иаажә­
гароуп, – рызынтәык лылаԥш рхын, уи рбон даргьы, илҳәоз
ак раҩрыжьуамызт. – Акарандашь шәыгақәа шәымазароуп,
урҭ рыла ҳалагоит. Зегьы еилышәкааит шәыдҵа. Уажәы
ицәырыжәга бӷьыцк-бӷьыцк! Шәызлаҭыхша изакәызаалак
акы. Сара аклассӷәы аҿы иҭысхуа шәара шәыбӷьыцқәа
ирнышәҵоит, – аклассӷәаҿы днадгылеит, лызбжарак аҵаҩ­
цәа рахь ирханы. – Иахьа иҭаҳхуеит ацгәы. Раԥхьа ацгәы
ахәҭақәа анаҳҵап. Иҭаҳхуа зегьы ҩ-даҟьак идшәыркыроуп.
Альбом аҿы аҩдаҟьак еицаахшәыртуеит. Арымарахьтәи
адаҟьаҿы – ахәҭақәа, арыӷьарахьтәи аҿы – ацгәы ахаҭа.
Раԥхьа иҭаҳхып аблақәа, ҩ-блак, шәрыхәаԥш! – акласс­ӷәы урҭ
нанылҵеит. – Шьҭа шәара шәыбӷьыцқәа ирнышә­ҵа! Амала,
зегьы акыртә рҭыԥқәа шәыԥшаароуп шәхала, – ашьшьыҳәа
дынрылалеит, доусы иҭырхқәоз маҷсаҷк ириа­шо. Аклассӷәахь
дааит даарылсны. – Шьҭа аԥынҵа, - иҭылхит, – нас аҿы, - уигьы аԥынҵа инавалыргылеит, ашьҭахь аҵаҩцәа днарылалахт. – Аиҳараӡак ибзианы ишәықәманшәалахеит. Шьҭа –
алымҳақәа ҭаҳхып, – аклассӷәы урҭ нанҵаны, ахәыҷқәа рахь
лҿыналхахт. Даргьы рхы ақәырԥс рус иаҿын. – Ахы абасшәа
иҟаҵатәуп, – ҿыц аӷәы дадгылан лара. Дрылсны данаахынҳә,
иҭылхит ахәамц. Ашьҭахь азшьапык аԥхьатәи, азшьапык
ашьҭахьтәи. – Уажәшьҭа, – лҳәеит лара аҵыхәтәан, – ацгәы
аҵыхәа. Нас ишеибгоу ацгәы ҭаҳхып. Ҳалагап аблақәа рыла,
уаанӡа иҭаҳхыз ҳаҿыԥшны, ибзианы! Иҭышәхи! – хәҭак

405

ҭырхцԥхьаӡа, заҟа идырҿыцыз еилыркаарц, дрылан. – Шьҭа
аԥынҵа, нас аҿы, аԥаҵақәа, - урҭ зегьы аклассӷәаҿы лхала
иҭылхуан. – Шәахәаԥши анаҩсан ахы шҭыхтәу! Алымҳақәа
ахы иаҿаԥаҳшьуеит. Шьҭа ацгәы ахәамц ацәаара алаҳдоит,
избанзар ашьапқәа ахәамц аԥхьаҟа иҟоуп, ианҭаҳхуа
ахәамц ацәаҳәақәа ахьаҳԥырхагахо ҟалоит. Абас!.. Абас!..
Ашьапқәа рҭыхра иаҳа ицәгьоуп, аха цқьа снапы ахьызго
шәахәаԥшыр, ишәзымариахоит. Аҵыхәа аҭыхра зынӡа имариоуп, шәахәаԥш!.. Шьҭа доусы иҭышәхқәаз еибашәырба!
Агха ахьшәымоу азы шәеицәажәа! Амала, шәыбжьы ныҵак
мацара.
– Сара зҵаарак сымоуп, Радоу, – дҩагылеит Нара. – Аҩны
ацгәы альбом ианҵаны иааҳгома?
– Зегь раԥхьа, сара Радоу Уарҭан-иԥҳа соуп ашкол аҿы.
Даҽакала сыхьӡ бшьар ҟалаӡом. Аҩны ҳнеир сыхьӡ амацара бҳәалап. Еилыбкаама?
– Ааи, – Нара лгәы неиҭаԥеит.
– Бтәа! Азҵаара аҭак зегьы ишәызкуп. Ацгәы иаҳа ибзианы излаҭышәхша аҩны игәашәҭоит, даҽа бӷьыцк аҿы
иҭышәхуеит. Егьи аурок аҿы ара ҿыц еиҭа иҭаҳхуеит.
Шәызынтәык ахәшьара шәысҭоит. Убриала иахьа
асахьаҭыхра ҳалгеит. Амала, уаҵәы аџьаус шәоуеит,
аӡӷабцәа, ҳәа сыҟоуп.
– Ааи! - ҿаарҭқәеит.
– Аԥаразы ахыцқәа шәҭахуп, нас аласалых рахәыцқәа.
Шәҽазыҟаҵаны шәаауеит, - анылҳәа, аҵәҵәа ааҟалеит. – Абзиараз!
Акласс ааҭацәаанӡа дгылан, лылаԥш рхын. Аиҭакраз
ахышәқәа аалыртит, лхала данынха. Аҵәҵәа ҿыц иаарласны абжьы геит. Уаҩ дмааиуазшәа анылба, дындәылҵырц
лгәы ишҭаз, аҵараз адиректор лхаҭыԥуаҩ дааҩнашылеит.
– Иахьа даҽа урокк бымоуп сааҭк ашьҭахь. Аурок
шԥабхыбгеи? Ибцәыцәгьазма?
– Мамоу, - уаҳа егьацлымҵеит арҵаҩ қәыԥш.

406

– Быӡбахә ауп ахәыҷқәа еидгәыԥланы ирымоу. Убас
бҽыжәыз! – аҵара ҟәша аиҳабы ари, дышлызгәдууз
мҩашьо, лгәы ааҟалҵан, дындәылҵит.

Ан Ианга
Башаран-коллеџь зҭакыз агәарԥ дынҭыҵны, ақыҭагә
аҿынтә иаауаз амҩала, амҩаду ахь дахьыҩкылшәаз,
ааҭгылахагьы лмаӡеит. Дышиашаз Гәдоуҭа ицоз илдыруаз аӡә даалықәшәан, дкылырҟьа дааигеит. Ус еснагь
деиқәшәалаӡомызт, абжьааԥны аԥшра рацәаны илықә­
шәалон, нас амаршрутка зыхьӡырҵаз, ма автобусла амҩа
данылалон. Зынгьы лашьцаанӡа данышьҭырымхуаз убарын, аҳәааҿынтә иаауаз рацәан азы. Шьҭа дышьҭызхуадаз
ҳәа дуазыруа дышгылаз, џьара аӡә даангылагәышьон.
Ибзиашәа урҭ амаршруткақәеи автобусқәеи хыԥхьаӡарада
ибжьагәышьан. Амала, урҭгьы, Бзыԥ аӡиас ацҳа иқәсны
ицозар, ушьҭырхӡомызт, аӡәык-ҩыџьак ртәы умҳәозар.
Егьырҭ Гагра ақалақь иахымсуаз дубарын, аӡәы Пицунда
абжьаларҭаҿ даақәҵәиуан, егьырҭ Бзыԥҭа аихамҩа авокзал
аҿы иаангылон. Аха знык уахь дкылшәандаз ҳәа дыццакуа
мацара, илзааҭгылаз амашьына дақәтәон. Нас Гагра даҽа
машьынак дазԥшуан, Пицунда абжьаларҭахь данкылыргалак, шьапыла иагьараан амҩа данылахьан. Знык лԥа иҵара
хиркәшандаз, уаҳа араион ахьалагоз аҿынтә иахьынҵәоз
ахь, ақалақь далууаа дымцарыз. Аха лгәы аахьаԥссахон, избанзар уаҟа аҵара здырҵоз ҳаҷкәынцәа ракәымзи. Амала,
лԥа далгар, уаҳа ацара-аара лылымшар ҟаларын. Ус акәзу,
егьыс акәзу уи аҽны даазгашаз машьынала данеиқәшәа, заа
даан, ақыҭа школ аҿы днеит, лыԥҳа лыӡбахәқәак лаҳарц.
Уаантәы, ахәлара ԥыҭк шагыз, аҩны дааит, лхаҿы лхаччо.
Лыԥшәма имала шәҟәқәак еилирхуан рзалаҿ.
– Быжә аҿша арима? – ихы дҩахеит, ара итәаз иара
шиакәҵәҟьаз агәра лгарц данааҩнала.

407

– Ашкол аҿы снеин, адиректори лхаҭыԥуаҩи збеит.
Егьырҭ цахьан, уаҩ дыҟаӡамызт.
– Усҟатәи асахьа зҭыбхуеи, ибарҳәаз ааркьаҿны исаб­
ҳәар.
– Ҳаӡӷаб уамашәа дырбоит.
– Иакәымс ирзыҟалҵеи?
– Избан иаразнак «иакәым»?
– Бзиарас ирзыҟалҵеи ҳәа сҵаар акәын исҭахыз.
– Илшәырҵа закәи ҳәа ргәы иалоуп.
– Илҳарҵаз лԥырхагахама?
– Аԥсабара илнаҭаз арҵаҩы игәырҵҟәыл ауп рҳәеит.
– Дыззаҳкыз азанааҭгьы ицәгьамкәа лнапаҿы иаал­
геитеи. Дыззуклак гәырҵҟәылк азылԥшаауоу? Акгьы
былҵӡом ҳәа ландуи бареи лгәы ԥышәҵәалонеи, бымбои
агха ишәыхьыз?
– Иугәалашәоу даныхәыҷыз, даныҩеидасгьы ахәыҷқәа
шлыдҳәаҵалоз? Ларгьы ҳаргьы уи хырҩ азаамуӡеит, аха
лгәырҵҟәыл акәзар урҭ лыдзыԥхьалоз?
– Акәзаргьы ҟалап, – дақәшаҳаҭын иара. – Иахьцалак,
инҭкааны ибарҳәеи?
– Иаразнак ахәыҷқәа лнапаҿы иаалгоит. Ирызналго
амаҭәар даара иазҿлымҳахартә иҟалҵоит. Асахьаҭыхреи
аџьауси усым ҳәа ирбоз шмаҭәарыз, ихадақәоу иаарывагылеит. Лхаҭа лхы лнапаҿы иааганы дшыҟоу, лурок аанҵәоит.
Аурок амоментқәа зегьы, хәыц-хәыц ишеиҿыршәшәоу
еиԥш, еимадоуп. Ахәыҷқәа минуҭк рымаӡам, рыхшыҩ
даҽаџьара ихартә. Даара ллеишәа цәгьоушәа хәыҷқәак
цәажәозаап, аха уи зладырҵабыргыша рымаӡам. Мшқәак
рыла ас ақәҿиара лоузар, ԥхьаҟа дышԥаҟалои.
– Бымццакын! Аӡәы иусура далагоит, иикша-иишьҭша
дақәымшәо. Дышнеиуа иусура алҵшәа бзиахоит. Уи есымша шьаҿа бзиак ҟаиҵоит. Даҽаӡәых, иқәҿиарақәа урых­
ҟьашаны, ухы ахьугара уздыруам, аха иаразнак игәы
ԥҵәоит, ма даҽа уск иԥырхагахоит. Есымша иҽоуижьуа мацара, иус игәахшәоит.

408

– Ус сгәы иаанагаӡом.
– Ибҳәарц ибҭахи, сгәаанагара иашам ҳәа аума? Аԥсҭа­
заара иаҳнарбоит ус шакәу, схы иҭысҳәаама?!
– Исҳәарц исҭаху даҽакуп: ҳаӡӷаб илкуа-илшьҭуа еснагь
ишәан-изан. Дыццакны ак ԥхасҭалтәуа убахьазма?
– Ус уҳәартә иҟоуп, – дақәшаҳаҭын иара, избанзар Радоу лусумҭақәа рзы иааиҳәалоз ба сак баша
илцәыԥхасҭахаӡомызт. Уи акы даламгозар акы иамусын
акәымзар, лнапы злалкыз аус цқьаны иналыгӡон.
– Уаха усура дугар уҭахӡами? – дцарц ашә аалыртхьан
данаақәгьежьуаз. – Лгәы лхамшҭрызи.
– Лхала илҭаххаанӡа дызгаӡом. Нас, уажәы адиван аҿы
дыцәоуп, даашәмырԥшын.
– Ашкол аҿы лхы шымҩаԥылго ҳәа ирҳәо уаҳандаз! –
даҽак аацәырылгеит лара дцаанӡа. – Улаԥш узылҟәымго
акоридор дыбжьалозаап. Лҩызцәа-арҵаҩацәа лыдҳәаҵало
иалагахьеит. Дызусҭада ҳәа иааиуа лызҵаауазаап. Дызусҭоу
анраҳалак, – аа, ани зҽыззымшьыз лоума? – рҳәозаап. Убри
ҽеимкәа илхьынҳалоуп, умбои.
– Абзиарақәа зегьы лара илхьынҳалазар бҭахума? Ак
згым уаҩ дыҟам, ишԥаҟаҳҵари.
Лара длалбаан, иахьтәоз-иахьгылоз ауада дныҩналеит.
Ланхәа ателевизор дахәаԥшуан, уи абжьы маҷын, ахәыҷы
аиҵбы лурокқәа дрыдтәалан азы. Уи, лан данылба, дҩаҵҟьан,
лыхәда лҽынахалыжьит, дшыгәхьаалгоз мҩашьахуа. Радоу
адиван дықәиан. Ан лыԥҳа аиҵбы даалгәыдлыҳәҳәалан,
лҵатәқәа дрылгарц дналабжьан, ирласны фатәык лырхиарц, ак нақәлыргылақәеит. Лыԥшәма, уахылатәи иус
ахь дцаанӡа, уаххьа иҿалҵартә дахьӡар лҭахын. Нас аведра цқьа аакнылхын, ажәқәа дрызцеит. Урҭ аԥшәма рхәы
риҭахьан, ирфахьан, шьҭа лара илхьарц илзыԥшын. Усҟангьы
иара длыцхраалон, аха деилахацәон азы, иԥсахы еибакуан,
иаҳа дылԥырхагахозшәа анылба, лхала рхьара лҽазылкын,
аҳәарақәеи ранацәеи рыгәшәа дақәшәон.

409

Аибашьра анааилгоз, илгәалашәон лара, ахәыҷқәа
идлыржәшаз, идырҵәышаз, шәаӡак злахырхшаз, ҵәыцак
азна рхатәы хшы рымаӡамызт. Измырхуази, жәык рымамзар. Ҳәыскгьы адәы ирзықәгыламызт, ус ак рымамзар,
иахьа акәымзаргьы, ԥхьаҟа акы иақәымгәыӷрызи. Усҟан
лыԥшәма атачкакцәа дрылагылан, аха ус мацара ҭаацәа
дук рбара цәгьан. Ма арахә имазар, ахшхырҵәы аҩнаҭа
иагижьуазма. Амлакра аҿынӡа ианнеиуаз ыҟан, закәытә
аамҭази изҭагылаз. Имаз, ихӡыз зегьы ҭины, ииулак жәык
ааихәеит. Усҟан ус зыхьыз ауаа маҷӡамызт. Ачеченқәеи
аурысқәеи реилеибаҵара иахырҟьаны, аҳәаа ихыҵуаз
аԥсуа хацәа рыбжеиҳара ныркыло ианалага, азныказ дызлагарыз изымдыруа даақәхеит. Нас адәқьан маҷ аргылара
иҽазикит. Аусуцәа ириҭашаз имаӡамызт азын, ихала даҿын
дзышьцылаӡамыз аус. Уи аннықәиргыла, маҷсаҷ тауарк
иԥшаауа мацара, ԥарашьарак ирҳан, ихәыҷқәа рымгәа иагырханы мацара, даҽа жәык ааихәеит. Убарҭ ирхылҵыз нарыцло мацара, уажәы хәыҷи-дуи ԥыҭк ижәгәар иҭагылан.
Идәқьан аус маҷӡамызт, иара усгьы абзиа-ацәгьа инаркны,
аԥсуара ус маҷхозма, иацымлозар, имхы, ибаҳча ҿыц уҳәа,
ихәда иқәыз рацәан, арахә ԥыҭк ықәигар иҭахын, лара
илуамызт макьана акәымзар. Аҭәеи аԥҳәи реингалара,
рҭагалара иус хьанҭан иара изы, аха ишынҭаацәараз хәыҷи
дуи ивагылан, иҽахьигӡарын ҳәа дгәыӷуан лара.
Лыжәхьага ведра ҭәырц егьагымхо ахш лыманы
даахынҳәит лара. Радоу дышиац диан. Уи аԥсшьара рацәаны
илҭахын, аха ааилашәшәымҭаз асҟатәи дыцәо далагар,
уахыла цқьа дзыцәозма. Ахәыҟаҵарҭа дныҩналан, лыхш
аҭыԥ иқәылҵарц, ачуан нықәлыргылеит. Ацырӡы алҭар
лҭахын, ашьыжьтәии аухатәии неилаҭәаны, ԥыҭк аахыхны
илырҵәлон. Лыӡӷаб даалырԥшит. Егьи ишылҭахыҵәҟьамыз
дҩықәтәеит. Аус злаз, аҿаԥхаҿаччара лҿықәын. Лҿы
анылыӡәӡәа, ҿыц адиван днықәтәеит, зхи-зҵыхәеи
бжеиҳан илзеидымкылоз адырраҭара днахәаԥшырц.

410

Лгәы аалырҿыхарц лаҳәшьаду лахь дцар ҟамлози, Гәына
лхала илымҳәеи, аха ан уи уахь дылзышьҭуамызт. Аӡӷаб
ахылаԥшра ӷәӷәа лҭахын. Лаҳәшьаду уи дылзымбо
дыҟамызт, аха лхылаԥшра акәамаҵама рацәаны иаҵан.
Уи акәымзар ҟаларын уаҟа ихадаз, ан уахь илырхон
акәымзар. Лара илгәалашәон ԥхынрак зны лыԥҳа ԥсшьара
ҳәа ақалақь ахь данцаз. Даныхынҳә лан илалҳәеит
аҩнеихагыла ду ауаҭахқәа дрыҩнахәаҽуазшәа лгәы ишабоз. Уаҟа илызҭшәаран. Радоу лшьапы ашьац иаҵәара
иқәгылазар акәын. Ашәыр зҿаз аҵла дазааигәамзар,
лхы-лгәы ҭәымызт, уи дыхәнаны дықәтәазар еиӷьалшьон.
Ақалақь асфальт лҭахӡамызт, напыла ирааӡоз ашәҭқәа
амҩақәа иахьрываҳаз мчыла рыԥсахәага ҭарҵозшәа
дрыхәаԥшуан. Лара илгәаԥхоз адәышәҭ хуҵәаргьы, рыцкы рхылҵуан. Урҭ рҷыдарақәа лара ишылныруаз лаб иаҳа
идыруан, ан уамак дахьрызҿлымҳамыз еснагь маҷсаҷла
иаалҽԥникылалон, аха урҭқәа егьырҭқәа дрызкылԥшлартә
аамҭа лымамызт, иара алшара лымамызшәа дахьибо
игәы иалан. Убри инацраҳәашәа иаалгәалашәеит «акгьы
былҵӡом ҳәа ландуи бареи лгәы ԥышәҵәалонеи, бымбои
агха ишәыхьыз» ҳәа сааҭбжак аԥхьа ишаалаҽԥникылаз.
Ус аниҳәоз, лыхшыҩ даҽаџьара икыдзар акәхарын, уамак
аҵаҵаны ишлеиҳәаз лызгәамҭеит, аха уажәы, иззакәыз
цқьа илзымдыркәа, иҵәымаӷны иаалылакьакьеит. Ихәы
ахәыҟаҵарҭаҿ аишәа ҭшәа инықәлыргылеит, араҟа уаххьа
ифарын, усура дцаанӡа. Иаҳа изҭынчрамхози. Лҿыналхан,
азал ашә аалыртит.
– Ухәы хиоуп.
– Снеиуеит, – аҽеидкыларақәа дырҿын иара.
– Ак сзеилымкааит, – дааҩналеит аԥшәмаԥҳәыс, иара
ирласҵәҟьаны дышзымнеиуаз анылба. – Акгьы былҵӡом
ҳәа Радоу лгәы ԥысҵәалозшәа, иуҳәаз закәызеи?
– Бымацара быӡбахә сҳәану?
– Зегьакакәӡами.

411

– Уажәы уи арцыхцыхра аҭахны избом. Усҟан Бароу
дышгылаз ибҳәеит, уи Радоу илалҳәеит.
– Уҳәашьа злаҟаз ала, аӡӷаб лчымазара сара исхаразшәа
иҟалеит.
– Бымацара ибхароуп сымҳәеит, аха, ахәыҷқәа ахьыҟоу
уажәа уазкылԥшуазароуп.
– Сажәа сазкылымԥшыкәан сабоубахьаз?
– Усҟатәи ажәа сзымабкуеи? Ус лабымҳәан, егьыс
лабымҳәан ҳәа заҟантә ибасҳәахьази?
– Ианбыкәу иара?
– Абыржәы, ахәшә лжәаанӡагьы, ибгәаламшәаӡои, лара
ишлаҳауаз, лыблақәа рҽырԥсахит, лбжьы маҷхеит, ари дхагахеит ҳәа саныбкыз? «Ус бымҳәан!» – ҳәа сбылабжьарц
саналага, – «наҟ уаҟәыҵ, уара! – бҳәан, сыҿбмырҭит.
– Ианбыкәыз иара убасҟатәи анысҳәаз?!
– Бара убас ауп бшыҟоу: иацы ибҳәаз иахьа мап
ацәыбкуеит.
– Уара ухаҭа уакәын иахәҭамкәа даахьызжәалоз.
– Уи сыгымзар ҟаларын, аха ишыбҳәаҵәҟьо дхәызжәа­
ӡомызт, сыԥсы анеибалыркуаз шыҟазгьы. Аха уа ҳазын­
тәык ҳхымҩаԥгашьа акәӡамызт излалагаз. Иахьцалак, ҿыц
исҳәарц сҭахуп, уҿы иҭуршәо уазхәыцлароуп, маҷк заа
уазхәыцлароуп. Ари ахы аныҵнахуаз, лара дхәыҷӡан. Усҟан
бара џьара ибҳәеит лара лира бҭахымызшәа, ахшараиурҭаҿ
дынбыжьырц бҭахызшәа. Убри нас-нас аҿиара аиуит
лыхдырраҿ, ашьҭахь аибашьра хҭысқәа нацлеит… Алҵшәа
иахьа иҳамоуп.
– Нас, сара сакәхуп зегь зхароу?! – амца налҿықәтәеит,
лылаӷырӡ аахыжжыларц агьагымкәа.
– Абыржәы ҭынч сахьбацәажәо сыбзеилкааӡахуам.
Ауаҩы даабмыҵаҳәҳәакәа дзыбзеилымкаауеи?
– Исхароу сыздыруам ауми.
– Бара бымала ибхароуп сҳәама? Амала, аӡӷаб лыхдырра анырра бааԥсы ахьцәырҵыз аброуп сҳәеит. Усҟан

412

лара дсабиӡан, бара базымхәыцӡакәа ибҳәаз лаҳаит, убри
ҵлаҵас изҳаит, амала, ашәҭ зҿамлеит, иқәыц маӷхеит. Шәҿы
иҭыҵуа шәазхәыцла сҳәеит. Уи бымацарагьы ибызкым.
– Сыӡӷаб сара слаӷахазшәа ушцәажәо умбои.
– Исҳәо баҳаӡом шьҭа, – дҩагылан, длалбааит акрифарц,
лара ииҳәоз лаҳаӡаҵәҟьомызт. Цқьа илгәаламшәоз ахҭыс,
ус ак ыҟаҵәҟьазу здыруадаз аха, ирҵарны иаацәыригаз
зегь аҵәахуан, ашьҭахь уи злаириашоз аҵаҵӷәы лхахьы иааиӡомызт. Дамҽхакны дызмаз ахәыцра, лыԥҳа
лчымазара лара ишлыхҟьаз, убранӡа иҭбаахеит, егьырҭ
ахшыҩзцарақәа ҭыԥ роуамызт. Длаӷырӡышо араҟа дышгылаз дырбар лҭахымызт, наҟ лымҳара шыҟаз даныҩнала,
лиарҭа днықәтәан, лылаӷырӡ аалрыцқьеит. Лгәы ԥжәаны
ицон. Лыԥшәма убасҵәҟьа гәыбӷан шԥалиҭоз! Ахышә ала
илбон, иара агәашә дынҭыҵны имашьынахь дышнеиуаз, ихәы инап аимыркӡеит лгәахәыртә. Аха иара акрыфара иҽадирхалаӡомызт. Илулак лыҽлырҭынчын, иара
дызхыҵыз аишәа еиллыргарц, длалбааит. Ихала зегь
рҭыԥ иқәиҵахьан. Лгәалаҟазаара ахьыԥхасҭеитәыз ус
лыма­мызшәа дҟана­ҵон. Лнап ак амкуа дааҩнахеит. Ҿыц
инеималҭәан, лиарҭахь дҩыхәнахт. Убри иаҳа лгәы арҭынч­
уан, дааҟәымҵӡакәа дабаҵәыуаларыз акәымзар.
Лара изалҳәарыдаз аӡӷаб дир лҭахымызт, даних ахшара­
иурҭаҿ дынлыжьырц иақәкны илыман ҳәа? Илгәала­
шәомызт. Аиашаз, лыԥшәмеи лареи аӡӷаб аԥхьа рылахь
дананиҵа, аҩбатәи дыҷкәынзар рҭахын. Уи ҵабыргын.
Аамҭагьы аԥшәма ԥҳәысҿа илиҭозма, иаарласны даҽаӡәы
длоур иҭахын. Ахшараиура лара илцәыцәгьахеит. Ахәыҷы
даара дҟәаззаарын. Ан аџьабаа лбеит, аха лхәыҷгьы
ларгьы еибга-еизҩыда рыԥсы еиқәхеит. Урҭқәа лара
дызрызхәыцуазма усҟан, убасҟатәи дгәаҟит, лысаби дылдырбарц лҭахызар – дылзааргон, лара илымуит.
Убасҟатәи илгәыҵашәаз цәымӷразар здыруадаз. Арахь
илыдырныҳәалоз дыӡӷабхын. Дылзаарымгаӡакәангьы да­

413

банӡаҟа­заауаз, асаби акрылҿалҵар акәын. Убри амла даго
лгәыҳәԥы дҩаҵалеит, аха ан, ахьаа заҟа илызцәырылгоз
аҟара длыргәырӷьон, дбазӡа дахьылкыз, лынасыԥ иазҳауан.
Акырнылҿалҵа, дыргарц илзааит, ан лхәыҷы дрылҭар
лҭахымызт, лызхара длызбомызт…
– Радоу диар лҭахуп, – дааҩналт Нара.
– Снеиуеит.
– Ибыхьи? – зхы ҩышьҭызхыз ан данынылҿаԥш,
лыблақәа зхаҭыҟаԥшьааз еилымкаакәа, шьҭахьҟа дызцомызт Нара.
– Ак хшәалан, цәгьала ихысхит.
– Рыҩбагьу? – даҿалкуан ахәыҷы.
– Руак ауп.
Длалбаан, ауада дныҩналаанӡа, аӡыхь налҿалҭәеит.
Радоу дааиуан. Уи лызхара дызмыцәазаарын, дышьҭалар
лҭахын. Аневропатолог ирабжьеигаз ахәшә лан лнапа­
ҿынтә илгар акәын, уи иҵәахны илыман, егьырҭ ахәшәқәа
ирыладмырҩашьарц ҳәа ҿыҵгас иҟаҵаны. Аӡӷаб лиарҭахь
дналгеит, егьи, лыблахаҵ гьежьуан азы, ан длыцәшәон.
Уи длышьҭаланы, андугьы дааҩнашылеит. Нара лымацара дышьҭалар лҭахӡамызт. Лара лани лаби риарҭақәа
рааҩсан лышьҭаларҭа гылан. Ателевизор дшахәаԥшуаз,
уигьы дамхацәеит. Ишԥаҟалҵоз, ан дылган, дышьҭалҵеит,
лхаҭагьы диар акәхеит. Ахәымҽхан илаҳаз лгәы иалан,
дзыцәомызт. Лыԥшәма имашьына агараж ианҭеигалоз,
абжьы лаҳаит. Уи ашьҭахь акраамҭа дышьҭамлаӡеит иара,
ателевизор дадтәалан. Ларгьы дзыцәомызт. Дшааиуаз ибжьы анлаҳагьы, лыҽлырԥсит дыцәазшәа. Убри аамҭаз лгәы
ихшәаны дыҟан, дылбар лҭахӡамызт. Ибзиашәа, алашара
аркӡамызт. Иара Нара дышиаз цқьа иаагәеиҭеит, лхыза
ааирҽеит днапыршьшьуа. Уи лыхәда цәаакызар иҭахымызт,
дшыцәаз, аԥхӡы лықәхьшәашәахар дарчмазаҩуан, ашоура дакны, лхыза лықәылхыр. Иаргьы ибӷа ихьлон, маҷк
дааӷзит дахьышьҭалоз. Хара имгакәа ихәда абжьы аагеит,
уи лмаҳаӡар заҟа илҭахызи.

414

Ашьыжь иара лаԥхьа дгылеит. Ажәқәа рхәы риҭон, нас
адәқьан ахь шылашьцаз дцон. Аамҭала аҵх анеиҳахоз
иҭагылан. Аусурантә дхынҳәуамызт уи аҽны, Аҟәаҟәа
дымҩақә­гылон. Лара Нара длыргылеит. Радоу ланду
даалырԥшрын. Ашьыжьӡа зҵарахь ицоз аиҵбы лакәын,
уи лхәы нықәыргыланы, лхаҭа амҩаду шыҟаз днаццакит.
Амаршрутка аанылкылеит. Амҩан уаҳа лхы ҩышьҭхны
уаҩы дзиҿамԥшит. Лыҩныҵҟа есминуҭ ахаҳә зҳауазшәа,
лгәы алаҟаӡамкәа дыштәаз, дахьлеишаз длеит. Аҭырқәцәа
рышкол агәарԥ дынҭалеит. Ахәыҷқәа аҵәҵәа иазԥшны, анаара еилагылан. Аурок ахьлымаз дныҩналан, лхы лықәыжь
длатәеит.
– Лакәӡамкәа дааит рҳәеит, ибыхьи? – дааҩналеит Ԥара.
– Радоу бымшала дычмазаҩхеит ҳәа уаб исеиҳәеит, –
маҷк анҵы лылаӷырӡ аалҿаҳәҳәит. – Уаҳа уи лчымазара
салацәажәараны сыҟам. Ихала ииҭаху ҟаиҵааит.

Аб Уарҭан
Убас дласны амҩа данын, Аҟәа данҩеи, ақалақь
агәаҿы иҟаз ахәшәтәырҭа аусзуҩцәа ааира иаҿын. Иаразнак аарыдгылараҵәҟьа ԥхеишьон, убасҟатәи заан. Гагра
зыӡбахә иарҳәаз аԥсихиатр абра аус луазар акәын. Лара
уажәы дыҟаӡамызт, аха иара ииҭахыз азанааҭтә зыҟаҵара
акәымзаарын уи илымаз, џьоукы иашаӡамкәан иара
дымҩақәырҵазаарын. Араҟа изларҳәаз ала, аԥсихиатр замана аус луан анаркологиатә диспансер аҿы. Уи Аҟәа ашьха ицоз амҩа ахьалагоз унаӡаанӡа игылан. Иара идыруан
иаҩцамыз ари амҿтәы хыбра. Аԥсихиатр дмааиӡацызт, аха
ҩбаҟа сааҭ рышьҭахь дшыҟалоз ала дақәдыргәыӷит.
Усҟатәи аамҭа ара дабатәазаауаз, даҽа усқәак
иҽырхьигӡар изеиӷьын. Шьҭаҵарҭак аҿы дцан, ииҭахыз
тауарқәак еилыԥшааны имашьына иҭеиҵеит. Уи ашьҭаҵарҭа
зҵазкуаз афирма аҽеиҵнаххьан, ақалақьқәеи араионқәеи

415

рҿы ахыбрақәа дыргылахьан, дара иааргоз атауар рҭиуан.
Уи напхгара азызуаз шьҭа ишырҭахыз ршьапы иқәгылахьан.
Афирма аиҳабы ихатә фирма хәыҷыкгьы хазы иман, даҽа
ҷкәынак дахаиргылахьан. Афирма ду иаанагоз атауар
ахәҭак иара ифирма хәыҷы иаиҭон. Аԥараҟаҵашьа ҵаны
итәан ауаа. Аҟәа налҵ иргылоз ахыбрақәа изааигәаз,
зыгәра игашаз иҭынхацәа рыхьӡала ашәҟәы ианын. Дара
дрыцхраауан аргылараҿ, нас итауар аархәалар акәын.
Ирхашәалоз еиҩыршон. «Аԥара арҳашьа рҵаӡеит»,– Уарҭан
игәы дҭахәыцлон. Уи ахаҵеи иареи бзианы еибадыруан,
аибашьраҿгьы еиқәшәалон. Убри дышԥаимыцхраарыз ҳәа
дгәыӷуан иара. Избанзар, ҭаацәа дук ныҟәго, ихала хыбрак
злаиргылашаз изырҳаӡомызт, инапала иргылаз адәқьан
хәыҷы аалыҵ иалхны, бӷеиҵыхшьак иоуамызт. Амала, афирма аиҳаби иареи реибадырра иаҳагьы иԥырхагахар алшон,
зынгьы абас аӡы дӡааԥшылалон иара.
– Ушыҟоу еилыскаарц саакыдгылеит, – уи икабинет
аҿы дыҩнатәан иара, уахь илеирц иԥшыз ԥыҭҩык аужьны,
аҵыхәтәан иаамҭа ааины данлеи ашьҭахь.
– Узҿу саҳәеи? – ихы ҩышьҭихит Салуман.
– Уара уҿы сааны атауар згоит, иумдыруеи.
– Уажәгьы абудка уҩнагылоума? – иааихимхӡоз ибласаркьа ааирҽеит.
– Уаҳа сабоугари.
– Аус узуазар, уи цәгьаӡам. Ухы аланыҟәугартә, акрыр­
ҳарҭа ҭыԥуп. Иара ахьгылоу ҭыԥ бзиазар.
Уи аҽны, уаҳа уцәажәаны уи азҵаара узырҿиаӡомызт,
Уарҭан ус шакәыз ибарҭан, Салуман иҳәашьақәа злаҟаз
ала. Аҽнырхарагьы иаԥсамызт, дыззааиз ихы-игәы шыбзиаз аниба, уи иаҵганы дцарц дҩагылеит. Амала афирма
аиҳабы иҿы уск аҵыхәала дшизааиуаз илымҳа инҭишьит,
дыҩдәылҵырц ашә анааиртуаз. Шьҭа, иарбан еиликаарц, уи
дузырхынҳәуамызт, арахь аказы дышиҳәашаз азыҟаҵара
ауасхыр шьҭаҵан. Афирма аиҳабы дазхәыцларын, издыруадаз даҽазны ари диҭаанӡа, ицхраара дақәшаҳаҭхар.

416

Уарҭан длалбааит имашьынахь, аибашьраан иҩызази иареи реицәажәара игәы уамак иазҭаӡамкәа. Иҭагылазаашьа
зеиԥшраз афирма аиҳабы имбо дыҟаӡамызт, аха реиԥылара
даԥыҩланы, изнеиз ицхраара дшазыҟаҵамыз еилкаазшәа
убартә иҟан. Имашьына ықәхысаа адиспансер ахь амҩа
иахьаныз, дааиԥхьхәыцхуан иара, иахьцалак Салуман
аҵыхәанӡа издыруамызт Уарҭан дзыҳәашаз, уи азын иара
иҟаиҵоз аҭак макьана дыршьак зыҟаломызт. Аиашаз, афирма аиҳабы хаҭала ихәарҭахашаз ак имбозар, аибашьраан
диҩызазаргьы, уажәы убасҵәҟьа дизыҟазаргьы, цхыраара
дук ииҭашамызт.
«Аус злоу, уахь сеиқәымшәаргьы уажәыҵәҟьа егьоурымызт, – дқәыԥсычҳауан иара, имашьына наргыланы,
адиспансер ахь иҿанынеихоз. – Ахәыҷы даҳзышьақәыр­
гыландаз! Уи анаму азыҳәан, сзышьҭақәоу зегьы ирыласхи». Аԥсихиатр дааихьан. Уа илзыҩнан хаҵеи ԥҳәыси.
Акоридораҿ дахьыԥшыз, урҭ рцәажәашьа злаҟаз ала,
шәамахьцәан. Аԥҳәыс ахаҵа дицын, уи ихала цқьа дызныҟәо
дыҟаӡамызт, аҩыжәра дықәнахуан. «Ашәамахь ижәцәо збахьадаз, – дхәыцуан Уарҭан, – аамҭа рзыҿаасҭахама урҭгьы,
ус рхы ԥхасҭартәуамызтеи?!». Урҭ уа акраамҭа инхацәеит.
Ирзыԥшыз аԥсахеибакра аҿынӡа днеиуа далагахьан,
еибакеибашьҭуа иандәылҵуаз.
– Сышәзыӡырҩуеит, – лҳәеит шьҭа аҭакәажәрахь инеирц егьызгымыз аԥҳәыс. Амала, лҽеидкыланы, лаамҭа
шынеибакәыз лзанааҭ ишақәлырӡуаз знубаалаша аӡә
лакәны дтәан лара, аԥышәа ду змаз шлакәыз мҩашьо.
– Сара сыԥҳа лыԥсихика ԥхасҭахеит ҳәа иақәаҳҵеит,
лҽылшьырц ианақәылк. Аԥсихиатр дисырбар сҭахуп, сҵааԥшаауа сҿаасхан, шәыԥшаарақәа ус имариам, абра саанагеит.
– Аԥсны инхаз ԥшьҩы заҵәык ҳауп. Сара схаҭагьы
есымша ара сыҟаӡам. Амшқәа еизшаны, ҩымш Гәылрыԥшь
ахәшәтәырҭаҿ сыҟоуп, ҩымш арратә комиссариат аҿы аҿар

417

акомиссиа иахҳажьуеит. Араагьы ҩымш роуп сахьыҟоу, аха
арратә комиссариат аҿы аус анызуа, асааҭ жәаҩа рышьҭахь
ара саауеит. Аа, садрес, сымш еизшарақәа, аус анызуа
асааҭқәа, – уи Уарҭан бӷьыцк неилыркит. – Шәчымазаҩ
дзаашәымгеи?
– Иахьа даасымгаӡеит. Шәсықәшәозу сыздырӡомызт,
ачымазаҩ дсыманы сабашәышьҭазаауаз. Зны шәыԥшааны,
дзеиԥшроу заа ишәеилыркааны, нас дышәзаазгар сҭахуп.
– Лара дсымбакәа илыхьуа ашьақәыргылара сылшаӡом.
– Шәлыҿцәажәаны мацара лчымазара еилышәкаауоу,
даҽа анализқәак шәҭаху?
– Слыҿцәажәароуп, нас
дахьышьҭаз
ашәҟәы
еиқәыдмыршәеи? Убри сзаажәгар бзиан.
– Дзынԥаз, дзынҟьаз рзы дҭышәҵаар лҭахӡам, убри азы
жәлар рыхәшәтәра сзымҩаԥыжәга лҳәеит.
– Ара даажәга, уи лацәажәашьа сара издыруеит. Иахәҭоу
зегьы лхала илҳәоит.
– Хәшәтәышьас иҟашәҵои?
– Лдиагноз анышьақәсыргылалак, ахәшәқәа рзы арецепт шәысҭоит. Шәача ишәԥшаартә иҟоуп. Иахьеи уахеи
илжәша шәасҳәоит.
– Дышьҭаҵатәума?
– Ишьҭаҳҵо мчыла иалҳарго роуп.
–Уи ишԥа?
– Ахәшә здызкылар зҭахым, мчыла иддыржәуеит, ма
ирыларҵоит. Лара иаахҵәаны изжәӡом лҳәама? Уаанӡа
дымнеицзар ҳәа сгәыӷуеит.
– Лара ианакәызаалак хәшәык лжәуаны сымбацт,
даны­хәыҷӡаз атәы сҳәом. Ӷәӷәала дычмазаҩымхацызт,
егьыс ԥшак лылалеит ҳәа ус илхылгон. Знык ианылжәх,
ирацәаӡаны илжәцәеит акәымзар.
– Аҩны дшәыхәшәтәырц шәылшоит. Лара дысшәырба!
Уашьҭан ара саныҟало амш азы сшәызԥшуп.
Иара дыҩдәылҵит, аха дышиашаз аҩныҟа амҩа ды­
қәымлеит. Иааимидеит ашәҟәыҭирҭақәа. Аԥсихиатриа

418

иаз­кыз ашәҟәқәа ԥыҭк иԥшааит. Руак, амҩа иантәаланы,
зышәҟәқәа зҭиуаз имихит. Иара ииҭахҵәҟьаз акыр ибозу
здыруадаз, иахьцалак дрыԥхьар акәын. Аԥсихиатри иареи
реицәажәарақәа ирылигашаз аасҭа, ашәҟәқәа ирнихыр
ҟалон. Амҩа дықәланы ақалақь далҵхьан еиԥш, ихы даҽа
хәыцра ҿыцк ааҭашәеит: жәпакы ашәҟәқәа дрыԥхьаны еиликаауаз аасҭа, аԥсихиатр дахьлыҿцәажәоз лымҩақәҵара
иаҳа иманшәалахаргьы ҟалон. Аԥсҭазаара уаанӡа днанамгацызт, дахьнанагашазгьы здыруадаз, аха иара шьҭа
дҿамызт, аԥсҭазаара ԥышәа иман, ауаҩи ауаҩи реиҿцаара
акыр шаҵанакуаз инардырхьан.
Ихәыцрақәа даарылнахит ГАИ аусзуҩцәа дахьааныркылаз. Дара апост аҿакәӡамызт иахьгылаз, уа унаӡарц ҩбаҟа
километр набжьан. Имашьына коробкақәак шақәыз рымбахи, акәымзар игәхьаа зкуадаз. Ишәҟәқәа ладырҳәит,
иҩадырҳәит, аха ирыгыз акгьы рзымԥшааит. Имашьына иҭаз атауар азыҵәҟьа ашәҟәы иман. Руаӡә амашьына алашарақәа гәеиҭеит, аныҟәцаҩ иџьыба егьшҭимхуаз
аниба, зегьы еиқәшәан акәымзар… Капеикылҵәак имхшьа
дахьақәымшәаз дқәыԥсычҳауа, ишәҟәқәа ааиргьежьит.
– Даҽазны иумырццакцәан! – иҳәахт, иахьцалак ак идбаланы изанаижьызшәа аԥшра неиҭан.
Имашьына амандарина ақәзар ҳәа даҽа ҩыџьа­рагьы
дааиҵадырсит. Жәа-мааҭк рнапы ианиҵар, дааиҵа­­дырс­
цԥхьаӡа иаразнак даурмыжьуази, аха иара идокументқәа
ларха-ҩархо деиҵадырхон, избанзар аҵарҭыша римҭартә
данеиқәшәаз ириҭаӡомызт. Уи хыларҟәрас иԥхьаӡон.
Аха усҵәҟьа даргьы ируамызт, ухаҭагьы еснагь ибзианы
уҽузеиқәыршәомызт.
Аҩны данааи, ахәыҷқәа ашкол аҿынтә иаахьан. Ԥарагьы
шьапыла амҩа данын. Ран лакәзар – Бароу иахьцалак
ахәшәтәырҭа дҭашәазаарын, акраамҭа аҩны лҽынкыланы
дыҟазаргьы, дылбарц Цандрыԥшьынтә амашьына дылбааит. Уи данаа Бароу дышшәарҭамыз ралҳәеит. Амала, аб иԥҳа

419

аҽны димбакәа изычҳауамызт азы, ԥарақәакгьы лиҭарц
иҭахын, ддәықәларц иҽазикуан.
–Илфаша ҟасҵап,маҷк уааԥшыр,–лҳәеит Ианга,лыԥшәма
иацәажәара, иабжьгара еиҳарак, ишылцәыхьанҭазгьы.
– Радоу! – аб аԥҳа агәыбжьанытә даалыԥхьеит. – Бара
бцар бҭахӡами? Бароу дбымбои.
– Сцарц сҽазыҟаҵаны усгьы стәоуп.
– Саргьы сцоит! – даақәгылеит Нара хәыҷы.
– Ԥара, уаргьы уаала, – акрызфоз иԥа иахь аб ихы наирхеит.
– Ахәшәтәырҭаҿынтә амшын ахь ҳлыбаауеит, Радоу
лхаҳә ҟәшәара.
Ан илырхиаз афатә рыманы, аби хҩык ахшареи амҩа
иқәлахт. Аб иахьа хәлаанӡа амашьына дахьақәтәаз, игәы
ԥҵәон. Аха инаимыгӡар иҟамлоз аусқәа дахьырҿыз
игәы ихадыршҭуан. Амҩа Радоу даара дарааԥсон, аԥхӡы
аалықәнаҭәон. Лгәабзиара ӷәӷәамызт, амашьына дакуан,
уаҳа ас дҟазҵози. Лыбла аԥштәы цқьа иахьымхынҳәыцыз
еиҳараӡак игәы иалан. Лыхшыҩ аҭыԥ ашҟа имхынҳәыцызт,
убри акәын уи иаанагоз.
Аӡә лҿынтә даҽаӡә лахь диасуан. Иԥҳа аиҳабы дҷыгәӡа
деилгахындаз! Лаҳәшьеиҵбы дзықәшәаз ашьҭахь, дцодаауа ахәшәтәырҭа дыбжьамлеи, лани лаби аҩны даатәарц
шлабжьаргазгьы. Лыԥсахы еибакқәазар акәхарын. Усҟа­
тәи дшәарҭамызт, жәамш рыла дшьақәдыргыларын, аха
иабалҭахыз ахәшәтәырҭа аҭалара. Лара лахь анеираз
шьыбжьоншьҭахь иахьаауаз рыхәеит, – ахәшәтәыҩцәа
рыҩныҟа ицахьан. Иҷаԥшьоз амедиаҳәшьа ирдыруаз лакәын, уигьы ирҭааз ишеицыз иаулыжьит, мыцхәы
инымхартә нараҳәаны. Иара ихәыҷқәа ахьеицгәырӷьоз
игәы дырԥхагәышьон.
– Шьҭа хьаа сымаӡам,– лҳәеит Бароу. – Аха макьана
сҭыҵыр руӡом.
– Ус акәзар, ичҳаны биаз! – иҳәеит абгьы. – Сара слыбаауеит. Шәара шәхала шәааицәажәа.

420

– Нас аҩныҟа шәцома? – дҵаауан Бароу.
– Нас х-хаҳәк, мацәазла икәыршаны, быжь-хаҳә
шкәакәак кәымпылны, быжь-хаҳәк ҩежьны, быжьба ахәаны
иҳаԥшаарц ҳрышьҭалоит, – дԥышәырччон иара.
– Избан?! – лыблақәа ҟәазхеит илаҳауаз џьазшьоз Бароу.
– Радоу илԥшаар амҩа иаша дықәлозаап.
– Уара урҭ аҭакәажәцәеи, апапцәеи, ахәаџьацәеи рыгәра
угаӡаломызт, уабаҟалеи?
– Рыгәра зго дыҟами, – ашә шыҟаз иҿынеихеит, – Ԥареи
сареи ҵаҟа ҳаԥшуп.
– Манчеи бареи шәус иахәаԥшма? – дыччон Бароу,
лаҳәшьцәа рымала ианылзынха.
– Ахаҳәқәа рнаҩс заҟа ԥшаатәны исыдылҵаз бдыруама,
– Радоу урҭ реиқәыршәара лгәы ԥнаҵәазшәа дыԥшуан, аха
дахьрыхәаԥшуаз иаҳа лгәы зырҭынчуаз усызшәа изԥхьаӡоз
лхаҿсахьа шьҭылхуан.
– Манча ииҳәо акәӡамкәа, даҽакала дыҟазар?
– Уиҵәҟьа санижьа, маҷк иадамхаргьы, исзыбӷаԥ­
ҵәагахоит.
– Ҳани ҳаби кәалкәало ибышьҭоуп, баарызхәыц!
– Срызхәыцыртә сҟалар, сырзымхәыцлои, – уи аус
анагӡара лара лымацара илылымшакәа, илықәымчуаз акы
ишацраҳәаз мҩашьахуа дҩагылеит.
– Цқьа сбацәажәарц сҭахуп, ҳазхара ҳаибабартә уахык
ҳзеиқәшәар.
– Сбызԥшыми, – лҳәан, Нара длыманы лҿыналхеит.
Аби аԥеи рмашьына иадгылан, Ԥара ак иҳәарц иҭахын,
аха аҳәашьа иҽизақәмыршәакәан дааиуан, аҽны аҩны
ианеибабоз аахыс. Уажәы ааимҟьара иоуны дыҟан, амала,
иаҳәшьцәа ас ирлас илбаарын ҳәа игәы иаанагомызт, аха
иара дзырццакуазеи, иҵарахь ддәықәлаанӡа, аамҭа иман.
Аӡӷабцәа анааи рмашьына инҭалан, амшын аԥшаҳәа шыҟаз
илалбааит. Аҟәара инықәгылеит. Аӡәык-ҩыџьак анаӡара

421

иубарҭан, ацәқәырԥасагақәа ирықәгыланы аԥсыӡ ркуан,
уаҳа ԥсы зхаз амшын даваршәымызт. Еиуеиԥшымз ахаҳә
ссақәа инарышьҭалеит. Уамашәа иубашаз, абасҟатәи бӷанҷ
ахьеилажьыз, ирҭахқәаз рылҟәшәаара уадаҩхаӡеит. Иаҳа
ирацәан асаркьа иаҵәа еиԥшыз ахаҳә сса цырцырқәа. Урҭ
Нара лзы еизыргон. Аб имала акыр днаскьацәеит, ихәыҷқәа
ганк рҽаҭашәа иахьынӡашьҭаԥшуаз. Ԥара, ана-ара ак
шьҭыхуа, иаб дизааигәахеит.
– Нан дгәааны дыҟоуп, – иҽааириашеит иара, – Радоу
лчымазара зхароу лара лакәызшәа ахьлоуҳәаз.
– Лара илхароуп ҳәа шԥаласҳәоз?! – абгьы
иҽааириашеит, ибӷа ааиҵыхны.
– Убас лҳәеит. Ибхароуп ҳәа сеиҳәеит, – лҳәеит, – уаҳа
уи лыӡбахә салацәажәарны сыҟам, – лҳәеит.
– Салацәажәом лҳәазар, дгәааны дыҟаҵәҟьоуп, аха
дышԥаламцәажәо, лыԥҳа лоуми.
– Усҵәҟьа зхуҳәааи?
– Иугәалашәома, ухаҭа исоуҳәон, шәаныхәыҷқәаз зны
шәан ахшараиурҭаҿ дынлыжьырц лҭахызшәа Радоу илҳәон
ҳәа?
– Исгәалашәоит.
– Лчымазара ахы ахьыҵнахыз аброуп, бхаҭа акы
баналацәажәо ибҳәо базхәыцла, бааигәара игылоу гәаҭала
сҳәеит. Уаҳа иласҳәеи?
– Нас, исҳәаз абри акәын, даҽакала еилыбкааит ҳәа
лоумҳәо!
– Илаҳарц шылҭахыз илаҳаит, даҽа ҵакык аман сҳәеит
ҳәа еилылкаарц далаго џьушьома. Уи аамҭа илнарбоит
лгәаанагара шиашам. Уара иумырцыхцыхын.
Аб ихаҭа иалиԥшааз ахаҳәқәа Ԥара инапы инаниҵан,
аҷкәын иаҳәшьцәа рахь днеит. Радоу лхала илҭахқәаз
аллыԥшаауан. Лашьеи лаҳәшьеи алаф лылхуа иахьлыдгылаз, рызынтәык еибарччон. Уи дырга бзиан, избанзар, леиҵбацәа рыхәмарра иашаны илыдылкылон,

422

ааигәа акәымзи урҭ рхымҩаԥгашьақәа, аиҳараӡак Ԥара,
даҽакала ианылныруаз. Ашәамахь ԥҳәыс иаалмышьҭыргьы,
ихәыҷқәа иманы уажәааны абрахь дшааирыз иара ихы
иԥнаҟарымызт, аиашаз, аԥхынраз ихәыҷқәагьы агәылацәа
ртәқәагьы ааигалон, адәыӷба иҩақәыртәаны. Усҟан имашьына аус ауӡомызт, излаҟаиҵашазгьы далаҟаӡамызт.
– Шьҭа шәаала! – рықәҿиҭит иара, ихәыҷқәа, рус иалганы, анеицәхасрақәа ишрымҽхаркыз аниба.
Ҿыхьҭарак аҿаларц аҽазнакуан. Радоу аԥша лхы иҭалар
ҳәа дшәон иара. Уахык, ара аҵаҟа дантәаз, абас аҿыхьҭара
ыҵасуан. Уи амшала, маҷк деицәахеит. Аԥхарақәа
ҟалагәышьан, уи лыхәазар здыруадаз, леихачыра уамак
илызнымхеит. Лҽеилалҳәаларц лабжьаргон, аха амаҭәа
ԥха уамак илзычҳауамызт, иаармарианы деилаҳәазар иаҳа
дарлахҿыхуан.
– Абра уаагыли! – Радоу ҿаалҭит, ауниверсам шыҟаз
ианаақәла.
– Иҟалеи? – аб аангылара даҿын.
– Абра слыбаароуп, – ашә аартны дыҩҭыҵит. – Схала
снеиуеит, шәара шәца!
– Ибыхьыз сзеилкаауам, ара бныжьны ҳашԥацо?
– Умшәан, уа снаргоит.
– Лҩызцәақәак лбеит, узыцәшәаша егьыҟам, – иҳәеит
Ԥара, иаҳәшьа илбаз Манча шиакәыз раб еиликаартә.
– Бымацара бышԥаҳашьҭуеи, Нара дбыцзар дыб­ԥыр­
хагоума?
– Даалааит, – лара дагьааигәырӷьеит.
Рҩыџьегь
анца,
анаԥшааԥшра
хҭамкцәакәа
иҿынеихеит, иахьцалак иидыруаз ҷкәынак димбаӡакәа
дахьцоз игәы иалан. «Ах, ҳабацәа ҳарбар заҟа адәы
ҳақәдмыргыла­рыз», – гәаныла дмақаруан иара. Аҽны
ианааи, ирулак еилар­гәагәашәа, абгьы аԥагьы анду ак
ларҳәақәеит. «Изакәызеи, мшәан!» ҳәа дтәан лара. Иангагьы иаразнак илдырт аӡӷабцәа аамгакәан изааз. Лыԥшәма

423

дахьыҟаз усгьы ацәажәара уамак илҭахымызт. Иара ихала
налықәҿиҭит:
– Аԥсихиатр дсыԥшааит. Ашәахьа дызгароуп. Бҳацны
бцома?
– Ашәамахь ԥҳәыс лахь?
– Уахь уаҵәы дсымгои.
– Иаҭахызар сцап.
– Ишԥаҭахым! Амҩа ааигәам, илзеицәахар ҟалоит, –
иҳәан, агәашә шыҟаз уажәы-уажәы дыԥшуан, иԥҳацәа раара дахгәаҟуа.

Арԥыс Манча
Шьҭа хәымҽханын азы, уамак изеидымхалеит иареи
Радоуи, нас уи лаҳәшьеи. Дара реиҳабы Бароу дшышьҭаз
аниарҳәа, ишынҭаацәараз ақалақь ахь иаарц аҵаҵӷәы
шрымаз ибеит. Аха даҽа уск ишашьҭаҵәҟьаз анеиликаа, амшын ахықәаҿ ахаҳәқәа шырыҟәшәоз анылҳәаз акәын.
– Изакәи иара, ахаҳәқәа ырхәархәаруа иҳаманы ҳаԥсы
ахьынӡаҭоу ҳақәзаауама?! – иагьџьеишьеит, ус ҟаҵашьа
шамамазгьы изымҵәахит.
– Ҳа-ҳа!.. – лыбжьы нцәыҵак иара иҳәашьа дарччон
лара.
Амаршрутка иҩақәиртәан, ргәарбжьараҿ дрыцлыбааит. Дара аныбжьала, иара уамак днымхеит, уи амашьына
хынҳәны ианааиуаз деиҭаҩақәтәан, Алаҳаӡыҟа ицоз амҩан
длалбаан, иидыруаз аӡә дибозар игәахәшәа дааҭгылеит,
иаарласынгьы дышьҭырымхит. Машьынак ааникыларц,
инапы шьҭихӡомызт. Ус дгылазар игәаԥхозшәа дыҟан. Пицунда ицарц зҭахны иааидгылақәаз џьоук ныркылақәон,
машьынақәак ирҭалон. Иара аӡәгьы иқәҿиҭӡомызт, ус дгылан. Уи аӡӷаби иареи еибырҳәақәоз игәалаиршәон, заҟантә
аҵараҿ длықәшәахьаз, длацәажәахьаз, Ростовынтә дылзаахьаз, – зегьы ибла иаахгылеит. Лара еснагь мап ицәылк­

424

уан. Хәыц-хәыц игәалаиршәон, лҽылшьырц шылҭахыз
аниалҳәоз, реиқәшәара зеиԥшраз. Уи аҽны заҟа лаӷырӡы
калҭәазеи. Аԥсра акәмызт илҭахыз, аҽшьра акәын
дзышьҭаз. Убри налымгӡар ада ԥсыхәа лымамкәа, хықәкыс
изышьҭылхзеи? Иара игәы иаанагон адунеи иқәыз аха­
мышҭыхә ахгара лцәыуадаҩын ҳәа.
Машьынак аангылан, ихьӡ ҳәаны аниқәҿырҭ, дхыԥ­
хыԥуа днахьӡан, дынҭатәеит. Иҩны ахьгылаз ахь ицоз
амҩаҿ даанрыжьын, шьапыла иҿынеихеит, дахьԥшыз
иихәыцуаз уажәгьы дамҽхак даман азы, ашьшьыҳәа
днеиуан, Амала, ана-ара аӡә дибон, аԥсшәа иҳәон,
ихәыцреи игәалашәарақәеи изрыцҵомызт, урҭ ихаҿы
имҳәыр шьаҳаиҭхазшәа инхеит. Аҩны данааи, ателевизор
дахәаԥшуан. Ран лабраа рахь дыҟан, ирласны дхынҳәырц
лгәы иҭан, аха данаауаҵәҟьаз лԥацәа ирыздырӡомызт.
Иара акресла днантәалан, ателефильм ибарц иҽааирхиеит.
Асахьақәа дрыхәаԥшуан, арахь ихшыҩ урҭ ирзишьҭӡомызт.
Ихшыҩаҿ ишьаҳаиҭхаз игәалашәарақәа наҵысы-ааҵысын,
ибла ихгылеит ииасхьаз аамҭа асахьақәа.
Аибашьра анынҵәоз акәын. Ашкол аҿы дшыҟаз иаҳаит
адырҩаҽны, Аҟәа аӷацәа ирымпыҵашәаны иҭадырхаз
анышә иахьамадаз рыԥсыбаҩқәа шыҵырхуаз, доусы зтәыз
рыҩныҟақәа иргарц. Ианшьцәа рҿакәын иара дахьааӡаз
азы, аҽны дааизар, уаҟагьы излацәажәоз уи аӡбахә акәын.
Хьаас ирыман, избанзар ираҳахьан иара ианшьа иԥак
убраҟа анышә дшамаз. Адырҩаҽны ицоз дрыцны Аҟәа дцеит.
Абульдозер ааргахьан, ажыга, аҽага уҳәа мыругақәак рыманы игылақәан. Ус иԥшыз ауаа рацәан. Аиҳабыра рыҟнытәгьы
уа ирылагылан. Абульдозер аԥхьа идәықәырҵан, хыхь
цәаҳәак адгьыл арыцқьеит. Шьҭа жыгала аусура рҽазыркит.
Ацеллофан ааԥшуан. Маҷ-маҷ анышә рықәырхуа мацара, аԥсцәа аадырԥшуан. Афҩы ҷыда ҵысхьан. Хәҭа-хәҭала
еиҿымшәшәарц, ԥыҭҩык аӡә дышьҭырхуан, днаганы адам­
ра дҭарҵон. Уи зылшоз маҷҩын. Иара игәы иамузт, дыц-

425

хыраарц дынрылагылт. Аԥсцәа рцәаржь амазуҭ еиԥш
унацәа ирадҷаблон. Арахь афҩы уқәнаргыломызт. «Абри
азакәызма ауаҩы дзиуаз?!» – игәы хынҳәуан иара. Мчыла
иҽынкыло аус иуан. Дрыԥшааит ианшьа иԥагьы.
Анышәынҭра еиҿыркааит. Ихы игәахшәаны ауаа дрылан.
Ашкол ахь дцон, даауан. Ииҵоз ибла иабомызт. Арҵаҩцәа
лахь ирҭон, иацәажәон, ианиацәҳауазгьы маҷмызт, урҭ
ирҳәоз-ируаз иара инырӡомызт. Агәарбжьара дахьыбжьаз, аҩнқәа амамиқәара рҿатәан, иԥхоз амра макьана
ирнырӡомызт. Дахьааиуаз ашәы ршәын. Ари закәызи? Ҿыц
ибла ихгылан иҭахаз анышә ишыҵырхуаз… Ԥхыӡырла ибон.
Ахаҳә игәы икылагылан. Иԥсыԥ ишаҭахыз илаҩеиуамызт.
Дызҵаз аидара нышьҭаҵашьас иамаз еилкаамызт. Уахык
атапанча аацәыриган, иарӷьа напаҿы икын. Иаргәҵысҭа
инадикылеит. Шьҭа ишҭҟьаҵәҟьоз агәра ганы дыҟан.
Инацәа ҵысуан. Изыгәаӷьуамызт. Аԥсҭазаара далҵҵәҟьар
зынӡак иҭахымзар акәхарын. Иҭагылазаашьа еилыркаартә
икәша-мыкәша уаҩ дыҟамызт, иҟаз ракәӡамызт, зегь ирхьааз иҟамыз ракәын. Иареиԥш даргьы адунеи ргәахшәаны
иқәын. Хьаас данырк, маҷсаҷк изҭашәаз ианалашьцылақәоз
акәын. Дзеиԥшрахаз шыргәамԥхоз ахьеибырҳәақәоз
иҩызцәа рҿынӡа инаӡақәеит. Рхаҭагьы ирымбози иара
иҽыԥсахшьақәа, аха цқьа еилдыргарц лымҳаҭасқәак
амҩақәҵараз ирҭахын. Ацәгьеи абзиеи рышьхәа еивҵамзи.
Абзиагьы рацәан. Убрахь дыргон иҩызцәа.
Аԥхынраз иан лахь дааит. Араагьы имамзи аҩызцәа,
иара иаҵкыс еиҳабацәаз Баҭаҟәеи Димаҟәеи. Амшын
аҿықәан анаиааирҭақәа иаҳа ирацәан. Дахьыргашаз, дахьааргашаз маҷхәызма. Маҷ-маҷ далшәон иара. Зны-зынла
дынҭанагалон ҿыц. Дамҽханакӡон. Уахык данызмыцәа,
дҩагылан, уаҩы диԥырхагамхарц, дындәылҵит. Ашьшьы­
ҳәа аԥсара дныҵалеит. Амшын абжьы иаҳауан. Уахь
иҿынеихеит. Аԥслымӡра дылан, иныҟәашәа аруадаҩуан.
Амшын дазааигәахо, абӷанҷра днылагылеит. Аныҟәара иаҳа

426

имариан. Иалихызи абри аԥсҭазаара, иҭахаз реиԥш зны
ицәеижь канҭҳало иузымкуа иҟалозар, усгьы ԥсран? Итапанча имаҟа иаавҵихын, иаахиршахт, ицәҭҟьар ҳәа дшәо
мацара, иҩышьҭихын, иаргәҵысҭа инадикылахт. Ԥыхьа
аасҭа ихшыҩ иаҳа еибгазар ҟаларын, аҵхага иаҵагылаз
ихыснацәа изырҵысуамызт. Усҟан еиԥш дқыџьқыџьуамызт.
Дышзамыҵхоз ҩныҵҟала идыруазар акәхарын. Амшын
абжьыҵәҟьа иаҳауан. Иҽишьыртә ихшыҩ еилаԥсамызт,
акәымзар инаҩс ахьарчбжьы гәникылозма, атапанча
агәыцә ихы ианадкылаз. Итапанча лаирҟәын, ахыршага науижьын, имаҟа инавҵеиҵахт. Ус дгылан ԥыҭрак. Шьҭахьҟа
аԥсара даныҵалоз, уаҟа убас ҭынчран, лашьцаран, ихы
ахьизымгәаӷьыз хьааигон. Амала, уаҳа инапы имаҟа шыҟаз
издәықәымҵеит. Амҩа данын ԥшьаала. Шахьан аҩны данааиуаз.
– Уоора, дахьаауа жәбо дкаҳабӷало! – ахышә дылагы­
лан Димаҟәа.
– Уихәаԥши, ус дук змоу иеиԥш, уахыла дыцәам, ҽынла
дыцәам, – уи дааивагылоит Баҭаҟәа.
– Цқьа мшаӡацт, шәабаҟаз? – иҩызцәа аниба, маҷк игәы
ааԥсахшәа дҩыхәнан, ашә ааиртит Манча.
– Иахьа мхҭагалара уаагоит ҳәа уаҳамҳәази, уҽзуӡеи? –
Димаҟәа ихаҿы лашо даақәгылеит.
– Иарбан мху?! – Иааџьеишьеит иара, егьи ауаҭах аҿы
адиван иқәтәаз иангьы уажәоуп дангәеиҭаз.
– Баҭаҟәа имхы ҭаагаларц иахьазы еибаҳамҳәази! –
Димаҟәа дааҭгыломызт.
– Иарбан мху? – аусура игәы шалаҟамыз ааиныԥшит
иара, иан дышԥышәырччозгьы, лԥа аухантәарак данымаа,
ателефон дасны, иҩызцәа дышрыԥхьаз ҩашьомызт.
– Шьҭа исашәымҳәаӡеит иҳәазар, мчыла сымхы
дызлаҭасҵои, – ҿааиҭит Баҭаҟәа.
– Ианбыкәыз амхы анылоуҵахьаз?
– Ақыҭаҿ саб илаҵаны имами.

427

– Арантә ҳганы иҭоумгалар, уа аҩызцәа, агәылацәа,
ауацәа шәымаӡами? – Манча иԥсахы еибакырц егьигмызт.
– Ҳара азлацәагьы ҳамоуп, аха арантә ҳҩеир –
ҳамцхәхарыма? Угәалаҟамзар уаанҳажьп, нас. Димаҟәеи
сареи ҳцап, ргәы ааҟаҳҵашәа ҳазур ҳбап.
– Аиеи нас, сшәыццап, усгьы сыда шәмаҭәам,– дҩагылеит
иара, дмидагәидаха ашә шыҟаз иҿынеихеит. – Амала, амхы
ҳҭалароуп ҳәа сашәҳәазшәа ишәҳәаз – хыҭҳәаауп.
– Уи угәалашәом, аха иаҳҳәеит, – ҿааиҭит Димаҟәа.
– Ааи, иугәалашәом, акы уазхәыцуан, – Баҭаҟәа
инациҵеит.
– Иҳадгыламыз агәра игартә шәцәажәоит, – иҳәеит иара.
Амҩан иҩызцәа алаф рҳәон, рхала иччон, иаргьы
дынрыхәлаччозшәа иуан, амшын аԥшаҳәаҿы дангылаз аасҭа уажәы деиӷьын, даҽакала ихы ибон, Амала,
цқьаҵәҟьа дзалымҵӡацызт. Адиван иқәтәаз иан лыԥшра
ибла иаахгылан, уажәы иаҳа деиликаазшәа игәы иабон.
Лԥа дахьгьежьыз ашьыжьымҭан деигәырӷьан дыҟан, аиашаз, аха ауха дахьшәаз макьана лцәа иалаҽын. Иан даара бзиа дибон, иԥшьаз леиԥш длыхәаԥшуан. Лыдунеихаан лхәыҷқәа хаабызшәамзар даҽакала драцәажәаӡомызт.
Иаалыкәыршаз рызгьы убас дыҟан. Уи лԥышәырччара
шԥаҟаларыз уи ашьҭахь, лԥа ихала дмаакәа џьоукы дылзааргар?! Иблақәа аахиҩахт, алаф зҳәоз иҩызцәа шьҭак
инырӡомызт. Убас иҟалар, иан илыԥшрахоз ихахьы изаагомызт, аӡәы даналихуаз.
– Уоора! Уааԥшы, уара! – Димаҟәа иакәын ижәҩахыр
зырҵысуаз. – Ушыцәоу агәарԥ ҳазлаҭалари?!.
Амашьына агәашә инадгылаҵәҟьон. Иара иџьеишьаз,
агәашә ду ҟьаҟьаӡа иаартын. Абаҳча шыҟаз ҩыџьаҟа ҭа­
гылан, изҿыз Манча изеилкаауамызт. Агәарԥ ианҭалоз ама­
шьына иааҭыҵыз арԥар даарԥылеит Баҭаҟәа иаб. Асас­цәа
аԥсшәа реиҳәеит. Ԥҳәыскгьы лҿаалхеит, уи Баҭаҟәа иан
лакәзаарын. Аԥшәма иԥа, иҩызцәа иманы, абаҳчара шыҟаз

428

днеирц наиабжьеигеит. Ааиха иахьымӡакәа амхы иҭалозма
ҳәа Манча игәы ааихьнашьит. Уа игылазгьы ирызнеизгьы
аӡәгьы аџьықәреиҭагалара иҽазикӡомызт, абаҳча анаҩсан
амхы шлаӡа ишҭагылазгьы. Аби Баҭаҟәеи аборахь инеин,
џьмак рххо иааҭырган, арахь иааргеит. Ауааҳә руазар ҳәа
Манча дшыԥшуаз, зхы мрагылара ирхаз аԥшәма ишьҭахь
иаагылан, иааикәаӡырҩит. Аԥшәма хыхь иҟаз диашьапкуа дныҳәон, иҭаацәара аҩны иҟаз иакәызма, абна иҟаз
иакәызма, зегьы даархылаԥшларц.
– Зны аџьма ҳҿаҵаны, нас амхы ҳҭарҵома? – Манча
Димаҟәа иахь даақәгьежьит.
– Зашҭа уҭалаз иашәа уҳәарами, – Димаҟәа даҵахомызт.
– Димаҟәа! Манча! – Баҭаҟәа иҩызцәа рықәҿырҭуан,
иаб ишьтәа ахәда анаахиҵәа. – Шәҳацхрааи! Икнаҳҳап,
– ашаха ашьҭахьтәи арӷьа шьапы иҩахадыршәын, алаҳа
амахә шәпа иҩахаршәны, ашьтәа шьҭыхны икнарҳаит.
– Усҭи! – Баҭаҟәа ҳәызбак Манча инаииркит. Амхы
уаласҵар усгьы иуҭахӡамызт, абаӷь ацәа ахухыр иаҳа
иузеиӷьуп. Уара, Димаҟәа, усҭи ари аҳәызба! – даҽакы егьи
инаииркит.
Агәылацәа ааира иналагахьан, арахь ашьтәа ацәа­
хыхракәын макьана изҿыз. Аха иҷкәынцәамзи, иаразнак
ацәа лахдырҵәраан, еиҿыҟьҟьа илҭарҵан, заа еиҿаркхьаз
амца инаҵха-ааҵхан, иааибадыркит. Насҭха иақәгылаз
ахьурӡы чуан ахырӷ ҭаԥсан, аилашра аҽазнакхьан. Акәаци
абысҭеи еицыҟалеит. Ақәчагақәа аадырхиан, аԥшәмацәа
иаарыдеизалаз ладыртәаанӡа, аԥшәма агәаҵәа дахныҳәеит.
Манча, инапала иикыз акәац игәы иаго-иамго дшамхозгьы, хар имаӡамкәа акрифеит, жәабаҟа ҵәыца ижәит. Илсны
илымсит, аха иқьаф ҟаҵан. Иара иеиԥшыз иҩызцәагьы заа
еицгылақәеит, аиҳабацәа ртәара иааԥеиԥшны. Иара шьҭа
иқәҵыр цәгьа имбо днеихьан, аха Баҭаҟәа иаб иҩны дыҟан,
зегь леилажь цашьа имаӡамызт. Иҩызцәа ицхраар акәхеит.
Урҭ уа ианықәҵуаз, амра макьана акыр ыҟан. Аҩны ианааигьы, иҭамшәацызт, аӡы ишылӡаагылахьазгьы.

429

– Димаҟәа, шьҭа уара умхы ҭаагалома? – аҵәы рылихуан
Манча.
– Ааи. Уахь ҩымшҟа рыла ҳцароуп.
– Иара ашьтәышьрақәа макьана шәызрылагеи?
Ҭагаланшьҭахь акәымзи.
– Сынтәа ус ирҭаххеит. Ауаа ирҭаху мап узацәкуам.
Димаҟәа дыхәмаруаз џьишьон иара. Аха ҩымшҟа анҵы,
Баҭаҟәа имашьынала уа данаакылс, шьтәашьра рымаҵәҟьан
игәахәит. Ақыҭаҿ рыхҩык ҩкылсзар, маҭәажәқәак
наршәырҵан, амхы иҩаларҵеит. Шьыбжьон лхыҵаанӡа
убрахь иҭан, аӷьырак ҭыргеит. Инхаз аԥшәмацәа рхала
иалгарц ргәы иҭан. Русуцәа ладыртәан, хәымҽханынӡа
еибаныҳәаран изҿыз.
– Аԥсҭазаара аџьабааи уи иацу абзабааи роуп иҟоу, –
иҳәеит Димаҟәа, аҩныҟа ианаа.
– Умхы анҭаҳгала, ус зумҳәои, – даахьаҳәт Манча.
– Иагьа уадаҩра уҭагыларгьы, иууз, иуфаз, иужәыз роуп
иҟоу. Баша ухы ҭоумырхан, убарҭ ууалқәа наугӡаанӡа.
Убри ииҳәаз Манча уа дазымхәыцӡеит, аха аҽны дааины, акресло данынантәала, иааԥсара шилсыз аниба,
Димаҟәа иажәақәа ааигәалашәеит. Дӡыӷәӡа дагьаанхеит: уи
идыруан Манча ихы ицәымӷны адәы дшықәыз, ус анакәха,
уи идыруан Баҭаҟәа. Иан лыԥшра ааигәамԥхеит. Убригьы
илдыруан. Уахи-ҽни дзышьҭаз лԥа игәҭакы лзымдыркәа
дҟалозма. Уи дналацәажәарц, ауаҭахқәа днарыҩнаԥшит.
Лара дыҟаӡамызт. Иашьеиҵбы дабацарыз?
Анааилахәла
иангьы
иашьеиҵыбгьы
аакылсит,
арҭмаҟ дуқәа ҩба рызна амандарина иаҵаланы. Ус
анакәха, адырҩаҽны ран Ԥсоу дцон. Ус лгәы ианҭаз иара
изиалымҳәазеи? Деиқәимыршәарызи. Иҩызцәа дрыцзар иаҳа изеиӷьын ҳәа илԥхьаӡазу? Ишакәзаалак, иибозиаҳауаз ихы игәы ақәны ибаӡомызт. Уажәи-уажәи, аӷацәа
иҭахаз анышә иахьамардаз, ианыҵырхуаз ибла иаахгылон. Иан лакәзар уахи-ҽни усуран дызҿыз. Абарҭ аҩхҭыск

430

еинрааланы реидкылара еинышәоны ибомызт. Иҩызцәа
дахьынҭырга-ааҭыргоз игәы ихадыршҭуан, аха ирлас-ырласны иҩызцәа иаҳа-иаҳа идырлашоз амшқәа аԥыжәара
ргозшәа иныруан.
Ауха иан заа дышьҭалеит, ашьыжьнаҵ, арбаӷьқәа
ҿырҭаанӡа, амҩа дықәлар лҭахын. Адәыӷбеи автобусқәеи
иааргоз атачкакцәа драԥызаны ацәаҳәа дықәгылар
лҭахын. Шаанӡа уа дызнеиуазар, издыруадаз хәлаанӡа
ацҳа ақәсра дақәгәыӷуан еснагь еиԥш, аха дахьымӡакәа
ацҳаҿ ацх ахгара лықәшәар ҟалон. Абас дгәыӷны мацара,
есымша амҩа данылон, Амала, уаҟа ԥхьара лықәымшәар
шамахамзар иауӡомызт, зынгьы ҩымш, хымш, еиҳангьы
дынхалон. Дкарауараха лыхынҳәра лԥа аиҳабы дашьцылахьан, аха изымчҳауаз дычмазаҩханы данааҩналоз акәын.
Ас аԥсҭазаара ан дыхәнажәар алшон. Ларгьы иӷәӷәаз аӡә
лакәмызт, лҽеилаҳәа-лҽеилаца данаақәгылалак, макьана дҿаӡазшәа заҟа дубоз аҟара, дыԥшқан, дыԥҳәыс асан.
Илылаӡозгьы џьоушьарын. Ихатә хәыцрақәеи иныррақәеи
дрыҵадырӡуан, лара лҭагылазаашьа гәеиҭаанӡа.
Убасҟан лара хымш дзымааӡеит. Иԥсы зегьы убарҭ
амшқәа рзы ишифаз еиԥш, уажәраанӡа иан лыҟамзаара­
қәа усҟатәи дрыцәшәалаӡомызт. Шьҭа длышьҭаланы дцар
цәгьа имбо дшыҟаз, аԥшьымш аухаз даакылсит, аԥша
злалаз лҷаҷақәа лхьаауа. Хәшәқәак лжәуан. Дықәиан. Уамак дықәнамкшеит, дшымгәыӷцәоз далҵит, аха ас мацара
дцозар, мышкымзар мышкы даара ӷәӷәала илызцәырҵрын.
Мышқәак рышьҭахь деиҭадәықәлеит. Ауха дхынҳәит, даара иџьоушьартә. Илгаз зегьы ҳара ҳган шыҟаз хәмариала
илҭиизаарын, наҟ диасыр аҟара лоур шалшозгьы. Аԥа
изеилкаауамызт илылымшоны ҳганаҿ ирылҭоу, даҽа
уск дақәшәазу. Арахь араҟа ирзыԥшаауаз ацитрус шьҭа
инҵәарын, нас Ԥсоу дцаны, арстәила иаазхәоз дрылагыла,
наҟ ииалгалар акәхон. Аус злаз, ҳган ала аахәара уадаҩхон,
избанзар ус зхы ныҟәызгоз ауаа даара ирацәан. Аха лара

431

иаалгеит усҟан ажәабжь, издыруадаз убри азын мацара
аҩныҟа дыццакызар.
– Уаб Ростовынтә иааицҳауеит аусурҭа сара сзы
ишиԥшааз.
– Уахь бцар бҭахума?
– Сымацара сцома, шәаргьы шәсымгои.
– Аԥсны ааныжьны, даҽаџьара сара сзынхома?
– Наӡаӡа уцома, иануҭаху уаалап. Аха ара ҳхы
ҳазныҟәгаӡом, иумбои. Ҳҭаацәара еиҟәшахеит убри амшала. Уабгьы имацара Ростов дыртәаны дҳамазаауама?
Ҳҽеидаҳкылар џьара ҳазкылсуазар ҳамбарызи. Аҭыԥ еи­
ҭоу­кыр, уара угәабзиараз еиӷьымзи.
Ан лԥа дицәшәон. Аамҭала акәзаргьы, арантә дықәыл­
гар лҭахын, аҽыԥсахраз иаҭахыз рацәан, ианамуаз зегь
ақәурӡыр акәхон. Урҭ анеицәажәоз ҿыц абри акресла
дантәалан иара. Уажәы дыштәаз еиԥш, усҟангьы, иани иареи анеицәажәа ашьҭахь, иблақәа аахиҩан. Амала, усҟан
уаҳа акгьы дазхәыцуамызт, ишынҭаацәаз рықәҵра даргачамкын, иадихәыцларыз, иахиҳәаарыз дрықәшәаӡомызт.

Аԥҳа Радоу
Аусураҿ дшыҟаз, Манча длызнеит. Аҩныҟа дааскьеигон. Рҩыџьегь ахьеицыз, лара иаҳа дқәацәын иара иаасҭа,
амала, имаха-шьаха акыр иҭбаан. Ижакьа амхра уамак
бзиа ибаӡомызт. Агәарбжьараҿ ианааи, иара днахынҳәит,
лара дныбжьалан, лышьи-лышьи неиқәҵо, аҩны даакылсит. Ланду лыда усгьы уаҩы дыҟаӡамызт. Лан дызхьымӡоз
аҩн усқәа дынрылагеит, акы даннацҳа ашьҭахь. Руадақәа
ԥссаны илыӡәӡәеит, ауаҭахқәа еиллыргеит. Лаб, лан,
лаҳәшьа хәыҷы шааилак еиламхарц рхәы ҟалҵеит. Лаб
даныхынҳәуаз уаҩы издырӡомызт, дшаақәшәалак даакыдххылон. Лаҳәшьа амузыказ даҽа школк ахь дныҟәон, уахь
данцоз, заа дзыхынҳәуамызт. Уамашәа иубартә, уи аҽны

432

цәыкьа иааз лан лакәын. Зны-зынла даазгашаз азы аус
дақәшәалон. Уи лышьҭахь даакылсит Нарагьы. Рызынтәык
аӡәаӡәала акрырфон.
– Сара сшьапы еиҵысхырц аӡы шыҟоу сцоит, – лҳәеит
Радоу, ачанахқәа рҭыԥ ианнықәылҵа.
– Бхахаӡа бцону? – дҵаауан лан. – Ҿыхьҭахошәа збоит.
– Касык аашьҭысхуеит, аԥша сылалар ҳәа бшәома.
– Акакан аҵаҟа бантәаз еиԥш, ахьҭа быламлааит.
– Уажәы сымныҟәои, сышуеит.
– Нара дга!
– Уажәоуп данааи дкараха. Лҩызцәа драхәмарырц дцеит, былҟәаҵ! Сара ирласны схынҳәуеит.
– Бнымхацәан! Уаҵәы амҩа бзыԥшуп, ибхабмыршҭын! –
налабжьалгеит ан, избанзар уи аҽны Аҟәа ицарц ргәы иҭан,
аб дахнагеит, ашәамахь ԥҳәысгьы макьана илзымцацызт.
Шьҭа зегь еилагӡатәын.
Аԥсабара аԥҳа бзиа ишылбоз лан илымдыруази, уаҳа
лызламҳәеит, амалагьы лара лгәы иаҭахыз аҿагылара
ишынҭаацәаз усгьы иацәшәон. Аӡӷаб агәашә дынҭыҵит.
Абар арагьы, аанда ҩ-ганк ахьааиҿагылоз иалагылаз. Аҵаҟа
уаҩ дтәамызт. Араҟа уажәааны хәыҷи-дуи агәылацәа еизалон, анард иасларц. Анаҩсан адәҳәыԥш шьҭан, ампыл иаслон. Аҵеиџь хҩан, трубала даҽаџьарантә аӡы рзаауан азы.
Уи зны ара ахагылан. Убри аҩара аҽаназнакы, ихырҵәеит.
Ашьҭахь иагьа еиҭарҳазаргьы имӷьацеит. Лара аихамҩа
дынхыҵит. Акариер иҭажьыз аӡы иахьабалак ҵауларала
еиԥшымызт. Аихамҩа иазааигәаз аган шыҟаз аӡынраз
иҭабон. Уи аҭыԥ, иалиааз аҵиаа зҳауа мацара, ибнарахеит.
Даҽа мызкы анца, бӷьыцк умбо аҵлақәа ҟьантазхарын, еснагь ииаҵәаз рыда. Урҭ рыхкы ара имаҷӡан.
Наҟ-ааҟ аӡы еиҩызшоз амҩа ылган, машьынак нықәланы
аӡиас ахь инеиртә. Уи аӡиас аҳаракыреи алаҟәыреи ракәын
акариер иҭажьыз аӡмыжь адуреи амаҷреи зыдҳәалаз. Уи
амҩа дықәланы днеиуан лара, аӡы шыҟаз длымбаакәа. Уа

433

аҵиаақәа дрылагылон, аха адгьыл цәаакыран, уахь днеиртә
лшьапы еилаҳәамызт. Акариер ахьаанҵәоз аӡиас уажәы
амахәҭакгьы ыҟаӡамызт. Асы аныӡҭуаз, аӡиас еимгәаҽҽа
амшын ианазцоз, арахь аӡы кыдҳалалон, аӡкыга икылсны
иаауан. Алада, аӡиас иаваз ацуҭа адгьыл ыҵнамшәаарц,
иҟаҵан аӡкыгақәа. Зегь раҵкыс иауз, иҳаракыз абра иҟан.
Шьҭа аамҭа цахьан, иара наҟ-наҟ иавҵагыланы аԥслыш
ҳаракқәа зҳахьан. Аӡкыга ахьаанҵәоз аӡиас еилаҽҽо илеиуан. Егьи аҟәыҵәа ашьха иавҵаланы ицон. Адгьылбжьаха
ду нхон аҩныҵҟа. Аҵла ҳаракқәа абжарак бнарартәуан.
Уахь амх бзиа аӡәы илаиҵон, араантәи уи злаҭахкааз аанда
убарҭан.
Аӡкыга аҵкарҵәҟьа дықәгылан лара, дызлаԥшуаз аблахкыгара игәнылкылози игәнылымкылози еиҟараны. Адгьылбжьаха аҽаԥсахуан, аӡиас адухара иахырҟьаны. Аӡы адгьыл
ықәнагон џьара, даҽа џьара иқәнажьуан. Аӡиас абжьы
лгәаԥхон. Дзыдԥшылоз ашьхара аӡиаси амшыни ирыбжьан.
Убрахь дцарц лгәазыҳәон, ныҟәарак ахьеиҿкаамхаз лгәы
иалан, аамҭа усгьы илцәыӡхьан, хынҳәышьак амаӡамкәа,
уи иаццаз лара илыцәбжьахаз аусқәагьы маҷӡамызт. Аԥсҭа
инҭҟьоз аԥша ара ӷәӷәала исуан, уаақәганы уагартә. Уажәы
уи амч маҷӡан, аӡиас ахьшәашәареи адгьыл иқәыз аԥхареи
иҟарҵоз аҳауа шыра аиԥшымзаара иахҟьаны, аарла исуан. Уажәааны ӡӷабк лымацара арахь дцәырҵуазма дшәаны,
аха лара шәарак згәыҵамӡалоз лакәын. Дызцәымшәашаз
акәын дзыцәшәалоз. Абра дықәгылазаауан акраамҭаӡа,
ааилахәлар лҭаацәа лышьҭаларын акәымзар.
Шьҭахьҟа лҿаалхеит. Акариер аӡиас аган ала иа­
хьаанҵәоз иҵаулаӡаны, аҭбаарагьы жәохә-ҩажәа метра
аманы, аӡы ҭатәан. Мрагылара шыҟаз уи иацлон, иубарҭан
акәараҷҷақәа рацәаӡаны иахьыҵыҵуаз. Мраҭашәара шы­
ҟаз иацрыӡӡаауан, иубарҭаӡамызт, амала, напылаҟаҵара
ацрыҵгаҿ унаӡар, иубон аӡы шацрыҵуаз. Ажәакала, ари
ӡмыжьны иҭажьӡамызт, иацлон, иацрыҵуан азы, еснагь

434

ицқьан, иужәыргьы иуԥырхагаӡамызт. Иржәуамызт, избанзар рҽыркәабон, аӡба иакызгьы иахьижәшаз егьырҭ аҭыԥ
цқьақәа рацәан. Раб иааигалон абра, агәыла хәыҷқәа нарыдкыланы. Ишыхәыҷӡақәаз рызынтәык аӡәаӡәала аӡ­
сашьа дирҵон. Ран ӡы лымбаӡакәа дахьызҳаз еснагь игәы
иалан. Раԥхьаӡа абрахь ӡҭалара лара данрыцаауаз аарла
илгәалашәон.
Убарҭ ашықәсқәа рзакәын лара илгәалалыршәарц
илҭа­хымыз ахҭыс аныҟалаз, арахь илгәалашәақәаз наҟ
илзы­ҵәахуамызт, амала, имаӡарахын зегь рзы, лара
илыц­рымӡаауа илыцраҳәагәышьан акәымзар. Илықә­лаз
ахәыҷӡақәа драхәмаруазу, илырхәмаруазу цқьа илгәала­
шәомызт, ланшьцәа ргәарԥ анҭыҵ еидтәалан. Уаҟа аеншьа
заҵәы ԥҳәыс данааигаз акәын, рчара ааилдыргахьан. Лара
лаҳәшьеиҳабы, шықәсык ала акәын дахьлеиҳабаӡазгьы,
аҩны даадәылҟьан, агәашә ааимԥааны, ахы лышьҭауҵар
илхьымӡо дшыҩуаз мацара, еицыхәмаруаз даарыдххылеит. Дгәырӷьаны лхаҿы лашон. Дхәыҷымзи, уи илаҳаз
даргәырӷьон, аха даҽаӡә илахь еиқәнаҵарын ҳәа лхахьы
иааиуазма.
«Ҳан аҭаца илалҳәаз бдыруама? Сара саниуаз сылҭахын
даара. Бара бир лҭахӡамызт, ахшараиурҭаҿ бынлыжьар
лҭахын, аҷкәын иакәзаарын дзызԥшыз».
Убас ирласны иааҭлырҟьеит илҳәаз зегьы, дшаал­
газҵәҟьа деиҵамхаӡакәа шьҭахьҟа днаҭрысит, илгәаԥха­
шаз даҽа жәабжьк лаҳарц дгәаҟуазшәа. Радоу илаҳаз
лгәамԥ­хеит, аха иаразнак деиҵанарӷәӷәартә, ма лылыхь
еиқә­наҵартә дҟанамҵеит. Ахәыҷқәа дышрахәмарц драхә­
маруан. Амш шеилгаз еилган, хәашьрак аимуӡакәа. Ак­­рыр­­
фарц ианрыԥхьа, аҩныҟа длеин, дшыччац дыччон, лҩыз­цәа
аҵәы рылылхуан. Раб данааи, аҩныҟа игеит, уахык џьара
иԥхьар иуазма. Еиҭакрак лыдырбалозма, ларгьы илныруазма. Амала, лыҵарра амшала ианлықәцәҟьалак, лан
ахшараиурҭаҿ дынлыжьырц шылҭахыз аалгәалашәалон.

435

Ланду дшәины мацара дцәажәалон, уи лхы лара ианлызхаз,
ҿыц иаалгәалашәон дырҭахӡамкан дышиз.
Ҽнак ашкол аҿы лырҵаҩи лҩызеи ааҩнашылан, ахәыҷқәа
иреигәырӷьаны акака рхырҳәаауан. Лара лҿы ианааи, –
«Деиқәаҵәаӡа дышԥаҟоу, бара?» – лҳәоит арҵаҩы лҩыза.
«Даара илнаалоит, деиқәаҵәаӡа дыҟоуп аха», – дыччон
лырҵаҩы. Дырҭахӡамкәа адәы дшықәнагалаз анаҩсангьы,
дырҭахӡамкәа адунеи дшықәыз даазхәыцит. Аҩны данааи,
изыхҟьаз рзымдыруа, – «Сара сышԥаҟоу сеиқәаҵәаӡа?!»
– аалҿыҵҟьеит. Уи убас ирҵауланы иҳәан, еицәаз ҭеиҭԥш
лара илызкашәазшәа. Нас аки-аки неицыло рҿынархеит.
Ддырҽхәаргьы еипипмаыпввцәаз аҵылбаауан. Еиқәылон
зегьы, аха лара макьана уи лныԥшуамызт, лыбжьы
ныхҵаны дыччон, дыхәмаруан дҵарцәаны, лҩызцәа аҵәы
рылылхуан илгәарԥхацәаны. Ус дыҟан акыр шықәса, ҽнак,
шьҭа дыӡӷабхон ануҳәашаз, иҟалаз, лыԥсҭазаара хылагәыла еилазҵашаз ахҭыс аалызцәырҵаанӡа. Уи лықәра
еиҭасра иадҳәалан, илбоз-илаҳауаз, илыхҭысуаз ухахьы
иузаамгартә ирҵаулацәаӡаны инылныруаз.
Убри аламҭалаз лара деиҳәҭҟәыҟәлазшәа аӡы азааи­
гәара дтәан. Лҿааиҵылхит. Аҩнынтә хара даныҟаз, аӡи
абнареи рзааигәара даныԥшахьырсуаз, уи лгәалашәарц
лҭахымызт. Уи амацара акәмызт, илаҩсхьаз лыбла ихгылазарц усгьы илцәымӷын. Шьҭахьҟа лшьаҿа еихымгакәа,
мраҭашәара шыҟаз, акариер дахыкәшарц амҩа днанылеит.
Алада иҭагылан аҵла ҳаракқәа, рыбжеиҳараӡак ԥслышын.
Арыӷьарахь ҩыџьаҟа рынхарҭақәа дрывсуан. Урҭ анапы
ахьрыгыз аалгәамԥхеит. Џьаргьы шәҭык убаӡомызт. Алада дҭалар, ачықь рыҵаҟа издыруадаз шәҭқәак еиқәхазар,
аха уи ахәылбыҽхаз уахь дызҭалаӡомызт, ааилашәшәара
аҽазнакуан. Акариери аихамҩеи дрыбжьаланы днеиуан,
касыла лхаҿы ҭаҳәҳәа. Аихамҩа ҳаракны илеиуан. Азш маӷи
ахьацақәеи аган аҿы рызҳауан. Ажәқәа абнара илҵуан.
Рыфатә маҷхахьан, даргьы шьҭа ирныруан. Урҭ драԥысны
лҿыналхеит, дрышьҭагылар деиҵахаӡон азы.

436

Дара рҿынтә акариер ахь унеирц, аихамҩа уахьаахшәоз
ҩыџьа, лара илымариашаны, рҿаархахьан, данырба
акәхарын, иааҭгылеит. Цқьа илзеилыргомызт, лаби лаҳәшьа
аиҵби ракәхарын. Рцәаара усшәа илбеит. Лшьаҿа аихгашьа еицамкӡакәа днеиуан. Макьана цәылашан. Дара
рҿы днаӡаанӡа, хәлон. Илыцәшәаны илышьҭалазар
лгәахәт. Аиашаз, иҟалаз лдырит. Лаб данааи, – «лымацара дышԥоушәыжьуаз?» – иԥшәмаԥҳәыс даалысны дикит. Арахь аӡӷаб дцеижьҭеи сааҭк еиҳан. Нара лызҿиҭит.
Лаҳәшьа данцоз уи зынӡак илымбазаарын. Уи даашьҭыхны,
аб иԥҳа длышьҭалт. Аихамҩа инхыҵны, иаваршәны
идәықәларц рҽазыркуан. Избанзар иара агәра ганы дыҟан
аӡӷаб ҵаҟа ачықьреи аҵлареи ахьеилагылаз, шәҭқәак
лԥшаарц, дҭаларын ҳәа. Амҩа анаӡараҿ арахь аӡә дшаауаз аниба, лара шлакәыз анидыр, даангылеит, дкарауараха
дыҟан, амцхә аныҟәара илшомызт. Лныҟәараз лгәалаҟаны,
дԥышәырччон лара данырзааигәахоз.
– Ма Нара дышьҭыбхыр, ҳгәы иаҳа иҭынчымзаауази.
– Сымацара сыҟазар сҭахын.
– Бгәы алаҟоу?
– Ааи, – лҳәеит ахәыҷқәа реиԥш.
Аҩны ишааизҵәҟьа, лара адиван днықәтәеит. Лгәы
ақәбзиан, аха иаразнак дааԥсон. Дзыдтәалаз ланду ил­
шәилоз илҭахызишь ҳәа длызԥшуан. Лара уамак дзым­тәеит.
Ателевизор дшахәаԥшуаз, дыцәарц егьлыгымхо днеиуан.
Ишынҭаацәаз уаххьала ианча, лаб идәқьан ахь дцеит, иԥҳа
заа дышьҭаларц налабжьганы, избанзар адырҩаҽны Аҟәа
дигарц иҭахын, ашьыжь диргылон. Лара аишәа еиллыргеит,
ачанах лыӡәӡәеит. Лан длызнеин, длышьҭаларц шылҭахыз
ллымҳа инҭылшьын, лиарҭа шыҟаз лҿыналхеит. Ландугьы уамак днымхакәа дааин, илулак лҽеилылхит, алашара лырцәан, дгәагәо лиарҭа дазааит, днышьҭалаанӡа даҽа
ҳамҭакы лыбжьы гон. Уи макьана дтәазаауан, аха лмаҭа, нас
даалмырԥшырц, длышьҭаланы дызхааиз еилкаан.

437

Ԥыхьақәа раасҭа иаҳа ҭынч дыцәан, макьана уахыла
аԥсырҳага ԥсшьараҵәҟьа абаҟаз аха. Ашьыжьгьы, знызынла атәы умҳәозар, иаҳа деиӷьны дааԥшуан. Ԥхьаҟа
дшыманшәалахоз агәра лгон, уи хықәкын шьҭа. Амала,
агәрамгара дамҽханакӡомызт зынӡак ҳәа узҳәаӡомызт. Аус
злаз, лхықәкы аҽаԥсаххьан. Лхықәкы анагӡараз илымаз зегь
ақәлырӡуан, иаанагоз, уи анагӡара ԥсҭазаарала дазхиан.
Ԥыхьақәа реиԥш ашырҳәа дҩаҵҟьеит. Аиашаз усҟан еиԥш
дҵарымызт, дзыласцәомызт, аха излауаз ала дыццакуан.
Илдыруан лаб уажәы адәқьан ахь дышцахьаз. Акрызҭиуаз
ианлаамҭаз дааиуан, нас иара аҩныҟа дхынҳәуан. Даргьы
амҩа иқәларын. Лан адәылҵра дазхиан.
– Радоу, сара сшәыцны сызцаӡом.
– Акыр ҟалама?
– Ус акгьы ҟамлаӡеит, аха сбыцзар сҭахын. Аколлеџь
ахь адырра рысҭарц, ателефон сахьасыз, иахьа Аҟәантә
сасцәақәак рзаауазаап, слеир рҭахуп. Баб иасҳәахьеит.
Бара бшәома?
– Мамоу. Бара бца, бысцәымшәан.
Лгәи-лгәи еилаԥшуа, ан агәарԥ дынҭыҵит. Аб дшааиз
еиԥшҵәҟьа арахә ҭицеит. Даахынҳәны иҽеилеиҳәаанӡа,
аԥҳа ихәы лырхиахьан. Шыжьхьа анифа, иҽеилеиҳәарц
дыҩхалеит. Лара, аишәа анеиллырга нахыс, дыхиан. Аб
длымбаауазшәа анылба, ус иҽынирхаӡаломызт, еснагь
иара иакәын иԥшыз, ихьыз еилылкаарц, азалахь ашә
аалыртит. Фотосахьақәак дзыдгылаз аишәа иқәыԥсан,
руак икын. Уа ианыз лаҳәшьеиҳаби лареи ракәын. Ашкол
ианҭалақәаз рышьҭахь акәын. Бароу лфото шыҟарҵоз лдыруан, даараӡа лҽазыҟаҵаны дыԥшуан. Радоу дмыччакәа
лсахьа рызҭыхуазма, лҿырҟьара ллымҳа иахшьыҵәҟьан.
Аб игәалаҟаӡамкәа ҩ-хаҿык дрыхәаԥшуан. Абасҟатәи аԥс­
ҭазаара иалагәырӷьоз лнапы лгәыҵаԥсара дазхиахартә
шԥаҟалеи ҳәа иара игәнигозар акәхарын. Ахәыҷы лхаҿы
иқәыз аԥсҭазаара ду даҽазнык уи ирҵарны игәалаиршәон

438

усҟантәии уажәтәии аӡӷаб лҭагылазаашьа аконтрастра
зеиԥшраз. Иҩныҵҟа ибзиаз ацәанырра изнырҵысуамызт.
Шьҭахьҟа дхьаҳәзар ҳәа лызгәыӷра заҵәык иара ԥхьаҟа
дарԥшуан. Аԥҳа лықәҿимҭит азы, лара иҭагылазаашьа цқьа
илзеилкаауамызт. Усҟан иара аарла изышьҭхуаз ахәыцра
даларшәын. Ажәак лҿыҵмыршәакәа, шықәсыла иаалгон
ҩныҵҟала леибарххара, лгәеибафара, даҽаӡәы иакәмызт,
лара дшыҟаз иахьеи уахеи илхылаԥшуан, драаӡон ҳәа зхы
зыԥхьаӡоз ангьы абгьы ирзеилымкаартә, зегь лҵәахуан.
Леидара заҟа ихьанҭаз аҟара лхала даҵаԥсуан акәымзар,
илырмаӡон. Лхала дыҟазарц лҭахын, дхьыԥшымзарц лгәа­
зыҳәон. Аҽшьра – ари ишәарҭаӡаз аԥан дынхықәгылеит,
нас акәын дызҵаз анылцәеиԥхьыттаз, лхықәкы лзынагӡо­
зу, илзынамгӡозу аилкаара уадаҩӡан, дызҭагылаз аҭшәара
ҟадыџь анылцәаргамахаз.
– Иухьи? – дааҩналеит лара, акыр ихьҵәҟьазу имыхьзу цқьа илзеилымкаауа, усҟатәи ирҵауланы ахәыцра
уажәыҵәҟьагьы дазхиамкәа.
– Акгьы… Бахәаԥши, ибсахьоу ббап! – дԥышәырччо
даалызхьаҳәит иара.
– Иубеи? – афотосахьа ааимылхит, даҽазны излеиԥ­
шымыз лзеилымкаауа, избанзар афотоқәа рҿы иахьабалак
лыччашьа еиԥшызшәа лбон.
– Еснагь абас быччалароуп, – илиркыз аалымхны егьырҭ
инаргәылаиҵан, наҟ иҵәахит. – Былахь еиқәны сара бсымбароуп. Ус бсыздырӡом, бысзеилкааӡом. Бақәшаҳаҭума?
– Аиеи, – лҳәеит лара, лаб ииҭахыз аҵыхәтәанӡа игә­
ным­кылаӡакәа.
– Шьҭа ҳцалома? – дышнеиуаз зны лыхәшәтәрақәа
реицәа­жәарагьы рыцларын ҳәа дгәыӷуан иара.
– Ухиазар ҳцалап.
– Амҩа алԥха! – аԥхьа дындәылҵит, изшьҭаз аԥсихиатр
лымацра дахәомызт, зегь раԥхьа илзааигәаз зегьы
аԥсихиатр зыҟаҵараз лагамҭақәак рымазар ахәҭан ҳәа
игәы дҭахәыцуан.

439

Амҩа иқәын рҩыџьегь. Усҟан иара зыгәра имгоз
анцәа диҳәон аԥсихиатр дрықәшәарц. Адиспансер аҿы
даныҟалоз амш азы изымцеит. Ари аҽны дара амҩа иананыз, лара арратә комиссариат ахь дцон, нас аамҭа шлоуаз еиԥш, арахь даауан. Дахьыҟазаалак џьара диԥшаарц
иақәкны иман.
Усҟан иԥҳа лхы даҽаџьара иҟан. Лҿаԥхьа ииасуаз
аԥсабара сахьақәа дрызҿлымҳан. Ҭагалантәи асахьа лыбла
ихгылаӡомызт, аҵыхәтәантәи арҭ ашықәсқәа ирылагӡаны.
Ҭагалара мзқәа анаацәырҵуаз лгәалаҟазаара аԥхасҭахара
аҽазнакуан, еицәахо мацара аҿынанахон, быӷькаԥсара
иацлабуазшәа. Адунеи лзы илашьцан, ҽынлеи уахылеи
еиԥшын. Амш анеилгазгьы, ашәшьы лызхын. Деимарххо акы дахәаҽуан, лхы ахьылгара лзымдыруа. Аӡынра
инҭагылон, адунеи ақәзаара аҵкыс ақәымзаара еиӷьалшьо.
Ааԥынра аҽцәырнагандаз ҳәа дыԥшын. Аха ҭагалара
асҟатәи дазҿлымҳаны уажәеиԥш ааигәа дҟамлацызт. Убри
лгәы ҟанаҵон. Издыруадаз уи рацәак дазҿлымҳамзаргьы,
аха илцәымӷӡамызт лҳәартә лхы лбон. Амҩан уажәиуажәи амшын гәеиужь аацәырҵуан. Анаӡара аԥсыӡкыга
ӷбақәа хын. Макьана шьыжьын, лаб заа амҩақәгылара
бзиа ибон, дзыхьӡақәашаз рацәахарц. Амала, уи аҽны лара
лыда хьаа имамкәан, дганы дааигарц иҭахын. Амра ахәқәа
иаархыҵны, амшын инӡааԥшылеит. Уи асахьа лхаҿы инхарц лгәы азыҳәон, аха ирласны амҩа иахьаныз, асахьақәа
рҽырыԥсахуан азы, лхаҿы цқьа иаангылаӡомызт. Амашьына
Ешыра амҩа лақьҭа ианыҩаҿала, лыблахаҵ гьежьуан, аԥхӡы
лықәнаҭәон уҳәартә, чаврала лхаҿы, лыхәда аалрыцқьеит.
Илҭахызар дшаангылоз леиҳәеит, лара илымуит акәымзар.
Иара амашьына аццакыра ирмаҷит, иаҳа лыԥсы ааивылгарын игәахәушәа. Ус ԥшьаала, аццакыра иҵегь ирмаҷуа
мацара длыбаауан, ацҳа шыҟаз. Аладара иаҳагьы лгәы
архынҳәуан, уи бзианы идыруан иара. Ақалақь ианналала,
хара имгакәа, ҩнык аҿаԥхьа лаб даангылеит. Аԥсихиатр

440

дыҟаӡамызт, аха ааигәа дшааиуаз иарҳәан, аӡӷаб маҷк
лҿеиҵарц дигеит, лара егьлымфеит акәымзар. Ианыхынҳә,
ахәшәтәҩы дыԥшын.
– Нас иҳәала зегьы ахы инаркны! – аԥсихиатр аӡӷаб
иналабжьалгеит, аха ачымазаҩ днаԥшааԥшуа дынхеит.
– Сара сымцхәуп, – аб дҩагылеит.
– Ҳара иаарту цәажәароуп иҳамоу, уздәылҵуеи? –
дҵаауан аԥсихиатр.
– Ус иаҳа еиӷьуп, ишышәҭаху шәеицәажәап, –
дыҩдәылҵит иара, «ҳара ҳаԥсихика шәацәыхароуп иахьцалак» ҳәа дхәыцуа.
– Зегь злалагаз, – аӡӷаб аԥсихиатр дылҿаԥшуан,
– сгәанала, саныхәыҷыз зны ахәыҷқәеи сареи
ҳанеицыхәмаруаз ауп. Усҟан саҳәшьа дааин, дгәырӷьаҵәа
исалҳәеит сани саби сырҭахӡамызт азы, ахшараиурҭаҿ сан
сынлыжьыр цәгьа ишылымбаз…

Ан Ианга
Аиҳараӡак анҭыҵ даныҟаз, лгәалаҟазаара бааԥсы
акыр илҵәахуан, иаалыкәыршаз уамак ианрызгәымҭалак,
агәхьаа ркуамызт, избанзар ауаҩы еснагь еиԥшны ихы
изымҩаԥгомызт. Усҟан лыԥшәмеи лареи реицәажәара
хьанҭыџьӡа лгәаҵа иҵан. Ԥара илеиҳәахьан иаб ииҳәаз
цқьа ишылзеилымкааз, аха лара, инҭаршәны зегь
лгәалалыршәацыԥхьаӡа, аӡӷаб илхымҩаԥгашьахаз, зегь
акәымзаргьы, аӷьырак зхареитәыз лара лан лакәын. Аб
игәы иҭаҵәҟьаз иԥа цқьа иаимҳәазар ҟаларын, гәала
ӷәӷәак аҷкәын изкашәар иҭахымзар алшон, нас хаҵеи
ԥҳәыси реизыҟазаашьа абзиареи ацәгьареи рҷыдарақәа
нҭырҳәцааны аԥа идыруазарц абаҭахыз. Хаҵеи ԥҳәыси
еибырҳәаз рԥа иахьизцәырылгаз азы гәыбӷанк лимҭан­
даз! Ацҭәы ахылҵра лҽацәылыхьчон акәымзар, егьыс
лыԥшәма игәы иаанагоз шьҭа игәхьаа лымкрызшәа лгәы

441

илнаҭон. Деиҵаӷәӷәа лхы лбозаргьы, лыҩныҵҟа шыҟаз
лусура ианыԥшыртә, лхы даиааины мацара лырҵаҩра ус
мҩаԥылгон. Урҭ реицәажәара ашьҭахь мшқәак цахьан, маҷк
лгәала лыхԥсаахьан, ус хәыҷы-хәыҷла деиӷьхарын, зынгьы
илхашҭыр здыруадаз, аха уажәы раԥхьа «жьаҳәала данлысыз» дшыҟалаз дыҟазшәа лхы лбон макьана. Лхәыҷқәа
рзы адәы дықәын, илуаз-илҳәоз зегьы дара ирызкын, гхак
ҟазымҵоз уаҩ дыҟамызт, аха лааӡара лҵшәа аламызт
уҳәар лзычҳауазма, – убри акәын ииҳәарц ииҭахыз иара,
димыргәаарц, ирдадазшәа дышцәажәазгьы.
Лусурамш ашьҭахь, илҭаххашаз атетрадқәеи ашәҟәқәеи
аашьҭылхын, лшәыра инҭаҵаны дындәылҵит. Аҽны ирҭаз
асасцәа ықәҵхьан. Ихәмаруаз ахәыҷқәа дынрылсит, анахьарахь дхьаԥшкәаԥшуа, лԥа дылбозар ҳәа. Иара агәарԥ
дықәылбауамызт. Амҩахь дкылсын, шьапыла амҩаду
шыҟаз дҩеит. Маршруткак аанылкылеит, уамашәа иубартә,
ҭыԥкгьы ҟалеит, араҟа ҩыџьаҟа анлыбаа ашьҭахь. Илдыруаз
џьоукы ҭатәазар ҳәа, дагьҭамԥшит, уаҩ дылбар лҭахӡамызт,
лхәыцрақәа дырзынхар акәын дзызхьуаз. Уи аҽны лыԥшәма,
аӡӷаб диманы, Аҟәа дыҟан. Ааразы иаахьазар акәын, аха
ачымазаҩ амҩа шԥалхылгазишь? Убри азхәыцра аҽны
маҷк деиқәнакит акәымзар, лыԥшәма иажәақәа рымацара дырзынхар, аамҭа ахгара лцәыуадаҩхон. Уи лааӡараҿ
иара игхаз ыҟаӡамызшәа, лара лџьабаа мацара аҵәы
ахьишьызшәа лгәы ҿнакаауан. Аӡӷаб аиҳабы хаҵа данцагьы, «быԥҳа дахьцоз шԥабзымдыруаз? – ҳәа даалҿагылеит.
Аиашаз, иара даӷьны дымцәажәеит, иҟалашаз ҟалахьан,
ацҭәы алихыр иабеиҭахыз, аха иажәа иалаҵаны гәыбӷан
лим­ҭози. – Ани аԥҳаи еибырҳәашагьы сара саҿызаауама,
– иҳәеит. – Лымаӡа лыҵыздыраашаз ан лакәын, даҽа
хырхарҭак лыҭатәызар, даҽа цәажәарақәак мҩаԥгатәын,
ааӡара иаҵанакуа рацәоуп». Ахаҵа ианакәызаалак аԥҳәыс
лхы иҭаирԥон аҭаацәара рыгхақәа зегьы. Уи лгәы иалан
лара еснагь, уажәгьы убасҵәҟьа иҟалеит.

442

Амашьына данлалбаа, агәарбжьара дныбжьалаанӡа,
џьоукы аӡӷаб илызҵаауан. Хьаак змаз лыҽлеиԥшымтәӡакәа,
ахәыҷы абзиарахь лхы шлырхаз наралҳәеит. Иахьлыз­
ҵаауаз азы днараҭабын, аҩныҟа лҿыналхеит. Уахь анеира лцәымӷызшәа, ҩныҵҟала ныррак лыман. Аиҳараӡак
лыԥшәма игәаӷ дыкны дагон. Аха ишԥаҟалҵарыз, лыԥсҭа­
заара уи агәараҭа иадылҳәалахьан, аҩндура иамаз
аҷыдарақәа дрыцклыԥшлар акәын. Аҩнаҭа иадылҵахьаз
аџьабаа маҷӡамызт, зегь раҵкыс ихадаз лыхшара ргәаб­
зиареи, рҵареи, рааӡареи ракәын. Абри агәараҭа дҭыҵны
мышкы зны дцарын ҳәа лхы иҭамшәацызт, дгәаадымгәаа шьҭа араҟа иҟан лхатә нхарҭа. Агәашә аалыртын,
агәарԥ дынҭалеит. Ашьац ӡынгьы-ԥхынгьы ииаҵәаран.
Агәҭа иқәгылаз араҵла абӷьқәа каԥсон. Иҿазгьы шлан,
алкыдшәара иазхианы. Ланхәа адиван аҵкараҿ дықәтәан.
Лыԥшәма дыҟамызт. Уи иабзоураны, илҭахыз зҵааракгьы
нмыжькәа илылҭон, адиван егьи аҵкараҿ иқәтәаны,
заҳәшьеиҵбы илахәмаруаз Радоу. Амала, ан лызҵаарақәа
усҵәҟьа ирацәамызт.
– Шәзышьҭаз дшәықәшәоу?
– Дҳақәшәеит.
– Илҳәеи?
– Ахы инаркны аҵыхәанӡа зегь лзеиҭасҳәар акәхеит.
– Хәшәтәышьас иамоу зылҳәа? Баб хазы длацәажәама?
– Ааи. Ахәшәқәа х-хкык зжәыр акәхоит. Аҟәа ҩба
иԥшааит. Егьи азы Шәача дцароуп. Урҭ шызжәлаша ани­
ҵеит. Руак шьыбжьон ижәтәуп, нас уаха. Убри маҷк бхы
аҭыԥ иқәҟьазшәа бҟанаҵоит лҳәеит. Аха бааҟәымҵӡакәа
ибжәлароуп ҳәа салҳәеит.
– Ишбалҳәаҵәҟьаз зегь ҟабҵароуп.
– Оо, Уарҭан! – адәахьы аӡә ҿиҭуан, ан дындәылҟьеит. –
Уарҭан дыҟаӡамеи? – агәашә иадгылаз Махаз иакәын.
– Дыҟаӡам, аха ҳарҭ зегьы аҩны ҳаҟами, – дҿаԥхаҿаччо
днеиԥылеит лара. – Аҩныҟа шәааи!

443

– Уахь снеиртә аамҭа уамак сымам, уск азы срылоуп,
аха, аранӡа санааих, шәыӡӷаб дшыҟоу збар сҭахуп.
– Уи, дыжәбар шәҭахызар, дышәҳарбоит, аха шәҳаса­
сыз! – Махаз длыма аҩныҟа длеит.
Иара Кәыҷ аԥсшәа аалеиҳәеит, нас Радоу лхы днагәӡит,
дкьаҿын азы, ииулак ишьапԥықә дықәгылашәа, ашьҭахь
Нара лахьгьы даақәгьежьт.
– Бышԥаҟоу? – даныладыртәа длызҵааит Радоу.
– Хар сымам, – дԥышәырччон лара.
– Ҳаи, анцәа иџьшьоуп! – лцәажәашьа игәы иаахәеит,
игәы иаахәашаҵәҟьаз бла шылхамзгьы. – Анцәа бихьчааит,
анцәа! Лассаамҭа шәеиԥымхааит! – иара анду Кәыҷ лахь
ихы наирхеит.
– Анцәа ииныҳәаша!– анду аҭак ҟалҵон.
– Абаа, акымзарак сҭахӡам! – аԥшәмаԥҳәыс иаақәлыргы­
лаз ихы ахибаауазшәа, ҿааиҭит.
– Ҵәыцак аанышәкылап, – аҩы нҭалҭәеит.
– Ибҳәан еиԥш, аҵәыцак скып, аӡӷаб саалықәныҳәап.
Уаҳагьы сызкуам, аус сымоуп. Нас санынаскьабго ибас­
ҳәап, – аҵәца аашьҭихит. – Анцәа биныҳәааит, сыԥшӡа
хәыҷы! Бшынҭаацәоу бныҳәаз! Баби бани рџьабаа
базхәыцла! Банду блызхәыц! Баҳәшьеи башьеи брызхәыц!
Абзиара мацара бхы иҭашәааит! Баԥхьаҟа анасыԥ бзиа
бзеиӷьасшьоит.
Манча анрыла иабдуи Махаз иани ешьеи еҳәшьеи
ракәын. Радоу лымаӡақәа зегь идыруан ари ауаҩ, ибла
дзыхԥшыломызт, лхы лалырҟәит. Ус дгылан, иара иаҵәца
ҭарцәны инықәиргылаанӡа. Акы днацҳаит. Дыццакуан,
аха дуаҩ ҭынчын азы, уи аҵәахышьа дақәшәон. Аҩныҟа
данааихгьы, иаарласӡаны дыздәылҵуамызт. Иаақәихит
даҽа ҵәыцак. Анду лныҳәаҿала дналаган, аҭаацәара
шынеибыкәыз даарықәныҳәеит. Иаҵәца ҭамырцәӡакәа
инықәиргылеит. Ихаҭагьы гәабзиарала ӷәӷәак далаҟамызт,
игәыхь азы дышьҭан. Маҷк данааӷәӷәаха, уск иҽазимкыкәа

444

дыҟамызт, акәымзар ихала ас ддәықәларымызт. Уи цәыри­
геит дцарц агәашә аҿынӡа даннеи. Аԥшәмаԥҳәыс днаскьалгон, егьырҭ, ахәыҷқәа, иахьаадәылҵыз иааҭгылахьан.
– Ҩымчыбжьа рышьҭахь, асабшаҽны, сыҷкәын ԥҳәыс
дизаазгоит, ачара зуеит. Сахьтәаз банхәа лҿы исзымҳәеит.
– Шәрықәгәырӷьааит! – лара деихаччон. – Даргьы
ахьымхәааит!
– Иҭабуп даараӡа! Шәшынҭаацәоу сшәызԥшуп.
– Шәҳаԥхьазар ҳҽаҵаҳархом.
– Аӡӷаб длажәымгакәа шәымун! – ҿыц илгәалаиршәон
аӡә даанымхарц.
– Дышԥалаҳамгои! Уи ҳҭаацәара далаӡами?!
– Ааи, аферым ԥҳәыс! Анцәа дбықәныҳәааит! Умшьацә­
хыслаӡакәа ныҟәашьа зыҟалом акәымзар, иааҟабҵо зегьы
срықәшаҳаҭуп.
– Абзиа ззыҟалаша! – Махаз агәарбжьара данынбжьа­
ла, даагьежьит лара.
Лхәыҷқәа ранду лнаҩсан адиван ахь ихынҳәхьан.
Лыԥшәма дааир, зегьы аҩны иҟазаауан. Рхәы лырхиарц
лҽыназылкит. Радоу, длыцхраар шыҟалозгьы, дылмыԥ­
хьеит. Уи заҟа илҭахыз лыԥсы лшьар акәын. Иаалырҟьаны
лыԥшәма, иааира иақәыршәаны, аҭаацәа рхәы хиазарц
дшаҿыз даазхәыцит. Ус анакәха, уи иааира дазԥшын. Дыл­
цәымӷны иааира дазԥшын. Агәыҩбара анахь даршәуан,
арахь даршәон. Ашә анаат, иааирыдаз ҳәа даахьаԥшит.
Абар иаргьы дахьааҩнашылаз. Дылзаахьамҳәӡакәа,
ахәыҟа­ҵарҭа дныҩнысын, наҟ дныҩналан, телевизорла
ажәабжь ҿыцқәак дырзыӡырҩырц днатәеит. Ашә иаалагылаз иара шиакәыз анылбоз, лцәымӷахара аҽарҿыцуан.
Аха длықәымцәажәакәа, дагьаалыхәамԥшӡакәа наҟ даннеи, лцәымӷра иацлазар здыруадаз, аха ихымҩаԥгашьа
лгәы иалан. Аԥсихиатр, Радоу лҿы илымҳәаз, ак иара хазы
иалҳәазар ҟалон, аха убри дазҿлымҳаз мацаразу, ма уи
иаҵганы дыниацәажәар лҭахызу, лхаҭа уажәыҵәҟьа цқьа

445

илзеилкаауамызт. Иара иусурахь дыццакуан, аҭаацәара
дзырзымԥшкәа, ихала иаармарианы, акы днацҳарц, ахәы­
ҟаҵарҭа дааҩнашылан, иҟаҵаз иааимԥыхьашәаз инап
алеикырц, дныкҿалеит. Дызҿыз дшахьимгӡоз лбан, ашәаӡа
лырпҵын, аҟәыд аақәлыргылеит, дцан, рҵәык изаалгеит,
ача изылххит, иара акрыфара дшаҿыз. Ҭынч крыфаха ихы
изадкыломызт ари ауаҩ.
– Ахәыҷы аԥсихиатр илалымҳәаз хазы иуалҳәама?–
иахьцалак лара лгәы иҵан убри азҵаара.
– Акымзарак салымҳәеит, – ихы шьҭымхӡакәа акрифон.
– Ахәшәқәа рыхьӡқәа анҵаны хазы исылҭеит умҳәозар.
– Дышԥалбеи?
– Дчымазаҩуп ӷәӷәала, аха шьҭа дшәарҭам.
– Уи ҳаргьы иаадыруеит.
– Уаҳа егьацлымҵеит.
– Лыхәшәтәра аамҭас иамеи?
– Ҩымз инаркны ԥшьымз рҿынӡа. Лхаҭа лхы дшашьк­
лаԥшуа ауп аус злоу лҳәеит. Аԥсҭазаараз дықәԥарц агәац­
ԥыҳәара лымоу илымаму акыр аҵанакуеит.
– Уи аганахь ала аӡӷаб дышԥаҟоу?
– Ақәԥара уамак илҭахны збом лҳәеит.
– Уи иаанагои? – ан лгәы ҭыԥсаауан.
– Шәылхылаԥшлароуп лҳәеит.
– Избан усҟатәи лхылаԥшра заҭаху?
– Дызтәу ҳара ҳауп азоуми.
– Уара ухәмаруеит, аха дшәымхьчар даҽа знык…
– Ибдырхуеит, бызҵаауеи. Даҽазнык нарцәымҩа еи­
ӷьал­­шьар ҟалоит.
Асҟатәи еибырҳәаанӡа дызԥшуазма, иара акрифахьан,
аха еицәажәонаҵ аишәа еицарса хәыҷы дзахыҵуамызт.
Лара ҿымҭӡакәа аҭаацәара рчысхә дшаҿыз аниба, иаразнак
дҩагылан, имашьына ацаԥхақәа аашьҭихын, иҿынеихеит.
Лымала дынхазшәа лхы лбон. Радоуи Нареи даарыԥхьан,
аишәа дырхиарц нарыдылҵеит. Лара дындәылҟьан, лыԥшә­

446

ма идәқьан ахь иигашаз атауар дахьалыԥшаауаз дныҩ­
налеит.
– Ахәшә азы уанбацои?
– Уаҵәы сцап ҳәа сгәы иҭоуп. Зны Адлерынӡа аԥтекақәа
еимыздашт. Исԥыхьамшәар Шәача сцароуп.
– Уаҵәы ашәамахь ԥҳәыс лҿы ҳцар иаҳа еиӷьын. Нас уи
мышқәак уаҩы длыдылкылаӡахом ҳәа сыҟоуп.
– Нас уаҵәы уи слызцап дсыманы, уаҵәашьҭахь алада
сдәықәлап, – дааиԥхьхәыцит иара.
– Ашәамахь лышҟа саргьы сцароуп.
– Бусура?
– Сааҭк аҟара сагхоит.
– Бҳацны бымцар ҟамло иҟоума? Схала дсымгои.
– Сшәыцзар сҭахуп.
– Аиеи, нас, – иԥшәма илымеикыр иҭахымызт, џьара аказы дрыцзар шеиӷьалшьоз ҩашьомызт.
Игәаанагара лзеилымкааит, аха иара идырит лара
дзыргәаҭеиуаз закәыз. Аԥсихиатр лахь дахьызрыцымцаз ан
лгәы иалан. Адырҩаҽны ҿыц ашәамахь лышҟа иара дигахуан, лара дицӡамкәа. Иахьнеиуаз-иахьааиуаз иеибырҳәоз
нҭыршәшәа иахьылзымдыруаз лхы иавылбон. Лаб рхәыҷы
ак лыгижьуамызт, аха ангьы илылшоз налыгӡар лыхәҭан.
Ани аби аԥҳа иахьеицлыцыз акыр аҳәон. Уажәраанӡа еицрыгхаз еицдыриашар акәын. Иахьынӡеицықәԥоз ачымазаҩ
лшьара иаҳа заа дықәларын.
– Радоу! – лыԥҳа даалырӡҩрит, уаххьа ианаахыҵ ашь­
ҭахь. – Уаха заа бышьҭалар цәгьамызт. Шаанӡа ашәамахь
ԥҳәыс лахь баҳгоит. Быԥсы шьаны бгылар сҭахын. Нас
уантәи баб усура бааигап. Саргьы сышиашоу Цандрыԥшь
сцоит.
Аԥҳа ус ирласны дышьҭамлеит. Ачанахқәа рҭыԥ ианы­
қәылҵа, даҽа ԥыҭрак ателербага дахәаԥшуан. Афильм
шынеибакәыз лхаҿы ишаанымгылозгьы, ԥыҭчыҭқәак иаҳа
илгәалашәон аԥыхьақәа раасҭа. Иахьцалак, ирацәаны

447

дымтәеит, ажәабжь ҿыцқәа ирылагон еиԥш, дҩагылан,
амацәаз ҩежь зкәыршаз ахаҳә кәымпыл шкәакәа ацәашьы
иацҵаны изҭаз абанкаҿ иахаҭәаз аӡы лнапсыргәыҵа
гәаҩа инанылҭәалан, лҿы иаақәылҭәеит. Адырҩаҽны зҿы
дцоз ашәамахь ԥҳәыс ус лабжьалымгази. Дахьнышьҭалаз,
хара имгакәа лаб имашьына агәашә иаадгылеит, агараж
ианыҵаиргылоз ашә аартреи аркреи рыбжьқәа гон, лара
агьылмаҳаит, дынҭаҳәахаа дыцәахьан.
Аԥшәмаԥҳәыс дыԥшын аԥшәма иааираз. Иара иан,
лԥа данылба, шьҭалара дцеит. Ианга дтәан тетрадқәак
риашо, иҵегь аусутә лыман, аха ацәа зықәҳаз Нара лымацара дышьҭалаӡомызт азы, длыманы дцеит, ателевизор иахәаԥшуаз аԥшәма имала дааныжьны. Ашьыжь лара
дангыла ашьҭахь зегь еиллыргеит, лырахә, лыԥсаатә рҭыԥ
иқәҵаны, лыԥҳацәа аарԥшны, ҿыц аԥшәма дизԥшыхын,
иусурантә дхынҳәуазар ҳәа. Данааи еиҵеимырхеит. Зегь
шыцәаз данцоз часак днацҳахьан. Уажәы Ԥсаҳарантә
дхынҳәаанӡа амла ичҳарын. Ирымҩатәны Нара ашкол
аҿынӡа днаргеит.
– Абарҭ ахаҳәқәа наҟ икаҳаԥсап, – заб иватәаз Радоу
лҭаацәа аалырӡырҩит.
– Избан? – ашьҭахь иҭатәаз ан ак лҳәаанӡа, аб иаҳаз
џьеишьеит.
– Ирылаҳхи? Ахаҳәқәа ырхәархәаруа напеимдахьс
излаҟауҵари ҳәа иухыччапеи.
– Бчымазараз ибыхәарҭахозар ҳәа ҳаҿыми, аҵыхәтәанӡа
инаҳагӡап ҳаналагах, – налабжьеигеит иара.
Ан, илҳәашаз лҿамшәо, ԥхьаҟа дыԥшуан. Аӡӷаб уажә­
раанӡа иаҳа еиӷьын ҳәа изқәылҵаз амҩа агәра лымго
дынхазар – ԥхьаҟа илзеиӷьхарызу илзеиӷьымхарызу?
Ан лхы иҭашәаз азҵаара абгьы дшазхәыцыз агәра лгон,
иԥҳа лызҵаара аҭак ҟаҵашьа усшәа иҟан. Аҵыхәанӡа
инарыг­ӡарц дымҩақәиҵон иара, аха аӡӷаб дыбжьажьо
дзыҟалазеи? Абзиа иазҳәазу? – ҿыц лхы дазҵаауан. Да-

448

хьыргоз-дахьааргоз аӡбахә аӡәы иалымҳәакәа дыҟамызт.
Уи Манча иакәзар? Уи иаҳа игәра лгон, ахаҳәқәа
ырхәархәаруа аԥсҭазаара мҩа ианызаауазма ҳәа лгәы ирбжьажьазар ҟамлози, – ан илдырт иҟалаз, аха лгәы иҭашәаз
иашаҵәҟьан ҳәа лызҳәаҵәҟьомызт.
Ашәамахь ԥҳәыс џьоук лҭахын. Шаанӡа лымҩа иахьы­­
қәыз ан иџьалшьаӡомызт, лыԥшәма тәымк има­ҳартә
дшыҟәындҟәындуазгьы. Аԥсҭазаараҿ ӷәӷәала ишьацәх­
ныслахьаз рлахьынҵа зеиԥшрахашаз аилкаараз игәаҟуан.
Зҿы инеиуаз ишыржьоз шеилыркаақәозгьы, уигьы иақәша­
ҳаҭын, гәынкылагак раҳарц иашьҭан. Ан уахьҵәҟьа лхы
рханы дхәыцӡомызт, аха урҭқәа рахь дымҩақәызҵоз
иибаз-иаҳаз рыда ак агәра зымгоз лыԥшәма иакәын.
Амала, уажәшьҭа урҭ рыӡбахә аартны, иԥҳа иахьлаҳауаз,
далацәажәаӡомызт.
– Шьҭа шәааи! – ашәамахь лыхәшҭаара дахьыҽҳәатәаз
дрыԥхьеит. Лҿаԥхьа аӡӷаб дналыртәеит. – Бара амца
еиқәҵала! Бысҭ афархь! – лыԥлакь нақәлыргылан, ацәашьы
лырӡҭыхуан. Шәамахь бызшәала ак лҳәон, анцәа иахь лхы
нарханы диҳәон, Радоуи Манчеи рыхьӡқәа налаҵаны, – Иаабгаз сырбеи! – апакет аалымылхын, иҭаз зегьы хаз-хазы
инықәҵаны илыԥхьаӡеит. – Ҩ-мҳаҵәк – акрызлашәфаша
роуп. Ҳәызбак шәызхоит, ачаԥҟаразы. Ампахьшьы шәҿы
алашәырбалоит иажәаанӡа. Ақлаԥад бхаҵа ибҭоит,
шәанеиднагалалак амш инаркны, ихаанӡа ишьазаауеит.
Егьырҭ рызынтәак, – ахаҳәқәа, аԥарақәа, абулавкақәа, –
банышьҭалоз бҿы злабыӡәӡәоз зҭыбхуаз абанка иҭабҵоит.
Аҳауа зҭамлартә, ахҩа лахабыршәуеит. Еилыбкаама?
– Ааи, – аҭак ҟалҵоит лара.
– Бҭаацәа беихрарҵозар, абри еиҳаны ахәшьара зуҭа­
ша, акгьы бызгаӡом, идырны ибымаз! Ҩынҩажәи жәаба
шықәса иҵәахны ибымазаауеит, – лҳәан, ҿыц шәамахь
бызшәала дматанеиуан, ҳазшаз илаԥш ачымазаҩ илхызарц дышиҳәоз убартә. – Убасҟатәи шықәса анҵлак, абан-

449

ка иҭыганы, агәил шәҭы аҵаҟа анышә иабҭароуп, аԥарақәа
рыда, урҭ бхы иабырхәоит.
– Илаҳҭаша ԥарақәак сыҭи! – даадәылҵит ан, ихәыцуа
игылаз лыԥшәма иахь лхы нарханы. – Ҳазҿу акыр илыхәап
угәахәуоу? – иара, иааџьалшьартә, лара ҳаиҳа зымчыз ҳәа
илԥхьаӡоз игәра лымгазу, уи иацәажәоз аԥҳәыс лыгәра
лымгазу изеилыргомызт.
– Илыхәеит! – Шьҭа лара иааџьалшьартә, иара игәаана­
гара хьаҳәхьаҵрак аҵаӡамызт. – Ҩынҩажәи жәаба шықә­
са инарзынаԥшуа агәыӷра узлырҵысуеит. Умҩақәылҵеит
убранӡа. Нас ухәыҷқәа, умаҭацәа аныҟалалак, даҽакала
узызхәыцша уҿаԥхьа иаақәгылоит. Уусқәа анырацәахалак,
уԥсҭазаара залымдарыла иҿахҵәарц уҭаххома.

Аб Уарҭан
Амандарина чмазара ианашыкьымҭахоз аамҭан,
Ԥсоу ацҳа ақәсра даараӡа иуадаҩын. Аҵхагәҭан амҩа
дшықәлазгьы, ашьыжь заа дзықәымсӡакәа акыр дынха­
цәеит. Знык наҟ даныҟала, амҩан аԥҭекас иааидыруаз
зегь рҿы дынкыдгыло мацара, Шәача ақалақь дналагылеит, дзышьҭаз ахәшә уаҳа иааизымԥшааӡакәа. Шәача
асасааирҭа «Москва» азааигәа, амҩаду ахьааихуҵәоз,
ахәы иаҿаӷӷаз, уамак улаԥш иҵамшәацәоз ахыбрақәа руак
анемец хәшәқәа ахьырҭиуаз аԥҭека ҩнан. Убра дцар иоур
здыруадаз ҳәа дақәдыргәыӷит, дҵааԥшаауа дахьыҩналаз
џьара. Аҳәаанырцәынтә ахәшәқәа иԥшаалозаарын уи
аԥшәма. Машьынала ддәықәлар, ахәы иаҿарҵәишәа амҩа
иԥшаар акәхон, аҵкыс еиӷьын шьапыла дҩеир. Аҩныҵҟа
уаҩ дыҟамызт, аӡәы заҵәык ида. Уаҩы иҿахырсҭацәамызт
азы, ирҭахыз иаазмоур ҟамлоз џьоукы хәналозаарын. Аӡәк,
аҿхышә иадгылаз иара иидыруаз иакәын.
– Сушьҭаланы сдәықәлар, усзымԥшаар ҟаларын, схысгәы иҭамкәа ушызбаз џьоушьап, – Салуман инапы ааи­
михит.

450

– Хәшәык сашьҭоуп, абра сымхәнакәа џьара исԥыхьам­
шәеит, – ибласаркьақәа дрылԥшны, Салуман еснагь еиԥш
дԥышәырччон. – Уара уабаҟаз?
– Уаҩ изымԥшаауа хәшәык саргьы сашьҭарҵеит, –
иҳәан, Уарҭан аӡӷаб лахь дынхьаԥшны, ииҭахыз ахәшә азы
длызҵааит.
– Иҳамаӡам, – лҳәеит лара. – Ацентртә аԥҭекаҿ шәнеи­
хьоума?
– Сымнеиӡацт.
– Шәынкыдгылар бзиан.
– Уа снеир цәгьа избом, аха макьана цқьа исзымгәа­
ӷьыцт иҳәан, – иареи Салумани еицны иаадәылҵит.
– Аӡӷаб хәышәтәра џьаракыр дугарц уҭахны, цхараарак
уашьҭазар, исцәумӡан!
– Мамоу, иҭабуп. Уи ара дысзалыргозар ҳәа сгәы иҭоуп.
Уара уҿы сызханеиуа аусура иатәуп.
– Аиеи, нас, сузыԥшуп. Абзиара узыҟалааит! – уи имашьына ааигәа игылазаарын, уахь иҿынеихеит.
Уарҭан изеилкаауамызт аӡӷаб лыхәшәтәраз ацхыраараз ацәажәара Салуман изиаигаз, даҽа уск аҵыхәала
аиҿцәажәара мап ацәикырц азакәызма? Длалбаан, амҩа
ааихҵәаны, алада дылҭалеит, ахәаахәҭра ҩнқәа еихыкеиҵык иахьеишьҭагылаз амҩахь ихы хан, уаҟа џьара
иҟан аԥҭека ду. Дзықәшәаз ауаҩ ацәажәара иҽахигазшәа
ибон иара амҩан. Аха дҩеирц иабжьеигеит, дышизԥшыз
наҵшьны, уи аамсҭашәаразар? Иахьцалак, аус аҵыхәанӡа
иԥишәар акәын, иалҵуаз ибарын ҳәа игәы иҭакны, ацентртә
аԥҭека дныҩналеит. Зны иибахьаз ахәшәҭирҭа еиҵых
абаҟаз! Киоск бзиак иаҟараз акы днадгылеит. Дзышьҭазгьы
ыҟаӡамызт.
– Агәаҿы аԥҭека ыҟоуп, – лҳәеит уа иқәгылаз,– шәгәы иаанамган идефициту ахәшәқәа ара иҟалоит ҳәа. Ижәымбои
аԥҭека ду аҽшашаз! Аус злоу, ахәшә аагара шрылшо ауп.
Ақалақь аҵкараҿ ара ирзаамго хәшәы бзиак рымазар
ҟалоит.

451

– Сара Ԥсоунтә сеимдо саауеит.
– Адәқьанқәа рышьҭахь ала имҩасуа амҩаҿ
иҟоуп аԥҭекак. Аԥшаара цәгьоушәа иҟоуп, уи аҭыԥ
ахьышәзымдыруа аҟнытә. Убра шәразҵаа!
Аиашаз, ихәыҵагалашәа иахьыҟаз, улаԥш иаразнак
изыҵашәаҵәҟьомызт, ухы азкны уашьҭаҵәҟьамзар. Усгьы
шьҭа ҭыԥс иҟаз зегь еимидахьан, аранӡа данааих, днеир
иԥырхагамызт азы, уи аԥҭека иԥшааит. Уамашәа иубартә,
ауаа рацәан, иахьеиӷьыз аҭыԥқәа ҳәа иидыруаз раасҭа,
иагьааџьоушьартә дзышьҭаз ахәшәгьы аацәырыргеит.
Уаҳа днызкылоз егьыҟамызт, ачымазаҩ далиргазар
аҟара дгәырӷьаны, дышьҭхысаа шьҭахьҟа амҩа данылеит.
Аҳәаа данхыҵх, тауарқәакгьы ирлас ишьҭихит, иҽазкны
даҽазны ааигәа дзаауамызт, – арахь аиасра цәгьан. Ус
акәындаз, Аԥсныҟа зхы хаз амашьынақәа рцәаҳәа километрак иазынаԥшуан. Иԥсахы еибакуан, аха шьҭа хәлаанӡа
аҳәааҿынӡа дышзымнеиуаз усгьы идырын. Амала, уи ауха
уа днымхар амуит. Лашьцахьан. Ашлагбаум даннадгыла,
уаҳа машьынакгьы шаурмыжьуаз ала адырра ҟарҵеит.
Уи цқьа дзыцәозма, имашьына дахьҭатәаз дзына­
ҳәааҳәуамызт, дкарауараха цәгьала иааихигеит, ахьҭа дакны. Ашьыжь зегь раԥхьа дҭарҵагәышьан, заа дрыцәцеит,
анаагьы, араагьы ҟәрышьқәак анимырх. Аҩны дшааизҵә­
ҟьа, адиван дахьнықәтәаз, ателевизор дшахәаԥшуаз
дамха­цәеит. Иан лакәын аҩны иҟаз, диԥырхагамызт. Нас
дааԥшыцыԥхьаӡа ателедырраҭара дахәаԥшларц игәы
иҭан, арахь дамхацәахуан. Дҩагыланы аҩны уск напалаикыр иҭахымызт, иагьилшомызт. Аиҳәшьцәа рҩыџьегь
шьыбжьоншәа еицааит. Радоу ахәы ҟалҵон. Даниԥхьа, иаргьы акыррыцифеит.
– Ахәшә бзаазгеит, – инапы ӡәӡәаны данаахынҳә,
иԥҳа дааирӡырҩит. – Шьҭа аԥсихиатр ибылҭаз асхема
инақәыршәаны ажәра балагароуп.
– Даҽа ҩымшҟа изжәыр сҭахымызт.

452

– Избан?
– Сыздыруам. Уаасԥеиԥш, амхы ааҭаҳгалаанӡа!
– Аиеи, нас. Уигьы асабша ҳалагоит, – аб еиликаауан
иԥҳа дзыцәшәоз.
Аневропатолог илиржәуаз ахәшәқәа рышьҭахь, иаарласны ацәа дакуан, маҷк лхы ҭҟьазшәа лбон. Дышԥаҟанаҵарыз
аԥсихиатр лыхәшә?
– Уаха адәқьан ахь бсыцаала! – лгәы ааирҿыхар иҭа­
хын. – Ибылшома?
– Ааи. Сцоит, – макьана зыԥштәы игәамԥхоз лыблақәа
лхаччон.
– Саргьы сцоит, – даагылеит Нара.
–Уаанӡа бҵатәқәа ҵа! – аб аиҵбы иналыдиҵеит.
– Уажәыҵҟьа саламгои.
Иааҩнашылаз ан лыԥҳа дындәылылгеит. Ан даагьежьын,
лҽааиҭакны, аҩн усқәа рҽынарзылкит. Радоу, Нара длыманы
агәашә дынҭыҵит. Аб идырт аԥшәмаԥҳәыс лусурантә дшаауаз Манча машьынала дшышьҭихыз. Агәарбжьараҿ џьара
дгылазар акәхарын, иааигаз лыԥҳа лыниара дазԥшны.
Иҟаиҵахуаз аб, иибоз-иаҳауаз зегь имчҳар ԥсыхәа имамкәа,
аамҭа дҭагылан. Аибашьра изаламгылаз дхаҵа ӷәӷәан ҳәа
ихы имԥхьаӡози.Урҭ анеиқәшәалак,агәарбжьара нымҩахыҵ,
ашыцра азааигәара игылаз амжәаҵла иҵагылалон, дагьызмаха зегь рылаԥш рмаахаларц. Уахь дымԥшуазшәа
ҟаиҵеит иара, машьынала даниасуаз. Аҽны аҩны ирымаз
ача маҷын, фатәқәакгьы надкыланы иааигарц, адәқьан ахь
дцон. Манча дызлааз а-«Волга» амҩа иазааигәаны игылан.
Радоуи Нареи Манча иахьиацәажәозгьы ибарҭан. Адәқьан
аҿы иҽынирхеит, иеицәажәоз аҿар дырԥырхагамхарц.
«Волга» анаабжьыҵуаз ибарҭан иара, убри ашьҭахь акәын
ихаҭа даныхынҳәуаз. Иара дахьнеилак ГАИ аусзуҩцәа
уажәи-уажәи дныркылон. Абри Манча, иҩызцәа рмашьынала данаарымгоз, рмашьынақәа рымхны дақәтәан. Еснагь
дзықәтәаз акакәӡамызт. Аинспекторцәа игәхьаа рымкӡакәа
дызларывсуаз изеилкаауамызт.

453

Аҩны дааизар, Нара лҵатәқәа дрыдтәалан. Радоу данимба, дахьыҟаз лдыруазар ҳәа аиҵбаӡа длазҵааит.
Леиҳабы абаҳча маҷ шыҟаз дынҭалахьазаарын. Рылаԥш
лхызар акәын, иахьцалак длыцәшәон аб, уахь иҿынеихеит.
Аҵла рыҵаҟа џьаргьы дибомызт. Ихы ҩышьҭихзар,
изҿассыз ашоколад хәырма агәҭаҵәҟьа Радоу далатәан.
Аҽны илшәыз аҵкы иарҭыз ахәырма ԥштәы иеиԥшын азы,
дахьықәтәаз улаԥш усҵәҟьа дааҵашәомызт. Иара ишҟа
данаахьаҳә дналыхәлаччеит, дахьыхәназ шигәамԥхазгьы.
Ашәыр бзиа илбон, аҵла ахәнара, иагьа иҳаракызаргьы,
ашәых иалалҵомызт, аха уажәы лыблахаҵ гьежьыр ҟалон.
Даҵагылан заҟа лҭахыз ҿылхрын, аха лара дыхәнеит,
ақәцәахь иҿаз иаҳа иарҭын, иагьыхаацәан азы. Иаргьы
акы ааҿихын, маҷ-маҷ дацҳауа, афара иҽадирхалон. Лара
длыбаауамызт. Шьҭа далашьцылазар игәахәын, аҩныҟа
иҿынеихаанӡа налықәҿиҭит:
– Макьана блыбаауама?
– Умшәан! Макьана сықәтәазар сҭахуп.
– Ахәырма махә ԥсарҽуп, бҽаагәаҭала! – дналабжьеит,
ахәырмаҵла амахә уацәшәартә иҟамызт, ус лгәылҽаниҵар
иҭахын акәымзар.
Иҵегь данҿаз еиԥш, аҵла дахьыхәназ игәы ҟанаҵон иара.
Лара даныхынҳәуаз илгәыдкыланы, мыцхәы иарҭымыз лыманы дааин, ланду лаԥхьа инықәылҵеит, руак Нара иналлыркит. Ахәымҽханра анааи, даҽа ҵкы ԥшӡак налшәылҵан,
лаб адәқьан ашҟа ицара дазԥшны даатәеит. Нарагьы
лҵатәқәа даарылган, лышәҟәқәа ааидылкылақәеит. Раб
аҽыкәабарҭа дҭан. Уи ӡык аниқәиҭәалак, иаразнак аҩны
ддәылҵӡомызт. Ацәаакыра цқьа иқәбаанӡа, дтәан, еиӷьын
дгылазаргьы. Игәабзиараз иаҳа еиӷьны ибон, аиҳараӡак
дышгылаз ацәаакыра иқәирбар, аԥша дакуамызт убри
ашьҭахь. Ауаҩы, ихала акәамаҵамақәа мҩаԥго, игәабзиара
дазкылԥшлар акәын, аиҳараӡак иҭәымҭа данынҭысуаз
аламҭалаз. Угәы унархьыртә, урҭқәа изеилкаауамызт
данҿаз, ари аԥышәа иарҳаз феидан.

454

– Шьҭа ҳцома?
Дааҩналеит иара, ателедырраҭара ахьгәарҭоз. Аӡӷабцәа
ҩаҵҟьан, рнапқәа еибаркны, раб инаишьҭалеит. Амашьына ианҭала, шьҭахьҟа дызлаԥшуаз аҩныҵҟатәи асаркьала,
ишьҭахь иҭатәаз иԥҳацәа рхаҿқәа еимидон. Мацәысҵас
иаԥхьа иниаҟьеит рҭаацәара аҩныҵҟа, аиҳараӡак иани,
иареи, иԥҳәыси реимакырҭақәа, ахәыҷқәа рааӡара
иахырҟьаны, уи адагьы аԥсҭазаара ауадаҩра иадҳәалаз
аиҿыхарақәа. Ихыхь ааҵысит, мчыла иҽирҭынчырц,
ихы дақәԥон. Адәқьан аҿы ианнеи, акырзҭиуаз илырҳаз
аԥарақәа идикылан, иаҭахыз анҵамҭақәа ныҟаиҵеит, лара
лхы дақәиҭитәит. Ихы шихьц ихьуан. Аршәыга иҭагылаз
аӡы хьшәашәа ижәын, аус руларц ахәыҷқәа инарыдҵаны,
адәқьан ашьҭахь аԥсаҵлақәеи араҵлақәеи ирыҵаиргылаз
аишәа хәхәа днадтәалеит. Ара иаҳа хьшәашәаран. Маҷмаҷ ихыхь цон. Дымхәыцыр иҭахын, аха аԥсҭазаара иауазар. Ауаа реимак-реиҿак маҷӡамызт, аҵыхәтәан ари
адунеи шырԥсахуазгьы. Изырҭахызи абасҟатәи ԥылҳаҭра,
агәаҟҵәаҟра угәахәрын. Иҭынчӡа инхалар иаҳа иеиӷьӡамзи.
Аха рхәыҷқәа иахьатәи рыԥсҭазаара иалахәын, дара
аниаӡаалак ашьҭахь имҩаԥысшаз аԥсҭазаара иалахәызарц
ргәы азхьуан, аԥсра рҭахымызт; иара ус мацара, имҩасуан
ҵыхәаԥҵәара змамыз аԥсҭазаара.
Дахьԥшуаз ибон иҿаԥхьа нымҩахыҵ игылаз адәқьан
маҷқәа ҩба рҿы џьоукы рыҽшаны ишыныҩналаз. Аԥшә­
ма­цәеи дареи иаразнак иааҩныҵын, аԥхьаҟа игыланы еицәажәон. Ма усшәа ауаа рҽыддырбозу? Нас
рҽааизырган, дара ԥшьҩык ыҟан, идәқьан ахь рҿаархеит.
Аҩныҵҟа иныҩналан, ӷьалпалбжьызма уҳәартә, ак илымҳа
иааҭасит. Нара даадәылҟьан, Радоу лаб дышиԥхьоз
иалҳәеит. Дҩагылан, идәқьан маҷ ашьҭахьтәи ашә, ианшоураз аԥша аҩныҵҟа иҩнасларц азы иҿаҵаз ала дныҩналан,
ҩыџьа иҩнагылаз аԥсшәа нареиҳәеит. Иаҳа иҿаз ауаҩ
иофициалтә шәҟәы ҟаԥшьы, ОБП-аа рҿынтә ишааз зҳәоз,

455

наиирбеит. Ас лашьцаны, русурамш ашьҭахь иахьааиз
шигәамԥхазгьы, аб ҭынч дгылан. Егьи аҩи ауаткеи зҭаз
абаҭлыкақәа ахьықәгылаз дрылалан, ԥыҭк лбааигеит.
– Шәызҿу закәи? – аԥшәма ҭынч дҵаауан.
– Арҭ акцизқәа рықәӡам, – ҿааиҭит абласаркьа зым­хаз. –
Конфискуем.
– Даараӡа узызҿлымҳахаша уаауп шәара, – аб дԥы­
шәырччон.
– Даараӡа узызҿлымҳахаша зҳакәи? – ахԥатәи ашаҭ­
лаҟьагьы дааҩнашылеит, ара аҭшәараҿ еилагылаз хәыҷи
дуи маҷызшәа.
– Арҭ аҳәаа иахьхырго аҳәаахьчацәа ирывсуеит, аҳазал­
хырҭа иавсуеит, ҳара иааҳхәоит, нас ауп шәара ара шәааны
ҳахәцә анышәкуа, – дҿаԥхаҿаччо инарҿаирхьит.
– Сара атаможниаҿ аус зуама? – иԥсы алеигарц даҿын
абласаркьа зымӷаз, аха амчра знапаҿы иҟаз азакәан
ишиҭахыз ихы иаирхәон, ҿимҭӡаргьы иуҳәози, аԥҳал ҟаз­
ҵоз амаа иахьиҭахыз иаимҭози.
– Уа ахылаԥшра мап уцәызкуада?
– Бара бышәҟәқәа сырба! – Радоу акрызҭиуаз лакәыз
џьишьан, иналыдиҵеит.
– Уи сыӡӷаб лоуп, – ҳәа Уарҭан ианиҳәа, абласаркьа уахь
ала иҽааирҭынчит.
– «Астра» аквитанциа сырба! – Уарҭан иахь даахьаҳәит
иара, џьара иамуазар џьара ҳәа ақәҵаны.
– Уи аквитанциа зныкгьы ирымсымхӡацт, ишрырҭозгьы
сыздырӡом. Аԥара рысҭоит, аҭаҭынлыҵ сырҭоит, уаҳа
изакәи?
– Аквитанциа абухгалтериаҿ иугар акәын.
– Уи дара еиҿыркаароуп.
– Акцизқәа сырба!
– Урҭ аҩны исымоуп, иаҭахызаргьы уажәыҵәҟьа иаазгоит.
– Аквитанциа умам, акциз умам. Иусырбап сара!

456

– Исурбо закәи?
– Аҵарҭыша руҭан, ирымухит.
– Аҵарҭыша аӡәгьы исҭаӡом. Убри азоуп сусқәагьы
зыманшәалоу.
– Даа! – даақәгылеит ашаҭлаҟьа. – Уара акультура
ҳаракы злоу аӡәы уоуп.
– Иахьа уи ак ахәоны збом. Иахьа даҽа хәшьарак ыҟоуп, –
иузеилымкаауаз хшыҩзцарак иҳәазшәа аԥшра шамазгьы,
идәқьан хәыҷ иҩнахынҳәуаз ибзианы еилыркаауан.
– Акониакқәеи «Астреи» умаҳхуеит, – ишьақәирӷәӷәон
абласаркьа зымӷаз.
– Аштрафгьы уҳаршәоит, – иаҳа иҷкәыназ пакет дук
иҭеиҵаз абаҭлыкақәа, амашьынахь инеигарц, абласаркьа
ихала иаашьҭихын, ашәхымс данынхыҵ, цқьа изнымкылазт,
асфальт ицәықәыкшеит, ҩбаҟа баҭлыка ҟәыбаса ицеит.
– Анцәа игәамԥхо аныҟауҵалак, – Уарҭан ашә даалагылеит, – абас уахьирхәуеит, – ус иҳәарын ҳәа даргьы
азԥшӡамызт, баҭлыкала иҭәыз абагажник ашәгьы иреиҳа­
быз иаартны иман, иаиркит.
– Шәызҿу закәи, аԥхамшьақәа?! – Лина лхаҵа игәашә
аҿынтә дыԥшуан, аха аҵыхәтәан иибаз изымчҳазт, амҩаду
ааихиҵәан, дҩарыҵаҳәҳәеит.
– Уара узусҭада? – дааҵҟьеит абласаркьа.
– Уара ухаҭа узусҭада, аҵхагәҭан абудкақәа ирылалаз? –
даангыломызт Лина лыԥшәма.
– Акыр уҭахума?
– Исҭаху умбаӡои, иуҭаху уц иамкааит!
– Арахь уаалеи! – абласаркьа уи еисра дигарц иҭахын
аиашаз.
– Иуршәода? – иҿынеихеит аригьы.
– Шәызҿу закәи?! – Уарҭан урҭ днарыбжьагылеит. – Абаҭ­
лыкақәа усҭеит, «Астра» га! Уаҳа иуҭахи? Асҟатәи ацҭәы
зышьҭухи? – ҭынч бжьыла дцәажәон иара. – Ижәны уҟоума?
– ибӷа ааԥиҵәеит. – Иугаз уманы уца! Нас уа сҩеир ҳаицәа­
жәап, – нациҵеит иара.

457

Абласаркьеи арԥыси хаала изықәҵуамызт, аха реиҳабы
амашьына данҭала, даргьы уа рҭыԥ аалырхит. Абласаркьа ашә аартны, изшьапык лбааганы дҭатәан, Лина
лхаҵа иацәажәоз ашаҭлаҟьа дизԥшын. Аҵыхәтәантәиқәа
рҩыџьегь рыбжьы ныҵак еицәажәон. Аҵыхәтәан ашаҭла­ҟьа
ҿааиҭит:
– Иазхоуп, абалаган аҳаркып!
Иара изымԥшӡакәа, иаанхаз абаҭлыка еибгақәа ныжьны,
астрагьы иакьымскәа, рмашьына ашәқәа надыркын, амҩа
иҩанылеит. Ашаҭлаҟьа имашьына хазы игылазаарын, уигьы
днаҵысит. Иаанхаз ааидгылақәан, иааибарччақәан, рнапқәа
ааимыхны иааилыҵит. Уарҭан идәқьан маҷ дааҩналеит
дҿаԥхаҿаччо. Илбаз зегь Радоу дшыҟанаҵарыз издыруамызт азы, игәаҵанӡа иаладыркьакьаз агәыр ԥынҵа ихаҿы
ианымԥшырц, згәалаҟазаара ԥхасҭамхаз иҽиҩызеитәуан.
– Арҭ ирызԥымҽыз абаҭлыкақәа рҭыԥқәа рзылышәхи! –
иааҩнеигалеит ақәыџьмақәа идәылыргахьаз апакет ду.
– Ргәалаҟаӡамкәа иҳацәцеит. Ас рмыхьцызт, аха сара сҿы
иааиз убас дақәшәоит, егьыс дақәшәоит, – дыччон иара,
иԥҳацәа ирлахҿыхырц.
Аӡӷабцәа адәқьан ахьынӡеиҿыркаауаз, иара иҭааз
еиларжәжәаз идокументқәа еилиргон, ицәыԥхасҭартәыз
атауаргьы џьара иарбатәқәан, акыр зҭиуаз рыхәда
иқәымхарц. Шьҭа ашә адыркыр еиӷьеишьан, ихәыҷқәа
има дхынҳәуан. Игәалаҟазаара ԥхасҭамтәкәа, дыччодыхәмаруа аҩны дааит. Аԥҳацәа еибарччо мацара ауха
ирбаз-ираҳаз ран иларҳәон. Иара дырзыӡырҩуан. Аха,
зегьы анышьҭалақәа, имацара ателевизор данаадхала,
дызхәаԥшуаз ихшыҩ изазышьҭуамызт. Уи ихы иҭагьежьуаз
зҵаара заҵәык акәын: ауааи дара иаԥырҵаз аҳәынҭқарреи
рҿаԥхьа иаҳа ацәгьара зуадаз – идәқьан иақәлаз ракәзу,
уаха иҭааз ракәзу? Аҵыхәтәантәиқәа адыррақәа ҟарҵалон
ас ирымырхуаз аинвалидцәа рышҟа идәықәырҵалозшәа.
Аинвалидцәа рассоциациа иахагылаз иара диҩызан, уи

458

дизҵаахьан ари аҵыхәала. Уи излеиҳәаз ала, зны заҵәык
иадамхаргьы аибашьра агра ззыннажьыз ргәалашәахьазу?
Аконфискациа ззыруз атауар абаргоз нас? Уи аус мҩаԥызгоз
рыҳәсақәа адәқьан маҷ ирыҵагылан, убарҭ рнапахьы инеиуан, уаҳа закәызеи. Амала, уи аусҭҵаара зҽазызкуадаз?
Ишԥалныри Радоу уи ауха илбаз? Абри хьаас иман аб.
Уи мышкызны иҽеимкәа хьааны илызцәырҵыр ҟалон,
аҽныҵәҟьа дахыччозаргьы. Ахәшәтәра зҭахыз лакәмызт,
иара ихаҭа ихы еивымкәкәандаз!

Аԥҳа Радоу
Дшыхәыҷӡаз инаркны баагәараҵас дызхәаԥшуаз
рыҩны, ргәара, рынхарҭа маҷ-маҷ лыблаҿ аҽеиҭанакуан
дызҳацыԥхьаӡа. Уи зегь зыхҟьоз данмаҷӡаз зны лаҳә­
шьеиҳабы Бароу илзаалгаз ажәабжь акәын: лан илҭахӡамызт
аиҵбы дахьиз, ахшараиурҭаҿ дынлыжьырц агәазыҳәара
лыман, Амала, аиҳабы даниуаз даара илҭахызаарын. Убри
амш инаркны, ран, ирфашаз анрылҭоз, аӡӷаб аиҳабы
лхәы еиҳа еиҳахон, џьара дцар, илзаалгоз еиӷьын, илзылкуаз ажәа иаҳа иҟәандан. Аиҵбы лыҵарра дахҟьаны,
иаалықәҵәҟьацыԥхьаӡа, дшырҭахымз аалгәалашәо мацара, қәрала аҽеиҭакрахь даннеиуаз, лхаҿы «рцәымӷра»
ацәымӷра азнарҳауан, гарҭа амаӡамкәан, ампышҭ ҭарчы
еиԥш, ишытҟәацра лхы иҭарчын. Зегь раҵкыс илцәымӷыз,
дызҵашьыцуаз лаҳәшьеиҳабы Бароу лакәын. Уи дҭынчын,
илҳәоз-илуаз ишәан, изан. Аҵара лыцааиуан, амузыка
лықәҿиауан, дкәашон, дшәаҳәон. Зегьы ддырҽхәон. Уи
илызкны ажәа бзиак зҳәаз аиҵбы илзынаирхоз арҽхәа­
ԥӷьыц лара илызгәынкылаӡомызт, зынӡак илмаҳаӡазшәа
илаҩлыжьуан. Аиҳабы иҵегь данмаҷыз лгәабзиара ԥсыҽ­
ны, ашьхеи, нхыҵ акурорти инадыркны, аҳауа лзеиӷьны
иахьырыԥхьаӡоз ҭыԥк аанмыжькәа дыргон, дааргон. Уи
хшыҩзышьҭра илзыруаз аиҵбы илбар ҟамло днеихьан. Нас

459

аиҳабы заа дымшәуази ӡӷабҵас, аиҵбы лаԥхьа рыуацәа
лара ддырҽхәон, аӡәы дидырбон. «Ари закәызеи?!» – аиҵбы
лшьыцра адырга уаҳа ҳаракышьа амамызт. Акы дацәшәон
лара. Уи деимырхха даклон. Иарбаныз цқьа илзеилкаауамызт. Илбоз-илаҳауаз нарҳәы-аарҳәны илныруан, бзиарак
зҵылбаашаз ак лызгәаҭомызт. Зегь лцәеилаланы дшәон
ус. Ҽнак бжьах ҽнак убри аалызцәырҟьон аҵыхәтәантәи
аамҭаз. «Радоу акы бацәшәоит», – лхы дацәажәалон. Уахык,
дышьҭаларц аҭаацәа ахьтәалозынтә лымала даныҩдәылҵ,
ажәҩан цқьан, аеҵәақәа кәалыкәаџьон, урҭ дырзыԥшуа
дааҭгылеит: «Сара иаасҭаху зегьы насыгӡоит!» Уи знызынла, лҽылшьыр цәгьа илымбо, лгәы иааҭалклон гаӡара
уск, еиӷьыз акәны илыԥхьаӡон умҳәозар.
Ҭагалара мзык азы, макьанагьы даараӡа ԥхаран,
ахышәи ашәи шаартыз лара дышьҭалеит. Усҟан ауаҭах
ҭшәаҿы Бароуи лареи риарҭақәа наҟ-ааҟ еивагылан,
рыгәҭа уныбжьысыртә. Лаҳәшьеиҳабы дмааиӡацызт, лара
уи лышьҭалара дазыԥшын. Ахышә иадгылаз лара лиарҭа
акәын, агәарԥ аҿы ишеицәажәоз лаҳан, лхы ҩышьҭылхызар,
лани уи дызҿынҵәаауаз Бароуи ракәын маӡак еибызҳәоз.
Имаӡазу иаргамазу здыруадаз, аха лара лзын имаӡан. Радоу даараӡа акы дацәшәеит, даҽазнык еиԥшымкәа, уи деимырхха дакын ажәҩан иалҟьаз аӷ лықәҳазшәа, ҩныҵҟала
дахәаҽуан, иаразнак лдунеи қәыԥшылашьа ааҳәыртә
еиԥш. Дамҽханакӡеит. Лаҳәшьеиҳабы данышьҭалоз
лызгәамҭаӡеит, усҟан лара лхыза лхы иҭарԥан, уаҩы
дгәеимҭарц, лыбз лыхәлашәеит, дхәаҽырц абар-абар егьлыгмызт. «Сызусҭада сара?!» – имамеиқәараз дунеик даланагалан, лыхьӡҵәҟьа лгәалашәомызт, дцо-даауа лхы
дазҵаауан, адунеи лзыҭшәаӡан. Уаанӡатәи лыԥсҭазаара
ыҟазу-иҟамзу лхахьы илзаагомызт, заҟа лхыҵуаз лыздыруамызт, иаалыкәыршаз уаҩ ихаҿсахьа лыбла изыхгыломызт, лымацара адунеи лашьцара дыҵан, уаҳа дзакәыз
аалзеилмыргаӡо. Лхы рыцҳалшьацәазар ҟаларын, лылаӷырӡ

460

ҭабарц егьагымхо днеихьан, илгәалашәеит Радоу шлыхьӡыз.
Илхыҵуаз дазхәыцуан, уаҳа иаалгәаламшәеит лымшира.
Ӡыхьк иацрыҵшаз алаӷырӡ каҭәаны, лыхьӡ ада уаҳа акы
анылзышьақәмыргыла, дышгәаҟҵәаҟуаз мацара аалыршеит. Адунеи аныӡӡаара! Акызаҵәык дзыҳәоз абри азхәыцра
дамҽханакны дгәырҩон, аха ҳәашьак узаҭомызт уи азы
агәазыҳәара ду илымаз. Дҭыгга дгылон, илгәалашәози
илгәаламшәози еибакапануа, уаҳа акгьы дзазҿлымҳамхо,
зынӡак дыччарц лҭахымкәа адунеи лгәахшәон. Ашьыжь
зегь уск-уск рҽазыркуан, иццакуан. Аҵарахь ицоз заа
акрырҿарҵан, имҩақәырҵеит. Дзеиԥшраз ахьрызгәамҭаз
еиӷьалшьон, уи иаҳа дарҭынчуан. Уаҩ дызқәымшәацыз ак
шыҟамлаз длырбар лҭахын, лхаҭа убас лхы мҩаԥылгарц
лыхәҭан. Ари адунеи хаарак ықәӡамызт, анаџьалбеит, лхы
агәра алыргон уамак шылмыхьыз, аԥсҭазаара еснагьтәи
ахҭысқәа мҩаԥысуан. Арахь лыҩныҵҟа зегь аԥсҭазаара
иацәтәымыз агәаҟҵәаҟреи, агәырҩареи, иҵәааҵәаауаз
ашәарӡыӡареи, аҭагә еиԥшханы, ипланы илыӷран. Аԥсра
иаҳа игәырҭынчган, уи усҟак дацәшәомызт, уахь днеиаанӡа
илзацыз агәаҟра акәын илзымчҳауаз. Убри акәҵәҟьан
уажәы дызҭагылаз лара.
Ашкол аҿы акы илазҵаауан, аҭак цқьа илызҳәомызт,
илацәҳауан, дрыԥҟарц егьрыгымхо, лара акымзарак лныруамызт. Илбон араагьы уаҩы дшиҭахымыз. Лҩызцәа адәахьы
дрыцдәылҵуан, дрыцхәмарӡомызт, аҵәҵәа аныҟарҵалак,
дрыцхынҳәуан, ҿыц ддыргылон, аклассӷәахьы днаргон, иарбанзаалак дареи лареи еимадара роуамызт, уи
арҵаҩцәа ирзеилкаауамызт, иҽеимз ахәшьара лырҭон, лара
лзы зегьакакәын. Амала, лхәыцра бааԥсқәа маҷк дырхыргон, убри азы аҩныҟа дхынҳәыр лҭахымызт. Аха рҵарамш
усгьы инҵәон, аҩныҟа дымгьежьыр дабацоз, лхәыцрақәа
деиҭарзынхаӡахт. Ахьҭа дакуазшәа анылба, амца дадтәалан.
Алашара ыҟаӡамызт, аҩныҵҟа акыр ицәыҵлашьцаран.
Ажәеинраала лҵар акәын, лхы иҭалаӡомызт, даԥхьаргьы

461

лҭахӡамызт, аҩныҵҟа иҵегь илашьцазарц деилаҳауан,
ахышә хәыҷы икылыԥхоз алашара лзычҳауамызт, уахь
днаскьаны, ашәҟәы аԥхьара акәмызт. Лара ахьҭа данакуаз
ландуи лаҳәшьцәеи адәахьы иҟан, адгьыл иазыԥхоз амра
рцәырацәан.
Лхы дазынханы амца дадтәалан лара лымацара.
Аҵара ҵо, аҩны еилырго, ана ак ҟаҵо, ара даҽак нагӡо,
изаҭахызеи абасҟатәи ахы аџьабаа арбара? Иалалхызи
абри аԥсҭазаара, усгьы лҽылшьуан? Аԥсра дшацәымшәоз
ҿыц даамҽханакуан. Иуадаҩӡаз аԥсҭазаара алҵра иацыз
агәаҟҵәаҟрақәа ҿыц дрыцәшәон. Аҽшьра лҽаназылкых,
иаразнак дыԥсыр акәын, акәымзар деиқәдырхарц
дыргозшәа, дааргозшәа, даргьы рхы аџьабаа адырбо
акәымкәан. Лаб еиқәыршәаны иман бзиарак, ма цәгьарак
иахҟьаны, ашьтәақәа рцәа злархырхшаз, излеиҿырҟьашаз
еиуеиԥшымыз аҳәызба цҳафырқәа. Урҭ ԥхьакын акәымзар,
иҵәахӡамызт. Иахьҭаз лдыруан. Ааҵра днаваланы, лдақәа
ааԥылҟар, дшьабарын аамҭа мгакәа. Аха иаразнак дамгар? Дҩаҵыззарц егьлыгымкәа, дааҭгылеит. Аха лара знык
изқәылкыз намыгӡакәа дзацәхьаҵуазма! Ус лыуаҩышьаны
диит, лызҳауан.
Агәкаҳара ахаҩаӡара ианҩеилак, адунеи аныӡӡаара
ԥсыршьагазшәа илбон, уи ахықәкы анагӡараз мҩак
данақәшаҳаҭымхалак, иаҳа иманшәалахашаз даҽакы
дашьҭалон. Аха уи аҵыхәтәа анагӡарагьы даараӡа иус
уадаҩзаарын. Избанзар лыхшыҩ аҵкараҿ лыԥсҭазаашьа
иаҿагылоз акы қәԥозар ҟаларын, акәымзар ирлас-ырласны, уи ауха инаркны, илбоз инеибынеиԥшыз аԥхыӡ даҽакы
илнарбозма. Лыԥхыӡ иалан адгьыл кәымпыл, аҵараҿ
иддырбоз аглобус еиԥшыз. Иара акырџьара икылҵәан,
ҩныҵҟала туннельла еидҳәалан. Лара, абыгрымӡ даҟараны
убрахь дҭанагалан, илхаԥаз ашәара шлықәыӷәӷәоз еиԥш,
алашьцара еиқәаҵәа дахәаҽуан. Акылҵәарақәа адәахьала
иахьаанҵәоз алашарақәа лбарҭан. Убарҭ руак акәын лара

462

илымҩаз, уи ала дызкылсыр, илхаԥаз зегьы налхыҵуан.
Акылҵәара рацәа ахьыҟаз, иарбан иаҳа ииашаз?!
Арахь мчык лыцрыхон дласырц. Абыгрымӡ еиԥш дласны, ацәыҵлашьцара дҭагьежьуан, дҭахынҳәуан, лара илтәыз
акылҵәаразаҵә алашарахь илыԥшаауан. Зегь иреиԥшыз уи
амҩа зларылылкаарыз лыҵазҳәодаз.Арахь дыццакыр акәын
алашарахь, дыҩкылԥраауан, – иара акәӡамызт, илхаԥаз
шылхаԥаз иаанхон. Уи ԥхыӡ илбацыԥхьаӡа, даҽа мҩак ала
алашарахь деихон, аха есуаха лара лымҩа заҵә акәӡамызт
ишьҭылхуаз. Арахь урҭ акылҵәарақәа узыԥхьаӡомызт,
заҟа еҵәа лхымҵуаз баны, дыҭрыс дааԥшыцыԥхьаӡа,
инеимаҭәаны данҵәыуалак, маҷк аԥсеивгара лнаҭон. Дгылар лҭахӡамызт, иааҟалҵоз зегьы лҽырхылбаауан, – «иаласхи?» – дхәыцуан. Дышьҭахаргьы аԥсҭазаарахь илымаз
ацәымӷра аҽарҿыцны дамҽханакуан. Уи азхәыцра даараӡа
еидара хьанҭацәан лара лзы, лҽацәылгарц дҩаҵҟьон.
Ахәыҟаҵарҭаҿ бжеиҳан шьцыларала иҟалҵацыз налыгӡон,
дызҿыз дазхәыцӡомызт азы, ана ак лыцәкаҳауан, ара ак
ԥылҽуан. Ланду ацәҳареи ашәиреи аныхлыртлак, лара иаҳа
деицәанатәуан.
Лаҳәшьеиҳабы Бароу атехникум ашҟа дныҟәон усҟан.
Лара ашкол аҿынтә лхала даауан. Нара лсааҭқәа иаҳа
имаҷын, лаԥхьа аҩныҟа дцахьан. Лара лхәыцрақәа
неиҭанеиҭасуа илхалан, илыцызгьы зымҩа инеиуазгьы,
аӡәы лыбла дабаӡомызт. «Радоу, зегьакоуп уи ибзынагӡаӡом,
бцо-баауа бзазхәыцуеи?!» ҳәа лхы ианааҭашәа, маҷк лыԥсы
ааивылгеит. Ари закәызеи?! Ганкахьала аԥсра иреиӷьӡаз
усны илыԥхьаӡон лыԥсҭазаараҿ, егьи аганахьала уи
шылзынамгӡоз даназааилак, аԥсеивгара лоуан. Ус анакәха,
аҽшьра иреиӷьыз хырхарҭаны илбаӡомызт. Амала, усҟатәи
аиҿыбаарақәа лылшартә лыхшыҩ гәабзиара аҵаӡамызт.
Ус лгәы иааҭашәон акәын, иаразнак аԥсҭазаара иалалхышаз егьшыҟамыз даамҽханакуан. Уи лыԥхыӡгьы иалашәеит,
иалалхызи аԥсҭазаара, усгьы аҽшьра лзыԥшызар?! Ари

463

хықәкын, лара илзеиԥшыз, знык ишьҭылхыз ахықәкы
налмыгӡар луазма! Убри ҿыц дазкылсуан.
Азал дыҩнатәан. Иҭбааҭыцәын. Лара лзы иҭшәаӡан.
Дыҩнахәаҽуан. Адунеи дамкуа дабанӡақәзаарыз?! Лыԥсы
еибакуан, ма анахь, ма арахь ҳәа мҩак аалзалымхӡакәа
уажәраанӡа дахьаауаз. Аваза аақәԥааны, аҭӡамц ирууаӡа
ианҟьаны, иҟәыбаса инықәылҵарц дҩаҵҟьеит. Лнапы налырххеит, аха дзакьымсит. Знык ус ҟалҵар, дцәырқшаԥаны
дрылалар ҳәа дшәон. Уи илзацлеит лани лаби рыбжьы рдуны реицәажәара ахьлаҳауаз. Урҭ аицәҳара иаҳа иазааигәан.
«Ачашыла ааҳхәап, – иҳәон аб, – ача ахә иаҳа ицәгьоуп, аекономиа ҳнарҟаҵоит». – «Амгьал аӡра исцәаго закәу удыруама?» – «Нас ишԥаҟаҳҵо? Аамҭа цәгьоуп, даҽакала иауам»,
– аҭак лиҭон.– «Сара … аасхәароуп»,– ан иаалхәарц илҭахыз
аԥҳа илзеилмыргеит. – «Уи ҳаԥсы еиваагаанӡа баазԥшыр
ҟалоит, уажәы ахәыҷқәа амла иаҳмыркыроуп». Аҵыхәтәан
ачашыла аахәара дазааигеит, аха аԥҳа лаб диашамкәан
длыԥхьаӡон. Иара усҟан аус иуӡомызт, ҟәрышьқәак ашкол
аҿынтә иаазгоз ан лакәын. Аԥҳа дфеменистканы лхы лбон.
Хаҵа жәла, аҷкәынцәагьы убрахь иналаҵаны, иҽеимз уааны дрыхәаԥшуан, дзынарҿаԥшуамызт. Уи агәаанагара лгәы
иҭҵәомызт, наҟ-наҟ лыԥсҭазаарагьы ианыррын.
– Бароу атехникум данҭалоз, – иҳәеит ҽнак лаб, –
ихарҭәаам абжьаратә школ дызлалгаз ашәҟәы адкыларатә
комиссиа ианырба иџьаршьеит. Бара бышәҟәыс идҳарбои,
аҵара бҭахӡамеи?
Леиҳабы атехникум аҿы аҵара злалирҵашаз аԥара
цәгьаԥсышьала иԥшаауан, лара, Радоу, уи дазикыр ишәатәыз
ҩынтәны иазҳауан, дзаҵгәарызма аб? Уи ихаҭагьы цқьа макьана дазхәыцӡомызт, аус злаз, аиҵбы хырхарҭак лыҭатәын.
Уи лҿаԥхьа ас иҟаз адҵа анықәиргыла, шықәсыбжак ала
лара лҵара лҽадцаланы еиӷьылтәит. Илхаԥаз ааԥынраз маҷмаҷ дааунажьуан, аԥхын ааигәахацыԥхьаӡа иаҳа деиӷьын,
лхәыцра ҿаасҭақәа акыр лҽырцәылгартә лҭагылазаашьа

464

еиӷьхон. Лыхшыҩ лҵара иазылшьҭыртә, аԥсеивгаха
лнаҭон, Амала, ус доузыжьуаз закәыз лзеилкаауамызт.
Лаб игәырӷьара ҳәаак амамызт, избанзар Радоу лҵара
иацылҵарц атехникум ахь дымшәакәа, дыԥхамшьакәа
дишьҭырц илшон. Иалхтәын афакультет. Лаб иҭахын амоделиерра аҭалараз ашәҟәқәа еиқәдыршәарц.
– Сара уи сҭахӡам, – лҳәеит лара.
– Нас, бара ибҭахи?
– Сыздырӡом.
– Сара иахьысҳәаз бхы бмырхар ҟалаӡом аусҳәах, иалх
бара ибҭаху. Аха ибҭахугьы бхала ибыздырӡомеи. Баҳәшьа
дызҭоу зыбҭахыми?
– Уи сҭахӡам сымҳәаӡеит, аха, Бароу слышьҭаланы
сахьҭало сҭахӡам.
– Уа биашаӡам. Афакультет бгәаԥхозар, Бароу дзыб­
ԥырхагеи?
Уи азҵаара аҭак лзыҟаҵаӡомызт, акәымзар иаланагалар
илыҵидыраауаз рацәахаӡон. Амц лызҳәаӡомызт. Ус анакәха,
лымаӡа шлымаӡаз иаанхон. Дҭалеит амоделиерра афакультет. Аҵараҿ ажәа мцхәык лҿыҵшәоны уаҩы иаҳауамызт,
иахьаҭахымыз шьаҿак ҟалҵарц лшьапы лыргыломызт.
Аҵара лҵон лҩызцәа дреицәамкәа. Амала, ҭагалараз,
аӡынрахь аамҭа наскьацыԥхьаӡа, иаҳа-иаҳа ак лхаԥон, адунеи лзылашьцахьан, лхәыцрақәа аԥсра иазкын. Лыԥхыӡқәа
акырӡа иҿаасҭахон. Адгьыл кәымпыл зкылҵәара рацәа
туннельла еиҿаԥшьыз дбыгрымӡны лҭагьежьра, лымҩа
иаша аԥшаара иаҳа-иаҳа ԥхыӡ хыԥхьаӡара азҳауан.
Лхәыцрақәа лҽырцәылгарц, лҵатәқәа лҽырзылшәон,
аҵара ахьеиӷьалтәуаз уамашәа ирбон арҵаҩцәагьы
лҭаацәагьы. Аиҳараӡак аҩны ргәы иаанагаӡомызт ас аҵара
лықәҿиарын ҳәа. Лара илҭахыз аба, арахәыц, агәыр, ақьаад
ҷыда уҳәа, лаб ак мап лцәикуамызт, избанзар ирҳарҭақәа
уажәы маҷк еиӷьын. Аиҳабы усҟатәи дахьлыцымхрааз игәы
иалан еснагь. Аиҵбы, ак лзааигацыԥхьаӡа лаб диаҭабуан,

465

аха ҩныҵҟала лгәы иҭакыз ҵәахышьас иалҭоз узеилкаар –
иуџьашьатәхарын. Лара убри акәын ус хьанҭарас илымаз
лҭаацәеи дызлаз лҩызцәеи рҿы.
– Бароу, сҽысыԥсахма? – лара лаҳәшьеиҳабы длызҵааит
зны, аҩныҟа иаарц автобус ианеицҭала. Уи хьаас изылкыз –
ашьыжь лаб длызҵаахьан лҵара еицәалтәызар еиликаарц,
дҭынчӡахаӡазшәа ибозаарын. Уи аҽны ак лыҵырдыраауа
аҿынӡа лхы аалырԥшуазар ҳәа дазхәыцуан.
– Мамоу, – аҭак ҟалҵеит леиҳабы, илаҳауаз џьашьаны.
Лара маҷк лыԥсы ааивылгеит. Аха ҽнакх, шьҭа ахьҭа
аҿалахьан уи ҭагалан хьшәа азы, ақалақьқәа ирыбжьаз адәыӷба иазыԥшны, ааҭгыларҭа иқәгылан. Лҩызцәа,
аӡӷабцәа ахьеидгылаз, рыбжьы иацәыԥхамшьакәа, еибарччон.
– Радоу, – Бароу лаҳәшьа даалыдххылеит, уи хазы абагьыр лыбӷа адҵашәа дааԥшуан, – бҭауауаӡа бызгылеи,
бҩызцәа ахьыхәмаруа бымнеиуеи?
Лара лаҳәшьеиҳабы дналҿаԥшит акәымзар, дәахьыла
уаҳа акы аалмырԥшит, Амала, ҩныҵҟала дыҭрысит, Бароу
маҷк иадамхаргьы, лаҳәшьеиҵбы лгәы шеиҟарамыз лдырит. Уи иналыркын, ҩныҵҟала дзеиԥшраз аҵәахышьақәа
ҿыц дрышьҭан. Зегь раԥхьаӡа лҿы иааҭыхны аӡбахәык
аӡәы иҿы ицәырлымгар акәын.
– Радоу, аҩныҟа бцома? – лаҳәшьа аконцерт
лҽазыҟалҵон азы, лара лымала дцәырҵит амҩахь, аҷкәын
ҳаракы, зхахәы еиқәаҵәа жәпаз, игәыкыз, дыԥшӡан
ззуҳәашаз данаалыхьӡоз.
– Ааи, – лыбжьы маҷ ааиаҳаит.
– Сҩызцәа машьынала исзыԥшуп, баала, аҩнынӡа бызгап! – иҿабызшәа хаан иара.
– Уара узусҭада?
– Сара сышԥабзымдыруа? – иџьеишьазаргьы ҟаларын. –
Ҽнак баҳәшьеи бареи шәышьҭаҳххьеит.
– Исгәалашәаӡом.

466

– Сҩызцәа срылабымкаазаап, аха уи амашьына саргьы
сҭатәан. Нас бҳацны бцоу бымцоу?
– Сзымцар ҟалап, – лара лаб еснагь иԥҳацәа драбжьалон, даараӡа ибзианы ирдыруа џьоук ракәымзар, аӡәы имашьына иҭамлаларц. – Автобус уажәыҵәҟьа иааиуеит.
– Уи уа инеиаанӡа, ҳара бнаҳгоит зынӡа иаарласны. Баала!
– Радоу! – лҩызак лыбжьы аалаҳаит. Уи абри арԥыс
дзызнеиуаз амашьына хәыҷы дҭатәан. – Бааи! Аҩныҟа
ҳаргоит. Сашьцәа роуп, бымшәан!
Амҩа наҟ-ааҟ арԥарцәа еицәажәо иавҵатәан. Арҭ
нарко­манцәан, ла илдыруан. Рыбла ҟәазқәа цырцыруа ишлышьклаԥшуаз днарылсын, амашьына дынҭалеит.
Лҩыза лашьцәа ҳәа зыӡбахә лҳәаз иллырдырит. Лара заа
илԥылахьаз Џьума ихьӡзаарын. Аха амашьына данлалбаа,
уигьы егьырҭгьы лхашҭит, аӡәгьы дылдыруазарц лҭахымызт.
Иара дихамшҭӡеит, уаанӡагьы длышьҭашәарыцон, еибадырит ҳәа ианиԥхьаӡа нахыс, ӷәӷәа иргылаз ишьаҿа
дамеигәырӷьози. Ана-ара, еиуеиԥшымз аҭыԥқәа рҿы
иҽлықәиршәалон, аҩнынӡагьы, машәыршәа дибазшәа дааигалон. Ма лара дызҭалаз автобус иара дҭалахьан. Аха лхылгәы дызҭаломызт, иара даҽакала еиӷьны дышхәыцуазгьы.
– Бымала боуп избо, быҷкәын дабаҟоу? – ҽнак адәыӷбала
даныхынҳәуаз, иара лара длазҵааит.
– Сыҷкәын дарбан?! – лгәы иҭамшәоз, лхы иҭамшәоз
анцәырига, уамашәа дылбеит.
– Беиԥш иҟоу ҷкәынада аранӡа дзааиуам.
– Уи шԥыкәу? – цқьа илзеилкаауамызт.
– Бымҵарсны бахьырымгац иҭабуп ҳәалеи!
Дҩаҵҟьаны дцеит иара, абыржәыҵәҟьа лнапсыргәыҵа
рҟьаҟьа, иӡамҩа амца ықәылҵар ҳәа дшәозшәа. Уи
лнапсыргәыҵа лҿы инаԥыралкын, лыбжьы ҭымгакәа лызхара дыччеит. Уи ицашьа акәын аиҳараӡак дзырччоз,
ииҳәазгьы анациҵа зынӡак лгәы ҭнагазшәа лбеит. «Закәытә

467

насыԥузеи уаныччо!» – адәыӷба аангылара аҽаназнак­
уаз, аҭыҵырҭахь лҿыналхеит. Мчыбжьык аҟара Џьума
иҽылир­ба­ӡомызт, ларгьы дизыԥшӡамызт. Илывагьежьуаз, машәырны лыҽлықәзыршәоз, илеиҽырбоз аумаҷхыз,
лара аӡәгьы дылҭахӡамызт. Џьумагьы диеилаҳауамызт,
аха дирччартә ак цәыригар иудыруазеи ҳәа, зны-зынла
даалгәалашәалон, избанзар анасыԥ еиԥш илшьаз аччара илзаанагахьаз лгәалашәалон. Аха усҟан дызҭашәаз уи
аҭагылазаашьа лцәыӡхьан, ааԥынра аамҭа дышҭагылазгьы.
Шьҭа мчыбжьык ала зны далшәон, ҩынтә данаунажьуазгьы
ыҟан, дышнеиуаз ҽнак зны-ҩынтә аԥсгаха лоуан, «абри»
лхы-лгәы иҭамшәартә. «Абри уаназымхәыцуа, закәытә
насыԥузеи!» – лҳәо аҿынӡа, даҽа аартрак ҟалҵазар аҟара
лхы лбон. Аха лықәра зықәраз ирхәыцуаз абзиабара,
ахаҵацара рызҿлымҳара лхахьы иааиуамызт, аԥсҭазаара
ахықәкы ахь амҩа ангылара акәмызт. Арахь зылаԥш лхыз
арԥарцәа, «ааи» лдырҳәар, ишлызнеишаз рыздыруамызт,
уи лара иақәлыршәомызт.
– Бааи, џьара ҳнеидтәалап! – зҽызҵәахыз Џьума ҽнак
даалызцәырҵит.
– Иаҭахӡам, – уажәы каҳуажәырҭак ахь дышлыԥхьоз
лнырит ацәанырра зҟәыблаахьаз аӡӷаб.
– Бсыцәшәома?
– Мамоу.
– Исгәамԥхеит бсыцны џьара бнатәар ахьыбҭахым. Изыбымуеи?
– Сара убас исҭахуп.
Ус ралҳәон лара аҩны, иҽеимз ада ак ҟалҵомызт ҳәа
аиҳараӡак ланду ианлаҽԥнылкылоз. Уи протестк иаҩызан.
«Ус ҟабымҵан!» – рҳәон. «Сара убас исҭахуп!» – лҳәон.
«Быԥсы ҭаз!» – ҳәа еилылкаауан иларҳәоз зегьы. «Мамоу,
сҽысшьыроуп!» – дхәыцуан лара. Уи аҿагылара Џьума иахь
ииалгеит, лхаҭа илызгәамҭаӡакәа.
– Аиаша басҳәап, – иҳәеит иара ҽнак, иҽааиртӡар иаҳа
иҳәарын ҳәа иԥхьаӡаны, – сара гәыкала бысҭахуп. Убри
азоуп сызбывагьежьуа. Баасықәшаҳаҭхар ҽнак бынсыжьуам.

468

– Уи закәыхи?! – бжьы ҭынчла иаалҿыҵҟьеит. – Изаҭахи
хаҵацара? – анылҳәоз, наҟ-ааҟ анаркоман ҿар ирылагылан.
Хаҵа дцарын ҳәа лгәы иҭалкуазма зцәанырра цагәыз
аӡӷаб. Лҭаацәараҿ имҩаԥысуаз аимак-аиҿак лзычҳах­
уамызт, лхатәы ҭаацәара аԥылҵарызма, анаркоманцәа
лхылҵраз? Урҭ урышьҭазар акәын, арахь лыҵшәа рымамызт, рчымазара иагон, ма рҽыршьуан, ма инамӡашаз
рхылҵуан. Ари ԥсҭазааразма? Ухаҭа ухы аԥыругар иаҳа
еиӷьын. Изаҭахызи абри аԥсҭазаара?!

Арԥыс Манча
Иаб имашьына дақәтәан, акоммерциа знапалакыз
дрыд­ҳәалан, имаҷымкәан аԥара ирҳауан. Иҭаацәа ахьыҩ­
неиҵашаз еиқәиршәахьан, ирфоз-иржәуаз ирхиауан, излаилшоз ала ак рыгымкәа ибон раԥхьаӡа, џьара иҵегь
иаашьықәгылақәаанӡа. Ауаҩы дахьнеихьаз аҿы даангылар,
дшьақәхалон. Уи иаанагоз – маҷ-маҷ шьҭахьҟа ддәықәлон.
Избанзар аԥсҭазаара ԥхьаҟа ицон, аахәатә рыхәԥса
ирызҳауан. Уара умала ҭаацәарак рҭахы узеиқәыршәомызт.
Иԥшәма ԥҳәыс Рабна илзиԥшааит дәқьан маҷк. Уи ихала
иакәмызт еиқәзыршәар зылшоз, иусурҭа аԥшәмацәа рыбзоурала илшеит. Лара ахәҳаахәҭра ус уажәы илбазма, усура
ҳәа дынҭыҵзижьҭеи, лнапы злакыз иара акәымзи, ҩнапыкла
ҿыц лҽазылкит. Лыҷкәын аиҵбы ашкол ахь длышьҭит.
Аиҳабы лара длыцхраауан, аха баша инихуаз аамҭа рацәа
иман.
Иара, рԥа, иааиҭахыз зегьы дрылаҟан. Аҩызцәа бзиақәа
ирҳауан. Иахьынӡаиҭахыз ақалақь далан, аԥара игмызт,
заҟа иҭахыз иҭаацәа ирҭон. Аусура дадырцаломызт, макьана дыҷкәынан дырбон, иарԥысра дышҭагылазгьы.
Лахҿыхрыла аамҭа ихигарц шилшозгьы, ари ақалақь
агәырҿыхараз ишҭыԥ маншәалазгьы, ицәтәымыз ҭыԥын.
Дзышьцылахьаз Оҭҳара, Алаҳаӡы, Пицунда гәхьааигон.

469

Иԥсы зыдҳәалаз Баҭаҟәа, Димаҟәа, даҽа ԥыҭҩык, адунеи
игәахшәаны данықәыз ицхырааз ибар иҭахын. Апаркқәа
данрыҵаз зны игәалашәеит аибашьра аламҭалаз иҭахаз
акатаҳәа ишааргоз, есымша аӡә анышә дшарҭоз. Испанка
Аԥсны ианалалаз згәалашәоз макьана быргк дыҟан. Убарҭ
ахҭысқәа рыҩбегь еиҿаирԥшуан. Ашьҭахь ихаҭагьы харак
дзымнеит. Убасҟан ирзаамгаз аҷкәынцәа аибашьра ашьҭахь
анышә ишыҵырхуаз арԥыс ибла ихгылан. Уи агәаларшәара
уадаҩын, ихы еилаганы зны дамамзи. Иблақәа хиҩон, исахьаны иаԥхьа иахьибоз ицәымӷын, аха алашьцараҿгьы
узацәцозма, акиносахьа анудырбозгьы идырлашьцон. Ҿыц
ибла ихгылан, аԥсы данышьҭихуаз, иԥхасҭахоз уи ицәеижь
инацәа ишадҷаблоз. Аҩныҟа дхьамԥшыртә ицәымӷахашаз
ахҭысқәа маҷмызт, иҽырцәигарц аҭагылазаашьа далаҟан,
аха уи адгьыл иара иԥсадгьылын, иԥхыӡ иалан, лабҿаба
дазхәыцуан, игәхьааигон.
– Аԥсны сцаны саар сҭахуп, – ҽнак иан лусураҿ длызнеин, игәҭакы аацәыригеит.
– Уажәы уахь умцар ҟамло, узықәшәеи? Ҳҽааидаҳ­
кылақәар сҭахын.
– Шәзеицәажәои?! – аҿхышә иҽҭых аӡә дадгылан. – Ара
ҳаԥшызарц ҳааима?
– Саҭамыз! Уажәыҵәҟьа! – ан илҭааз дагьиҿамԥшит,
ииҭахыз налырххеит. – Арҭ ҭаха сырҭаӡом, уаха ҳаицәа­
жәап, – лхы лыҷкәын изхан.
– Ибҭахымзар сцаӡом, – еиликаауан иара иан ԥарала
уамак дшеиқәшәамыз, ауха аҩны абас леиҳәеит.
– Иануҭахха уцагәышьа! – даахьаҵхьан лара, – узлацаша сара исыԥшаауеит, – иахьцалак, лыҷкәын игәы дзасуамызт.
– Саргьы сышәмыцхыраауеи, – ани аԥеи еибырҳәоз
еиликааит аԥшәма, аусурантә дшааз еиԥшҵәҟьа. – Ианшь­
цәагьы дынрылаԥшп. Арахь ҳахьаауаз рҭахӡамызт, аӡәы
инапы ҳанԥшыло ҳаштәам еилыркаап.

470

Ашьыжь даныҩагыла адәыӷба дҭаларц иҽазыҟаиҵарц,
арԥыс иҽеидикылон. Аҩны аӡәгьы дыҟаӡамызт, уи уамашәа
ибон днаскьаргарц ргәы иахьҭамыз, иани иаби ҟәрышьқәак
ахьнырмыжьыз. Иҽызлеиԥсахшаз имаҭәақәа зҭаз испорттә
арҭмаҟ даҵаланы, иан аус ахьылуаз даакылсит. Адәқьан аҿы
лара лыҟәша аркын. Леиҳабыра дрызцан, данаауаз рыздыруамызт. Аԥшра иқәшәеит. Аамҭагьы маҷымкәа ицәцеит.
– Манча, ара уабаҟаз, уарҭмаҟ уманы? – уи, лааира шьҭа
ааигәа дазыԥшӡамкәа дыштәаз, дааихагылеит.
– Аҩныҟа сцоит ҳәа басымҳәази, – иара аҩны ҳәа
ззиҳәоз Алаҳаӡы аҩнеихагылаҿ ирымаз ауаҭахқәа ракәын.
Ростов изыҩназ иара изы иҩнӡамызт. Аҷкәын Аԥсныҟа деихон.
– Иахьаҵәҟьа уцарц иақәукыма? – ан дыччон.
– Нас, ишԥа?
– Манча, аиаша саҳәеи, уа ӡӷабк дныжьны уаама? –
лыхшыҩ аҿара ус иаалырҟьаны иазцеит.
– Мамоу.
– Нас, ас узырццакуа саҳәеи!
– Ибҳәашьеи? Аҩны сцаны саар сҭахуп, ибзеилымкааи?
Мап бкуазар, саангылап, аха иаха шәҩыџьегь шәақәша­
ҳаҭын, иахьа ҿымҭӡакәа шәныҵашәкәа шәызцеи?
– Иахьаҵәҟьа амҩа уқәлап ҳәа ҳҟамлаӡеит, егьыс мап
зкуада? Амала, ас унапы ҭырԥшша усзышьҭуама. Сабраа илыхьи ҳәа сзырҳәо. Уаб иани иашьеи рҿы умнеиӡои? Анахьгьы арахьгьы ак угақәароуп. Еиқәсыршәап, уаасзыԥшы!
Иара дыҷкәынан, аидарақәа абеиҭахыз, инапы ыркало, иуа, игәыцхәы, иҩызцәа бзиақәа днарылсырц акәын
дзызхәыцуаз. Знык ашьха ҳауа цқьа лалбааидарц дгәаҟуан,
ицқьаз амҩақәа, урҭ ирывеиҭарҳаз аҵла иаҵәара, амшын
казказуа агәы анхыԥшылара, – дзеилаҳақәашаз мачхәызма.
Аамҭа кьаҿла игәы ԥырҵәахьан ахыбра хәашьқәа, асаба зҿататаз аҩны лаҟәқәа, иагьа идырҿыцыргьы, уаҳа
изымцырцыруаз амҩадуқәа, апарк аҿы ашьацра ииба-

471

хьаз шьацраҵас ииаҵәамызт, аҵлақәа, ақәабшә илиаазшәа
удырбон аԥҭақәа ахьыҳаракымыз, анаҟә акәзар, ирласырласны иаахчылон, убла аҵәыршы ҭакызар иамбо. Ауаа
иибахьаз рҟазшьа рымаӡамызт. Адунеи ҭбаан, адгьыл
уахьықәыԥшуаз, каршәран, аха иара, ҭшәарак дҭагылазшәа,
иԥсыԥ шиҭахыз илаҩеиуамызт.
Дыццакуан ашьха тәылахь. Арахь даҽа мышқәак даангылар акәхеит. Иан илҭахыз ҽынла уамак дызрышьҭаломызт,
аус луан. Лыԥсшьарамшқәа лхы иархәаны, ак еизылга­
қәеит. Илҭахыз зегь абаҟаз. Ауаа бзиа ирбоз нрыжьуазма, еимырҵәон. Хәыҷы-хәыҷла дзышьҭаз аалхәалар
акәын, аха лыҷкәын усҟатәи аамҭа лиҭаӡомызт. Аҵыхәтәан
ишынҭаацәараз, аб имашьынала авокзал аҿынӡа днаскьаргеит. Ичамаданқәа акупе аҿы аҭыԥқәа рзылырхит,
амҩаԥгаҩ ҟәрышьқәак наиҭаны, акәымзар асҟатәи еидара
идикылозма. Аԥара ахьцәыругаз, иарбан ԥҟаразаалак еилоугар ҟалон, еилоумгаз ак еиԥш иԥхьаӡаны.
– Димаҟәа ателефон сизасуеит, – лҳәеит Рабна, – Адлер
иузыԥшызаауеит Баҭаҟәеи иареи.
Адәыӷба ццакуан Амшын еиқәа шыҟаз. Акупеқәа ҭәын
ԥсшьара ицоз рыла, иҭацәыз ҭыԥкгьы узыԥшаауамызт.
Заҟа алада иласкьоз аҟара шоурахон. Ахышәқәа аартызарц зҭахымыз аҳәсақәа рацәан, аԥша рылалар ҳәа ишәон.
Аҩныҵҟа, аҳауарыцқьага аус шауазгьы, Манча аҳауа изхомызт. Аиҳараӡак знык адәыӷба аҵыхәтәантәи аангыларҭаҿ
анеира дахьахыццакуаз акәын ус дҟазҵоз. Дызҭатәаз иҵегь
иласырц иҭахын, иара аныҟәашәа иазацҵомызт. Аиҳараӡак
ашьха еибаркыра абӷа ианхыҵуаз, иԥсахы еилахәарц
егьигмызт, дыҷкәынамзи, игәы иҵаххуан. Ҭҟәаԥс ианкылс,
аԥшаҳәа иавалар, иаҳа ашьаҿа ароурын игәахәуан, аха
уаҳа умыԥсит: арахь ааҭгыларҭақәа иаҳа ирацәан, акыр
еизааигәан, амҩагьы кахха иашарҭамызт. Уардыныз­шәа
адәыӷба дшақәтәаз, Адлер авокзал иазааигәахон, иаҳагьы
аныҟәашәа рмаҷӡаны. Иан Димаҟәа адырра илҭара­

472

ны дыҟамзи, диқәшәозмашь? Аплатформаҿ иқәгыламзи
иҩыз­цәа. Ахышә ааиртын, изнапыки ихи нкылирҳәҳәан,
иҽыдирбеит.
– Абранӡа уанаа, ирласны узрылымсуеи? – ҿиҭуан
Димаҟәа, Манча апассаџьыр рыжәпара далагыла длыбаарц
данаҿыз.
– Ростовынтә абра саанӡа, усҟатәи аҳаҭыр сызмырҳаит,
умбои, – Манча иҩызцәа дрыҵаԥшуа иаагәыдкыла аԥсшәа
реиҳәон. – Шәышԥаҟақәоу?
– Уара уабрагьижьҭеи, иаҳа ҳаиӷьхараны ҳаҟазма? –
Баҭаҟәа дцәыҵыԥшуан.
– Шәшеиӷьхара здыруазар, сықәҵны сцозма.
– Уаангыли, уаанагахра уҟоуп, – Димаҟәа дгәыӷуан.
Авагон иҭаз зегьы ҭыҵхьан, арԥарцәа ҩыхәнан, дара иргашаз ачамаданқәа хԥеи аспорттә арҭмаҟи лбааргеит. Урҭ
рҳәазо амашьынахь инарган, ирулак аидараҭыԥи асалон
аҿы иҭацәыз аҭыԥи иҭарыџьгәеит.
– Иаҳзааугеи, уара? – иџьеишьон Димаҟәа, амашьына
ианҭалоз.
– Шәҩыџьегь шәзы егьаазымгеит, кьаҿқәак рыда.
– Уаҳа иаҳҭахи зугәахәуа. Баҭаҟәа усгьы икьаҿ заҵә
ажәхьеит.
– Егьырҭ зегь ртҟәацгоума? – амҩа дахьаныз, зҿы еихамгылоз Димаҟәа Баҭаҟәа иҽынеиԥишьит. – Умаҭәақәа
зегь еилдырхуеит уажәы, атеррор аматериал мҩаԥугозар
ҳәа.
– Шәара шәмашьынажә шәақәыртәаны арахь шәҭа­
рыжь­лазар, сара иҿыцҳҳараӡа иаасхәаз счамаданқәа
злаԥшы­қәырҵарызеи.
– Иҿыцу иаҳагьы илаԥшықәырҵоит, – дцәыҵыԥшуан
Баҭаҟәа.
– Ааи, – ишьақәирӷәӷәон Димаҟәа, ашьҭахь дахьҭа­тәаз,
– Жәаха ҽнак аӡәы ичамадан ҿыцҳҳараӡа иааимырхын,
ахҟьа ааԥыржәазар, адоллар еивҵаԥахла ирҭәын. Дҭаркит.

473

– Дыжәбарц шәцахьомашь? – инеимда-ааимдо Манча
данынарҿаԥш, ирҳәоз шыбарбарраз шрыҵихыз рдырын,
рҩыџьегь, адирижиор илаба рзиҟьазшәа, аицыччара аахдыртит.
Аҳәааҿы аныҟәцаҩ ида егьырҭ лбаарцан, шьапыла
амҩа ианыз ирыцырҵеит. Димаҟәа дицны Манча аҳәаа
данхыҵ, амашьынақәа ахьгәарҭоз иныркылаз Баҭаҟәа
заа данзымааи, шҿимҭызгьы, дшәон маҷк. Иагьа умҳәан,
ичамаданқәа долларк, ма хьык-раӡнык ҭаҵәахызар ҳәа
ргәы иаанаганы, еимдырттар ҟалаҵәҟьон. Ачамадан иҭаз
ркшаны даурышьҭит, аиашаз.
– Изулак срыцәцеит, – даакылсит иара дқьыԥаха. –
Даҽазны усҟатәи ааумган, акәымзар уҟәаҟәа иқәҵаны уиасуеит.
– Шьҭа аԥсуаа ҳазрыцәцандаз! – ҿааиҭит Димаҟәа.
Уа ирдыруаз аӡә дрықәшәан, иоуижьҭит, уамак иным­
кылацәакәа. Зегь раҵкыс ирцәыуадаҩыз машьынала
еибарҿыҿуаз ауаа рылсра акәын. Аҵыхәтәан амҩа каршә
ианын. Баҭаҟәа ГАИ аусзуҩцәа ахьгылалоз аҭыԥқәа идыруан, имашьына арццакышьа ирмаҷуан, егьирахь, ирызнымкылоз аҽыҩ еиԥш, зегьы драԥысуан. «Умашьынажә
еимыҩруеит» – ҳәа Манча уи дихыччон.
– Уажәы уахьаҳго ҳаҳәеи! – ҿааиҭит Баҭаҟәа. – Иаразанак уаншьцәа рахь ҳцап! Уаха иҳадмыржәуеи, раҳәшьаԥа
каҷҷа иуҵганы.
– Цәгьа иубомызт. Зегь раԥхьа, сганы амшын сҭашәҵа!
– Ара уаныҟаз, уи амшын уамак уазыразымызт, –
Димаҟәа уи дааирӡырҩит.
– Аԥсшьацәа арахь амшын иҭаларц ауп изаауа. Шьҭа
сара сыԥсшьаҩыми.
– Иааҳго дызусҭоу убоит, – Баҭаҟәа Димаҟәа иахь
даахьаҳәит.
– Уи дыԥсшьаҩхазар, сара симператорхоит, – иҳәеит
Димаҟәа. – Китаитәи аимператор.

474

Ус рҳәа, егьыс рҳәа, иеидарақәа иҭацәыз руаҭахқәа
рҿы иҩарган, ҽыкәабара дыргаҵәҟьеит ахәымҽханшәа.
Дара ҭыҵыр рҭахын, иара амшын дрызҭыгомызт. Иҽеиҵых
аԥслымӡ шыра дылаиан, дцаны аӡы дҭалон, аԥслымӡ ахь
дхынҳәыхуан.
– Шьҭа ҳцап, уара! – Баҭаҟәа аҽеилаҳәара иҽазикит.
– Ааи, ҳцап! – Димаҟәагьы иҽеилеиҳәон.
– Иҟоу жәдыруама? – иара дахьыларшәыз деиҭаҵуамызт.
– Шьҭа иахьа џьаргьы сшәызгом, – дҩагылан, амшын шыҟаз
иҿынеихеит. – Даара сааԥсаны сыҟоуп.
– Уиҳ! – иџьеишьон Баҭаҟәа. – Вагонк ацемент ақәи­
хызшәа, дааԥсеит, уара.
– Арахь чамаданкгьы цқьа иаҳмыркит. Ҳара авагон илыбаагеит, ауаҭахқәа рахь ихәнаагеит, – ибӷаӡара кны дгылан
Димаҟәа.
– Шәара шәца шәыҩныҟақәа, – дахьнеиуаз ирҳәоз
иирҳауамызт, – сара сҽыскәабалоит. Уаҵәы ашьыжь
шәысзаа!
– Ҳаауазар умбари! – дыччон Димаҟәа.
– Уда ус ҳамам, – иџьымшь жәпа дцәыҵыԥшуан
Баҭаҟәа, рҩыза амшын дынҭалан, дыӡсо мацара акыр
днаскьа­хьан. – Уаала, Димаҟәа!
Имаарц имақаруаз Баҭаҟәеи аусура зҽамызхыз Дима­
ҟәеи ашьыжь шаанӡа иҩызцәа ишә илагылан. Дахьд­
мырцәоз азы дмақаруа иҩызцәа иҩныҟа илеиган, аҿыӡә­
ӡәара иҽазикит. Дара ихҭықәгылаанӡа иҽахьазыҟа­имҵаз
амшала, урҭ аҵәы шиларҵоз мацара иҽеиқәиршәеит.
– Сахьынӡаҩнагьежьуа счамаданқәа лбаажәгар! – нарабжьеигеит иара.
– Ҳзықәшәеи, сукәыхшеит, – дҩагылеит Баҭаҟәа.
– Ара уахьынӡаҟаз, ҳашушьҭаз ҳушьҭан, – рмашьына
иҭарҵашаз лбааргаанӡа, аҿымҭра зычҳаз Димаҟәа, ихаҿы
ҭбаа чча-ччо ҿааиҭит, амҩа ианықәгыла ашьҭахь. – Шьҭа,
уанысасха, ҭахак ҳауҭараны уҟоума. Ҳнымҵәеи, Баҭаҟәа.

475

– Убри ами саргьы хәыцырҭас исымоу, – иҳәеит Баҭаҟәа.
– Шәымшәан, абааԥс, мчыбжьқәак роуп, сымцои нас, –
ргәы ирҭынчуан иара, аԥсҟыкҩы дахьиватәаз.
– Ҩымшҟа уаангыло џьысшьоитеи, – «иџьеишьон»
Димаҟәа.
– Ҟоҳ, мчыбжьқәак узырҳәазода!? – иџьеишьон Баҭаҟәа.
Имҩаԥыргоз ихәыҷра шықәсқәа ахьымҩаԥысыз ианшь­
цәа рҿы иҩеизар, ргәырҽанӡамкәа рмаҭа, раҳәшьаԥа данырба, еиԥш гәырӷьара абаҟаз. Ианду ҩ-рбаӷьк лкын, иаразнак идлыршьит. Иҩызцәа, иагьа иццакуазаргьы, шьҭа
иабацоз. Иара иааигаз амаҭәаҩыҭәа анаҩсан, аишәа
злаурԥшӡашаз ачысмаҭәа еилых уҳәа, иан ирзаалышьҭыз
ала рылаԥш хикырц ирызцәыригеит инапала. Зегьы
ирыз­гәырӷьон, аха урҭ уамак рыбла иабаӡомызт, рааӡам­
ҭа иакәын рылаԥш хызкуаз. Ахәыҟаҵарҭа аԥшәмацәа
ахьынӡа­ҩнагьежьуаз, иара, иҩызцәа иманы аӡыхь аҿы дцеит. Иагьааигәамызт. Даныхәҷыз еиԥш, аӡыхь днаҵагылан
иҽикәабеит, ицыз рыбла ҭраа ишизыԥшыз. Урҭ амшын
иашьцылахьан, шьҭа аӡыхьқәа рзычҳауамызт. Амала, аӡыхь
акеикеишьа ргәаԥхон, иаҵашьшь рызхара рыжәгәышьеит.
Нас акәын баша арахь ишицымныҟәаз анеилыркаауаз.
Шьыбжьаанӡа убра инхеит.
Ианыхынҳә, зегь хиан. Абысҭанҵара хыԥан. Иаразнак
ачуан иҭаз хәаны икнырхит. Иаарласӡаны ирҭааз ладыр­
тәеит, иабду иашьа аханы аҭыԥ анааникыла. Иабдуҵәҟьа
иԥсҭазаара далҵхьан аибашьра ашьҭахь, уаанӡа иибақәаз
изхымгеит. Арԥарцәа уажәи-уажәи агылара рықәшәон, аха
аԥсуа иишәаҿ ус уқәымшәаргьы, утәанхалон. Баҭаҟәа излауаз ала аҩыжәра иҽацәихьчон, аԥсҟы икын азы. Игәы
ахьҿыӷьуаз аҵәы шиларҵоз мацара, иҩызцәеи иареи иаархыргеит аамҭа хәлаанӡа. Аишәа ианыҩахыҵхгьы, иаразнак
изықәҵуамызт, рымаҵ зуаз ахьынӡачоз, иааԥшит. Иара ус
шьҭахьҟа амҩа иананылоз, амра алҭашәамҭа иақәшәеит.
– Иаарласны уҽҳарба! – анду лмаҭа даангылар цәгьа
илбомызт, аха иҩызцәа раҳаҭыраз дрыццон.

476

– Саауеит, мчыбжьык аҟара саашәыцхраап, – иара лара
диргәыӷуан.
– Уаб иан лҿы зны умнеиӡакәа, арахь ушааз ласҳәоит
ҳлызнеир, – Димаҟәа иҩыза дҿаирххарц иҭахын, агәарб­
жьара ианыҵны, амҩаду ахь ианкылсуаз.
– Уи лахь уаха сцаӡомеи, – дааиҵамхеит Манча. – Уаҵәы
снеиуеит. Уара усура умцар ҟалаӡом.
– Абзиара ашьҭахь, Баҭаҟәа, бзиара шыҟам убоит.
– Ацәгьаҳәара бзиарас иуԥхьаӡозар… – даҵахомызт
Манча.
– Сбылтәы маҷхеит, – изҿқәаз иаарҟәихит аԥсҟыкҩы. –
Џьара иҭасҭәароуп,
Бзыԥҭа ГАИ данлавс, амҩаду наҟ-ааҟ иавагылаз адәқьан
маҷқәа руак аҿаԥхьа дааҭгылеит. Шәачантә иааганы,
адәқьан маҷқәа рҿаԥхьа иқәыргыланы, аканистра хәыҷқәа
ирҭаҭәаны, абылтәы анырҭиқәоз иаамҭан.
– Шәлымбаан! – днарабжьеит Манча. – Сара иҭасҭәоит,
аԥарагьы сшәоит, – длалбааԥан, адәқьан иаадәылҵыз
аӡӷаб ҵәрышкәеи лаҳәшьеи шихәаԥшуаз, хә-литрак абензин нҭеиҭәан, аканистреи аматреи нышьҭеиҵан, шьҭахьҟа
амашьына дынҭалеит. Аӡӷаб ҿылҭӡомызт. Ак ихашҭызшәа,
длалбааԥахын, аӡӷаб дынлыдгылеит. – Саҭамыз, саҳәшьа!
Исхашҭхьан, – аԥарақәа налиркит.
Амҩа инықәлахт. Аӡәгьы ҿиҭӡомызт. Нас Димаҟәа ак
ипатҟалеиуан, Баҭаҟәагьы жәақәак налеиҵон. Ирҳәоз
иаҳауан, аха еиликаартә ихшыҩ рзишьҭӡомызт. Дҭанагалан
дамазшәа, абылтәы ахьааихәаз адәқьан маҷи иҵагылази
ибла ихгылан. Аҩны днаргаанӡа, дааирԥшырц Димаҟәа уи
ижәҩахыр днаснасит.
– Ҳаамҭа абанӡоугало сымҳәеи? – дҵаауан Димаҟәа.
– Ишԥа? – изеилкаауамызт иара.
– Уанбақәҵуа ҳәа сымҵаауеи.
Иара ҿимҭӡеит. Шьапыла агәарбжьара дыбжьарымҵарц,
амашьына аақәдырҵәиин, аԥсаҵла ҳаракӡақәа ирыҵсны,

477

аҩнеихагыла инадгылеит. Иара иҩызцәа иф-ижә иҟан,
аҩныҟа изнагомызт. Иара амашьына дааҭыҵит..
– Димаҟәа! – аҩны дныҩналаанӡа, амашьына аақәыргье­
жьымҭаз, ибжьы раҳартә иқәымҵыцкәа, ҿааиҭит иара.
– Баҭаҟәа! – уигьы ихьӡ иҳәеит. – Шәгәы ишаанаго еиԥш
ирласны сзықәымҵыр ҟалап. Ари аԥхын ара исхызгоит ҳәа
сыҟоуп.

Аԥҳа Радоу
– Быԥсы ҭазароуп! – аҵхагәҭан данаашԥ, инацәы ркәаӷ­
уа илирбон Џьума.
– Быԥсы ҭазароуп! – илыдиҵон иаацәырҟьаз Манча.
– Аԥсҭазаара знык ауп ианбоуа, – ҿааиҭит Даур, аны­
шәынҭра дҭагыланы дылзыԥшуа.
– Саргьы сбацәажәар сҭахуп, – лҳәон Амрикәа, Даур иан.
– Быԥсы ҭазароуп! – ҿыц даацәырҵыхуан илбарц илҭа­
хымыз Џьума.
«Зегьы сыԥсы ҭазарц сабжьаргоит. Иаласхи аԥсҭа­
заара?!» Лҽеиԥсхарчны диан, амца лҿықәлеит, игьаалыхгеит. Ус иаарлас доунажьрын ҳәа дыҟамызт. Ашьҭахь
илыхьыз лыздыруамызт, дамхацәазар ҟаларын, избанзар
ашьыжь данааԥш, ауха илаҳақәаз цқьаӡа илгәалашәон, илбаз ауаа лыбла ихгылан. Амала, цқьа данхәыц, ԥхыӡырла
илацәажәаны, данааԥш аҽшьра иаҳа еиӷьылшьеит, илабжьаргоз аасҭа ҳәа дазхәыцит. Еиҳараӡак аԥсҭазаара
убас­ҟанҵәҟьа изылҭа­хымыз ҳәа лгәы иааҭашәаз Џьума
дахьлызцәырҵыз акәхарын. Ицәгьаз ҳәа ак леимҳәеит, аха
жәынгьы-ҿангьы лышәхымс дахьылымҵуаз, дылцәымӷын.
Усҟан, аԥхынраз, аус ахьылуаз лаб идәқьан аҿы
иналаршә-ҩаларшәны даакыдгылалон Џьума, џьара
ак ааихәозшәа ихы лырбаны. Ажәақәак нлықәиҵон,
аха ԥыхьақәа реиԥш абзиабара, ма хаҵацара рыӡбахә
иҳәаӡомызт азы, шьҭа игәы ирԥсызар лгәахәуан. Уи иаа-

478

иреи ицареи лара илзеиԥшын, дылбар лҭахӡамызт уҳәар
иаҳа иҵабыргхон. Имацара иакәӡамызт, адәқьан аҿы иаакыдгылон арԥарцәа рацәаны, зны-зынла аҿаԥхьа ишгылаз
ашампан ҩы аахдыртуан, ҩба-хԥа ныҳәаҿа рҳәон. Адәқьан
ашьҭахь ашәшьырҵаҿ зынгьы иааидхалақәон. Џьоукы
дыргәаԥхон лара, лыбла ихгылазар рҭахын, лара уаҩы
дылбомызт акәымзар. Илбон дара шааиуаз, ишцоз, лыгага иаҩызан, рхаҿсахьак лзынхомызт, рыкәшамыкәша иҟаз
аура лныруамызт. Иахьабалак ҭацәыран. Усҟан лхәыцрақәа
ахьыҟаз рдыруазҭгьы, арҭ арԥар ҟаимаҭқәа ишәаны,
рразҟы иазхәыцны, заҟа лааигәасигәа иқәымларыз. Убарҭ
дыруаӡәкзар здыруадаз Џьума ихаҭагьы. Уи ицәаара анаҩс,
лара лчымазара акгьы лнарбомызт.
Лылаԥш кыдхылазшәа, дзызхәыцуаз уи аҽны издырхуадаз. Ари адунеи ахь дшыҟамыз, машьынак аангылан,
дааҭыҵит ҷкәына кьаҿк, иааиланы, акыр дҵарын акәымзар,
улаԥш дзыхгылацәомызт, ижакьа амимхыцызт мышқәак.
Аканистр хәыҷы аашьҭихын, абылтәы абак инҭеиҭәаанӡа,
лара дыҩдәылҵит, аԥара лиҭозар, деиҵалмырхарц. Иара
аканистр ҭарцәы инаиргылан, амашьына дынҭалеит.
Аԥара шимшәаз игәаларшәара лзымгәаӷьызт, дшанханы дышгылаз, машәырны ампыл инагәҭасны амашьына
ирыцәҭашәазшәа, аҩныҵҟантә дааҭыԥан, даалыдххылт:
«Саҭамыз, саҳәшьа! Исхашҭхьан», – аԥара налиркит,
дҩалыҵаԥшын уҳәартә, ибла ҭырхаха лхаҿы ааимидан,
ирлас днахынҳәит. Иҩызцәагьы шылзыԥшуаз мацара, амашьына наҭрысит. Изакәыз лзеилымкаауа, лгәаҵа ҟәандарак
нҭашәеит. Уи иааишьа, ицәажәашьа, ицашьа гәаԥхарак
ԥхаӡа дааимнадон.
Лаҳәшьа данца ашьҭахь, акраамҭа аахәацәа ааиуамызт, лымацара аҩныҵҟа дыҩнагылан, ашәшьыр­
ҵагьы дыҵатәан, ҿыц иаалызцәырҵуан зынгьы зҽыз­
цәылыхьчарц илҭахыз ахәыцра бааԥсқәа. Дҭаггаӡа
дрыз­неиуан акраахәацәа, урҭ рааира-рцара лара дызла­

479

шәаз адунеи дырзалхуамызт. Уи аҷкәын данаалгәалашәалак,
маҷк даалҵуан. «Абри иазымхәыцуа ибаргузеи!» –
лгәы ааилԥсаауан, нас ҿыц деиҭанҭанагаларц. Ашәҟәы
аашьҭылхуан, лыхшыҩ шынеибакәыз уи иазылкуан. Ус ала
лҽацәылгон. Дышнеиуаз, дзыԥхьоз аҵакы дацәыхҟьон.
Иаалырҟьаны илгәалашәон, лабду данԥсы ашьҭахь, лымшираз, анышәынҭра иазааигәаны ашьаԥа еиҵых шдыргылаз. Даур днеин, зеиуа уҭахыз ԥштәыла иҩычаз,
еиуеиԥшымыз шәҭыла иҭалаҳаз анышәынҭра днадгылеит. Иааҭигеит шьыҵәра бзиак ашәҭқәа, лара иаалиркит.
Ашәҭқәа еиқәаҵәан. «Бгыла! Аҵара багхоит!» – лыԥхыӡ
бааԥс даалылхит лаҳәшьеиҳабы. Убри ашьҭахь акәын, ак
аҵкыс даҽак еицәаны аԥхыӡ ҿаасҭақәа лбо мацара, лани
лаҳәшьеи адәны еицәажәонаҵ, даныхәаҽуаз ахәымҽхан
анылзааиз…
Дызҭанагалоз лгәалашәара лҽалылгарц дашьҭан,
лышәҟәы адаҟьақәа шьҭахьҟа иаалырҳәын, дазымхәыц­
ӡакәа аԥхьара дахьалагаз аҭыԥ лыԥшаан, лыхшыҩ
азышьҭӡаны аԥхьара ҿыц лҽыназылкит. Илулак хәбаҟа
даҟьа дрыԥхьахьан, лхәыцрақәа анаалызцәырҵыхуаз.
Ацәаҳәақәа лыбла рхылгон акәымзар, иларҳәоз дрыз­
хәыцӡомызт. Атехникум аҿынтә данаалоз, Даур амҩан
ирлас-ырласны дылбалон. Диацәажәар лҭахын аха иара
ана-ара џьоукы дрыдгылан еснагь, дыццакуан имҩаҿ.
Диацәажәарц лҭахын агәраганы дыҟан уи ихәыцрақәа
шыҿаасҭаз, лара дышлеиӷьымыз. Дицхрааны далылгарц
дашьҭан, илдыруази ус-ус лхаҭагьы далҵыр. Ишлыргәагәоз,
ҽнак иақәылкит длыԥшаарц, дзыдгылозаалакгьы даа­
рылганы, диацәажәарц, иара убас есымша иҟалҵаларц.
Убри ашьҭахь лара адәылҵра дахьымӡакәа, ахысбжьы
лаҳаит, инашьҭархх аҳәҳәабжь. Дыҩдәылҟьазар, нымҩа­
хыҵ инхоз Даур ианшьа игәарԥахь дыҩны дынҭалеит лаб,
араҵаҟа аӡәы днеихаххит. Даур иан деимырххо дыркын.
Лԥа аҵыхәтәантәи игәеивҵахара иан ишылбоз, игәы аангы-

480

леит. Иааизаз ахацәа Даур амардуан дыхәныргон, ихшыбаҩ
ҭытто… Амала, уик лара илымбеит, аха иаагьежьыз аҳәса уи
аӡбахә ишалацәажәоз лаҳаит. Лҭагылазаашьа еицәахеит,
ашьыжь алашара лашьцаран, адунеи ҭшәаны илықәыӷәӷәон.
Лгәы иалан ирҳәоз ахҭыс лхаҭа лыбла иахьамбаз, – иҵегь
деицәахар лҭахын. Лыԥсҭазаара аҵакыдара убранӡа инеихьан, иаҳа иеицәаӡаз аҭагылазаашьа мацара далашәарц
деилаҳаӡон, иара усгьы лахҿыхрак шылзалымбаауазгьы.
Ашәшьырҵа дахьыҵатәаз лылаӷырӡ налҿыкьасеит.
Илгәа­лашәон аԥсраҿы амаҵ лурц лаб ианлабжьеигоз,
мап лкит. Аԥсы дихагылазарц лҭахын, ҩныҵҟала иҵегь
деицәахарц. Иԥсыз иаасҭа хьаак лызцәырҵырц дашьҭан.
Зӡыхь ззымжәыцыз идтәалан, адамра дҭаҵаны. Илаҳауан
иан лыӷзбжьы. Иара иԥсы ҭаны дықәызшәа, аӡӷаб лхы
лжьон, зынӡак дҭанагалаӡаны. Ихьшәашәаз ишьапы цқьа
еилаҳәазар – имԥхарызи… Аӡә дгылацыԥхьаӡа идамра
лырҵысуан. Нас анышәынҭраҿ днарган, амаша дынҭар­
гыланы, адамра ахҩа лахарҵан, аҵәымаӷ лаадырхеит. Уа иҭагыла аԥсы имаҵ зуаз ҩҭыҵын, анышә адамра
инақәрыԥсеит. Изаҭахызи ауаҩы иира, иԥсҭазаара абас
инҵәозар?!.
Лара ҿыц лҵарахь дцон, амҩадуи аихамҩеи рыбжьара анаркоманцәа еиҳәҭҟәыҟәланы иахьтәаз дрылсны.
Шьыбжьон шьҭахьҟа даауан, убарҭ деиҭарылсны. «Иԥсыз
сиҵашьыцуеит», – иҳәалозаарын Даур. Наҟ-наҟ! … Ари
закәытә ԥсҭазаароузеи? Иқәырхуазеи ауаа адәы? Аҽшьра!
Абри акәын иреиӷьны дзызкылсуаз лара. «Радоу, – лгәаҵан
лхаҭа даҽаӡәызшәа дцәажәон, – ибзынамыгӡаша бцобаауа бзазхәыцуеи?!» Дзызкылсыз ахшыҩҵак иаҳагьы
дарҭынчуамызт, даргәаҟҵәаҟуан акәымзар. Лҽалылгарц
лышәҟәыԥхьара лҽыназылкуан, дазымхәыцӡакәа дызхысыз деиҭазыхынҳәуан. Илыԥшаауан дахьааихьаз аҭыԥ,
арахь лыхшыҩ ҿыц уи илзазышьҭхуамызт. Уаҳа ианамуӡа,
ихылҩеит. Ааилашәшәымҭаз аусура згымхоз ргәараҭа­

481

ҿынтә лаб дааит дкарауараха. Адәқьан ашә аркны, иԥҳа
аҩныҟа дигеит.
– Шәтәар акрышәфап! – лыбжьы аалыргеит ан. – Радоу,
бара бабацо? Акрышәфап сымҳәаӡеи? Сеилашәмырхан,
сара аусқәа сымоуп.
– Сара исҭахӡам, – Радоу дындәылҵырц лҭахын.
– Акрымфара ҳәа ицәырыбгаз закәи! – лан лыбжьы духон. – Избыгбырхои? Сара исзеилкаауам.
– Ари уаҩы ииҳәо лаҳаӡом, – анду лгәы иалан. – Цқьа
шәлыҵамҟьо! Лгәы шәасыр ҳәа шәшәоит, ас убахьоу!
– Шәылмацәҳан! –ҿааиҭит лаб.– Мчыла акрылҿашәҵома.
Амла дакыр, акрылфап.
– Иуҳәо закәи, дшыҟалаз умбаӡои? – ан лыԥсахы еибакуан. – Лхы еивкәкәашәа дҟалеитеи.
– Иахьлаҳауа ишыббалак бызлыхцәажәои? – зныкым­
кәан илаҽԥникылахьан.
– Уаҟәыҵ, џьушьҭ! – зныкымкәан аҭак илҭон. – Уара
иахьлаҳауа узылхашшаауеи, аҳаҭыр мцы урҳауама?
– Бҽааиқәыбкыр цәгьамызт.
Аӡӷаб лаб ииҳәоз лаҳаӡомызт, лгәаҵанӡа илныруаз лани
ландуи шлыхцәажәоз акәын. Лгәаӷ пеипеиуан. Рыцҳарак
анылбалак, лгәаҵанӡа илызцәырҵуаз арыцҳашьара ҳәаак
амамызт. Адәы иқәыз рцәымӷра анылзааилак, уии арыцҳа­
шьареи хәыки-шьхаки рыбжьахон. Агәарԥ шыҟаз днеин,
арымӡ длықәтәеит. Уажәык лцәымӷра тҟәацуан, адунеи
иазынкыломызт. Лаҳәшьа хәыҷы дааин, дҷырҷыруа акы
далацәажәон, лара илаҳаӡомызт. Нас лҿаԥхьа уи лымала
дыхәмаруан. Лара дылбаӡомызт. Иаалырҟьаны цәгьарак
лыршырц дазгәаҟуан. Аӡә дылшьырц агәаҳәара ду лоуан. Илҭахын дылшьырц дырҿыжуа, дыргәаҟҵәаҟуа мацара. Илшьрыдаз?!. Убасҟан акәын данылбаҵәҟьаз леиҵбы
хәыҷы. Абар дахьлаԥхьагылаз иҭалырхашаз! Дҩалзыҵҟьарц
егьлыгмызт, ран ахәыҷы лызҿылҭын, дылгеит. Ларгьы
даалҵызшәа дышҳазхеит. Хара имгакәа деиҭанҭанагалеит.

482

Зегьы ргәы рзырхьшаз цәгьаршрак дазгәаҟуан. Лааи­
гәасигәа уаҩ данылымба, дҩаҵҟьан, лышьҭаларҭахь
лҿыналхеит. Лиарҭа ахьынӡеиқәылхуаз, даалшәазшәа лгәы
ааҟалан, лаҳәшьа дылшьыр, дшеилагаз лхала агәра лгон.
Уи дышьҭалаанӡа акәын, лыԥхынхыза анлықәлыршә нахыс, лымацара даанхаӡазшәа лбан, лымшә кьанџьа хәыҷӡа
аҿы днагәӡын, уахыла агәыҳәԥы дааҵхны, ан илывалариоз лыӡҟы иеиԥш, илыкәарианы лыҽлырҭынчызшәа луит.
Адырҩаҽны ашьыжь лан даалхагылеит.
– Бзаҵәуп азоума акьанџьа збыкәариоу?
– Ааи, – лҳәазшәа луит аԥҳа.
– Аусура бцароуп, бгыла! Баб ддәылҵхьеит, дыбзыԥшуп.
Аусурахь ацара лҽазыҟалҵон. Амҩа днанылеит. Ихарамызт. Уахь анеира лцәымӷын. Ауаа маҷӡан. Сааҭк ала
аӡә данаадымгылоз убарын. Лгәы ҿыӷьуан, лхәыцра
бааԥсқәа днырҭашәон. Илыԥсахуаз Лина зны-зынла дааилон. Ашәшьырҵаҿ еидтәалалон. Уи акыр дылзааигәаны
длацәажәалон, лгәы лзаалыртырц егьлыгхалаӡомызт. Аха
амаӡа амаӡарахтәра зхықәкыз аӡӷаб аҵыхәанӡа иналыгӡон.
Лымацара данаанхалак, иахантәарак дамҽхакны дызмаз аӡәы дизхәыцуан. Зны деилагазшәаҵәҟьа лхы лшьон,
зных ус дныҟәар иаҳа ишиашаз лбартә, дҭашьыхаа дагон. Машьынак шаангылоз ангәалҭа, адәқьан ашьҭахьтәи
ашә ала дныҩналеит. Аҿхышә хазы аԥхьа иаман, лара уи
днадгылаанӡа, адәахьала, уа даадгылахьан иацтәи арԥыс.
Уи дҿаԥхаҿаччон.
– Винстон сҭахын, ибымазар, – аниҳәа, лнапы наргӡаны
иаақәылхын, инаилыркит. – Иаанхо ахә – шоколад плиткак! Ари, – уи аплитка шьҭахьҟа иналиркит, – бара бзоуп
изаасхәаз.
Иаҭабра дахьӡаанӡа, дкәымпылызшәа амашьына иҽын­
ҭа­иршәын, дныҵабазшәа дцеит. Аплитка кны дгылан лара
уа, нас ашәшьырҵахь даахынҳәит. Маҷӡак аган аамылхын,
лҿы инҭалыршәит, ашоколад бзиа илбаӡомызт, аха ил-

483

зымдыруаз арԥыс иаҳаҭыр азын. Иаанхаз агәыла хәыҷқәа
аниасуаз ирылҭеит. Даҽа мшқәак рышьҭахь уи арԥыс
деиҭаакыдгылан, ак ааихәақәеит. Иаалиркыз аԥара қьаад
бӷьыц хәыҷык рылан. Уи ааиҵылхаанӡа, иара дцахьахын.
«Бзиа бызбоит. Манча!» – днаԥхьеит лара. «Егьырҭ раасҭа
уцәажәара сгәаԥхоит, – лгәы дҭацәажәон. – Аха сабиҵас
снапы иқәҵаны иаазго ишԥазызуеи? – дгәырҩон лара,
аҩныҵҟа ашоура лзымчҳакәа, ашәшьырҵахь даныхынҳә­
уаз. – Сгәы ианҭаск исзынамыгӡо иҟеи!».
Даҽа мышқәак рышьҭахь, адәқьан ашәхымс дынхыҵны,
адәны дгылан. Убри аламҭалазҵәҟьа азаҵәра лхаԥан,
илаҩеиуаз машьына лбомызт, амҩа ианыз ауаа рцәаарагьы
лыбла ихгылаӡомызт. Аӡә иҭархара лыхҭашәан, абри абжьарак лымч зықәхашаз лаҳәшьеиҵбы лыԥсҭазаара дызлаллымхыцыз лзеилкаауамызт. Уи дазхәыцӡомызт ашьауӷ
даҿыҵашәарын ҳәа, уа днеиаанӡа, закәытә бахҭа гәаҟраз,
заҵәраз дызҭашәоз. Уаанӡа днарымгаргьы, ҳаамҭаз усгьы
алдыршарын, закәытә цҭәыз, гәырҩаз аҩнаҭа иҩналҵоз
лхахьы илзаагомызт. Акы заҵәык, ус ацәгьа мҩаԥгара
лылымшартә дааиԥхьзырҟьоз, – лхы дақәиҭымызт ҳәа
лзырҳәар ҳәа дацәшәон. Иахьцалак ауаа ргәаанагара
зеиԥшрахашаз агәхьаа лкӡамкәаҵәҟьа дыҟамызт. Убас
данеилашуаз аламҭалаз, машьынак лҿаԥхьа иааҭгылан,
арԥарцәақәак лалбааҟьеит. Уи арԥыс ида уаҩы длыз­
дырӡомызт, иаргьы цқьа дылдыруаны иузыԥхьаӡозар.
– Ари дызусҭада? … – руаӡә иблақәа ҟәазхан, ани илбаахьаз иахь ҿааиҭит. – Ари сара соуп дызтәу!
Илдыруаз арԥыс, «шәызынтәык шәагхеит!» иҳәарызшәа,
игәышԥы шьҭыхны, дрыҵаԥшуан арԥар ҳаракқәа. Дызланагалахьаз адунеи даалырхызшәа илныруан, аиҳараӡак
ани арԥыс кьаҿ дахьылбоз лгәы ҟанаҵон лҳәартә дры­
хәаԥшуан. Иара дрывас даалыдгылан, ашампанҩқәеи
аҵәцақәеи аалымихын, иҩызцәа ашәшьырҵахь дрыԥхьеит.
Имтәаӡакәа ишгылаз ҵәыцақәак ркхьан, лара даарыдгы-

484

ларц ианлыԥхьоз. Рызынтәык лахҿыхын. Ажәа мыцхәы
мҳәакәа, лныҳәаҿа ааныркылан, еишьҭаланы амҩахь
ицәырҵын, рмашьына инҭалан, иқәхысаа ицеит. «Изҿу зегьы иалырхи?» – лхы дазҵаауан лара, аишәа иқәгылаз
ықәхуа.
Даҽа машьынак аангылеит. Уи иааҭыҵыз ԥҳәыск дааҩ­
нашылеит, лшьамхы иҩахысуаз еиқәак лышьаҵаны.
Лхәыҷқәа лыцын, лхаҵа адәахьы дыԥшын. Аԥсуа ԥҳәыс,
дшынҭаацәаз амҩа дангыланы, ас дахьеилаҳәаз аӡӷаб
иаалгәамԥхеит. Уи лхәыҷқәеи лареи иргәыдымӡало атауар аалхәан, Радоу заҟа лҳәаз аԥара налыркны дцеит амрагылара шыҟаз. Ииашаны илԥхьаӡазар гәалҭарц, ари
иаалгәалалыршәеит аԥҳәыс илгақәаз. Хар лымаӡамкәан
ишьақәлыргылеит илҭииз атауар. Ахәԥсақәа ааицылҵазар,
ари закәызеи! Даҽа 180 мааҭ лымылхыр лыхәҭан,
ииашамкәан илыԥхьаӡазаап. Шьҭа лаб ишԥаиалҳәарыз?
Ҭынч аҿхышә дадгылан. Усҟатәи зыхҭнылҵахьаз кәафҭак
аалхәахьан. Лаб акгьы имырдырӡакәа, убри ҭины, илыгхаз аԥара адәқьан аалыҵ иахалҵарц лыӡбеит. Адырҩаҽны
уи акәафҭа аалгеит, икналҳаит. Шьыбжьон лхыҵхьан,
амраҭашәараҟа зхы хаз амашьына аангылеит. Иацтәи
аԥҳәыс дааҭыҵит, лхәыҷқәа лыцны. Уи уажәраанӡа
дшеилаҳәаҵәҟьаз деилаҳәан.
– Сыӡӷаб, иацы заҟа сцәагхаз быбхьаӡахьоума?
– 180 мааҭ, – ари лҿы ааихыԥхьеит.
– Ииашоуп. Абар! – уи лнапы ианыз аԥарақәа рҿаа­
лырхеит.
– Даараӡа иҭабуп! – лыблақәа, лхаҿы аԥышәырччара
иамҽхакын.
– Абзиараз! – уи дындәылҵит.
Иҟалаз иаразнак ахә лзымшьеит аиашаз. Азныказ
дзызхәыцуаз, лаб игәеимҭартә, аԥара рҳаны акасса илза­
ха­ҵаӡомызт. Илҭиирц илҭахымыз лкәафҭагьы аакныл­
хын, илҵәахит. Уи ахҭыс, маҷ-маҷ илныруа мацара,

485

ԥхарак налгәыҵанаршәит. Убри аԥҳәыс акырынтә дылгәа­
лашәақәахьан анаҩстәи амшқәа рзы.
Аԥхын мзқәа макьана инымҵәацызт, аха лара
лҵарахьы дцар акәын, аб лара дзыԥсахшаз диԥшааит. Илбац арԥарцәа уажәи-уажәи иаалҿаҳауан. Лара илбарц
лҭахӡамызт. Аиҳараӡак илыдынҵәалоз Џьума иакәын. Ларах убрик длымбаӡар еиӷьалшьон егьырҭ раасҭа. Дцодаауа дахьыхҭеикӡоз акәзар? Абасҟатәи илҿынҵәаауаз
ауаҩ, зҭеиҭԥш иагмыз, зоура-зыҭбаара ыҟаз, дыԥшӡан
ҳәа аӡӷабцәа ргәаанагара лцәырӡомызт. Лара уаҳа џьара
акала дызлалгәаԥхашаз ахьылзымԥшаауаз лхала лшьара
дықәнаргыломызт. Џьара еицтәарц, еицгыларц даныхҭеик,
ҽнак аԥсшьарҭа ҩны «Енергетик» ашҭаҿ, амшын аԥшаҳәа
шыҟаз днеирц иабжьалгеит, аамҭагьы лхала иалырбеит. Арԥыс ихылԥа аҵыс ҭаҳәрын, дгәырӷьаҵәа уахь днеит.
Лара усҟан лхатә хәыцрақәа дрылан. Лаҳәшеиҳабы Бароу хаҵа дцаанӡа, ларԥыс абра диқәшәалон. Уи аҭыԥ лара
бзиа илбон, дгәырӷьаҵәа дхынҳәлон. Убас џьара ныррак
лызцәырҵуазар абри аҭыԥ аҿы ҳәа дгәыӷуан Радоу. Лара
уа даннеи, Џьума дылзыԥшын. Ибла еихаччо длацәажәон,
лара аҭак илҭон, амала, дзызԥшыз нырра бзиак лхы иадылбаломызт. Арԥыс аӡӷаб дигәӡырц иҿанааиха, иаҳагьы
деицәахан, днаигәҭасны шьҭахьҟа днаццакит. Иара длышь­
ҭан, аха дизынкыломызт.
– Бара бымаӡа зларацәоу ала, ԥсихикала бчымазаҩ­
хар алшоит, – аӡы дӡааԥшылозшәа, лымҩа аник, лыбла
дхыԥшылон. Ус иузынкылозгьы лакәӡамызт, лцәымӷра
лқьышә аихарӷәӷәашьа иқәибаауан, амҩа лиҭарц игәы
ишҭамызгьы, днаигәҭасын, зымҩа шьаҿак ныҟалҵан,
дицәцахт.
Егьи, Манча ҳәа зыхьӡ зшьаз, дыҟаӡамызт ԥыҭрак, џьара
дцеит уҳәартә. Дылбақәар цәгьа илымбо дҟалахьан. Шьҭа
даарымызт ҳәа лгәы иҭалкхьан еиԥш, уахыла лаб идәқьан
дшыҵагылаз, даакылсит иара. Сигаретк ааихәан, дцеит.

486

Дылбарц шаалҭаххалозгьы, иааирала уи лхаиршҭит. Хара
имгакәа, Лина дылзааит.
– Манча дбацәажәар иҭахуп.
– Уажәы ара дгылан, ииҭахыз изымҳәаӡози?
– Аҩны дыҟоуп, иасҳәои? Бнеи! Биацәажәар ибзеи­цәа­
хома?!. Адәқьан сара саахылаԥшуеит.
– Снеиуеит, – лҳәеит акыр даныкәанызанха ашьҭахь. –
Амала, рацәак сзынхаӡом.
Ииҳәоз лаҳарц лара дазҿлымҳан. Уи адагьы, аӡӷабцәеи
аҷкәынцәеи еибабон. Аӡӷабцәа ма ргәы рымахьха иаауан, ма игәырӷьацәаны. Џьума заҵәык диқәшәахьан
лара, лаҳәшьеи арԥыси иахьеибабалоз аҭыԥ аҿы. Аха
иарбанзаалак џьара дзыргәырӷьашаз ак лымбаӡеит. Уи
ихымҩаԥгашьаз дизымгәааӡеит, дагьимеигәырӷьеит. Уаанӡа
дшыҟаз еиԥш, цәаныррак аҵӷа лзымҵысит. Манча арԥар­
цәа дреиӷьалшьон, иудыруазеи ҩныҵҟала ҽеиҭакрақәак
рыҽцәырыргар.
– Ибуазар уахаҵәҟьа Ростов бызгоит, – иҳәеит иара. –
Сҩызцәа амҩаҿ исзыԥшуп.
– Сара ианакәызаалак саҵкыс иеиҳабу иакәын исԥыларц
исҭахыз, – ус зылҳәоз лани лаби дырҿыԥшуан, лаҳәшьагьы
дызгаз қәрала длеиҳабын, лхаҭа усгьы-егьысгьы еиӷьыз
ҳәа дзазхәыцхьазма.
– Сара схәыҷуп ҳәа базҳәада? Сара 28 шықәса схыҵ­
хьеит, – амц иҳәаӡон иара, знык диқәшаҳаҭхандаз! – Аибашьра салахәын, – даҽа мцык нациҵахт.
– Иуасымҳәаӡаци сара сҵара иацысҵарц сҭахуп ҳәа?
– Бзиоуп. Саргьы аекономикатә факультет сҭоуп, – иҵегь
амц еиҿикаауан иара. – Аҵара еицаҳҵалап. Саби сани акоммерциа рнапы алакуп, ҳазларбаша рыԥшаауеит. Саргьы
имаҷымкәан аус зуеит, еснагь сеиқәшәом акәымзар. Сынтәа
иаазгаз аԥара Риҵа аусураз ирыласҵан, исцәыԥхасҭартәит.
Уажәы Ростов сеиҭацароуп. Ааигәа уахьынтә сааит. Бара
бзоуп сзааз. Шьҭа ирлас сзааӡом. Сахьцо бызгар сҭахуп.

487

– Сара сыгәҭакы даҽакуп. Хаҵацара сазыҟаҵаӡам.
– Иахьцалак, баахәыцыр бзиан.
– Уи сазхәыцуеижьҭеи акрааҵуеит.
– Нас сызлабыргәыӷуа ҳәа ак сабымҳәаӡои?
– Иамур ҟалап.
– Излауала хаала ҳаицәажәап! Сара исҭахуп амацәаз
бзынсыжьыр, – аҭра аацәыриган, иаахиртит, ахьтәы мацәаз
налҿарҷҷаны инапаҿы дизаагарызшәа.
– Иаҭахӡам.
– Бнапы иахасҵар сҭахуп.
Ларма напы днамҵасын, лырԥшӡага нацәа иахеиҵарц,
амацәаз, иҩнацәак ирыбжьакны, аҿааирхеит. Иагьынахаиркьакьахьан, лнапы ааимпыҵылԥаан, илҟьеит, амацәаз
лнацәы илахырууан, иаартыз ахышә инкылшәеит. «Сара
уаҳа сҽыбсырбом», – ааиҿыҵҟьеит иара. Лара дындәыл­
ҟьан, амардуан данлалбаа, ак ҟамлаӡазшәа, лышьи-лышьи
еиқәҵо, агәарԥ днықәсит. Арҭ еицәажәеит лгәахәын, Лина
дцеит, адәқьан иҵагылаз илызныжьны. Лара илбон Линеи
Манчеи шеицәажәоз, нас иара амҩахь дкылсит. Изылуз
лгәы иалан, аха ари арԥыс лара иҽлыдикылар лҭахымызт.
Рымҩақәа шхазыз изеилкаауамызт. Иара аԥсҭазаара ҿиарц
дашьҭан. Лара…
Аҵара лҽадылцалон. Амҩан Џьума даалызцәырҵлахуан.
Шьҭа дылбар лзымчҳауа днеиуан. Усгьы адунеи иқәыз
лцәымӷын, иара дахьылбоз иаҳагьы деицәанатәуан. Арахь
лыбла ихгылан, лнапы импыҵжәаны имацәаз анлыршәыз,
Манча иԥшраз. Лгәалашәара уамак дахыҽхәаӡомызт, аха
иара иҳашҳатәхара лызџьашьахәын. Аӡәгьы диацәажәар
лҭахцәамызт, акы далацәажәомызт. Лҿымҭра аҩны ианыр­
гәамԥхалак, илазҵаауан, лара аҭак ҟалҵаӡомызт. Нас
лҵараҿы, ма хәылбыҽхалеи уахылеи лаб дахьицхраауаз,
илыҿцаауаз ирацәажәон. Еилкаақәахеит иҟалаз.
– Зынӡак лҟазшьа ԥхасҭахеит, – лан лаб иалҳәон, лара
иахьылмаҳауаз. – Ростовынтә ҷкәынак дылзаауазаарын.

488

– Ростов инхо илаҳхи, Аԥсны далҵырц дҳааӡама?!.
Дызусҭада?
– Ҷкәына кьаҿк иоуп.
– Иара дкьаҿны, лара дихыҳәҳәо – иԥшӡам.
– Амацәаз лзааигазаап. Иршәны игәыдылҵеит.
– Ҟоҳ, длалырҟәит, ус ҟалома?!. Аха, акыр еилызкаауа
иакәзар, лара лхоуп илалырҟәыз.
Убасшәа лхымҩаԥгашьа лхаҭа еилылкаауазар ҟаларын.
Лгәалаҟазаара бжьысӡеит. Лхы лзышьҭыхуамызт. Иҟалаз
лгәы иалан. Уи арԥыс иаҳа-иаҳа дылзааигәахон. Арахь хазы
илгәалалыршәон лаҳәшьеиҳабы лхаҵацашьа лҭаацәа заҟа
ргәы иалсыз. Дара ирааӡаз илаҭәаршьашаз уаҩ дырбозма,
дызгаз лара данлаҭәалшьа длеиӷьымзар длеицәахозма,
аха… Уажәык, атәым милаҭ жәла ихны, Аԥсны далҵны
иҟаз иӡбахә раҳар – ишԥаҟанаҵарыз? Ргәы длырхьыртә
дызныҟәомызт. Иалалхызи уззымиааишаз аусқәа рзы
ақәԥара? Иалалхызи абри аԥсҭазаара? Ҿыц лхықәкы дазкылсуан.

Ан Ианга
Аусурантә данааи, лыԥҳа адиванаҿ дыцәан. Лара аш­
кол аҿынтә дшаахынҳәлак, Шәачантә лаб илзааигаз ахәшә
лжәуан.Аԥхыӡ далазшәа даамҽханакуан, ихыгагааӡа илбон.
Амала, зегь лханаршҭуан, ак злалгәалашәози, дзымхәыцуа
дарҩашьон, лыблацәа еиқәыԥсон, лара дықәԥозаргь, иара
лиааиуан, дарцәон. Уи ахәшә лжәыр лҭахӡамызт акәмызт,
даараӡа илцәымӷын, аха лаб еснагь илабжьеигон илыдылкылаларц. Избанзар, иара ус иаҷыдаран, иахьынӡалжәуаз
илԥырхагазшәа лбон, нас, аамҭа анцалак, мышкы зны
ишлыхәоз лныруан. Лаб ииҳәоз агәра лгон азы, ҿымҭӡакәа
ахәшәқәа ианаамҭаз ибжьамыжькәа илжәуан. Ангьы, аб
диқәшаҳаҭын азы, аԥҳа длылабжьон.
– Абри ахәшә ажәра саҟәышәхи! – дышнеиуаз аԥҳа лан
длыҳәеит.

489

– Избан?
– Егьырҭ ахәшәқәа сзымхаӡои?
– Ари бжьабыжьырц лҳәама ибзылызҩааз?
– Абас сҭыгга сахьыҟоу сцәымӷуп. Сыцәаны са­нааԥш­
лакгьы, исхыԥсааӡом. Аусураҿ сахьнеиуагьы ацәа сзалҵуам.
– Ибычҳароуп. Еснагь ибыжәлома, аамҭалоуми.
Ан лабжьараҿ ачымазаҩ даангылоз џьылшьеит,
аха мшқәак цахьан еиԥш, аӡӷаб уи азҵаара ҿыц еиҭа
цәырылгеит, ахәымҽхан ааилашәымҭаз, дыцәаны данааԥш
ашьҭахь, макьана аԥхыӡ иалаз лыԥшра лыманы адиван
дахьықәтәаз. Уи ахәшә анаалжәлак нахыс, адиван акәын
ҭыԥс иахьлымаз. Илжәыз анлылслак, лиарҭахь ахәнара
дахьӡомызт, ара дшылатәазҵәҟьа аҭыггара даамҽханакуан.
– Уара, ари аԥсихиатр лҿы даагар цәгьаӡамызт, –
лыԥшәма иусурантә уахыла данааҩнашыла, даалырӡырҩит
ан.
– Данылзызгаша ҳәа аҿҳәара сылымҭеи.
– Дырҩашьӡаны дамоуп, иумбаӡои. Еиӷьу ҟаҳҵап шаҳ­
ҳәо, еицәоу алаҳхыр?
– Ахәшә ус уҟанаҵоит. Ус ада лжәытә хәыцрақәа лха­
зыршҭыша даҽа мҩак рзымԥшаацзаап. Ажәытә лҭагы­ла­
заашьеи аҿатә дзықәгылоу амҩеи еиҟәызҟьаша рҩашьага
аамҭак аҭахызар?
– Иуҳәо амедицина иатәу афилософиа иаднацәылоу?
– Иззааигәоу сыздыруам, аха даҽакала уи шырҵабырг­
тәу сыздыруам.
– Даур рыцҳа изеиӷьхоит ҳәа ахәшәтәҩы ииҭаз ахәшә
деицәанатәын, дахькылсыз убоит. Убас ак ҳахьыр ҳәа
сшәоит. Аԥсихиатр ҳлацәажәар бзиан, иаҳа илымдыруеи.
– Иамуазар ҳцап, нас. Иаарласны ҳҽеиқәҳаршәап.
– Ҳзыԥшуеи?
– Аусура дрымхтәуп. Бара бҳаццар бҭахызар быҽры­
мыбхыроуп. Урҭқәа зегьы уаҵәы рҭыԥ иқәышәҵа, уа­
ҵәашьҭахь ашьыжь амҩа ҳақәлартә.

490

Лыԥҳа дшыҟаз лзычҳауамызт, адырҩаҽны, аколлеџь
ахь усура дахьцаз, аамҭа мцозшәа лгәы иабон. Аԥсихиатр
илҳәарыз аилкаара дахыццакуан. Ашкол аҿы аиҭакраз
арҵаҩцәа рҭыԥ аҿы дтәан, тетрадқәак лыриашон. Убри
аиҭакра дуҵәҟьа миасуазшәа илныруан. Рҵаҩы ԥҳәыск
дааҩнашылан, асаркьа дадгылан, лыхцәы лырҽеиуазшәа.
Аҵара ҟәша аиҳабы дҩагылан, уи арҵаҩ лахь ихы наирхеит.
– Амаҭа дшәоуит ҳәа саҳаит, ишәыдысныҳәалоит!
– Даараӡа иҭабуп!
– Аиаша?! – дҩаҵҟьеит Ианга. – Ибыдысныҳәалоит! – уи
дналыдгылан, длыгәӡит гәыкала. – Саргьы аҩбатәи амаҭа
сылзыԥшуп.
– Дшыӡӷабу иалыжәдырааи? – дҵааит аҵара ҟәша
аиҳабы.
– Еилаҳкаахьеит, – длатәеит лара.
Убасҟан ҩныҵҟала кәанызанрак даамҽханакит. Иа­
гьаал­цәымыӷхеит. Лыԥҳа аиҳабы ахәшәтәырҭа дҭыргахьан,
усҟан лгәабзиара шышьақәдыргылаз ан илдыруан, даҽа
ԥшьымзҟа рышьҭахь ахшара длоуан, аха аҩныҟа дыр­
геижьҭеи, ан лыԥҳа дылхашҭызшәа иҟалеит, дцаны длымбацызт, лхы-лгәы иҭаз лчымазаҩ лакәын. Аколлеџь аҿы аусуреи аҩн уси анылзеицылалак, нас ацәгьа-абзиа аиҿкаара
анцәырҵлак, егьырҭ ухьаақәа ухадыршҭуан. Амала, лыԥҳа
аиҳабы дахьыҟаз хьаас думкыртә дырбон азакәын лбара заԥшьалымгацыз, ахәшәтәырҭа дҭыҵижьҭеигьы уамак ҵуамызт. Аха уажәы аамҭа лыцәцазшәа лгәы ианаба, лхаҭа лыԥсихика ԥхасҭахазар ҳәа даашәан, лхы
да­хыччо дагьааԥышәырччеит. Адырҩаҽны Аҟәаҟа амҩа
ианықәгылоз, рыԥҳа лҿы инкыдгыларц ӡбаны илыман.
– Ашьыжь ҳанцо, – ахәымҽханҵәҟьа лыԥшәма даалыр­
ӡырҩит, – Бароу даабар сҭахын.
– Уа ҳнеир, ҳзыццакӡашам. Аамҭа ҳацәцоит.
– Ма ҳанаауа ҳнеип.
– Радоу амҩа шылзышьҭыхуа здыруада. Џьаргьы
ҳанкыдгыларц ҳҽазаҳкыр, дшыҟалаша ҳаздыруам.

491

– Уажәы сга, нас!
– Ҳаит, абааԥс, бзыргьежьымажьуазеи! – аҵыхәтәан
длықәшаҳаҭхеит, ихаҭагьы иӡӷаб еиҳабы дыгәхьааигон.
Иахьҩеиз, рыԥҳа еиҳабы лыхәшәтәрақәа рышьҭахь
илыбаргызи. Лыԥҳа хәыҷы маҷк деихачеигәачшәа дыҟан,
лан дахьынӡаҟамыз ԥшак лылалазаарын, уигьы шьҭа
далҵқәон. Абхәацәеи анхәацәеи неидтәалақәан, ирыгызирыбзаз ааибырҳәақәеит. Асасцәа рыԥҳа лакәын изышьҭаз,
лгәабзиара зеиԥшраз анеилыркаа, рмаҭагьы данырба,
мыцхәы изтәозма, рыҩныҟа игьежьырц амҩа ишаныз,
машәырны Нара лырҵаҩы даарҿаҳан, рмашьына ааныркылеит.
– Уаҵәы ахәыҷы ашкол ахь днасмышьҭыр сҭахын, мап
бымкуазар.
– Лҵара дахьӡоит, ҽнак азы егьлыхьуам, – дақәшаҳаҭын
арҵаҩы.
– Ус бызныҟәеи? – дҵаауан аб, арҵаҩы ианыналԥырҵ.
– Радоу леиҵбы длыцзар, амҩа лзымариахозар ҳәа сгәы
иаанагоит.
– Ус ахәыҷы лҵара даԥхьырҟәҟәаатәым.
– Уажәы Радоу деиқәырхатәуп, иузеилымкааӡои?
Илҳәоз аҵабыргра аҵан. Уи илҳәаз аҵакы ахьынӡа­
ҳара­кыз лхаҭа ахәшьара лзамҭозар ҟаларын, лыԥҳа
ахәшә­тәырҭа дҭыҵижьҭеи, лгәы ан илзаартын, аха ил­
ҵәах­уаз ыҟамкәан ҟалашьа амамызт, илырҵа­бырг­уазгьы
аҵыхәтәанӡа илырыргамозу здыруадаз. Аиқәыр­хара
амҩа уажәгьы ианын. Аиҵбы дахьышьҭырхыз дамыр­гәыр­
ӷьацәаргьы, лара лгәы иаахәарын, уи акырӡа аҵанакуан.
Аха иагьзымгәырӷьарызеи аиҳәшьцәа рҩыџьегь еицны амҩа иқәлазар. Ани аԥҳа аиҵби ашьҭахь иҭатәан. Радоу лаб диватәан, аха уи илныруан леиҵбы лааигәара
дшыҟаз. Ишынҭаацәаз лара дахьыргоз лгәы ҟанаҵон.
Аԥсҭазаараҿ иуԥылоз зегьы акала иуныруан. Уи аҽны мҩа
мшны ирымазшәа, амашьына уамак илзеицәамхакәа Аҟәа
иҩалагылт. Аԥсихиатр лакәзар – лҭыԥаҿ дырбеит.

492

– Нас, шәаб маҷк иԥсы еивигоу? – дҵаауан лара,
аҳәсақәа рымацара ианааизынха. Аб усгьы ддәылҵуан,
дара гәаартыла рхала еицәажәарц.
– Избан? – ан илзымбатәбаран.
– Раԥхьа саниқәшәоз, даара дшәаны дыҟан.
– Даҽакала дыжәбама?
– Зынӡак даҽа уаҩыми. Ари ахәыҷы ԥшӡа?
– Леиҵбы лоуми! – ан дԥышәырччон.
– Иаабыкәыршоу закәытә уаау бымбаӡои?! – уи ачы­
мазаҩ лахь лхы налырхеит. – Беиӷьзароуп, сгәанала.
– Сеиӷьуп, – лҳәеит Радоу.
– Ахәшәқәа аамҭала ибжәуоу?
– Изжәуеит. Аха руак даара сҽеимкәан сҟанаҵоит.
– Ишԥа? Иӷәӷәаны ибныруама?
– Даараӡа. Маҷк сыԥсы ааиҭаскыр ҟамлаӡои?
– Бзиоуп. Ижәла таблеткабжак.Амала, акурс набыгӡароуп.
– Еилыскааит.
– Иҿыцу акыр сабҳәома?
– Ааигәа уахыла сааԥшит сшәаны, избанзар, ԥхыӡырла
исабжьаргон сыԥсы ҭазарц. Сара ҿыц сҽысшьыр сҭахын.
Сцәырҳаны санааԥш, сҽеиԥсхарчны сиан, схаԥыц
еихарӷәӷәо. Ус цәгьала иаасхыҵит.
– Уи зегьы ԥхыӡуп, – лҳәеит аԥсихиатр. – Багь­зы­
мааԥшӡеит, быцәан. Быхшыҩ аҵкараҿ ԥыхьатәи бхықәкы
маҷӡак аҽаҵәахит. Убри наҟ ибхыҵырц, ахәшәқәа
быжәлароуп. Еилыбкаау?
– Изыжәлоит, – лҳәеит уажәраанӡа ахәшә адкылара
иақәшаҳаҭмыз аӡӷаб.
– Акурс балгар, беиҭааргап. Иҵегь иԥсыҽу ахәшәқәа
бысҭоит. Мызқәак роуп, балгоит, бымшәан! Бусқәа бзиоуп
ҳәа сгәы иаанагоит.
Ан, ахәшәтәҩы дышлаҭабраз лзымдыруа, лыԥҳацәа лыманы дыҩдәылҵит. Иуаа шԥышәырччоз аниба, уаҳа аказы
дырмазҵааӡакәа, аб ихала дныҩналеит аԥсихиатр лахь.

493

– Ҳусқәа шыҟоу еилыскаар сҭахын.
– Хар шәымаӡам, – игәы аалырҭынчит лара. – Аԥсҭазаа­
раз ақәԥара далагахьеит.
– Ишәҳәарц ишәҭахи, аԥыхьа дышԥаҟаз?
– Усҟан дықәԥарц лҭахӡамызт. Уажәы илҭахуп, аус
злоу убри ауп. Лчымазара даиааирц лхала дықәԥароуп,
акәымзар даҽак лыхәаӡом ҳәа ԥыхьагьы исымҳәеи. Уажәы
мышқәак рыла шәхала дзеиԥшрахо жәбоит. Арҭ иреиуоу
ахәшәқәа удыркароит даҽа ҷыдарак ала.
– Аҽшьра ҿыц дазхәыцуеит, ишәалҳәама?
– Ԥхыӡ илбазу?
– Уи ԥхыӡызма?
– Ԥхыӡын. Аха уажәгьы лжәытә чымазара ахаҩаӡарахь
ихаларц аҽаназнакуа ҟалалашт. Даҽакала иауӡом.
– Сара исҳәарц исҭаху: акада ак ззымдыруа иԥсҭазаара
уадаҩхоит.
– Иубо зегьы угәы иаурсыр ҟалома. Аха ари дхәыҷуп,
жәымбои! Аԥсҭазаара даҽакала дазыҟаҵазар акәын.
Арҿиаратә цәаҩа змоу ианакәызаалак ргәы ԥшқоуп.
– Исаҳарц исҭахыз: уаҩҵас лара лгәы бзиоума?
– Лыԥсихика заҵәык ауп, акәымзар патологиала деиқә­
шәамкәа дыҟаӡам. Уахь хьаа шәымаӡам.
Иара даныҩдәылҵ, илмаҳаз акыр иҳәоз џьышьа,
ахәыҷқәа лыманы дахьгылаз ан днеиҿаԥшит. Ихаҿы еиҭак­
ра амаӡамызт, аԥсихиатр дахьлацәажәоз иԥышәырчча­
шьа адәахьгьы идәылигеит. Рызынтәык амашьынаҿ рҭыԥ
ааныр­кылеит. Ахәшәтәҩы длацәажәазижьҭеи, Радоу аҽыԥ­
сахрақәа лыдубаалартә дыҟазшәа лгәы иабон ан. Уи
илызҳәомызт иарбан ҷыдарақәаз аӡӷаб деиӷьызтәуаз, еснагь лхаҿы ҭуҵаалар, дара рҽудырбон ҿымҭӡакәа рцәырҵ­
шьа зеиԥшраз. Акы заҵәык лгәы иҭылҳәаауаз – лыԥҳа
алахҿыхра лҿықәын, дҭынчӡа лаԥхьа дыштәазгьы.
Гәымсҭа ацҳа иаақәсны, иауӡаз Ешыратәи аҩадара
ианҩыхәна, аб амашьына ааникылан, иҭаацәа лалбааганы,

494

шықәсқәак раԥхьа анибарҵәара хықәкыс измаз аибашьра ахьымҩаԥысуаз ақыҭа ду ахи-аҵыхәеи ахьыҟаз ладеи
ҩадеи иалаирԥшит. Ахҭыс бааԥсқәа зыхҭызгаз адгьыл
ахәрақәа ӷьомызт, аха уахьналаԥшуаз шәытаракгьы цқьа
иубарҭамызт, ҭагалан анҵәамҭаз ашәаԥыџьаԥ цәҳәны ишгылазгьы. Уажәы џьара-џьара еснагь иаҵәарала иҩычаз
аҵлақәа ааԥынраз абӷьҿа зхылҵуаз аҵиаа рыцлан,
аԥсабара зынӡак иблахкыган. Убри ашьҭахь, амҩа иахьаныз, ан еилылкаауан аб игәҭакы хықәкыс иамаз. Лара
ҿылҭуамызт, аҩны инаӡаанӡагьы. Ԥара ишкол аҿынтә даахьан. Адырҩаҽны рымхы иҭаларц рҽазыҟарҵон.
– Саргьы сшәыцҭалоит, – ашьыжьӡа иҩагылаз Радоу лан
лҿаԥхьа даақәгылеит.
– Ибылымшар ҳәа сшәоит.
– Дҳацҭалааит, иамуашәа лбар, дымхынҳәуеи, – иҳәеит
аб.
– Саргьы сшәыцҭалар сҭахуп, – лҽеилалҳәон Нара
хәыҷы.
– Шәандугьы даҳгап, нас, – алаф рылихуан аб.
– Сызшәыццозшәа сыҟандаз! – дқәыԥсычҳауан уи иан,
лҽырхәа дахьгылаз.
Амхы азбжарак аԥша ишьҭанаҵахьан. Аҿыхра цәгьа­
ӡамызт, аха ахәҵәы ахьышьҭаз аилыргара уадаҩын. Аԥҳә
рҿон, иҿарҳәон аби аԥеи шьыбжьоншьҭахь. Убасҟан
акәын аидкылара иаҳа ианымаџьаназ. Аԥҳәҿаҳәара аԥа
ицәыцәгьан, ԥыҭрак анырҿа, аб иҿеиҳәон, Ԥара аҿара
дшаҿыц даҿын, иҿызхуаз дрышьҭаланы. Аби ани уажәиуажәи Радоу илзыԥшуан. Лара лаҳәшьеиҵбы длываргыланы, дымтәаӡакәа аус луан. Ахәыҷқәа ҷырҷыруа
реи­цәа­жәара ангьы лыҽналалгалон. Амш ахәларахь инеихарц ҩбаҟа сааҭ шагыз, аб иааигеит акалаҭ дуи акалаҭ
хәыҷи. Ани аԥҳацәеи урҭ аџьықәреи рҭарыԥсон. Аби аԥеи
акалаҭ ирыҵаланы иҭыргон, иҿацәырҳәыз аџьықәреи аца
иҭарыԥсарц. Уи ахәымҽхан рус иахьымӡеит. Абжеиҳарак
макьана амхы ирцәалахеит.

495

Ишаахынҳәыз ан лыӡӷабцәа аҽыкәабарҭа иҭалҵеит.
Лхала уаххьаҟаҵара лҽазылкит. Акартош цәырҳәны
инақәлыргылан, лыжәқәа лхьеит, лыкәтқәа ҭалкит, нас
аҳәарақәа, ажәқәа ирыҵхны рҭыԥ иқәылҵеит. Макьана аус зуаз аби аԥеи аӡӷабцәа рышьҭахь, аӡәаӡәала ӡык
рықәырҭәаанӡа, рхәы лырмазеит. Илыртәаанӡа алашбыжь
лаҳан, дыҩдәылҵзар, Амрикәа лымала агәашә дадгылан. Уи
длыманы дааҩнашылт. Аԥҳәыс аӡӷабцәеи аҷкәыни аԥсшәа
ралҳәеит. Рызынтәык рхәы аԥшәмаԥҳәыс инахалыртәеит.
Амрикәа ишылымуаз аҭаацәара дрыдлыртәалеит. Акрыфаны иаалгахьан еиԥш, ашоколад коробка ирҭааз
иаацәырылгеит.
– Ари, Радоу, ибзаазган, аха бымацара иаубфахуа,
шәызынтәык шәнапы аалышәшь! – ихыртны инықәылҵеит,
аԥшәмаԥҳәыс акаҳуа адуқәа ирзаалгон еиԥш. Амрикәа уи
аҽны гәалашәарақәак дышдыргәаҟуаз ҩашьомызт, убри
акәхарын аранӡа даазгазгьы. – Радоу, – аӡӷаб лахь уи
лхы налырхахит, акаҳуа днаҿыхәаны. – Сыҷкәын анышә
данасҭа ашьҭахь, шьҭа сара сыԥсҭазаара нҵәаз џьысшьон.
Аха ашықәс дуӡӡа нҵәарц, егьагым, уахык схала ацәым­
за асмыркит. Еснагь џьоук сҭан. Схала сынрыжьӡомызт.
Ацәымза шьҭыхрақәа раан исырҭаз ацхыраарақәа даара сгәы ҟарҵеит. Сыҷкәын ихьӡ ахҵаны, дәқьанк аасыртыр сҭахуп. Убри иус дуушәа збоит. Сашьа иҷкәынцәа
саархылаԥшлар, сгәы ааҟалоит. Умацара унхаҵәҟьар,
уаԥхьаҟа ак узыԥшӡамкәа, аԥсҭазаара угәы ахшәаӡоит, аха
сымацара сшыҟам збоит. Уи заҟа угәы ннакыло бдыруама! Бара, Анцәа иџьшьоуп, зегь бывагылоуп. Быԥсҭазаара
баԥхьа иҟоуп.
Лара уамаӡак дзаанымгылеит. Ауха лашьа Гагра дигараны игәы иҭан. Аԥшәмацәа дахьынаскьаргоз, Радоу
лан длывагылан. Ишаахынҳәыҵәҟьаз, аҽны икарауара­
хаз аӡӷабцәа, рашьа ишьҭаланы ицәеит. Раб, идәқьан
аҿы дцаны, иҟақәаз еиликаан, ашә аркны дхынҳәит. Иа-

496

арласны ланхәа дышьҭалеит. Ан лымацара данынха, заа
иақәлыргылахьаз аӡы алагьан ианылҭәалан, мчыбжьык
аахыс еидылкылахьаз ҭаацәарак рышәҵашәых маҭәа, аиара маҭәа лыӡәӡәон, адырҩаҽны шьыбжьонынӡа ибартә,
нас аџьқәреи анҭыргалак, хәлаанӡа илуанҭаларын. Ашәа­
хьа инаркны, араион ахьалагоз аҿынтә, иахьаанҵәоз
ақыҭақәа руак усура дазцалар акәхон. Аԥхӡы лылҵит. Ауха
лҽымкәабакәа шьҭалашьа лымамызт. Аҵх агәы ааҩнашарц
егьагмызт, лусқәа дрылганы данҩыхәноз.
Ашьыжь, аб ида уаҩ заа дзымгылеит. Уарҭан идәқьан
аҿы аус уны, акрызҭиуаз данааи ашьҭахь, дхынҳәит.
Аԥшәмаԥҳәыс дҩагылахьан. Лыжәқәа лхьеит, иҭылцеит. Аб
аҷкәын диргылон. Аӡӷабцәа ааирԥшырц игәы иҭаӡамызт.
Радоу иацы илуз лызхарын ҳәа ирыԥхьаӡеит хаҵеи
ԥҳәыси. Егьи, Нара, дхәыҷын, ҽнак хәлаанӡа дахьрыдгылаз лцәырацәан. Аха, дара ргәы ишаанагоз акәӡамызт, анду
дангылоз, рыԥҳа агәыбжьанытәи уи длыцгылеит.
– Бызгылеи? – дҵаауан ан. – Иахьа аус бҳарурц ҳгәы
иҭаӡамызт.
– Сшәыцхраароуп.
– Ибзеицәамхаӡеи? – даақәгьежьт аб.
– Иацы еиԥш сгәы ақәыбзианы аус смуӡацызт. Иахьагьы
убас сҟалап сгәахәуеит.
– Ус зыбҳәои? – изеилкаауамызт аб. – Бара еснагь
бҽадцаланы аус булонеи.
– Усҟан аусура зынӡакгьы исҭахӡамызт, аха исхаԥоз
сҽаҟәызгарц,аусура хҭаскуан,саҟәыҵыргьы сҭахӡамызт,убри
азхәыцха смоурц, – анылҳәа, аб дҟәызгаӡа длыхәаԥшуан,
имаҳацыз џьашьахәык илымҳарҭа иҭарҳәазшәа. – Нара
дсыцзар лҭахуп, даасырԥшыроуп, – лҿыналхеит лара, лани
лаби ишырҭахымызгьы акгьы ахырымҳәааит. Иагьа умҳәан,
шьыбжьаанӡа аџьықәреи алыргон, нас аԥҳә алгара аби
ҷкәыни ирбарын.

497

Аб Уарҭан
Ахәымҽхан, аусураҿ дахьнеиз, ҩ-жәабжьк иарҳәеит.
Гагра амилициаҿ ОБП аусзуҩцәа ааизаарын, инықәыԥшаақәыԥшит. Урҭ адәқьан зтәыз иԥхьон аиҳаб иахь. Дара
рышьҭахь ирҭазаарын амцашәарҭадара ахаҭарнакцәа,
ашәҟәы нрыжьит аиҳабырахь длеирц. Убарҭ рзын мацара
адырҩаҽны, заа Аҟәаҟа амҩа дықәымлакәа, ашьыжь Гагра
дыҟан.
– Исаҳаит Аҟәантә ҳнапхгара аусзуҩцәа уҭан ҳәа, –
ҿааиҭит зыԥшра мацара шьахәыз, зуаҩрагьы еиҵамыз,
ахаҵа ҳаракы. – Ишсаҳаз уҳәансҳәанлоуп, дара акгьы
сарымҳәеит, шәҟәыкгьы сзаармышьҭит. Ирҭахызи?
– Рыжәтәқәак сзаарган, акцизқәа ахьрымамыз хырҩ
азызмуӡеит. Убарҭ сымырхыр рҭахын.
– Уаҳа џьаракыр инеима?
– Инеит. Инымхацәеит сара сҿы еиԥш, рбызшәа еибакызар акәхап.
– Аусура ҳцәыцәгьоуп, – дҩагылеит иара, қьаадеизгак
дагәылаԥшуа.
– Инарҵауланы аус ҳдыруам. Асанаториқәа ҳанрылала,
ателефон иасны ҳаҟәырхит. Ҳазҿуи? Иаҳзымашшуа џьоукы
ҳрылагьежьуеит, арахь уаҟа иуԥшаауеи, амла иамкырц ак
еиҿыркаауашәа иаҿуп. Араҟа уажәы ҵарҭышак зго уаҩы
дызбар ҟалаӡом.
– Сара аҵарҭыша уаҩы исҭаӡом, – Уарҭан ииҳәоз
ԥсажәан, избанзар уи уаҿагыланы қәԥашьа амамызт, ОБП
аиҳабгьы уи шьақәирӷәӷәон:
– Уарҭан, уара акоммерсантра улымҵит.
– Мда! – Уарҭан дыччон.
– Ухы аагәоуҭалароуп, ашхырцәаӷьҭра ҳашҭашәаз убоит,
цәгьарак уақәшәар сҭахызар удыруеит.
Реицәажәара гәыхәашьрак аҵаӡамызт, аӡәы изы цәгьа­
рак згәы иҭазкуаз иакәӡамызт Уарҭан зҿынтә ддәылҵуаз

498

ауаҩы. Уи иара дидыруазижьҭеи акрааҵуан. Иахьцалак, амҩа дахьаныз, иҩныҵҟа иҭахәаҽӡа ак изҭатәан.
Иааикәыршаны аусура мцҳәарылеи жьарылеи иахьеибаркыз, аӡә имаҵура ихы иархәаны даҽаӡәы азакәан даиркуан.
Арахь аԥхьатәи ихаҭа цәгьаурамзар дзынхомызт, ичынуаҩ
усура убас ишьақәгылан. Иара игәҭахәыцрақәа зегьы знаалоз даҽа полковникк икабинет уажәы дныҩналеит.
Уи иусзуҩцәа зегьы аобиектқәа ирылеиҵон, аиҳа­раӡак
аусура алагараз адокументациа аиқәыршәара анымҩа­
ԥысуаз аҵарҭыша ашәара зхы иаҭәазымшьаз ауаа аштраф
рықәиҵон. Азакәан дузаркӡомызт, избанзар аҵарҭыша
ашаҳаҭ дшыҟаз изгодаз. Аштраф удыршәон, избанзар
игәареиҵоз иусзуҩцәа, ак уриашаанӡа, даҽак абарбарыз
ҳәа иувҵагьежьуан. Арахь амцарцәага мыругақәа џьар­
гьы иҟаӡамызт, аҳәаа ухыҵыр акәын урҭ уоураз. Уаагьы
иабоуԥшаарыз, иуԥшаар арахь ииаугар руӡомызт, ҿыц
аҵарҭыша руҭар акәын. Адырҩегь азакәан еилагара знапы
алакыз уара уакәын. Ас ианбанӡа? Арахь иара дзыхдырҟьоз
даргьы ахурҟьарын, Амала, урҭ уаҩы дыркьысуамызт.
– Аштраф! – аполковник иҭааз адокумент наииркит.
– Иагьа сыламыс иамуазаргьы, – Уарҭан амҩа дахьаныз ибжьы ҭганы ихы дацәажәон, – арҭ ҵырҭышала рҿы
сымшәаҳар, аус сдыруӡом. Аԥсҭазаараҿ акыр лыҵшәа роухьеит ҩ-хаҿык змоу ауаа. Ак ада ак ззымдыруа иԥсҭазаара
хьанҭоуп, – аҵыхәтәантәи аамҭаз абас иҳәалон иара.
Ирҭахыз аԥара димыркуазҭгьы, иԥҳа лыԥсы изеиқәыр­
хозма? Ари азҵаара аҭак аҵыхәтәантәи амчыбжьқәа рзы
ҭаха инаҭаӡомызт. Аштраф ишәарц, аҵәахырҭатә кассахь амҩа дшаныз, ауниверсам аԥхьа наҟ-ааҟ итәақәаз
анаркоманцәа днарзыԥшит. Усурҭа рымамызт. Иара иеиԥш
ачынуаа рыхәда иқәтәазарц, уск аҽалагалара рҭахӡамызт.
Анаркоманра ҿагылара процессзар? Ишхыдаразгьы, уи
убас акәын. Аԥсҭазаара злаугәахшәашаз умҩан иуԥымла­
рыз арбаныз. Иԥа дааизхьааит. Дызланагалашаз аус иалу-

499

дыраауази. Ус акәзу, егьыс акәзу аҷкәын аԥсҭазаара данын.
Ауниверсам аганаҿ наҟ-ааҟ амҩа иантәалаз рахь дианамгар уҭахызар, аҵарҭыша рыҭашьа иурҵар акәын. Уахь уаниас, рыҭара мацара азхозма, ириҭашаз рымхшьагьы иҵар
акәхон акыр данаԥсахоз. Анигьы аригьы иҭахӡамызт аб,
аха иҟаҵатәызи? Аԥсҭазаара мап ацәктәызма? Аб дшәаны
адәы дықәыԥшуан. Иус игәы замыҳәо, ахыбра дныҩналан,
абланк аарымхны ихаирҭәааит. Акасса дахьынӡадгылаз,
лыгажәцәақәаки
ҭакәажәцәақәаки,
рпенсиа
маҷ
иақәгәамҵуа, аҿхышә ахь днарышьҭырц рҭахымызт.
– Аԥара ҳаиҭоит, нас ишәаҳҭаша иаҳзацлоит, доу­
шәышьҭ! – акасса ҭыԥ иҭатәаз рызҿылҭуан. – Ишәаҳҭаша
ахьҳамам шәымбаӡои!
– Ҳпенсиа акоммерсантцәа ирырымҭеи, – аҵабырг
аҵаҵаны длафуан ҭакәажәык.
Уарҭан машьынала амҩа даныхын, мрагылара ихы
рханы. Шьҭа ашьыжьрахь ииасхьан, аха аҽныҵәҟьа,
Аҟәа днеины, Салуман дибарц дыццакуан. Ҩныҵҟала
дҭынч­ӡамызт. Ижьышәақәа ҵысуазшәа ирнибаалон.
Иааигәалашәеит уахыки-ҽнаки ирылагӡаны дшышлаз иԥа
ааигәа ишазгәеиҭаз. Иара ишлара усҟатәи аамҭа амгазаргьы здыруадаз, уи азы иԥҳа ахәшә шылжәыз еилкааны,
амҩа инықәларагьы азхон. «Сыԥсихика еиламгандаз!» –
игәы дааҭахәыцит, иблахаҵгьы ааилагьежьит. Имашьына
ааникылан, шәшьырҵак дныҵагылеит. Амра шӡамызт, аха
изычҳауамызт. Иԥсы ааивигеит, ҳамҭакы дангыла ашьҭахь.
Имаҷымкәаны уа даанхеит. Иҩыҵраҿ аԥхӡы анилаба, амҩа
дықәлахт, имч илӡӡауазшәа ихы бо.
Иахьцалак амҩан даҽаџьара даанымгылар амуит. Иаҳа
ихьшәашәаз ӡык рымихит. Шьҭа аӡынра ааигәахон, аҵаара
иазааигәаз арыжәтә дахьаҳәоз лакәыршьон. Какалкырҭак
дныҩналан, изыхьанҭамхашаз фатәык ааихәеит. Аамҭа
шицәцозгьы, уа дтәан. Имч ҭалазшәа дшыҩагылазгьы,
шьҭахьҟа дхынҳәырц агәазыҳәара аашьҭихит. Аранӡа

500

данаах, дзышьҭаз наигӡарц дааиԥхьхәыцын, имашьына
дынҭалеит. Шьҭа хар имаӡамкәа, ахәы дҩаҿысын, аҳҭны­
қалақь амраҭашәарала иаваз ақыҭа Аҽадара еилаҟәаҟәа
далсны, ақалақь дналагылт. Дзышьҭаз афирма аԥшаҳәа
азааигәара иҩнан, убрахь ихы хан.
– Аӡӷаб лгәабзиара иаҳәои? – Салуман реицәажәара иаразнак ахырхарҭа аиҭеит.
– Хар лымаӡам. Абзиарахь дықәҵәизар ҳәа ҳгәыӷуеит.
– Узышьҭаз ахәшә узыԥшаама?
– Исыԥшааит.
– Ԥарашьарала уеиқәшәоу, иузымхозу? – дызлагаз
азҵаара акәшамыкәша дықәгьежьуан афирма аиҳабы.
– Исызхеит.
– Уи бзиоуп, – уа дааҭымгылар, уаҳа узызҵаауази.
Ателефон аақәихын, аӡәы диацәажәон, иҭаз дцар дзым­
цәажәарызшәа.
– Даҽа зҵаарак ӡбатәны исымоуп, – Уарҭан Салуман атрубка нықәиҵаанӡа дыԥшын, дҩагыланы дцарцгьы нақәикхьан, аха данизааих иус аҵыхәанӡа инаигӡарц
иӡбеит. – Афирма амҽхак уаҳа ишәырҭбаарц шәгәы иҭамкәа
шәыҟам.
– Макьана ус акы ҳаламцәажәацт.
– Аӡә имацара цқьа дахьзымнаҳәуа, дахьзымааҳәуа
сыҩнагылазаауама, иҭбаау акы сҽазыскып ҳәа сгәы иҭас­
кын. Аха сҭаацәа рҭаххара маҷӡам, анахьгьы-арахьгьы
исҟьаша аԥара сзырҳаӡом. Цхыраара бзиак соур сҭахын,
нас аргылара салганы, аусураҵәҟьа сҽаназысклак, суалқәа
сшәартә.
– Саргьы сԥарақәа сыԥхьаӡоит, умбои,– уи аиҿцәажәара
уамак иҽалеигалар иҭахӡамызт. – Амала, мышкызны иҟало
аабап. Макьана тауарла ҳаибабалап. Иуҭаху акыр сымоу­
ма? – излацәажәоз инахигаӡеит.
– Уажәы слыбааны игәасҭоит. Абзиараз!
Уарҭан дындәылҵны длалбааит. Аиҳабы иҿы азин зылихуази, аҟәрышь иџьыба иҭазар, ииҭаху усгьы иааихәон.

501

Ихы имагәыхьха, шьҭахьҟа амҩа данын. Аҽны арахь иаара баша аамҭарӡганы дақәшәеит. Аха дзықәгәыӷуаз
аус егьшалымҵуаз аҵыхәтәанӡа агәра игеит, уи акыр
аҵанакуан. Иахьцалак, Салуман изиҭахымзи иара аус ицура? Даараӡа узызҿлымҳахашаз зҵааран, избанзар, дара еицеибашьуан, ицәгьамкәа еибадыруан, еиҩызцәан уҳәаргьы
имцхәхомызт. Арахь иара дзыцхыраауаз ауаа Уарҭан иаҟара
ҵарагьы рымамызт, лшарала иаҳа излабеиахашаз изеилкаауамызт. Урҭ азҵаарақәа уажәада дырзымхәыцӡакәа
дыҟамызт, уажәшьҭа, ахшыҩзцарақәа еизыркәкәаны,
алкаақәа данрышьҭалашаз аамҭа дааҭагылеит.
Салуман аус ицураз аҵарҭыша иҭахызар? Рҩыџьегь
ааидтәаланы уи азҵаара рзыӡбаӡомызт. Уарҭан иагьараан
иаҳахьан дзышьҭалаз ауаҩ иранг аҿы иҟаз ианакәызаалак
дышиашаз аӡәы инапаҿынтә аԥара шимгоз. Уи зыгәра
игоз ауаа рацәаӡамкәан, аӡәык-ҩыџьак иман. Аҵырҭыша
изҭози иареи урҭ рыбжьагылан. Уара убарҭ урызкылсыр
акәын, Амала, иареи уареи иахьшәыбжьаз азы, аҵырҭыша
ахәҭак даргьы иргон. Иара, мышкы зны уизгәааргьы,
азакәан дузаркӡомызт, дыцқьаӡа даанхон. Аха урҭ
ацҳаражәҳәацәагьы зегь рҿы аус рымазар рҭахӡамызт,
иагьа умҳәан, рхаҭагьы рхы иацәшәон. Уарҭан, ихала игәы
излаанагоз ала, ацҳаражәҳәацәагьы Салумангьы рнапы
изынадырхаӡомызт. Иара, асовет мчра ахьынӡаҟаз, аиаша
изыԥшаауаз џьашьаны аԥсуара иазықәԥоз апатриотцәа
дрылан. Амчра усбарҭақәа рҿы аус зуаз, аԥсуаа рхаҭа арҭ
клиаузникцәан ҳәа ирышьҭан. Асовет мчра ахырбгалара
иацхрааит дара, аха ацәгьаҳәара аҷыдара шрымац ирыман
ҳәа иԥхьаӡан иахьагьы, уи ахы анцәыҵнагоз здыруадаз,
еиӷьын амал рҳауа амҩа акырӡа заа ианылахьаз рхы рыхьчалар, нас амал умазар, амчрагьы унапаҿы иааиуан. Иалырхызи уамак узқәымгәыӷшаз Уарҭан иеиԥш иҟаз.
Ихәыцрақәа дышрылаз, ишьҭахьҟа иаауаз машьынак
шиаԥысыз имбаӡеит. Ԥхьаҟантә ирԥылоз а-«Мерседес»

502

иқәууа архәара ианаавшәа, иара иаԥысыз, уи хыгәҭала
димысырц, Уарҭан иган иҽеиҭеит. Шьҭахьла дисырц ак
игымхо, имашьына аццакыра ааникылеит, ииулак машәырк
ҟамҵакәа. Амҩа дазхәыцуазҭгьы, усҟатәи ашәарҭа
иҽҭаиргылаӡомызт. Дзызхәыцуаз неиԥхьбазшәа, длеиуан, аха хықәкыла уахь ихы шимырхазгьы, Салуман иара
игәра зимгоз хазы дазхәыцыр иҭахын. Иара илшара азхомызт ҳәа афирма аиҳабы агәаанагара иоузар ҟалон. Амала, Уарҭан ҿыц дзызкылсуаз иара игәра имгартә жәытәла
дызлалаҟаз – аиаша ашьҭалара акәын. Уи узлымгоз чымазарак улаҽызшәа урбон, ҳәарада.
Ихшыҩ аҭынчра еилагар ҳәа ҿыц даашәеит иара.
Иаԥхьаҟа перспектива ибаӡомызт. Аамҭа убас иҟан,
зыгәра еибагоз ауаа еицылон, дара аҳәынҭқарра зларжьашаз, ма даҽа фирмақәак изланарывс-аарывсшаз
иашьҭан. Иара имала даанхон, аҽеиҵыхра дахьӡарымызт,
иҭаацәеи атауар аахәареи рнаҩсан, дәқьанк еиқәҟаца
аргылара, ма лахәыларак иаҭәаршьартә, ирҳауаз хәҭак
ацрыхуа еидикылартә дзыҟаломызт. Ихаҭа шьҭа иқәра
ифарц егьигмызт, аха, ихшара џьара ак рзынижьыртә,
илшарақәа дырмеигӡарц дықәԥон. Дара ршьапы иқәгы­
ла­заауан ирхатәыз усурҭақәак рымазар. Акәымзар, иара
иеиԥш, еснагь ирыгзаауан, атәыла зымпыҵакыз ҵаҟантә
ирыҵаԥшуа. Амал змаз ирхьыԥшызаауан. Аусура уаҟәым­
ҵыр амуа, уқәырцаргьы рылшон. «Аԥсихиатр лахь сырго аамҭак сҭамгыландаз! – деиҭахынҳәуан уи азҵаарахь
аҵыхәтәантәи аамҭаз акырынтә. – Схы снапаҿы иаазгароуп. Снеихалап, сымчи сылшареи рымацара срықәгәыӷуа.
Исхашҭит сҭаацәа амла ианысцәакуаз. Иагьа умҳәан, шьҭа
хьҭаки млаки исцәакыртә сҭагылам. Аӡӷаб лакәзар – шьҭа
деиқәырхоуп ҳәа излаумԥхьаӡари! Деиқәхарызу сзымдыруа, ахәшәтәырҭа адкыларҭаҿ данлазгоз зысгәаламшәои!!!»
– игәы ирӷәӷәон ихала.
– Уаха адәқьан ахь заа сцар сҭахын, – амҩан зыӡбахә
имаз иԥҳа ҿаалҭит, иара аҩны дышлеизҵәҟьа.

503

– Макьана заацәоуп, бзырццакуеи?
– Аиеи, нас, – илҭахӡамызшәа диқәшаҳаҭхон лара.
– Уаха уахь бызгарц сгәы иҭаӡамызт, бцар зыбҭахи?
– Маҷк иааилсыргар сҭахуп.
– Ахәшә бжәу?
– Мамоу.
– Избан? – иџьеишьон аб.
– Сыздыруам.
– Ус ибжьабыжьыр ҟалаӡом, бдыруоу?
– Издыруеит. Аха иахьа гәаԥхарак соун, исзымжәит. Сугар адәқьан аҿы, маҷк иааилсыргарын, – илҳәац лҳәахуан.
Маҷк закәыхи! Инеиаанӡа акрызҭиуаз дшаауры­
жьызҵәҟьа, лара лусура лҽыназылкит, аха ас усушьа убахьазма. Цас иауазшәа, ахәымҽхан даара ишоурахеит, Амра,
адәқьан маҷ аԥхьала иахьадыԥхалоз, аҩныҵҟа иаршӡеит.
Лара, зынӡак даадәылымҵӡакәа, аилыргара лҽадылшьы­
лон. Иқәгылаз атауар рҭыԥ еиҭалкуан, иахьықәгылаз лрыц­
қьон. Акоробкақәа ирҭаз бжатазар, еивҵаԥах даҽакала
ихалырҭәаауан, иҭацәыз хазы еизылгон, лусура даналгалак, идәылганы илблырц. Адашьма кеикеиуа илрыцқьеит.
Убас­ҟатәи аус шыналыгӡозгьы, иааиуаз рылахәҳаахәҭра
лҽахьылыгӡон. Лаб ашәшьырҵаҿ днеин, иналаршәаны дылзааиуан, лыԥсы ааиҭалкырц лабжьеигон. Ҿылҭӡомызт, иаха
лымамызшәа. Илашьцеит. Дааҩналеит ирдыруаз ҷкәынак.
– Бара иҟабҵаз закәи, аа?! – иара итәала длылабжьарц длацәҳауан, лара дҿаԥха-ҿаччозшәа диҿаԥшуан,
еиллыргоз пакетқәак кны. – Ибфоз, ибжәуаз бымаӡамзи?!
Ибшәыбҵоз быгрыжьуазу? Ибзымхози, аа?
Лара инеималҭәарц егьлыгмызт, мчыла лҽылҟажон
акәымзар. Аб иакәзар – арԥыс диргәаар иҭахӡамызт, арахь
егьи иҽааникылаӡомызт.
– Бхы зыхбырҟьо сзеилкаауам, – уи арԥыс аӡӷаб
дылҟәаҵуамызт.
– Уара акыр ааухәома? – аҵыхәтәан аб арԥыс иахь ихы
наирхеит.
– Мамоу.

504

– Ус акәзар, лусура дахумырҟьан, дахьымӡар ҳәа сшәоит.
Даҽазны шәеицәажәап.
Арԥыс дындәылҟьеит, дызлагаз иашамкәа ишыҟаиҵаз
шинырыз убартә, иҽааиԥсахын. Лара даақәҵәиин, ак
ларымҳәазшәа, лусура лхы назылшьҭыхт. Шьҭа х-сааҭк
ҵуан, дааҟәымҵӡакәа еиллыргозижьҭеи. Аус зуаз усутә
рымаӡамкәан иахьа хәлаанӡа итәан, абасҟатәи аилыргатә
ахьылыԥшаауаз лаб изеилкаауамызт.
Иаалырҟьаны адәахьы ахысбжьы геит. Амҩа нымҩа­хыҵ
аҿар иԥсны ижәны еилагылан. Агәыр злазҵозгьы маҷӡа­
мызт. Руаӡә данхыс иавтомат имашьына иҭеиҵон. Изҿыз
закәи ҳәа ҽԥныҳәак руҭарын ҳәа уҟазу. Заҟа уҟәыӷаз аҟара
уҽнукылар заҟа еиӷьзи. Акәымзар убраҟа шәеилеиба­
ҵон, шәшеилгақәашаз здыруадаз. Ас аисрақәа ианрылагалак, Уарҭан еснагь дрыбжьагылан. Рабацәа ирықәлаз
ауаҩ иаҳаҭыр збақәоз ҟалалон. Рышьҭра жәытәла иаанагоз апату еиқәҵара ахәынганк злақәаз уԥылалон. Ахысра
машәыр шахылымҿиааз шибазҵәҟьа, ашә дшылагылаз, аб
даахьаҳәит:
– Бшәама?
– Мамоу, – лҳәеит.
Деихәлаԥсны дшаанхаз лаб игәеиҭеит. Лара дыҩ­
дәылҟьан, адәқьан ашьҭахь арымӡ днықәтәан, алашь­
цараҿ лылаӷырӡ цәыкәбар бзианы илалҿыкьасеит. Лаб
даалыдтәалеит.
– Ахысбжьы аума ас бҟазҵа?
– Мамоу, – лӡамҩа лрыцқьон, иара алаӷырӡ шаҿыкәкәоз
иаҿыкәкәон.
– Ҳаҷкәын иааҭырҟьашьа бзымчҳазар?
– Мамоу. Иахьа шьыбжьон иалагахьан.
– Изакәи?
– Сыздыруам.
– Ишыҟалаз саҳәеи! – инапы лыжәҩахыр инықәи­
ҵан, дааигәыдирӷәӷәалан, уажәи-уажәи лӡамҩа цәаакыра
игәӡуан.

505

– Акы схаԥоит, изакәу сыздыруам.
–Бымшәан!–Иара еиликаауан илхаԥаз дазымхәыццәарц
шакәыз аусура лыҽзалҭаз, аха ахысбжьы зегь ԥхасҭанатәит.
– Балҳаргоит, – лхы ааигәыдирӷәӷәалеит, лӡамҩа еиҭа
данынагәӡ ашьҭахь. – Шьҭа балҵуама? – уи дзықәгәыӷуаз
лҵәыуара лыхәозар ҳәа акәын.
– Ааи, – лҳәеит иааркьаҿӡаны.
– Ара бтәаз бымацара, бзиоума?
– Аиеи.
– Бҽаарҭынч! Сара аӡәыр дааиуазар збап, – алашарахь дынцәырҵит, аха уамак изычҳауазма, ирлас-ырласны
даалызкылыԥшуан. Лыԥсы ааиҭалкт анигәахә, длыԥхьеит: –
Бааи! Шьҭа ашә аҳаркып.
Лаб адәны игылаз аҭитә аҩныҵҟа илеигон, лара дааицхрааит. Маҷк даунашьҭызшәа лхы шылбозгьы, макьана илзааиз деимархха дакын. Иара длызҵаацыԥхьаӡа
акырӡа деиӷьхазшәа дылжьон. Адәқьан ашә аркны, рмашьына инақәтәан, аҩны иаакылсит. Иара амашьына агараж иахьынӡаҭаиргылоз, лара аҩны дааин, дышьҭаларц
шылҭахыз лан илалҳәан, дҩыхәнан, ахәшә цырак аацәы­
рылган, лҿы инҭалыршәын, ӡыда илалбаалдеит. Лаб
аҩныҟа дшааихьаз лаҳауан данышьҭалоз. Дхаӷӷала ахәшә
даанахәахьан. Ацәара акәын дзыҳәоз.

Арԥыс Манча
Иаҳҳәаргьы иааӡаргьы абзиабара еснагь аегоизмра
аҵан. Заҟа иӷәӷәаз ацәанырра, убасҟатәи иҳаракын иуламзаашаз аҷыдара. Иаргьы ихы имагәыхьха адәы дықәын,
уи аӡӷаб дцо-даауа мап ахьылкуаз амшала. Днавҵалааавҵало еиликааит лара ҷкәына дышлымамыз. Лҟазшьа­
қәа злаҟаз ала, дылгәаԥхозшәа ихы ибон. Избанзар
убасҟатәи иара длышьҭан, лгәы ааԥҵәартә амҩақәа лзикуан, зҽаԥшьигаз егьшалымҵуаз илырдырырц, илзааигәаӡаз

506

џьоукы изылкыртә дзашьҭамлацызт. Аха лара ҿылҭуамызт,
уимоу иааибырҳәоз лҿы иҭыхны уаҩы иалҳәомызт, илзы­
маӡарахызшәа илҵәахуан. Акраамҭа ҿа лирҳәарын ҳәа
дақәгәыӷуан иара, ианылмуӡалак игәы анкаҳауазгьы ыҟан,
аха уи аӡӷаб даҽаӡәы дитәхарц аамҭак алаԥшра ҟаларын
ҳәа азхәыцра изычҳауамызт, зынӡак дылԥырҵрын ҳәа
игәгьы иҭашәомызт… Мап зицәылкрыз изеилкаауамызт,
гәыӷрак уажәи-уажәи иааизцәырҵуан, арахь лашарак изырбашаз ак икымызт. Убас дшеилаԥшуаз мацара иԥсадгьыл
дықәҵит убри ҭагалараз.
Ихы имагәыхьха иани иаби нхара ҳәа иахьнеиз ақалақь
аҿы адәыӷба дааҭыҵит. Усҟан уа ишыхьҭахара ихьҭахахьан,
асы леихьан, иҵаауан. Ибзианы иҽанеилеиҳәа, иеидарақәа
дызрыҵамло, дышуан, аԥхӡы илҵырц егьигымхо. Шьҭа
Аԥснынтә дахьцоз шәыр хкыс иҟаз зегь изеизырган, дрыҵан
акәымзар, дахьынтәааз иара даанӡа иааргахьаз, зеиуа
уҭахыз шәырла аџьырмыкьақәеи адәқьанқәеи ҭәын. Ииулак таксик икын, иеидарақәа ҭаҵаны, иахьынхоз даакылсит. Дзыхшаз усгьы аҩны иубозма, русурақәа ирхашәаланы.
Иашьа заҵәык ишкол дазымцацызт, даангылартә аҵаҵӷәы
аниоу, дцозма. Иара арахь дахьыхынҳәыз, шьҭа ус
уҳәар акәын, избанзар инхарҭа уа, Аԥсны иҟан, игәы
алаҟаӡамызшәа, усгьы дааԥсан даараӡа, дахьнықәтәаз
адиван аҿы иҽааиҵихин, дамхацәеит. Хәлаанӡа уа
дықәиан, данааԥшуазгьы ашьмаҿынтә дшаахынҳәлак,
деиҭанышьҭало мацара.
Ауха заа иааз иаб иакәын. Даҽа қалақьк аҿынтә еидара ӷәӷәак иманы дхынҳәит иара, ашьҭаҵарҭаҿ днеиаанӡа,
аҩны даакыдгылт. Иҷкәын дшаауаз имдыруази, иидыруази дхынҳәхьазар ҳәа дақәгәыӷуан. Амала, уамак дызнымхеит, иԥа диеигәырӷьаны, иусурахь дцеит. Иан нас
акәын даныхынҳәыз. Лԥа илахь шеиқәыз лбеит. Ауха акгьы
димазҵааит. Ашьыжь зегь илырҳәеит. Аӡыблара дшалашәаз
еилылкаан, акыргьы ҿылымҭӡеит, аҽны лусура лҽаглырхеит,

507

лыҷкәын игәы злаҟалҵашаз лыздыруамызт. Уаҳа ихәашаз
акы аалҿыҵымшәаӡеит. Лусурахьгьы дымцаӡакәа дзаангыломызт. Лҽеилалҳәан, лҿыналхахьан, џьара ак
иамҳәаӡакәаҵәҟьа ашә лзаартуамызт.
– Угәы ушьҭыртә уҟоуп ҳәа сгәы иаанагаӡом.
– Избан? – ҿарԥарҭак иоузшәа, ихы ҩышьҭихит.
– Даҽаӡәы дылҭахуп уҳәартә думбаӡеит. Насгьы
аӡӷабцәа шыҟоу удыруама: ргәы иҭоу рҿы иадырҳәаӡом.
Уара
дузхәыцуазаргьы,
даҽаӡәы
дизхәыцуашәа
лҽулырбоит. Лгәы ануфаӡалак, уаргьы уԥсы ануҿалҵаӡалак,
узықәгәыӷша дыррак улҭоит. Угәы ушьҭыртә уҟамзар ҟалап.
Ҟәандарак игәы иныҵалҵан, лхаҭа лгәалаҟазаара
ыҟаӡамкәа дцеит. Знык дылбандаз убасҟатәи лыҷкәын
дызҿынҵәаауаз. Даԥсазу даԥсамзу лара иаҳа илбарын, илашәхаз лԥа иаасҭа. Усҟатәи дыбзиазар, уи аӡӷаб
далаԥшцәозар здыруадаз. Арԥар рацәа зышьҭалаз
ианакәызаалак лхы дубеиа илбон, лымҩа лзымԥшаакәа
данышьақәҟьоз рацәан. Ма лхы ахькыдылҵашаз заа
илыԥшаар, лԥа дзықәгәыӷшаз ак шыҟамыз ибарын, ицәгьаибзиа даҽа мҩак ылихыртә. Лыԥсҭазаара ԥышәа илнарбахьаз маҷӡамызт, аха иарбан мҩаз лԥа дызқәылҵашаз лхала дақәшәомызт. Лшьара дықәҟьазшәа, лусура нап алыркит.
Иагьа умҳәан, лԥа ихьаа ҵарны илныруан. Ма уск инапы
алакызар, игәы ааиханаршҭрын, ахьҭа дацәшәаны, аҩны
дыҩнатәазар, мҽыӷрас иҟаз зегьы ихы иҭашәарын. Лыбла дшыхгылаз мацара, лԥа данаалыдгыла шиакәыз аарла
илдырт лара, ацәа даалҵызшәа. Арахь акраахәацәа ҭаха
лырҭомызт.
– Уабаҟаз?
– Саақәлеит.
– Абра сааицыԥхьаӡа, – хаҵак игәы намӡо даацәа­
жәеит, – бара аӡәы биацәажәоит, сара сгәамҭаӡакәа.
– Сыҷкәын иоуп, уск ҳауит, саҭамыз! – лҳәагәышьеит,
уи ииҭахыз иҭо. – Шәара сара шәысгәалашәаӡом амала,
асҟатәи ҽыԥныҳәа сышәҭартә.

508

– Бара сыбгәалашәом, конечно, аха сара заманала бара
бысгәалашәоит, – иԥсахы еибакуан егьи.
– Ас иаахжәаны аԥҳәыс узлацәажәои? – Манча уи
ахаҵа инаиаҽԥникылеит. – Ибааԥсыз акы узыҟалымҵеит,
иуалымҳәеит.
– Да, шәҳамдыруеи шәара агызмалқәа! – шьҭа идырын
уи изинқәа еиҳаны ишибоз, иааз ауаа шизымычҳауаз.
– Шәара шәхаҭа иаҳа шәызлеиӷьи? – Манча иҽааирпаӷьт.
– Ах ты, ушԥасацәажәои?!. – аҿхышә ҭбаа дахьадгылаз,
уи ахаҵа ақәԥара дазхиан.
– Манча! – Рабна лԥа дааиҿагылт. – Уҽаанкыла, су­
ҳәоит! – анылҳәа, иара ишьҭахьҟа днахынҳәит. – Уигьы
игәы иалсшаз акы дақәшәеит, даҭашәымҵан! – акраахәаҩ
иахь даақәгьежьит лара.
– Дзықәшәаз сара усс исымоуи?!.
– Угәы иалсшаз ажәак уалымҳәаӡеит, улҟәамҵуеи! –
ԥҳәыск уи ахаҵа дааизыҵҟьеит.
– Иуҭахыз ааухәазар, узаҳԥырхагеи? – дылзычҳауамызт
уи даҽа ԥҳәыск.
– Абас ауп шәшыҟоу шәара, – урҭ даарзыҵҟьеит ахаҵа.
– Ишәхаԥар ижәбап.
– Абааԥс, аӷьалпал ҳгәы ԥнаҵәахьеит, – ас даҽа
ԥҳәыскгьы данааизықәгыла, дмырмыруа уи дцагәышьеит.
Рабна лԥа ддәылҵны дгылан. Диацәажәар лҭахын, аха
адәахьы ацәаҳәа илзықәгылаз, илзыҵҟьашаз дрылахызу
здыруадаз, ҭынч лусура иацылҵон, уажәи-уажәи лыҷкәын
дизхьаԥшуа. Иара, аҭаҭын дахо, длеиҩеиуан.
– Манча, ара уааи! – изҿылҭит, ааимҟьарсҭак лхы иар­
хәаны. Иара данылзааҩнала, лусура ааиԥмырҟьаӡакәа,
диацәажәон. – Иуҭахызар аус усыруп. Ашьҭаҵарҭаҿ аидара мҩаԥызго ҭарцәтәуп. Нас иақәырҵашагьы рымазар ҳәа
сыҟоуп.
– Иаразнак убасҟатәиу?
– Уара иулшо ҟаҵа.

509

– Бзиоуп.
– Саҭашәымҵан! – акраахәацәа дрыҳәон лара. –
Минуҭӡак аиҳабы сизымнеир ҟалом.
Аҿхышә ҭбаа налыркын, лԥа длыма, аиҳабы дизнеит. Напыла аус зурц зҭахыз дибондаз, аиҳабы игәырӷьара
изыҵәахуамызт. Иԥшыз аусуҩ даҽаӡә даницла, рҩыџьегь
амашьына ду аҭарцәра рҽазыркит. Аидара хьанҭамызт,
акоробка ирҭазгьы убарҭамызт, Манча уи иалихызи, аха
аидарамҩангага ду ахьибоз, ҩыџьа мчыбжьык ирза­
қәымхрызшәа игәы иахьаанагоз игәалаҟазаара иҵегь
иԥхасҭанатәуан. Ҩбаҟа сааҭ рышьҭахь даҽа ҩыџьа аха­
цәа аиҳабы иааишьҭит. Аус ласхеит. Шьыбжьышьҭахь
иҭадырцәыз амашьына даҽа шьҭаҵарҭак иазырышьҭын,
аусуцәагьы уа ианнарга, шәырла иҭәыз аиашькақәа ақәыр­
ҵарц рыдырҵеит. Уи аидара ахьнаргоз адәқьан аҿы
хыҵакырҭа дук иҩнаргылан, уа иаанрыжьит, ауха ақәхра
иахь­ӡаӡомызт. Адырҩаҽны, ашьыжь инаркны, иақәырхуан.
Манча ибаҩқәа маҷк ихьуан. Алаҳаӡы аус иулон, аха асҟатәи
еидара даҵамлацызт. Аҽны, иҩызцәа реиԥш аус изымур ҳәа
дышшәозгьы, дара дрыҵамхеит. Шьыбжьон ааиаанӡа, ҭынч
иақәырхит, аӡәгьы ирццакуамызт. Аиҳабы даарыԥхьан,
аԥара рзишеит. Манча иџьыба инҭеиҵаз маҷишьаӡомызт.
Аҽны рхы иақәиҭын.
– Сообразим на троих!.. – руаӡә дшашьцылаз еиԥш
иааиҿыҵшәеит. – На четверых! – иааириашеит иаразнак.
Баҭлыкак ауатка аақәдыргылан, чаки ҭубарки аарган, Манча иҩызцәа, ирыхьыз изымдыруа, ҩба-ҩба хпыҿ
иржәыз иашьын, рыг-рҿы амҳәо, иааилахеит. Ирулак автобус иаиҭан, ихала аҩныҟа дааит. Убас жәамшҟа аус иухьан,
уахык иани иареи атрамваи иааҭыҵит, аҩныҟа рхы рханы.
– Радоу иласҳәаз бдыруазар, бхы еилагоит, – зыӡбахә
цәыримгоз аӡӷаб иан даалгәалаиршәеит. – Ҩажәи ааба
шықәса схыҵуазшәа ласҳәеит.
– Избан?

510

– Ақәра змоу арԥар хгылацәа иаҳа еиӷьалшьоит ҳәа
сыҟоуп. Аибашьра салахәызшәа ласҳәеит.
– Еилылкаар гәыӷрада унлыжьуеит.
– Аекономикатә факультет сҭазшәа ласҳәеит, лҵара
иацылҵар шылҭахыз ансалҳәа.
– Манча! – амцҳәара дшалаҟаз лдыруан, аха асҵәҟьа…
– Лара ишылдыруа ала, Ростов акоммерциа зегьы сани,
саби, сареи ҳнапаҿы иҟоуп.
– Ных! – ан лгәы цаӡан, лнапы налҟьеит.
– Гагра сеиҭацар сҭахуп, бгәы ишԥаанагои?
– Макьаноу? Саауам ҳәа лоуҳәазар, ԥыҭрак уқәымлар
еиӷьын. Улҭахызар лхаҭа дыԥнамшәози.
– Ус гәыӷра сымаӡам, аха дызбар сҭахуп. Иаарласны сцароуп.
Дышгәыӷуаз еиԥш ирласҵәҟьаны цашьа имоуртә,
ахҭысқәа дрықәшәеит. Аусутә анрымаз, ашьҭаҵарҭаҿ еснагь даауан. Ирушаз аныҟамыз, ара уаҩ дааныркыломызт,
баша атәаразы ауалафахәы зшар зҭахыдаз. Ҽнак усура
ҳәа дааит Рабна аус ахьылуаз илҿаӷаӷалоз ахаҵа. Уи аԥсуа
рԥыс дизымдырӡеит, даҽакала деилаҳәамзи. Манча ахаҵа
ибзиаҵәҟьаны дигәалашәон, иҽааимыртӡеит акәымзар.
Ҿымҭ-ԥсымшьа аус еицыруан, мчыбжьык инеиҳаны.
– Уара ашьҭахь еиқәаҵәақәа уреиуазар ҳәа сыҟоуп, –
ҿааиҭаит ахаҵа ҽнак, Манчеи иареи рымала ианынха.
– Уара, ашьҭахь шкәакәа, ашьҭахь еиқәаҵәақәа иузыр­
узеи? – арԥысгьы иҿы ааихамгылеит.
– Ҳақалақь зегь ркит, иумбаӡои?
– Ҳара ҳҿы ашьҭахь шкәакәақәа маҷызшәа убама? Уа
ҭыԥ анаҳмоулак, ахныҟәгараз ҳаауеит, ҳазлоуԥырхагеи?
Махәҿала аусура аума исымаукуа?
– Мда, – дааихәлашәеит ахаҵа азныказ, нас инациҵеит:
– Амала, ашьҭахь шкәакәа ҳәа, слаумырҟәын:
– Иуҳәаз аҭак ауми.
Иҵит даҽа аамҭанык. Шьыбжьон ҳәа акрифарц, уи
ахаҵа ихала дындәылҵит, Манча дааныжьны. Арҭ «на

511

троих» аҿакәын иахьеицыз. Егьыс акрырзеицыфаӡомызт.
Аусутә маҷын азы, аҽны рҩызцәа ыҟаӡамызт. Ахаҵа дышны
дытҟәацуа дааҩнашылеит. Ашьҭахь еиқәаҵәа мрыцқьақәа
рыӡбахә аацәыригахт. Абна адәқьан маҷ иҵагылаз аԥҳәыс
лҿы ҭубарки, чаки, уаткаки ааихәарц дахьнеиз, ауатка
ыҟаӡам ҳәа иалҳәазаарын, иԥсахы еибалыркит, избанзар
иара иаԥхьа баҭлыкак ауатка аӡәы илҭахьан. Ари ахаҵа
даннеи, иара нҵәозма. Иааилыркыз ачеи аҭубари ыршәны
илгәыдиҵазаарын, аӷьалпал анышьҭырх, цәгьала дрылҵны
дааит.
Манча иан лакәзар ҳәа агәра изымгазт, дындәылҟьан,
дыҩны лара лусурҭа днадыххылеит. Аҿхышә аркын, уаҩԥсы
адәахьала дадгыламызт. Иан лылаӷырӡ рыцқьо аҩныҵҟа
дгылан. Аусура ҿыц лҽылзаԥшьгомызт. Иара даақәҵәиин,
хаха ашьҭаҵарҭа дныҩнаххит. Аусуаҩ ицламҳәа иарбаны,
иҭачкәым андәықәиҵа, ахаҵа дхаххала дыкҿаҳаит. Ииулак
даныҩагыла, еихаӡак аашьҭихын, иҿааихеит. Аишәа лаҟәы
акранырфалоз рхы иадырхәоз аҳәызба аақәиԥаан, Манча
иҽааирхиеит. Ахаҵа иеихаӡа иҟьеит, арԥыс дшылаҟәуаз
иаҳәызба ԥхьаҟа имҩаниҵеит. Егьи иааигәыдирӷәӷәалаз
инапқәа ашьа ларыхьшын, арзаақь ааҭиргеит, ашә шыҟаз
иҿынеихеит. Дахьындәылҵыз дкаҳаит. Дызбаз ааидеизалт.
Манча дындәылҵын, ауаа иҽрыларҩашьаны, иҽиӡеит.
Аҩныҟа дымнеиӡеит. Даҽа квартирак иԥшаан, маӡала
дыҩналеит. Иаб иусураҿ диԥшаан, дахьыҟаз азы адырра ииҭеит. Амилициа аҩны иааихьазаарын. Арԥыс, иаарлас дықәымҵыр, дҭаркуан. Иамихыз ауаҭах дыҩнатәан.
Зҿы дыҟаз ари аус имуӡакәа ихы зланыҟәигоз аилкаара иазҿлымҳан. Уи ангәеиҭа, иара, усурак иҽазикызшәа,
дындәылҵны дцалон. Маӡала иаб адәыӷба абилеҭ
ааихәеит. Убри иџьыба иҭаҵаны, иуаҭах ахь амҩа дшаныз,
аҩныҟа амҩа дықәлаанӡа, иифашаз ааихәақәарц ацәаҳәа
дшықәгылаз, тапанчак агәыцә ихы иаадгылеит.
– Уҽумырҵысын! Унапы уҩаха!

512

Иудырҵаз ҟаумҵар, уабацоз. Днызкылаз, амилициа маҭәа шыршәымызгьы, амилициа аҟәшаҿы днарган, абахҭа дынҭаркит. Арезина лабала ишьамхы иасуан, зҵаарак ирҭацыԥхьаӡа, иашаны аҭак иҳәарц. Ибӷа
иасуан, аҭак ҟаиҵацыԥхьаӡа. Деизыххаа дрыԥҟон, иҿахәы
ахьынӡаиҿырхуаз. Убас мызқәак дҭакын, аха иаалырҟьаны
ирԥсыҽ иацәажәо рҿынархеит, аҵыхәтәаны рыбз хааӡа
ишыҟаз, излаӡахон. Аԥхынра инҭагылон еиԥш, абахҭаҿ
икамера ашә аадыртын, ижәлаз рҳәеит, рнапы наиқәкны,
имаҭәа има ддәылҵырц наидырҵеит. Абахҭа аҿаԥхьа
изыԥшын ишынҭаацәаз. Рыҩны инеизар, рымаҭәақәа
еиқәыҿаҳәа игылан. Акраарфан, амҩа иқәлеит аб имашьынала. Авокзал аҿы азыԥшра рықәымшәеит. Адәыӷба гылан,
инақәтәеит ани лыҩԥацәеи. Урҭ зынӡак иқәҵуан. Раб даанхон аамҭала.
– Иҟашәҵаз сашәҳәеи! – адәыӷба асакара иқәын, иара
иан лахь ихы анҩышьҭихуаз.
– Иҳамаз зегьы ухҭнаҳҵеит, уаҳа иҟаҳҵеи, – ан
дԥышәырччон, лԥа ихы дақәиҭны дахьылбоз.
– Изышәҭада?
– Уус знапы ианыз, нас иухәыз ахаҵа.
– Саб дзаангылеи?
–Ауал ҳақәаҳҵеит. Иагьырацәоуп. Урҭ ихәда иқәимхыкәа,
дзықәҵуам.
– Аус шәаласымҵеи, – игәы иалан иара.
– Уара абахҭа уҭаагеит, аус аӡбарахь инамгакәа, ихадоу
абри ауп, – лҳәеит ан.
Адабла зысызшәа итәаз арԥыс дызҭатәаз адәыӷба
иаҳа-иаҳа иахьыԥхаррахоз амҩа ианын. Амшын аҿықәахь
икылсит иара ашьыжь. Аԥшаҳәа ианлавала нахыс,
ааҭгыларҭақәа акыр ирацәан, иагьыццакуамызт, ацәқәа
ирыцраҳәазшәа. Амра халацыԥхьаӡа, аҩныҵҟа шоурахон. Рыԥсы рызҭымкаауа, Адлер авокзал аҿы илалбааит.
Ирԥыларц уаҩы дыррак ирымҭаӡазт, таксила Ԥсоу иааин,

513

реидарақәа, тачкак иақәҵаны, аҳәаа ихыргеит. Даҽа таксик
арастәиала иркын, Алаҳаӡы иаагәышьеит. Ржәытә уаҭахқәа
рахь ианҩыхәна, рымаҭәаҩыҭәа шҿаҳәаз инадыргылан,
адивани акреслои инарынтәалан, рыԥсқәа ааивыргеит.
Рыхҩык еихәлаччон. Еиҳараӡак ан лакәын ираашьахаз згәы
иаахәоз. Лыҷкәын еиҳабы деибга-дызҩыда даалгеит, шьҭа
ишьҭалартә дшәарҭахомызт. Иаалгаз аԥара ԥыҭрак ирызхарын, нас усурак лҽаԥшьылгарын, Ԥсоу амҩа дангыларын, лыԥшәмагьы ҟәрышьқәак рзааишьҭларын. Аԥсҭазаара
уадаҩын, аха лгәы калыжьуамызт.
– Сара Гагра сцароуп, – дҩагылеит лԥеиҳабы.
– Иаразнак даҽа уск уҽаҿоумыжьын! – уи џьара дцар
лҭахӡамызт.
– Бымшәан!
– Уԥсы ааиҭоукыр, уаҵәы умцарызи.
– Сзыԥшӡом. Иахьа сцароуп.
Аранӡа данаах, дзызгәаҟуаз аӡӷаб аҽныҵәҟьа димба­
кәа изычҳауамызт, арахь длықәымшәацижьҭеи уамажә
ҵуазшәа ибон. Иара иеиԥш, ларгьы акы дақәымшәацкәа
дыҟазма, зегь еилкаатәын. Деибга дибандаз, уаҳа аказы анцәа диҳәозма! Атрубка аақәихын, ателефон бжьы
иаҳаӡомызт. Агәылацәа рҿы днеин, дахьырбоз ргәырӷьара
цқьа изрыцеиҩымшакәа, ртелефон аппарат дазыҭрысит.
Димаҟәагьы Баҭаҟәагьы рыҩнқәа ирхымызт. Дыҩдәылҵит,
иидыруаз машьынак иқәшәозар ҳәа. Амҩаду шьапыла дазкылсын, маршруткак ааникылеит. Дылхьымӡаргьы ҟалон,
убасҟатәи амра алҭаларахь ахы архон аха, длықәшәар иидыруазеи ҳәа гәыӷрак ахәынган иманы, ичҳауа амашьынаҿ
ауаа еилапапа дрылагылан, машәыршәа ашә аатыр,
дынҭыԥартә.

Аԥҳа Радоу
Арԥыс имацәаз ма уаарашәа иахьлызмыргьежьыз
гәнылгон, акраамҭаӡа лгәаҵа иҵхон уаҳа дылзымаарызшәа

514

ахьлеиҳәаз. Усгьы уаҩы иқәҿылҭцәомызт, шьҭак зынӡак
деихәлаҳан, дҿаҳаз џьушьарын, мчыла думырцәажәозар,
ажәак лыхәлалыршәомызт. Агәынгара агәырҩара ашҟа
ииасын, дхәыҵашьшь лҵарахь дцон, даауан. Амала,
лҵара иаглыжьуамызт, иацлымҵозар. Зегь лхалыршҭырц,
ԥыхьақәа реиԥш, аусура лҽадылцалон. Аӡынра аиасрахь ахы анархоз, маҷк дааунашьҭызшәа, даалахҿыххеит,
ааԥынраз ианакәызаалак иаҳа лхы-лгәы ақәыбзиахалон
азы, уи уамашәа илбаӡомызт. Амала, уажәраанӡақәа
реиԥш ааԥынрагьы лзыхәарҭамхеит. Еснагь лыбла ихгылан
амацәаз анлыршәыз, иара заҟа длыршанхаз.
Дышнеиуаз дзымхәыцуа даанхеит. Лхы еилаԥсон,
убранӡа амҩа дахьаныз, дахьтәаз, дахьгылаз уаҩ лыбла дабаӡомызт, иаалыкәыршаз ирҳәоз лаҳаӡомызт. Зынгьы дааунашьҭыхуан, хара имгакәа иара даалгәалашәон,
изылуқәаз ҭаха лырҭомызт, лхы шаҟәаӡа иаанхон, илуазилҳәоз дақәшәаӡахуамызт. Лааигәасигәа усҟан уаҩ
длымбар еиӷьалшьон. Аха, адунеи лгәахшәаны, аҽшьра
еиӷьалшьо даннеилак, убри дазымхәыцлар, лҩызцәа дрылагылазар иаҳа илзыԥсырҳаган, ма усурак лҽалҭон. Иара
дылгәалашәар иаҳа ишеиӷьыз дазхәыцлон, зегьакакәын,
дара зны изеинааларгьы, лаб иурымызт урҭ еибабар. Лаб дара рҿагылараз имҩаԥигашаз аусқәа зынӡак
ихарҟьацәаны дрыхәаԥшуан лара. Уахык, аӷ анлызнеиз
ашьҭахь, деицәаны лхы лымбацызт. Адгьыл кәымпыл алашарахь уназгоз акылҵәара еимаздоз атуннельқәа быгрымӡҵас
рҭахынҳәра уахыла илыцрыҵуамызт. Уаӷеимшхара даланы,
ашьыжь лыԥхыӡ далҵуан, иахьа хәлаанӡа лгәалаҟазаара
аҽеимхара инацҵо.
Аӡынреи ааԥынреи рҽеиҩшамҭаз акәын. Уи аԥшьаша
аҽны зынӡак деилашәаны лҵараиурҭаҿ дцеит. Лгәы
аҭыԥ иҭагыломызт. Уи арԥыс нахьхьи, Ростов дахьыҟаз
ак ихьит ҳәа шәарак аалызцәырҵит, алекциаҿ дыштәаз.
Акы деимнарххон ҩныҵҟала, ак лхаԥон дәахьыла. Аҵара

515

уада дакуамызт. Цәгьала х-лекциак аалхылгеит. Аҵәҵәа
аныҟала, уаанӡа адәы аҭбаарахь, ажәҩан еиҵых ахь
дыццакуан, адәылҵшьа дақәшәомызт. Дзымдәылҵыртә
акы дацәшәахуан. Ибзиашәа лҩызцәа еилыхо еилан,
рырҵаҩи дареи усқәак рыман. Ус иагьа иҟазаргьы, урҭ уа
иҩнагылазаауазма, индәылеибаҳәеит. Лара дрылагыла
амардуан длаҿалеит. Цәалашәара бааԥсык лоуит, зынӡак
дшәартә. Уи арԥыс иусқәа шҽеимз аалнырын, лыԥсы лзеивымго дхәаҽуан.
– Акы дақәшәеит, – лҳәан, лыԥсы аамаҷхан, лҩызцәа
днарымпыҵаҳаит.
Лыхьӡ рҳәан, лықәҿырҭуан, деимырхха дыркын, лара
ԥхыӡ уамак далан, лыԥсы лылшәшәаны. Згәы иаҳа еилгаз
ӡӷабк даарылҵын,акрыфарҭахь длалбааҟьан,аҵәца азна аӡы
аалгеит. Лнапсаргәыҵа азна аӡы цәыкәбарла иназҿалҭәаз
аӡӷаб дыҭрысын, лыблақәа аахылтит. Лыԥштәы лыԥсаххьан.
Лқьышәқәа, ацәаакыра анрықәба, ицәышхеит. Лҿы шҭабоз
ҩашьомызт, аҵәца зкыз лҩыза, аӡы лқьышә ианнықәылк,
ҿамҩак лалбаалдеит. Зхы ҭырҟьаз акәҷышь деиԥшха,
дҩадыргылан, дҭыгга ишлыҵагылаз дыҩдәылыргеит. Адәны
арымӡ днықәдыртәан, лыԥсы аалдыршьеит.
Илура-илҳәара дақәшәомызт.Илхагылаз дҩарыҵаԥшуан,
лыбла нҭырпыжы-ааҭырпыжы. Уажәгьы дшәон. Шьҭа егьшылмыхьуаз анырдыр, лҩызцәа налыдҵқәеит, иахьцалак
ҩыџьа автобус аҿынӡа днаскьаргеит. Амашьына данҭала,
уаҩы димыртәеит, дышгылаз мацара, лыԥсы еилахәо,
амҩа цәгьала илычҳаит. Дахьааиз лхәыцра далан уи
арԥыс. Лыԥхыӡгьы далан. Иҽеимз уск уи аҽны дшақәшәаз
шылдыруаз, аамҭа ықәҳа ицон, ихаҭагьы иҽылирбомызт.
Дахьылзымаауаз азакәзар акы дшақәшәаз азы анырра злоуз? Иуҳәар ихазҵодаз акәымзар, ари џьашьатәын.
Адырҩаҽны ашьыжь инаркны, лҩызцәа еибархәыҭхәыҭуан,
акы иақәшәаз деилыркаар рҭахын, лыԥсы анмаҷхоз ус иҟаз
ахшыҩзцара лҿыҵымшәази.

516

– Радоу сынтәа бымшира ҟаҳҵароуп, – лҳәеит ҽнак лан,
лгәы лзыҟаҵозар ҳәа.
Аԥҳа ан дналҿаԥшит, иҟалҵоз егьыҟамызт лҳәарц
лҭахызшәа. Избанзар ус ҩышықәсаҟа раԥхьа зны
дақәлыргәыӷхьан, лабду ианшьа иԥҳәыс дыԥсит,
гәыларылагьы еизааигәан, дҭакәажәызаргьы, «рерашьа»
ҳәа уҩны узлатәазаауазеи. «Сымшира ҟасҵоит бымҳәази?!»
– лара лан илаҽԥнылкылеит усҟан. «Ибҳәашьеи, ауаа
ҳахбырччома?!. – ан дналықәымчит амшира ада зыбла егьамбоз. – Ҳаԥхьа иҟаҳамҵари». Адырҩашықәсан
уи аҭакәажә лыԥҳа дыԥсын, лцәымза аӡӷаб лымшира иақәдыршәахт. «Сымшира еснагь акы иақәшәоит», –
ҿызымҭӡоз аԥҳа ҽԥныҳәан иҟалҵоз. Цас илзыруазшәа
лчымазаҩ хшыҩ илнарбон. Егьырҭ ахәыҷқәа рымширақәа
еснагь иҷыгәӡа имҩаԥыргалон. Лара лтәы рзымҩаԥгомызт,
ари лҭаацәа бзиа дахьырымбоз иадырган, лара ус
дахәаԥшуан. Уажәы ҿыц ан длыргәыӷуан. Ирзымҩаԥымгеит
адырҩегь. Лара лхаҭагьы уи лгәалашәартә дыҟамызт, ан
дгәамҵны ишырзымҩаԥымгоз аацәырлымгар. Лымшира
ҽнак шыбжьаз Даур гәаҟ иҽишьит. Лыхшыҩ ачымазара
ахьыҩаӡашаз аҳаракырахь ихалахьан.
Акраамҭа зҽызҵәахыз Џьума деиҭалызцәырҵит. Уи
дихаиршҭырц игәы иҭазу здыруадаз, аха ианизымчҳаӡа,
мшы бзиак лзыԥхасҭеитәырц игәы иҭаӡамкәа, атехникум
аҿы алекциақәа ирылагаанӡа, дылзыԥшын, нас автобус
ааҭгыларҭахь днаскьеигон. Иара данырбалак, лҩызцәа
неимбӷьыжәаа ицон. Таксила аҩнынӡа днеигарц иҽазикуан,
лара илуамызт. Шьапыла адәыӷба данҭалалак, иара уа
аҩныҵҟа дылԥылон. Дагьылҭахымызт, дагьылцәымӷмызт,
Амала, ирлас-ырлас дахьлықәшәоз лгәы иаахәаӡомызт.
Лымҩа данымгыларц, иҟалҵашаз дақәшәомызт, арахь лара
лгәы иҭаз иара изеилкаауамызт. Аус злаз уи деикәаҵәиуа
длышьҭан, лара лгәы иара дабаӡомызт. Уи аҽны иаар-

517

тыз ашәқәа зыхьӡыртәыз аиԥылара мҩаԥыргон. Иҭаларц
зҭахыз иакәызшәа, Џьума аҿар дрылан. Лара Ростовҟа
илыцәцаз арԥыс абра дыҟазар шылҭахыз лгәы иааҭалкит.
Лгәалаҟазаара бжьысӡан, дындәылҵын, лыбжьы рмаҷны ус
лҳәеит:
– Манча, узбар шԥасҭаху!
Агәхьаагара агәырҩашҟа днанагон. Илурыз дақәшәо­
мызт, арахь иара дцәырҵӡомызт. Аамҭа анца, дылзааргьы
илылхыз лзеилкааӡомызт. Хаҵа дцарц лгәы иҭаӡамызт.
Илзыԥшыз аус лдыруан, нас илалхызи, иԥсҭазаара ԥхас­
ҭалтәуа-аҽакуа. Агәыҩбарақәа деимарххо дааргон.
Лҳәынҭ­қарратә ԥышәарақәа бзианы илҭиаанӡа, дгәаҭеиуан,
уахгьы-ҽынгьы ашәҟәыԥхьара иазылкуан. Аҵыхәтәантәи
аԥышәара лықәҿианы, ауада ашә аныналырк, иаалԥылаз
лҩызцәа илыдырныҳәалон. Аҩны днеир, лаб дгәырӷьаҵәа
ишлыдиныҳәалоз лдыруан. Уажәы дԥышәырччо лҩызцәа
даарылҵаанӡагьы, – «абри зегьы иаласхи, зегьакоуп
сымҩа зымдыруеи?!» – ҳәа даахәыцт, далызхлашаз лусқәа
анааиԥхьба.
Шьҭа ахәылԥаз аиҿкаара рҽазыркит. Лаб Шәача дцан,
лара лпаспорт ҟаҵаӡамызт, аҳәаа дхыҵыр руамызт, илзааигеит иреиӷьӡаз аба. Уи игьама џьалшьон лара. Даалаган, лхала аҵкы лӡахит. Лаб ахәылԥаз далахәзар лҭахын,
дышнеиуаз шлеиҳәазгьы, дцо-даауа дизҵаауан, дымнеир ҳәа дшәаны. Ахәылԥазқәа бзиа ибаӡомызт иара,
аҭхаџьырҭақәа дзынрыҩнаԥшуамызт. Ачарақәа рахь ҵасла
дымцар ҟалаӡомызт, акәымзар, игәы алаҟаны гәырӷьарак
иҽалаирхәцәомызт. Ҩынгьы, бнагьы еснагь усуран иара
изы иҟаз. Бароуи иареи ахәылԥаз иаҭааит. Уамак даанымгылеит иара, акы днацҳазшәа дҩагылеит. Бароу лхәыҷы
ланхәеи ланхәыԥҳаи дырзынлыжьын, лгәы ҭынчӡамызт.
Уи даашьҭыхны дцеит, Бароу лыла, имаҳә инапы Радоу
данҵаны. Уи ауха Бароу лыԥшәма уа даангылон. Измыԥ­хьаз
Џьумагьы ааҵра давҵагьежьуан.

518

Лыхәылԥаз лызҭацәырахазшәа, лара днатәеит. Амузыка ухы ҭнаҟьон. Аушьҭымҭацәа кәашон. Лымаҳә знык
диркәашеит, уаҳа илымуит. Лымала лҭынчра деивнагар ҳәа
дшәон. Ростовтәи арԥыс дылбар аалҭаххон. Лгәазыҳәара
шзалымшоз дырны, азаҵәра иҵегь игәхьаалган, лҩызцәа
дрылҵны, длалбааит. Ассир! Илбаз закәи! Манча, арахь
аҭалашьа дақәымшәо, амҩаҿ дгылан. Алашьцараҿ иара
дҩашьазар ҳәа дааицәшәан, уахь лҿыналхеит.
– Ара уабаҟаз?
– Сгәы иамузт, сыбзааит.
– Ахәылԥаз ахь уназгар уҭахума?
– Исҭахуп.
– Азин рымсхроуп. Маҷк уааԥши! – днагьежьын лара,
аҵараиурҭа адиректор дахьтәаз дҩалыргылеит. Егьырҭ
ишраҳауаз, заҟа димыԥхьарыз. – Саҭамыз шәахьсыргылаз!
– Акымзарак ҟамлеит.
– Издыруаз ҷкәынак харантә дааит. Арахь длазгар
ҟалома?
– Ҳәара аҭахума!
– Иҭабуп! – адиректор длалыртәаанӡа дидгылан, нас
шьҭахьҟа днаццакит.
– Бзышьҭоуи? – даалызцәырҟьеит Џьума. – Слаганы
сыртәа, сбыҳәоит! Сара бсыхьчалоит.
– Сара сзыхьчаша дысзынрыжьит.
– Сара исеиԥшу уа дабабзыҟоу? – дигәӡырц иҿааихеит,
лара днаигәҭасит. Даарыдххылеит Манча. Уи даныкшоз
лызгәамҭаӡеит. Џьума дхышәҭны дкаҳаит, дагьҩаҵҟьеит,
лара даарыбжьагылт, аха арԥарцәа дрыхәозма, лымаҳә
даакылымҟьар. – Сыӡӷаб лоуп! – Џьума, лымаҳә иҽимжәаны
деисырц деихон.
– Мамоу! – ҿаалҭит лара, Манча диԥырагыланы.
– Ари дышбымаз зсабымҳәеи?
– Уара уҵааӡомызт. Шәаалеи арахь! – даақәгьежьит
лара, лымаҳәи Манчеи дрыԥхьаны.

519

Еимаҳәылацәахарц игәыӷуаз рҩыџьегь аухантәарак
еидтәалан. Лара маҷк днацҳан, маҵура дцеит. Лҩызцәа
рыхәылԥаз акәын, амаҵура рхы иаҭәаршьозма, аха лара
аус лулар иаҳа еиӷьалшьон, уажәи-уажәи ддыркәашарц
арԥарцәақәак шлыԥхьозгьы. Амала, лымаҵураҿ лышьхәа
ҳаракқәа лԥырхаган, арахь даҽакала лҽазыҟаҵа дмааӡеит.
Иаалыкәыршаны шгәырӷьараз мацара, акараҳәа иаашеит.
Арԥарцәа аҩныҟа дааргеит. Агәарԥ лымала данааҭала, лаб
игәеиҭеит аԥышәырччара шылҿықәыз, игәгьы иаахәеит.
Дԥышәырччо ааигәа димбаӡацызт
Ҽнак ала зегь налҿықәбеит. Аԥхынра, аҩны дахьтәаз, акы
аалхаԥахуан, изакәыз лзеилкаауамызт, ҩныҵҟала деимархха дакуан, лхәыцрақәа акыр шықәса раахыс лыгәҭакаҿы
рҽеиздыркәкәон, даҽа хәыцрак зынӡа илызцәырымҵуа.
Манча иҽлықәиршәон лара, џьара данцоз, данаауаз, зынгьы
лаб идәқьан маҷ аҿы. Дцо-даауа илеиҳәоз нхара ҳәа зынӡак
арахь дшааз акәын. Излеиҳәоз ала, ркоммерциа усқәа иаб
дырҿын, есымза 1000 доллар изааишьҭуан. Иара араҟа ус
дук инапы алеикырц игәы иҭан. Иашамзар мцык иҳәон ҳәа
лхахьы иааиуамызт. Ахҭысқәа шыҟалаҵәҟьоз акәымкәан,
усгьы инарҳәаарҳәны илбон, илыҵгәашаз длызкашәеит.
Амала, хаҵа диццарц анаацәыригалак, лгәалаҟазаара
зынӡак ибжьысуан, нагарҭа амамкәа деихәлаҳауан. Хаҵа
дышԥацоз, лхықәкы намыгӡакәа?
Иаалгәалашәон
илгәаламшәашаз.
Лаҳәшьеиҳабы
хаҵа данцоз аҩны ишԥагәныргаз? Зегь раԥхьаӡа, лаб
изымчҳауаз, иԥҳа, аҩны ддәылымҵӡакәа, уск лыманы,
ақалақь аҿы дахьлеиз, дымҵадырсырц ауаа илзыԥшыз
анлацәажәа дрықәшаҳаҭхеит. Арахь, дзааӡоз лаби лани
дырмазҵааит. Урҭқәа-егьырҭқәа трагедиахеит аҩнаҭа. Радоу
лтәы иаҳар – лаб ишԥаидикыларыз?! Уи азхәыцра лара лзы
хамышҭыхәран. Иалалхызи лара абарҭқәа зегьы? Еиӷьын
лхықәкы налыгӡар. Даалаган аодеколон налҿыҵалкын,
иҭаркәкәа илжәит. Убри дагарызшәа лгәы иабон, даарагьы

520

лыблахаҵ аргьежьит, лиарҭаҿ илулак днеин, дышьҭалеит,
дшарцәозгьы уи дамгарызшәа лгәы иааҭалкит. Ашьыжь
даанаԥш, лхы лыхьуан акәымзар, далҵит. Ус анакәха, уи акы
иаԥсамзаарын.
– Аԥхынраз акыр зҭиуа руаӡә доусыжьыр лҭахуп, –
иҳәеит аб, лара агәарԥ лыԥссарц шьыжьыказ данаацәырҵ.
– Бзанааҭ ала аусура макьана иҟаӡам. Адәқьанаҿ аусура
баласыргап?
– Мамоу.
– Избан? Баша бтәазаауама?
– Исҭахӡам.
– Аусура бзиа иббон, беиԥш аӡәгьы уа дманшәаламызт.
Изыбҭахыми?
– Шьҭа исҭахӡам.
Аб аҵыхәтәанӡа дахьизеилымкаауаз лара иаҳа илзеи­
ӷьын. Амала, уаҟа аусура лцәыцәгьан. Амҩаду иаважьын
ус еиԥш иҟаз адәқьан маҷқәа. Икылшәазшәа џьоук ааиуан. Лусутә анмаҷхалак, лхәыцра дҭанагалон. Лхықәкы
дазымхәыцлар ауамызт, арахь, уи лхы ианҭагьежьуаз, адунеи ақәыԥшра даараӡа илцәыуадаҩын. Аҩны даанхаргьы
илзычҳауамызт. Дааҟәымҵӡакәа аҩн усқәа дырҿын. Адашьма ӡәӡәатәымзаргьы илыӡәӡәон. Ацәыкәбар ԥсса­тәым­
заргьы илыԥссон. Ашәҟәыԥхьара лҽадылцалон, лхықәкы
дазымхәыцларц. Лыхшыҩ анкарахалк, дзыԥхьоз шылкыз, дамхацәон. Аԥхыӡ ҿаасҭақәа дышрылаз, дааԥшуан.
Дымхәыцырц ҿыц деиҭаԥхьон. Дамхацәон. Лхаҿы чуазар ҟаларын. Илыцлацәозшәа анылба, ҩныҵҟала еиҳагьы
деицәахеит. Лаб илабжьеигон акариер аҿы аӡы дҭаларц.
Нарагьы лаҳәшьеиҳабы даалысны дылкуан, лымацара
лаб аӡахьы доуижьуамызт азы. Лара, Радоу, илуамызт. Аӡы
лҽалҭарц дазхәыцлон, лаҳәшьеи ргәылацәеи ишырбоз уи
лзынагӡомызт, арахь даара бзиа дыӡсон. Уи мацара акәмызт,
аҽшьра агәаӷьра ус имариамзаарын, хықәкыс иумазаргьы…
Бзиарак ыҟазма, цәгьарак ыҟазма, џьара анеира зын­
ӡак даҟәыҵхьан. Илхымҩаԥгашьахаз лҭаацәа иџьаршьон,

521

рыгә­гьы иалан. Лгәы ишацәымӷыз мацара, лаб хәылԥазыла
адәқьан ахь дигалон. Иара ихаҭа иахьа хәлаанӡа аҩны аус
иуан, дкарахон. Ахәымҽхан адәқьан ахь ацара иқәшәон азы,
Ԥара диманы, амра ихацеиуа мацара, ҽынла амхы, ауҭра
дырҭан. Уахыла аусура ицәыцәгьахон. Ицынхәра убасҟан
иԥҳа аус лур иҭахын, иара уа дыҟазаауан даалхылаԥшларц.
Ҽнак, ӡык ааигарц, адәқьан днадҵит иара. Даныхынҳәуаз
аҿхышә дадгылан арԥыс ҳаракык, иԥсахы еибакны Радоу
ак леиҳәон, аха дыцәҳауамызт, ус ҭынч. Лаб дшааиуаз аниба, ирццак дцеит уи. Аб аҵла аҵаҟа даатәеит.
– Абри аҷкәын сыхҭеикуеит, шьҭа дысзычҳауам, ак
иаҳәеи! – ашә ала ҿаалҭит лара.
– Иасҳәар ибҭахи? – абгьы зны дҿан, аӡӷабцәа иагьараан дырзеилымкаакәа рхы ишакәымз имҩаԥыргахьан,
уажәы аӡәы игәы дасуан, аха дзыхирҟьози.
– Еснагь дысзаауеит, – лара цқьа илҳәомызт илҭахыз.
– «Сзугәамԥхои, цәгьарас иҟасҵеи?» ҳәа дсызҵаар,
ишԥа­иасҳәари? – дааҿеикит.
Уи арԥыс Џьума иакәын. Иара иеиԥш иагьаҩы лзаауан. Џьумеи иареи ахәылԥаз ауха ианеибарԥсуаз ашьҭахь,
ак иақәгәыӷуаз Манчагьы иалҳәоз егьырҭ иралҳәоз акәын.
Амала, аҵыхәтәантәи ицәажәашьаз, ихымҩаԥгашьаз зегьы дреиӷьалшьон. Аха уи иара изирдыртәызи, лымшқәа
ԥхьаӡазар. Усҟан лара еиҳараӡак дзыцәшәоз акомпиутертә
курсқәа рахь лаб дауимышьҭыр ҳәа акәын. Уи азы иара мап
имкӡагәышьеит. Ҽнакгьы иаалҿыҵҟьеит маҭәақәак аалхәар
шылҭахыз. Мап лцәикуазма, Амалагьы лгәалақәак шыҟаз
ибон. Акурсқәа рахь данымцоз амш аалырхын, Аҟәа дигеит.
Ахәҳаахәҭраз аамҭа арӡра иреицәеишьоз аусқәа ишреиуазгьы, лымала аџьырмыкьа дҩалеиҵан, х-сааҭк инареиҳаны,
адәны дылзыԥшын. Илҭахыз зегьы лааирхәеит.
– Даараӡа иҭабуп! – лыхәаахәҭрақәа данрылга,
лԥышәырччашьа акырӡа изаԥсан, аха иалидыраауази иара
даҽа мшқәак рышьҭахь лхы иазылуаз амшала, лгәы абас
анҭаз, иаалырхәаз иалылхызи ҳәа ихы дшазҵаауаз.

522

Уи аԥхьа Манча илирҳәахьан лгәы иҭакны иҵәахны
илымаз закәыз. Баҭаҟәеи иареи агәарбжьараҿ данаанрыжь, лхы лықәырԥс дымхьаҳәӡакәа аҩныҟа данцоз,
лара лгәы иҵхоз акы заҵәык акәын: Манча зегь идыруан, иааиҭаххар лыгәҭакы даҟәихырц иҽазикуан. Лан
лаԥҭека аалыртын, хәшәқәак лнапы инанылыԥсалан, лҿы
инҭаршәуа, аӡы рышьҭаҵо, илжәит. «Анцәа иџьшьоуп,
изгәаӷьит!» – дагьҵәыуан дгәырӷьаны, ирацәаны иаалжәыз
зегь дыргоз џьашьаны. Лаб, адәахьы жрақәак дрылганы
данааи, адәқьан ашҟа дигарц шиҭахыз ллымҳа инҭишьит.
Ахәшә анлылсшаз дақәикырц лҭахымызт, аха аҩны даангыларц лгәы шаҳәоз лызцәыргомызт, дицны дцеит. Илжәыз
уаҳа иаалԥырхагамхаӡакәа, аамҭа цеит. Ашә аиркырц, лаб
данааҩналоз, лара деиҳәҭҟәыҟәланы дыкҿатәан, лшьамхы
иакәыршаны илкыз лнапқәа лхы рықәыжьны.
– Ибыхьи? Хьаа бымоума?
– Мамоу, – нагарҭа змамкәа зыгәкаҳара ҵаулахаӡаз
лыԥшра змаз аӡӷаб узыршәашаз лыблақәа ак рымҳәаӡо
ихәаԥшуан. Аҭак игәы нанамгӡеит, аха дыхҭакны илыхьыз
лызирҳәомызт, ҷкәынаки лареи ак еимаркзар игәахәуан.
Адәқьан ашә аркны, аҩны иааит. Иара игараж аҿы
дахьынӡаҟаз, лара дааҩнашылан, лани ландуи идмырбакәа,
маӡала аԥҭека аалыртын, даҽа ԥыҭк ахәшә лжәит, дшыцәоу
дыԥсырц лиарҭахь дцеит. Илыдылкылацәаз ԥыҭрак илнырын, дынҭаҳәахаа дыцәеит. Ашьыжьынӡа дҭынчын. Дааԥшит
акы змыхьӡоз леиԥш. Аиашаз, маҷк лхы лыхьуан. Аодеколон
иамуит, ахәшә иамуит ҳәа дгәааны ахыҵакырҭаҿ акрахьырфоз днарывсаанӡа аԥҭека днадгылахын, иаалԥыхьашәаз
ахәшә зегьы лнапы инанылԥсалахын, лҿы инҭалыԥсеит.
Манча лыбла дыхгылан, дылԥырхагахарц шиҭахыз мҩашьо.
Убри акәын лара аиҳараӡак дзыцәшәоз. Ахәшә ашара лыбзи лҿаҵеи ишырзышьҭымхуазгьы, аӡы нрышьҭаҵо мацара,
цыракгьы аанылмыжьит. Наком ахәшә зҭаԥсаз Но-шԥа аҭыԥ
акәын. Даҽа ԥыҭракгьы иара аҭыԥ иҭаԥсан, урҭгьы ҭылхит.

523

Лаби лаҳәшьеиҵби ахыҵакырҭаҿ акрахьырфоз данрывсуаз, аб иԥҳа лҿаԥшылашьа игәамԥхеит, аха лылаҿимҭит.
Уи дзыхҟьаз идыруаз џьишьеит. Ланду акрылҿалҵарц
налалҳәан, ахәыҟаҵарҭаҿ чак аалххит, нас ателербага ахьықәгылаз дныҩналеит, шьҭа ачаххра лылшомызт
азы. Дакхьан. Лыблахаҵ гьежьуан, лгәы хынҳәуан, лхы
шҭууазгьы иҭашаҟәан. Иаалцәымыӷхан, адиван днықә­
тәеит. Лаб ашә дшаалагылаз лбеит. Нас еибырҳәа­зи иҟалази
акгьы лгәалашәаӡомызт.
XXX
Ҭагалани аӡыни рҽеиҩшамҭаз, уажәи-уажәи амш аилалареи аилыҵреи иаҩызаха, ҭаацәарак ргәалаҟазаара
мызк аахыс имҩақәызҵоз Радоу лаҳәшьеиҳабы Бароу
дылзаан, аухантәарак наҟ-ааҟ еидтәаланы еицәажәон
азал аҩныҵҟа. Ԥыхьақәа реиԥш акәымкәан, агәабзиара
ҿыц изырҳашаз аӡӷаб илбон зегьы бзиа дшырбоз, убри
азы, лаҳәшьеиҳабы лымацара лакәӡамызт, рызынтәык
иралҳәарц дазхиан дзынҟьазынԥахьаз нҭыршәшәаны.
Шықә­сыла илгәыҵалҵәахуаз аргамара дазгәаҟуан уҳәартә,
лхықәкы анеиқәыбга, аҽаартра лзыхәшәын. Леиҳабы
илаҳауаз ахҭысқәа раҳаракырахь ианхалалак илзымчҳа­
кәа, лылаӷырӡ лалҿыкьасалон. Усҟан уи лгәалаҟазаараз
длыдгылозшәа, аиҵбы лхаҭа длыцҵәыуалон. Бароу аиҳа­
раӡак дзыргачамкыз реиҵбаӡа Нара дҭалырхарц лгәы
ишҭаз, уи ақәкы анагӡара ишақәылкхьаз анцәырылгаз
акәын. Аҭаацәара рыцәамҭхаа иалҵырц егьрыгымкәан, аҵх
агәҭа ааҩнашахьан, аиеҳәшьцәа риарҭақәа ааиқәыхны
ианышьҭалоз. Ашьыжь заа иаузгылахуаз. Аҽны усура усгьы ицомызт, аб ида, ачарахь рымҩақәлара рҽазыҟарҵон.
Амра акыр ҩхаланы, рхала иааԥшаанӡа, аӡӷабцәа уаҩы
дырԥырхагамхеит.
– Блыбааи шьҭа! – иахьышьҭаз ашә анаадырт, ан Радоу
лызҿылҭит!

524

– Ашьыжьтәи быхәшә бжәыроуп, багхеит.
– Мамоу-у! – ҿаалҭит аӡӷаб. – Иахьа хәшәы зыжәӡом.
Ачарахь сцоит.
– Шьыбжьонтәи бымжәын, аха ашьыжь изыбымжәуеи?
– Аиеи, нас.
Аҽны ԥхынҵас амра ԥхон. Иаацәырҵлак ргәалаҟаны
адәы иаақәгылон. Бароу лҽеидылкылон. Уи лхәыҷы лан­
хәеи ланхәԥҳаи дырзынлыжьын, ирлас дхынҳәырц лҭа­
хын. Лыԥҳа, лан данылымбалак дыгәхьааганы, ҵәыуа­раны
ихҭалкуан. Аб дыԥшын. Лаҳәшьцәа днаскьаргар рҭахын,
амашьына илыцҭалеит. Ан дрылабжьон иаарлас ихын­
ҳәырц, ачарахь амҩа иқәларц иццакыр акәын. Даргьы
нымхеит иахьнеиз, ахәыҷы дырбарц, аҩныҟа илеин, маҷк
иаалахәмарын, шьҭахьҟа идәықәлеит.
Ишынҭаацәаз ачарахь иахьцоз аб игәаԥхомызт, аха ани
аҩны иаангылоз андуи, иеицҭыҵуаз рызынтәыки анеидгыла, мап изымкит акәымзар. Избанзар ачара зуаз изааишаз ҳәа ииԥхьаӡоз ауаа заа рҭыԥ ирхиауан. Згәы иаанагодаз ишынҭаацәаз изнеишаз рацәаҩхарын ҳәа. Аха Махаз,
анцәа диныҳәартә, ишьаԥа бзианы иҭәит, имцхәыз ҭыԥ
ыҟамызт, иамкыз уаҩ дгыланы рымбеит. Амш бзиа еиҳа­
гьы иусқәа еиҿнакаан, ауаа бахҵәаӡа итәан. Акәашареи
ашәаҳәареи агырмыжьит иеизаз иҩызцәа. Иаргьы даара
ҳаҭыр иқәырҵон. Иҩызцәаз аиҳараӡак аибашьраан дызцыз
ракәын. Усҟан архәҭак деиҳабын, аџьабаа ду ибеит. Аӷацәа
рымацара урҿагылазар, иубаргызи, аџьамыӷәа ухҭыргон
аҩныҵҟатәи аиҿыхарақәа. Убарҭқәа зегьы иаргьы игәы
иасхьан, ахәшәтәырҭаҿ аарла еиқәдырхахьаз иакәын. Ус
агәыԥжәара даҽазнык ианизкашәа, иаанхоз шиакәмыз
дызхәышәтәуаз ицәырымӡеит. Анцәа иџьшьахартә, ари
аҽны иара изы ныҳәа дуун, жәларык игәарԥ иахьықәгылаз
даргәырӷьон.
Нара, амашьына илалбаазижьҭеи, лҩызцәа рахь ины­
ҵашәкәа хәмарра ицаз, иантәашаз Радоу даалыдыххыле-

525

ит. Уи Манча дшылбаз маӡала илалҳәон. Аиҳабы леиҵбы
даалгәыдлырӷәӷәалан, длыгәӡит. Абри бзиа дшылбоз уажә­
раанӡа цқьа ишԥалзеилымкаауаз! Лара илдыруан уи арԥыс
ачараҿ дшыҟалоз, ихала иҽылирбарын ҳәа дгәыӷуан,
макьана дмааицзар ҟаларын ҳәагьы дхәыцуан. Нара уи
дналырԥшит иара дахьылбаз. Иаргьы, иҩызцәақәак дахьрылагылаз дрылымҳәҳәо, лара лышҟа дыԥшуан, лылаԥш
наиқәшәар иҭахны. Иааигәара неишьа лымамызт, иара
арахь дышзымааиуаз еиԥшҵәҟьа. Рылаԥш ахьааиқәшәаз
рыгәқәа арҭынчуан.
Ран, рыгәҭа дыртәаны, аԥҳацәа налыватәеит. Рҿаԥхьа
ахәыҷқәа раҳәшьаду дтәан, уи џьоукы лыцын. Аб ахацәа
рахь дыҟан. Ԥара иакәзар – иқәлацәа дрылатәан. Амырзакани адаули рыбжьы анаага, зегьы еилыркаауан аҭаца
ашьаԥа дшыҵаргалоз. Аҭацаагарашәа «Радеда» уаҳарын
ҳәа уҟазу шьҭа. Ашкол аҿгьы иаауҭахыз зегь даҳмырҵози,
иахәҭаҵәҟьаз ада. Амшын цәқәырԥа шышьҭыҵуа
еиԥш, аишәа иахатәаз ҩагылон, рнапқәа еинҟьо, аҭаца
дрылсуанаҵ. Гәырӷьарыла днаскьаргон. Ақәчага еишәақәа
дрыбжьыганы, ашьаԥа ҩныҵҟала дакәыршаны даныҵыргоз,
аҿар адәаҿы иааҭгылан, акәашара ҭарҵаӡеит.
Радоу дкәашарц лҭахын, аха дахьтәаз рылҵра да­
цәыԥ­хашьон, лчымазара анырра макьана иӷәӷәан, акыр
аҽарԥсыҽхьазаргьы, дыздыруаз ддыркәашарцгьы рҽа­
зырк­уамызт. Акәашацәа агәарԥ ахь инеин, аҩнеихагыла
аҿаԥхьа иқәдыршаауан. Аиҳараӡак ахәыҷқәа ракәын уа
еилакәашоз, ааҭгыларак рымаӡамызт, ршьамхы ааԥса­
ӡомызт азы. Акрыфара-ажәра ааихсыӷьымҭахь аамҭа неирц
егьагмызт, ана-ара иҩагылақәаз ҟалақәахьан, џьоукы шьҭа
иқәҵқәаргьы цәгьа ирымбо иааилагылон. Уарҭан амцхә
тәара бзиа ибалаӡомызт, дзыдтәалаз иахәҭаз нараҳәаны,
ашьаԥа азааигәара имашьынахь днеит. Амра ҭашхьан азы,
ашәқәа аартны иаанижьит. Иҭаацәагьы ааидизалахьан,
иаҳәшьа Гәына днарыдкыланы.

526

– Махаз абзиараз ҳәа наиаҳәаны, ҳцалап, – нарабжьеигеит иара.
– Аиеи, – дақәшаҳаҭын Ианга, ачара ашьҭахь аҩн ус
рацәа зызԥшыз.
– Макьана ҳцону? – Радоу иаалцәымыӷхаз лзымӡеит.
– Шьҭа хәыҷы-хәыҷла ауаа ықәҵуеит, иҳахәҭаз ҟаҳҵеит,
ҳзаангылари? – лаб инароуны лхы иҭеигалон ицар иаҳа
ишеиӷьыз.
– Акәашара иаҿуп, сара сымкәашаӡакәа сцома?! – уи,
лгәырҵҟәыл аалмырԥшызижьҭеи, лыдунеи ажәызшәа лгәы
ишабоз лымӡеит, дагьаарыцҳаушьарын ишылҳәашьаз ала.
– Унан! – лҿаалхеит Гәына лашьа иԥҳа лахь. – Бара,
бкәашарц бҭахны, бынкыланы бҳамоума, баалеи арахь!
Радоу длыманы агәарԥ дынҭалеит, еицгәыԥны иқәыз
ахәыҷқәа дынрылалыргылеит. Ҷкәына жыцәк даақәгьежьын,
длыцкәашарц даалывагьежьит, уи нарха имҭакәа, арԥыск
дылзаақәлеит. Лара лыкәашара ныҟәашәа уажәи-уажәи
илыԥсахуан, амузыка аритм иақәыршәаны. Лани лаҳәшьеи
имҵәахӡакәа иччон… Лаб илаӷырӡ игәы иқәыжжуан,
лыблақәа лчымазара зынӡакҵәҟьа ишырхымҵыцызгьы,
аԥсҭазаара иаҳәоз абри аӡӷаб ауаа шьҭа дырхашҭхьазаарын.
Зынгьы ахацәа иаҳа ргәы ԥшқамзи. Аӡӷаб даҽа арԥыск дааимеидеит. Рыкәашашьа ныҟәашәа даҵамхарц, дықәын
лара, Амала, лхы дшақәԥозгьы, ишылцәыцәгьаз аалнубаалон. Аԥхӡы шаалықәнаҭәазгьы, дықәҵуамызт, лыԥсы
лшьарц акәашацәа даарылҵыр, ҿыц нрылагылара
дақәиҭырымтәызшәа.
Жьырныҳәа 1 – лаҵан 18, 2004 шықәса
Бзыԥҭа ақыҭа

Ахқәа
Бла иамбо. Ароман...............3
Иԥсхьаз ашықәсқәа. Ароман...................277

ГЫЦ АСԤА
Ҩ-ромнк–3
Ароманқәа
ГЫЦ АСПА
Два романа–3
Романы
На абхазском языке

Аредактор Марина Тәанба
Аккоректор Ирма Џьениа
Асахьаҭыхҩы Руслан Габлиа
Компиутерла еиқәлыршәеит Асҭанда Аџьынџьал
Аформат 84х108/32.
Иҟаҵә. акь. бӷь. 16,5. Инықә. акь. бӷь. 28.
Аҿаҵаԥҟа №


