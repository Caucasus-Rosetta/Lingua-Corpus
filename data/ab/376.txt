Ҳдоуҳатә культура аҭҵааҩы
(Алықьса Аргәын диижьҭеи 75 шықәса аҵра иазкны)

Алықьса Хәта-иԥа Аргәын диит 1937 шықәса апрель 10 рзы, зыламыси зчеиџьыкеи ыҟаз, ахьӡи-аԥшеи, аԥсуреи абиԥарала ҳаҭыр ззақәны иаауаз, Тҟәарчал ақыҭан инхоз анхаҩ нага иаҭаацәараҿы. Аханатә агәеилыҷҷара змамз Алықьса хәыҷы данысит ауаҩы дыӡзрыжәуаз, ачҳареи агәеилгареи изҭоз, аиашеи ахәахәеи бзанҵык еилазмырҩашьоз аԥсҭазааратә мҩа. Занӡакгьы имариамызт Алықьса Аргәын уи иқәлацәеи рхәыҷратә шықәсқәа. Урҭ ирыцын иобиктивтәыз ауадаҩрақәа, аџьыхаџьафарақәа, аԥынгылақәа, иҳақдаз аԥсҭазааратә ҟыба-ӡыбақәа жәпакы. Атәыла зегьы азы ихьанҭаны ажәлар ирхыргаз идыру ашықәсқәа дара рыԥсҭазаарагьы, ҳәарада, ианыԥшит…
Тҟәарчалтәи актәи ашкол аҿы Алықьса Аргәын абжьаратә ҵара иоуит, уи ашьҭахь ԥыҭраамҭак аус иуан, Тҟәарчал ашахта № 2 аҟны. Уаҟа аус аниуаз – латәарада далгоит Н. Крупскаиа лыхьӡ зхыу Зегьеидгылоутәи жәлар рырҿиаратә Ҩны арежиссиортә ҟәша, нас аусура далагоит Очмчыра араион Акультура ҩнаҿы, раԥхьа инструкторс, нас сахьаркыратә напхгаҩыс. Аҵыхәтәан – директорс. Уи иуал-ԥшьа арратә маҵзура ихганы даныхынҳә ашьҭахь, аусура далагоит Очамчыратәи араион агазеҭ «Акоммунизм ахь» ақыҭанхамҩа акәша еиҳабыс. Аха уи ицрз аҟазара амца, ицәа иалаз абаҩхатәра инагӡаны иааԥшаанӡа, еиҳа ииашаны иуҳәозар, иара иитәыз  амҩа иаша данылаанӡа игәы ҭынчмызт, дҭышәынтәаланы дыҟамызт, ԥхьаҟа идууз акы ахь ихон иааиԥмырҟьаӡакәа имаз агәаҳәара…
Уи 1965 шықәсазы Абираҟ ҟаԥшьи Ажәларқәа реиҩызареи аорденқәа занашьоу А. В. Луначарски ихьӡ зхыу Москватәи аҳәынҭқарратә театрнтә ҟазара аинститут ибзиаӡаны далгеит. Иара уа 1967 – 70 шықәсқәа рзы уи аспирантура далгоит, иагьихьчоит қәҿиарала адиссертациа, аҟазарадырра акандидат ҳәа анаукатә степенгьы ианаршьоит. Ари аҟазараҭҵаара аганахь ала, раԥхьаӡа иаацәырҵыз аԥсыуа ҵарауаҩын, ҟазараҭҵааҩын.
Абарҭ иҵара ашықәсқәа ирылагӡаны Алықьса Аргәын иҩит имаҷымкәа ашәҟәқәеи аброшиурақәеи, аочеркқәеи, астатиақәеи аԥсуа театртә ҟазара иазкны. Убарҭ иреиуоуп: «Имааԥсаӡо агәы» - изкыуп Азиз Агрба, «Ицәажәо аблақәа» – Леуа Касланӡиа. Арҭ аҩ-шәҟәыкгьы ҭнажьит ашәҟәҭыжьырҭа «Алашара» (1970 ш.). Қарҭ ашәыҭыжьырҭа «Хеловнеба» аҟны иҭыҵит хаз шәҟәқәаны арҿиаратә патреҭқәа ааба: Шә. Ԥачалиа, М. Зыхәба, А. Агрба, Е. Шакербаи, Р. Агрба, М. Ақаҩба, А. Аргәын-Коношок, Л. Касланӡиа ирзкны.
1970 – 73-тәи ашықәсқәа рзы Алықьса Аргәын аус иуеит Аԥснытәи аҳәынҭқарратә музеи аҟны, раԥхьа адиректр ихаҭыԥуаҩс, нас – директорс. 1973 шықәса инаркны 1975 шықәсанӡа уи дыҟан аԥсуа, ақырҭуа драматә театрқәа рдиректорс. Убасҟан ауп Москвеи Николаеви ақалақьқәа рҿы раԥхьаӡа акәны аԥсуа театр агастрольқәа анымҩаԥыс. 1975 шықәса инаркны 1985 шықәсанӡа Алықьса Аргәын аус иуан Аԥснытәи АССР акультура аминистрс.
Аԥсуа ҟазара аҭҵаараҿы  иҿыцу адаҟьақәа аадыртуеит Алықьса Аргәын ишәҟәқәа «Абаҩхатәреи агәаҳәареи» / ашәыҟәҭыжьырҭа «Алашара». 1975. / «Асценеи аԥсҭазаареи», «Аԥсны аҟазара» - арҭ аҩбагьы Қарҭ ашәҟәҭыжьырҭа «Хеловнеба» 1977 шықәсазы урысшәала иҭнажьит. Алықьса Аргәын ҟазара ҭҵааҩык иаҳасабала дхатәараны дықәзыргыло ируакыуп «Аԥсуа тенатр аҭоурых» ҳәа ииҩыз акапиталтә усумҭа ду. Ари аусумҭа ҳтәыла аҟазарадырыҩцәа аӡәырҩы ахә ҳаракны иршьеит.
Аҵарауаҩ акыр аамҭа аус здиулоз аусумҭа «Аԥсуа театри афольклори» ҳәа хыс измоу ашәҟәаҿы хшыҩзцара азуны, насгьы зегь раԥхьаӡа акәны, иҭҵаауп аԥсуа театри афольклори рҭоурых, реизыҟазаашьа. Асовет ҟазарадырҩцәа, аҵарауа аӡәырҩы ишазгәарҭахьо еиԥш, ас иҟоу аусумҭа, ҷыдала атеатри афольклори реизыҟазаашьа аилкаараҿы иаҵанакуа, изыԥсоу шьардоуп.
Ф-томкны СССР ажәларқәа ртеатр аҭоурых «Наука» иҭнажьыз аҟны Алықьса Аргәын аԥсуа ҟазара иазкыу хра злоу астатиақәа аниҵеит. Иара убас амузыкеи, ахореографиеи, аҿыханҵеи, акиноҟазареи ирызкны уи еиуеиԥшым аамҭақәа раан икьыԥхьит астатиақәа, аочеркқәа «Алашара» «Аԥсны аҟзаара», «Собҷоҭа Хеловнеба», Театр», «Современная драматургия», «Театралуи моамбе», Тетральная жизнь», «Новины кинонидели», ( украин бызшәала), уҳәа жәпакы ажурналқәа рдаҟьақәа рҿы. Агазеҭқәа ртәы ҳҳәозар, «Советская культура», «Комунисти», «Заря Востока»,  «Аԥсны  ҟаԥшь», «Собҷоҭа аԥхазеҭи», «Советская Абхазия» уҳәа иҵегьы жәпакы рҿы Алықьса Аргәын икьыԥхьхьеит 100 инареиҳаны милаҭ рацәала еилоу асовет ҟазара азҵаарақәа ирызкыу астатиақәа, аочеркқәа, арецензиақәа.
Акыр аамҭа Алықьса Аргәын А. М. горки ихьӡ зхыу Аԥснытәи аҳәынҭқарратә университет аҟны астудентцәа амаҭәар аестетика иазкны алекциақәа ркурс дрыԥхьон. Уаҟа уи астудентцәа ирзеиҭеиҳәон ари ижәытәӡатәиу афилософиатә маҭәар, еснагь ауаҩы идыруазарц ихуҭоу акы шакәу, избанзар, уи аҿар ирыланааӡоит ауаҩхараҿы иаҭахыу, аҟазшьа бзиақәа, адырра, ҵаула  уҳәа убас ицегьгьы.
Алықьса Аргәын ижәлар гәакьа, рмилаҭтә ҟазара аҳәаанырцәҟа аӡыргара аус аҿгьы илиршаз даараӡа уаҩы деигәырӷьартә иҟоуп. Ус шакәу ашәҟәы «Иҿымцәаауа амца» иаҳнарбоит ари аҵарауаҩ, аԥсуа ҟазара асовет Еидгыла анҭыҵгьы, апропаганда ӷәӷәа шазиухьоу. Иара убас, Бырзентәыла, Польша, ГДР, Чехословакиа, Сириа, ФРГ уҳәа атәылақәа жәпакы рҿы иҭыҵуа агазеҭқәеи ажурналқәеи ирнылахьеит Алықьса Аргәын аԥсуа аурыс ҟазара иазкны истатиақәа, иинтервиуқәа, иҿцәажәарақәа. 
Абар абри азҵааразы Алықьса Аргәын ихаҭа ииҳәо: «СССР ажурналистцәа Реидгыла аинициативала Бырзентәыла аҳҭны-қалақь Афины аҟны 1982 шықәса, ииун 12 рзы еиҿыркааз апрес-конференциа схаҭа сызлахәыз бзанҵык исхашҭуам. Уаҟа инаԥхьан еиуеиԥшым атәылақәа жәпакы рҟнытә аккредит ҳасабла иҟоу акресспондентцәа. Сара сзы игәадыуран исыԥхьаӡон, иагьҭакԥхықәра дуун х-сааҭк инарықәгәыӷуа асовет жәлар рыԥсҭазаара, рҟазара иазкны сахьцәажәоз. Итәаз, еизаз зегьы, шамахаӡак акәымзар, гәахәарыла иазыӡырҩуан асоветтә уаа рыԥсҭазаара, реалисттә ҟазара иазкыз ажәа иаша. Абасеиԥш иҟаз, аинтерес зҵаз аиқәшәарақәа – ажурналистцәа злахәыз сара имҩаԥызгеит аҳәаанырцә имаҷымкәа, иаҳҳәап. Миунхен, Бонн, Дамаск, Прага, Братислава, Берлин. Варшава…»
Алықьса Аргәын алитератураҿы раԥхьаӡа акәны дцәырҵит 1962 шықәсазы. Убасҟан ажурнал «Алашара» ианылеит раԥхьӡатәи ипеиса «Ушьҭан дыздызкылода?» Раԥхьаӡатәи иновелла «Аиԥырҵра» кьыԥхьын 1956 шықәсазы агазеҭ «Акоммунизм ахь» ҿы. Уи дышқәыԥшӡаз данылеит алитературатә-рҿиаратә мҩа. Уи нахыс анаукеи аҳәынҭқарратә уаажәларреи усзуреи дҳәалаханы дшыркызгьы, лассы-лассы акьыԥхь ахь инеимгозаргьы, иҟамызт мышкы Алықьса Аргәын асахьаркыратә ҩымҭақәа данырзымхәыцуаз, аԥсҭазаара иалоу ахаҿсахьақәа данырмеиҩаӡоз, ус шакәу агәра ҳдырбоит ирҿиаратә усура иалыҵшәоу аҩымҭақәа. Иашәҟәқәа Москва ашәыҟәҭыжьырҭа «Искусство» аҟны хаз шәҟәны иҭыҵит Алықьса Аргәын ипеиса «Агәы ашәа», «Ашьхақәа амшын иӡааԥшылоит» кьыԥхьын ажурнал «Современная драматургия» адаҟьақәа рҿы. 1979 ш. Қарҭ ашәҟәҭыжьырҭа «Хеловнеба» аҟны хаз шәҟәны иҭыҵит апеиса «Гәдиса Лашрба». 1980 шықәсазы ашәҟәҭыжьырҭа «Алашараҿы» аԥсышәала ипеисақәа реизга «Ашьхақәа амшын иӡааԥшылоит» ҳәа хьӡыс иаманы иҭыҵуеит. Иара абри ашәҟәҭыжьырҭаҿы 1984 шықәсазы иҭыҵуеит драматург ишәҟәы ҿыц «Ҿамҩак аӡы», 1986 шықәсазы қырҭшәала Қарҭ иҭыҵуеит Алықьса Аргәын ипеисақәа жәпакы еидызкыло ашәҟәы. Москва ашәҟәҭыжьырҭа «Советский писатель» аҟны иҭыҵит Алықьса Аргәын ипеисақәа реизга 30 кьыԥхь бӷьыц рҟынӡа иҟаны.
Арҭ еиқәаҳаԥхьаӡаз ашәҟәқәа имырхьааӡакәа иҳарҳәоит Алықьса Аргәын драматургк иаҳасабала абаҩхатәра шимаз, ҳмилаҭ драматургиа арҿиараҿы акыр шилиршахьаз. Машәырқә акәӡам арҭ ашәҟәқәа иргәылоу ипеисақәа жәпакы аԥсуа, ақырҭуа, аерман, аурыс, ачерқьес, аукраин театрқәа рҿы изықәдыргылахьаз , урҭ ирылхыу аспектакальқәа ахәаԥшцәа қәҿиарала изрыдыркылоз. Лымкаала ихҭыс дуны иҟалеит Алықьса Аргәын изы мацара акәымкәан, милаҭ драматургиа зегь азы асловацк сценаҟны ақалақь Кошиц аҟны иахьықәдыргылаз апеиса «Иҿымцәааит схәышҭаара мца». Уаҩы игәы иҭынҵәомызт аԥсуа быргцәа раԥсуа маҭәақәа рышәҵаны словацк бызшәала ианцәажәоз! Уи ахәаԥшыҩцәа гәахәарыла ирыдыркылон, еилыркаауан, акыр,  иархәыцуан апеиса иднарбоз аԥсҭазаара, ишьҭнахуаз апроблемақәа. Асловацк хәаԥшцәагьы ирзааигәан, ирҭахыз акы ранаҳәон азоуп ари аспектакль Прагатәи ателехәаԥшрала изддырбаз зныкымкәа, иҩынтәымкәа. Сгәанала, ари афактгьы ҳмилаҭтә культуратә ԥсҭазаараҿы даҟьа ҿыцк аазыртуаз акәын.
Акинои ателехәаԥшреи рзы Алықьса Аргәын иҩхьеит имаҷымкәа асценариақәа. Иара убас аԥсуа драматургиа иалеигалахьоу иоригиналтәу иҩымҭақәа рнаҩысангьы, уи ирбеиеит аклассикатә рҿиамҭақәа реиҭагалагьы. Уи еиҭеигахьоу аԥсу театр асцена збахьоу апеисақәа иреиуоуп «Аус» - А. Сухово-Кобылин, «Аҳ Пунтила уи имаҵуҩы Матти» – Б. Брехт, «Атрамваи «агәаҳәара» – Т. Уилимас, «Ачара аҽны» - В. Розов, «Акаҷбеи» – Ж. Молиер, «Аимгеимцара абӷаларҭа» – Н. Мирошниченко уҳәа убас ицегьы.
Алықьса Аргәын 1983 шықәса инаркны иԥсҭазаара аҵыхәтәантәи амшқәа рҟынӡа, аус иуан Д. И. Гәлиа ихьӡ зху Аԥсуаҭҵааратә институт аҟны аҟазара ҟәша аиҳабыс, даҽакала иаҳҳәозар, СССР анаукақәа р-Академиа аҟазарадырра Зегьеидгылоутәи аинститут аҟны адоктортә  диссертациа анихьча ашьҭахь жәа-шықәса инеиҳаны аԥснытәи АССР акултура аминистрс дахьыҟаз ааныжьны.
Ишдыру еиԥш, Аԥсны мацара акәӡам иара убас уи анҭыҵгьы аханатә аахысгьы рхыԥхьаӡара маҷуп аҟазарадырра адокторцәа. Уи амилаҭ адоуҳатә культура аҿиараҿы акыр ихәарҭоу, аха иахьыуадаҩу иахҟьаны лассы-лассы изцәырымҵуа аҵарауаа аспециалистцәа дырхаҭарнакын. Аԥсуа ҟазарадырраҿы, уи илихыз амҩа, ихациркыз аус ԥхьаҟа изгаша иашьҭзааҩцәахаша ԥшӡала аринахыс иҟалалашт.
Алықьса Аргәын аԥсабара инаҭаз абаҩхатәреи аусура агәацԥыҳәареи рнаҩсангьы, ицәаҩан уаҩытәыҩсак иаҳасабала ихаҭара зырӷәӷәаз, идоуҳҳатә  ԥсымчхара феноменс иамаз агәыӷьра, ачҳара, харанаԥшра. Ус шакәу амҳәози 1992 – 1993 шықәса рзы иаҳхаагаз аибашьра хлымӡаах ҳгәалаҳаршәар. Усҟан, уи Аҟәа далахан даныҟаз, ақырҭуа фашистцәа иаапкны ҳақалақь ианалаз аамҭазы уажәы-ушьҭан дыркуа, дыршьуа изымдыруа, иуадаҿ иҿыҩнарҟәыҟәны аҩра даҿын «Аԥсны: џьаҳаным џьанаҭ аҿы», ақырҭуа мпыҵахалаҩцәа рхаҿра гыгшәыг иккаӡа иаазырԥшуа, ҳтәыла анҭыҵгьы еицырдыруа иҟалаз ашәҟәы. Уи анаҩсгьы, Алықьса Аргәын иԥа гәлымҵәаах, АГУ афилологиатә  факультет астудент, заԥхьаҟа акырӡа злыҵраны зхы аазрыԥшыз, зыԥсадгьыл фырхаҵала зхы ақәызҵаз Баҭал иҟамзаара шахьаа дуузгьы, иԥсҭазаараҿы бзанҵы ӷьареи хашҭреи  зқәым хәраны ишаанхозгьы, ажәытә афырхацәа ишырцәаҩаз еиԥш, агәырҩа хьанҭа ихы аҵамырхакәа, Аԥсадгьыли Ажәлари зегьы ирыцкуп, урҭ рзы досу дахьгылоу аҭыԥи  инапы злаку ауси рҿы илшо ҟаиҵароуп зҳәо апринцип хада дықәныҟәаны аус иуан, уи, жәаҳәарада ҳаҭыр зқәыз алыҵшәа бзиагьы аман.
Абаҩхатәра еицамк змаз ҵарауаҩу, ашәҟәҩҩы, аҳәынҭқарратә усзуаҩы Алықьса Хәта-иԥа Аргәын иахьа дыҟазҭгьы ихыҵуан 75 шықәса. Уи иӷәӷәамҭа дышҭагылаз  гәык-ԥсык ала зымаҵ иуаз имилаҭ адоуҳатә культуреи аҵарадырреи  аизҳа-зыӷьараҿы иҵегьы иҟаиҵашаз, илиршашаз кырӡа шыҟаз дҳаԥхеит. Ари, ацәыӡ ду аԥсуара згәы азыбылуа дарбанзаалакгьы ихьааимгарц, ихаҿы иааимгарц, дазымхәыцырц залшом. Аха убри инаваргыланы илабҿабатәу иабылны иҟоуп игәы збаауа, амилаҭ агәадура изҭо, зегьы ирыцку, ишәага-загоу даҽакы. Уи убри ауп – Алықьса Аргәын иҭынхаз – аԥсуа литературеи ,аҟазареи, аҭҵаарадырре ирызкны, ихы-иԥсы ақәҵаны, иаԥиҵаз – 55 шәҟәы роуп! Абраҟа ауп Алықьса Аргәын ижәлар дыргәалашәо наӡаӡа дахьыҟазаауа. Амала, ҳара – еиҳабгьы еиҵбгьы иаҳуалԥшьоуп тәамҩахә ҟамҵакәа ҳмилаҭтә доуҳашҭаҿ ихандеиуаз ауаҩы ималҭынха (духовная ценность) иҵегь агәцаракра, хылаԥшра аҭара. Араҟа ишдыру еиԥш, иуарла-шәарлоу аиубилеитә статиақәа, ахьтәыҩа рхагылазаргьы рымацара азхом, иҟоуп иҟаҵатәу. Изаҳамҳәарызеи, аҭҵаарадырра аҟазара ахаҭа иаҳнарбоит ҳҵарауаҩ ду, апрофессор, академик Алықьса Аргәын инапы злакыз аус аҿы иара иааникылоз аҭыԥ иахьа уажәраанӡагьы иҭацәны ишыҟоу, дзыԥсахуа дшамам, насгьы уи иҟамзаара акыр ишаныԥшыз аԥсуа ҟазара изанааҭтәу ҵарадыррала аҭҵаара аусхкаҿ.
Абарҭқәа иреиԥшу азҵаарақәа ҳхаҿы ианааҳгалакь, ҳмилаҭ ҟазараҭҵаара аҭагылазаашьеи уаҵәтәи алахьынҵеи ҳнрызхәыцлак еиҳагьы еилыхха иаабоит Алықьса Аргәын ҵарауҩк, шәҟәыҩҩык иаҳасабала иҩаӡара ахьынӡаҟаз, ималҭынха ҳдоуҳатә ԥсҭазаара аҭоурых аҿы заҟа аҵанакуа.
Аҩыза гьакьа, зымҽхак ҵкаррацәала иҭбааз аҵарауаҩ ашәҟәыҩҩы деибга-деизҩыда данувагылам, даныҟам арахь духамышҭӡо гәыла-дала дануцу аамҭазы иуадаҩуп иааинырсланы иара изку ихаҿра аазрыԥшуа иубилеитә статиак алагӡара. Избан акәзар, усҟан иузымҳәақәо аганахь иавахо, иаанхо рацәахоит… 
Сыстатиа иара  Алықьса Аргәын иажәақәа рыла ихсыркәшоит:
«Сара аԥсҭазаара  сылшауа, џьарак изымаагыло, ҿышәала иалахәу ауаа бзиа избоит, еснагь урҭ рықәҿиарақәа срызҿлымҳауп, лымкаала среигәырӷьоит  ихәыҷы-иду змилаҭ культуразы ихәарҭоу ак ҟазҵаз, уи ацәгьа-абзиа иаҵагылоу ауаа».
Ааи, Алықьса Хәыта-иԥа Аргәын аҩада зыӡбахә иҳәаз ауаа дырхаҭарнак иашан даанхоит ихаҭагьы. Уи аҵарауаҩ, ашәҟәыҩҩы изы ашәага-загақәа зегьы иреиҳауп.

Руслан Қапба

