Абри ашәҟә хәыҷы аҳақьым Џьамбул Папаа изкуп. Ахӡырымга, ауаҩаамысҭашәа, зхы-зыԥсы зегьы абри адгьыл азы изҭахыз ауаҩы. Убас иагьыҟаиҵеит. Ибаҩхатәра зегьы ауаа реиқәырхара иазикит. Дара еиқәирхеит, иара...
Аԥхьаҩ идаагало абри ашәҟәы , ҳгәы иаанагоит, Џьамбул Папаа игәбылра инаркып ҳәа, иԥсҭазаара зегьы харҭәааны араҟа ишаарԥшымгьы...
Сашәабжь ухыҩуа
шьыжь-шара уаԥыл;
Уизыӡырҩ аԥсҭазара
азышәаҳәаҩ Џьамбул!
Сара исҭахуп ахӡырымга изын ажәа аҳәара. Исҭахуп зегьы идсырҳарц ари ауаҩы лаша иӡбахә. Иахьа уи ихьӡ зқьышә иаақәххуа зегьы, рылабжышқәа рыбла иаахгылоит. Рылабжышқәа рыбла иаахгылоит уи ибзианы дыздыруаз: ихәыҷра згәалашәо, аҵара ицызҵоз, аус ицызуаз, ҩыза гәакьаны дызмаз... Ихы-иԥсы зегьы, идырра зегьы, игәабзиара зегьы акы даамеигӡакәа ижәлар рԥеиԥш лаша иазикит. Иахьа уи игәы иқәу ахаҳә абасгьы аҩыра нанухуеит: «Зегьы сырзылашо – схаҭа сбылуан.» Ари амедицинатә девиз шаҟа иқәнагоузеи иара ихаҭа, иара Џьамбул Папаа. Уи убасҵәҟьа дагьыҟан. Даҽакала ҟалашьагьы имамызт. Ауаҩаамысҭашәа, ауаҩылаша, ахӡырымга, ихы инаркны ишьапаҟынӡа аинтеллигент ду, ацқьақәа бзиа избоз, зусԥшьа зхы ахҭнызҵоз. Иан лгәыҳәԥыхш инадкылан, уи иларааӡеит дара рабшьҭра зегьы рҟазшьа ҿырԥшыгақәа. Убриаҟны, ашьха ӡыхь еиԥш, ихыҵхырҭаны изыҟалеит: Папаа бзиақәа, Ҳашаа дуқәа, Бебиаа нагақәа, Чачхалиаа ҟәыӷақәа рытрадициа ссирқәа. Убас дагьаанхеит уи иԥсҭазаара аҵыхәтәантәи амшқәа рзынӡа.
Дара урҭ амшқәа ахьихигоз академик Шумаков Москватәи иклиникаҟны, амедусзуҩцәа зегьы убас рыԥсы илахо бзиа дырбеит, ахҭыс гәыҭшьаага иаҳәшьцәа ианрарҳәозгьы, аҳақьымцәа руаӡәы урҭ наҟ-ааҟ иаалгәыдыҳәҳәаланы, абасгьы ҿаалҭит, рҳәеит: «Шәара шәашьа ицәыӡра лахьынҵас ишәоузаргьы, абас еиԥш иҟоу ауаҩы хазына аҵыхәтәантәи имҩахь инаскьагара...»
Аха уаанӡа исҳәарц исҭаху...
Сара усҟан сыстудентын. Амала, сҩызцәа зегь реиԥш, лассы-лассы аҩныҟа сцаӡомызт. Саб, ашара иаҵагыланы ахәлара иааимнахаанӡа аџьамшазын аус зуаз ауаҩы, исиҭоз ҳәа ԥара имаӡамызт. Ҳан, кәтыки чашәқәаки ааӡны инасхьынлырҳаларгьы, ҳзеиԥшынхарҭа сныҩналаанӡа иара уа иаанҵәон. Ҵаны, гәаҟрагьы сымамызт урҭ ауадаҩ иаласҵаратәы. Сара жәеиза класс қырҭшәала салганы, урысшәала адкыларатә екзаменқәа ҭины аинститут сшаанахәазгьы, астипендиа соуан. Уи схы алагӡо сшааиуаз, агазеҭқәа рҟны гонорарқәакгьы смоуази, ҳҩыза Владимир Анқәаб ибзоурала, Аԥсны аҳәынҭқарратә драматә театр аҟны аусурагьы салагеит. Амассатә сценақәа рҟны ауаа рызхомызт. Ура-а-а ҳәа ҳаиԥхаҳәҳәо асценеи акулисеи ҳрыкәшон. Ажәақәак анаҳдырҳәозгьы ыҟан. Ҳәарада, уи аамҭа рацәаны исцәагон. Алекциақәа рышьҭахь, какал аакны сыҩны уахь сцон, арепетициахь. Аспектакльқәа анцоз, уаха асааҭ жәаҩа рышьҭахь
акәын ҳзеиԥшынхарҭаҿы санаауаз. Арахь ирыԥхьатәын, абжьаратә школ аҟны заха смоуз   рҩызцәа жәпакы. Аха, аус злаз, сҭаацәа ауадаҩ иаламҵо схы рҟәыскуан. Уимоу, знызынла санцозгьы, саб изын аҭаҭынҟаҵақәа, сашьцәа хәыҷқәа рзын ахаа-мыхаақәа ааидкыланы сҿынасхон.
Ҽнак, сашьцәа хәыҷқәа сгәы иааҵаланы, аҩныҟа сцеит, сҽааибыҭаны. Игәырӷьаҵәа исԥылеит зегьы. Еиҳараӡакгьы: сашьцәа хәыҷқәеи ҳла Марыхәи. Сахьыргара рыздыруамызт: аҳәараԥшқақәеи аҽҵыси инадыркны, иарбаныз исыдмырбоз...
Ус, аҷараҳәа агәашә аартны, ҳамӡырха дааҭалеит ҳгәыла Акакь Ҷежьиа. Уи сара сшааз анааиаҳалак, сбара дымнеикәа иуӡомызт. Ҭынч днасыдтәаланы Аҟәа жәабжьыс иҟоу ҳәа изҵаарақәа рҿааирхон. Аха иахьа уи дыззааиз зынӡа ихазын. Аҩныҟагьы уаҳа даҳзаамгакәа, амӡырха агәҭа аԥсшәақәа анааибаҳҳәа, дымԥшыкәа аҿааирхеит:
– Ҩымз инарықәгәыӷуа иҵуеит сыҩны аҭаца дтәоуижьҭеи. Уаха дыргоит. Уаргьы усызлыццар сҭахын, – инасыдиҵеит ҳгәыла.
– Иабыкәу дахьырго? – саахыццакит сара.
– Лыҩныҟа, Кәачараҟа... – иҳәеит иара. Изааӡарызеи, маҷк сааиҵанарӷәӷәеит. Акы; уаҵәы
ашьыбжьышьҭахь Аҟәаҟа схынҳәыроуп. Ҩбагьы; Кәачара гыруа қыҭоуп... Аха агыршәа здыруеит, ақырҭшәа здыруеит, аурысшәа здыруеит... – схы жьжьо
иазаазгон сара. Насгьы, ҳгәыла бзиа мап ицәкышьа сымамызт.
Ишыжәдыруа еиԥш, усҟан уахынла акәын ачарақәа аныруаз. Иҟарҵозеи уара абарҭ ҳәа аԥшәмацәа неиҿаԥшы-ааиҿаԥшуа иналагон аамҭазы ауп дара аҭацаагацәагьы, аҵх инаханы ишааз.
– Раашьа – рцашьахап! – иҳәеит аԥшәмагьы. Убас иагьыҟалеит. Сара исыздыруамызт нахьхьи Кәачара иаҳзыԥшыз ачара зеиԥшраз, аха Акакь Ҷежьиа астол ссирӡа ирхиеит. Аӡарақәеи ашьарақәеи еиҿымхӡакәа астол иқәыргыланы. Шәара шәчарагьы ԥшӡала шәахьӡап, аха ҳара ҳгәылагьы пату иқәҳамҵар ауама ҳәа, ари зегьы зырмазеиз агәылацәеи азлацәеи рҽырӷәӷәаны аҭацаагацәа астол илахарцалан, ишаабац ҩыжәрахеит.
Арбаӷьқәа иааиларыԥсон ауп ҳара аҭаца дҳаманы Кәачара ҳаннеи.
– Уанаџьалбеит, сзушьызеи? – аԥшәма днапырхахо иуа бзиа днеиԥылеит, ҳагхара хьаа дус иҟаҵаны.
– Заа инаушьҭыр – заа иаасышьҭуан, уххь згеит! – иҳәеит Акакь Ҷежьиагьы, аччаԥшь иҿалашо.
Ачара иаҳа-иаҳа аилашра иаҿын. Изааӡарызеи, агырқәа ачара бзианы ируан.
Ҵыс-хшы згымыз астол атәы акәым иуҳәаша, ашьаԥа ссиршәақәа еиҿкаан. Амаҵ зуаз ҳәсахәыҷқәаки ҷкәынцәақәаки рыда џьара уаҩымцхәк дааҵаланы шԥазалшоз. Ашә ааигәара днеиҩеиуа, илабашьа ԥшӡа
ныҵарсуа, зегьы дырхылаԥшуан арԥыс нагак. Асасцәа-дахьқәа агәҭа иахьизеиҟараз ҳнаганы ҳнадыртәеит, зегьы аабарҭаны, аԥшәмацәеи ҳареи лымкаала ҳаиҿаԥшуа. Ахҿақәа реиԥш аҵәцақәа наҟ-ааҟ иеилысуан: ҽааныбзиала – бзиала иукит ҳәа. Ачара иаҳа-иаҳа аилашра иҿын. Аха макьана дыҟамызт аҭамада. Уи иҭыԥ ҭацәны иԥшын. Ҳара еиҳабыс иҳацыз Домент Ҷкадуа иакәын. Уи Аџьынџьтәылатә еибашьра Дуӡӡа ихганы, арратә ҳақьымс акыр аус уны даныхынҳә, уажәы Кәтол ақыҭан амаҵ иуан. Аха ақыҭаҟны иҳақьымра бзиа амацарагьы азхомызт. Асасдкылара бзиа аҭахын, астол амҩаԥгара бзиагьы аҭахын... Иаргьы убри дазшаны акәын дшыҟаз.
Иԥҳәыс Лида Аҳә-ԥҳагьы, уаха дааины снапы данылҵахьан, абри усзихылаԥшла ҳәа. Иаргьы снаганы снаидимыртәалар имуит. Саргьы, студент хәыҷык, уахатәи ари ачара ду аҟны зегь рыбла зхыз асас-дахь сахьидтәалаз, сгәы мацара акәым, сцәагьы ҭынчмызт. Аха ишызымуаз фырџьанқәак мчыла иансдыржә, иара уа сааҭамамхеит. Ҳаиҳабы дҩагыланы аҳәара аныҟаиҵа ашьҭахь, ишьҭахь-иаԥхьа игыланы дрыман иаакылсит аҭамадагьы. Иҭыԥ аалхны, ихәы инапы аиркаанӡагьы, иқәрыԥсо рҿаархеит, аха ус аламала акы иаҿоукуа иакәмызт иаргьы. Ачара иаҳа-иаҳа иеилашуан. Аныҳәаҿеи аныҳәаҿеи еибаԥсахуан. Бзиа ҳнаскьахьаны, ацәажәара сықәдыршәеит саргьы. Сара хәышықәса схыҵуаны, Қьаҭуан ашкол ахь ҩ-мчыбжь
сныҟәон. Уи иҭаз аӷьырак агыруа хәыҷқәан азы рбызшәагьы сдырҵеит. Уажәы схы сақәгәыӷуа саргьы сҩагылеит. Рлымҳақәа нкыдырҵеит. Ашьаԥа зегьы аадырӡырҩын, сцәажәара агыршәала аҿынасырхеит. Рацәакгьы сымшьҭыкәа, сыбз аҟәаҟәа ԥҵәо иалагеит. Баша ацәажәара акуп, аха жәларык узыӡрыҩуа... кыр иуадаҩзаап. Агыршәа ианамуы ақырҭшәахь сиасит... Абраҟагьы сыбз акуа салагеит. Жәохә шықәса агыршәа зымҳәацыз, хышықәса ақырҭшәа зымҳәацыз уажәы урҭ схы исзархәо сыҟамызт. Ари збаз арҵаҩы Шьалуа Маниа дҩагылан ҿааиҭит, ҿааиҭит уи аԥсышәала:
– Иаҳҭахым агыршәагьы, ақырҭшәагьы... Аԥсышәала уҳазцәажәа! Ара итәоу аԥсшәа змаҳауаҳәа аӡәгьы ҳаҟаӡам! Ҳуҳәоит!
Алашә ииҭаху аҩыблак!..
Ашьҭахь ауп ианеилыскааз, ари ачараҟны гәыԥгәыԥла рҽеидкыланы иштәаз: Ҷлоуаагьы, Ӷәадаагьы, Лашькьындараагьы...
Амра жәхьан еиԥш иҩеихьан. Аиндаҭлараҿы иаиааиз Домент Ҷкадуа ижәҩа саҵагыланы ашьаԥа ҳааҵыҵын, бзиа ҳааскьахьаны, ишәануа хылԥа қәаҟьа ихаҵаны, наҟ-ааҟ ихраҿқәа ҩыла ихыхәхәо, арԥыс шаҭлаҟьак дааҳҿагылеит:
– Абарҭ уареи сареи еицаажәыр сҭахуп!.. – сара ихы насықәикит.
– Азамана! Амала, абри иҭыԥ аҟынӡа дназгоит!.. – амшә иакыз дадаҳ иҳәеит.
– Ари иҭыԥ аҟны дноугаанӡа сара арҭ кны ара сгылоума, аа, усҭ! – ҩыла ихыхәхәоз ихраҿ схы иарбаны, ирыууаӡа аҿааирхеит. Сҽааласырҟәын инасхыууааны ицеит.
– Аат, дызусҭада уззыҵҟьо, уара ала! – аеҵә кыднаԥаауа иҳәҳәабжь геит насҭха игылаз Асҭамыр Кәаӷәаниа, дыԥангьы иҿааихеит. Аха уи ааиха имҭакәа, ауыха зчара руаз амаҳә, уаанӡа машәыршәагьы џьара ҳабла иҵамшәацыз, адгьыл дааҵыҵызшәа, ашәануа днаидыххылан, иҭаҷкәым раҵәаны ихәда дасит. Аҷкәын дышьҭҟьаны дцаны аҳәынҵәа днылаҳаит... Ари збаз даҽа шәаныуакгьы, арҩашбжьы ихаҵаны, ишимчызгьы дыҳәҳәаны, дышьҭыууааны иҿааихеит.
– Сысасцәа рҿаԥхьа сдырԥхашьеит! – дыҳәҳәеит аԥшәма, ҩахьхьынӡа илабашьа дҩаханы.
– Даара ҳаҭыр ҳақәышәҵеит! – уаҩы дизынкыломызт Акакь Ҷежьиа.
Аисра иаҳа-иаҳа аҽарҭбаауан. Иаланамгалоз ҳәа иҟадаз! Аҳәса рыҳәҳәабжьқәа гон. Зчара еилахәаз аԥшәма аҩа икыргьы, аӡа икыргьы – иԥыҵәҵәон...
Ҳарҭ, ҳмашьына ҳҭарҵарц аҳәса ҳрыман иахьааиуаз, уажәы-уажәы ҳлымҳа иҭаҩуан, аӷәи-ҵибжьқәа ирылыҩуаз аԥшәма рыцҳа ибжьы:
...Кәачара... Аха уаанӡа исҳәарц исҭаху...
Оумашәақәоуп абарҭ аԥсуа ҭыԥхьыӡқәа шыҟоу. Иаармарианы аӷа рыҽирҭоит. «Ауадҳара» – «Авадхаро» /«Учмазаҩума?»/; аӡиа «Бзиа» – аӡиа «Мзиа» /Ақырҭуа хьӡы/; «Баӷбаран» – «Баӷи марани» /«Абаҳчеи аҳаԥшьеи»/; «Аалӡга» – «Ӷалис ӡга»/ «Акәара ахықә»/, ус шаҟа? Наџьнатә аԥсуаа ҳҟны араҵла ҳаҭыр ду ақәын. Уи зымӡырха иҭагыламыз ҳәа шамаха аӡә дыҟамызт. Ахьаца аҵкысгьы иԥшьоу ҵланы ирыԥхьаӡон. Убри азы акәхап абарҭ рҩызцәа ахьыӡқәагьы зырҭынхаз: «Араду», «Аранаа», «Аракьыҽы», «Бабышь ира»... Анҭ хыхь зыӡбахә ҳҳәаз аҭыԥхьыӡқәа реиԥш, арҭгьы лассы рнапахьы иаарго иалагеит ҳаӷацәа: «Бабышь ира» – «Бабушь шьара»
/«Абду имҩа»/ инаркны. Убас лассы рнапахьы иааргеит ақыҭа Кәачара ахьыӡгьы: «Кәач ира» – «Коч ара» / «Уаҩы дыҟаӡам»/...
«Кәачара – Очамчыра араион, Кәтоли, Ӷәадеи, Ҷлоуи рыбжьара XX ашәышықәсазы иалкаахаз қыҭоуп. Уаанӡа уи азыбжа Ӷәада иатәын, егьи – Ҷлоу...» – иҳәоит аԥсуа ҵарауаҩ.
Егры инаркны Ԥсоунӡа, ақыҭақәеи, ацуҭақәеи, аҳаблақәеи шьаҿа-шьаҿа иҭҵаауа зхы аџьыка ықәхны рҭоурыхтә хьыӡқәа шьақәзыргылаз ҳҵарауаҩ ҟаимаҭ Валери Кәарҷиа ҳаизыӡырҩып Кәачара азын ииҳәауа:
«Кәачара /Кәач-ира/ ақыҭа
1. Ақ. Кәачара, Кәач-ира / аҳәаақәа: аҩада Ӷәада;
амрагыларахь – Ҷлоу, Мықә, алада – Араду, Тамшь;
амраҭашәарахь – Лабра, Кәтол; аҩада-мраҭашәарахь – Џьгьарда: ари адгьыл абжеиҳарак жәытәла Ӷәада иадԥхьаӡалан, Кәачара ҳәа иашьҭан, ахьӡгьы уамак ижәытәӡам. Ақыҭа агәҭахьшәа ара дуӡӡа гылан, Кәач захьӡыз хьчак игыларҭан. Асовет мчы шьақәгылаанӡа, иара уи ашьҭахьгьы, ара амҵан аизарақәа мҩаԥыргон, атәым милаҭ анықәнагала Кәач-ира аҭыԥан Кәачара рҳәо иалагеит.
Кәачара иаҵанакуа аҳаблақәа:
1. Ҩекуаа рҳабла;
2. Кәачара-агәы;
3. Кәачара-Лабра;
4. Кәачара-Ҷлоу
5. Қьаҭуан. /аҳәаақәа: аҩада – Ӷәада; амрагыларахь
– Ӷәада; алада – Кәачара-агәы; Кәачара-Лабра;
амраҭашәарахь; – Кәтол; Қьаҭуан ажәытә Џьгьарда
иадын; ареволиуциа ҟалаанӡа араатәи адгьылқәа
Маршьан Ҳаиҭбеи, Ашәхәаҵаа Шьмафи, Цыба Кыҷыни
иртәын/.
I. Ҩекуаа рҳабла иаҵанакуа аҭыԥхьыӡқәа:
1. Ажра.
2. Акәаԥра ахәы /Ачыркәара/.
3. Аԥшаҳәа /Ӷарцкиаа рыԥшаҳәа/. Ачыркәара.
4. Ӷарцкиаа рыԥшаҳәа.
5. Кәаџь ихкаара.
6. Кәычба ира.
7. Маршьан ихәы.
II.  Кәачара агәы иаҵанакуа аҭыԥхьыӡқәа:
1. Ахәажәра.
2. Кәач-ира.
3. Омар /Ӷарцкиа/ идгьыл.
4. Тагә ихәы.
5. Цыба иплан.
6. Шабаҭ /Маршьан/ ихкаара.
III.  Кәачара-Лабра иаҵанакуа аҭыԥхьыӡқәа:
1. Абырзал ахәы.
2. Ахьацара.
3. Ӡәыӡә /Аимхаа/ инхарҭа.
IV. Кәачара-Ҷлоу еиднакыло аҭыԥхьыӡқәа:
1. Ашьанҵара.
2. Чачаа рашҭа.
V. Қьаҭуан аҳабла аҭыԥхьыӡқәа:
1. Аграа рҳабла.
2. Аимхәыц ахәы.
3. Мышә иқәаҵа.
... Амра иагьа ԥҭеиқәаҵәа аҿаҳәыргьы – имааԥшыр ауӡом... Араҟа ишаабо еиԥш, ари адгьыл иатәым хьӡык уԥылом.
Ааи, Кәачара аԥсуа қыҭақәа ирыгәҭылакуп. Аханатәгьы урҭ рыцәгьеи рыбзиеи еилан. Мықә абжьыуаа реизара мҩаԥысуазар – Кәачараа нарыԥхьон. Кәачараа аныҳәа мҩаԥыргозар, Кәтол инаркны Ҷлоунӡа иалахәымыз дарбаныз. Агыр ҳәсахәыҷқәа ҭацацәас аԥсуаа рышҟа рҿы дырҳәуан, ахьхьаҳәа аԥсышәала ицәажәон. Ажәытәан зны агыруа хәыҷык ақырҭшәа имҵазаап. Иани иаби иагьа изааргазаргьы имуит, имуҵәҟьеит, рҳәеит. Уаҳа ԥсыхәа ззыҟамҵаз аб, ихәыҷы даашьҭыхны дганы Кахеҭи агәҭа идырк иҟны дынижьзаап, уажәшьҭа ақырҭшәа шумҵо збап ҳәа, иҽы ахы ырмақаруа аҩныҟа иҿааханы. Ани аби рхәыҷы иагьа хьаас дыркызаргьы, шықәсык ичҳаны, уажәшьҭа ақырҭшәа усгьы иҵахьеит, даазгоит ҳәа аб иҽааибыҭан дагьцеит. Схәыҷы уажәы аҷҷаҳәа қырҭшәала дсацәажәо дысԥылоит ҳәа ақыҭа иналалаз агыруа, аҳабла зегьы аҷҷаҳәа агыршәала ицәажәо иԥылеит, рҳәеит...
Изхаҳҳәаауа, ари аҩыза аҭыԥ амамызт Кәачара. Хыхь џьара ишаҳҳәахьоу еиԥш, араҟа шамаха
дуԥыломызт аԥсшәа ззымдыруази иззымҳәози. Иаҳаиаҳа аилысрагьы иаҿын: уааԥсырала, бызшәала, ламысла...
Иаҳа-иаҳа аҽырӷәӷәара иаҿын, зыцәгьеи зыбзиеи еиҟараз, аҿатә аамҭагьы. Аабыкьанӡа ҳабацәагьы ирҳәоны саҳахьан, зыԥсы еихәлаз Кәачаратәи арԥарцәа Ақсент Акобиеи Иасон Кәарацхелиеи реибашьра-еидыԥсылара атәы... Аҿатә аамҭа алеишәақәа цәгьан. Ԥсыхәа аазмоуӡоз аколнхарақәа рышьақәгылара акәын. Анхацәа, аурыс еиқәеиԥш, иртәымыз анрыдыргала, дара-дара еиҿанажьит, аишьцәа еиӷацәахеит...
...Кәачара ақыҭан дынхон унеишь-уааишь ҳәа зарҳәоз хаҵа заманак – Ила Папаа. Аха уи итәы сҳәаанӡа...
Аԥсны аколхоз ҿкы бааԥсны ианаагәарлаз акәын. Хаала-мчыла зегьы амҽхакуа ишааиуаз, Аранаа ианаарыдгыла, ҳлымҳа саркьада иаабараҳа, арахь Анцәа иҳаумырбан, рҳәан, рымԥынгьы иқәырмыжьлеит. Ирымуит, ирымуҵәҟьеит. Маӡа-аргама уи аус азызуаз Кажьына иакәын. Мыхәа Кажьына. Шәанаџьалбеит, аҽада алымҳақәа хырҵәон – иара закәызеи ҳәа иҵаауан ҳәа, шәыблақәа аахышәти уара, аниҳәа, ажәларгьы аанаԥшы-ааԥшқәеит. Агантәи изныкымкәан анапхгара ааны ишрацәажәазгьы, ахәгьы-аҿгьы иаақәдмыргылеит. Даргьы уаҳа ишамуаз анырба – идырӷыӷкыр рҭахымхеит.
Акгьы рылымшеит уахгьы-ҽынгьы ажәлар ирылагылаз асҭаршын маҟа ҟьаҟьагьы, иҿы иааҭшәарызеи ҳәа уи ибла ихыԥшылоз имаҵаԥацәа ҭрысқәагьы.
Уажәы, асҭаршыни алабаҟьаҩи еидтәаланы аицәажәара иаҿын.
– Акәам-мхуаз!.. Иаанагозеи, уара, абри? – иеиҳабы ихы наиқәикит алабаҟьаҩы.
– Акәам-акуаммунизм ауп, хуаз иаанаго цқьа исыздыруам, афаст, аха иара иацраҳәоуп! – иаҭеикит асҭаршын.
– Ацәаӷь адына шацраҳәоу еиԥш, – дԥышәырччар цәгьа имбеит алабаҟьаҩы, аха иеиҳабы игәы иаанагоз издыруамызт.
– Акуам-мхуаз ацраҳәамкәа акгьы иаԥсамзаап! – иаашьақәирӷәӷәеит асҭаршын.
– Ани ацәаӷь адына еиԥш!.. – иаҳагьы иҽазааигәеитәит алабаҟьаҩы. – Бзиоуп, аха... изакәызеи, уара, абри акум-мунизм ҳәа изышьҭоу, шәаԥырҳаԥгьы иаҳзааиуа? – инациҵеит уи аҵыхәтәан.
– Аку-куамунизм... Қәџьмахан иашҭа еиҵҳәа умдыруеи, убри аахызҟьо гәабан ӷра дук наганы инкарыжьуеит, убри аахызҩо хыза ӷраҷкәын дуӡӡакгьы наганы инақәрыжьуеит, нас зегьы ҳҽааилыхны убра ҳанхәыҵалоит!.. – аҭак ҟаиҵеит асҭаршын дыргьы.
– Хо-хо-хо, иагьа ицәқәрԥап, хыза мыжда! – иџьеишьеит алабаҟьаҩгьы, иԥаҵа кыдырххалақәа даҽа
зныкгьы ихысга нацәа хыблаақәа инархархәмараархархәмарны.
– Зжьы ужәыр – зтәан еиламгыло аԥстәқәа ҭоуп азыноуп, уахәаԥши, амшын дуӡӡагьы агәы ҭамгыло ацәқәырԥара изаҿу!.. – иаахиркәшеит асҭаршын, иуалыр мгәацәа иахаз иуадыхә маҟа ҟьаҟьа ду аарлаӡа изнацәак навҵаҵаны.
Убри аамҭазы, ирмаҳаӡацыз бжьык аагеит.
– Аа-а, иааит! – иҟәардә изыҳарамханы даршәызшәа, даныууааны иҿынеихеит асҭаршын.
– Иаада, уара? – уи днаишьҭаххит алабаҟьаҩгьы. – Акуам...
– Акуам-мунизм акуу, акуам-мхуаз акуу, уара?
– Акуам...
Амӡырха иҭаланы иааиуан, аҩыџьегьы зынзаҵәык ада ирымбацыз, ани иҵҟьаны иҩуа ҳәа изышьҭаз, Ага анапхгара аиҳабы имашьына. Асҭаршын иуадыхә маҟа ҟьаҟьа ду рҽеиуа, иныҟәашәа ҭагә-ҭасгьы иахьынӡалшо ирԥшӡо, уахь иҿынеихеит. Диҵахар иҭахымызт алабаҟьаҩгьы. Аиҳабы сшиԥылаша ҳәа, зҽазыҟаҵо инеиуаз асҭаршын, иаҳагьы иԥсы наихаҳаит; дыззыԥшыз ихаҭыԥан, зхы инаркны зшьапы аҟынӡа еивҵаԥах бџьарла иеибыҭаз аначалныкь амашьына данааҭыҵ. Уи ишьҭаланы рҿаархеит даҽа ҩыџьа арԥарцәа нырҳақәагьы, ижәҩахыр мацараха, ирыҵаҽырбо, иара иеиԥшҵәҟьа иеилаарцыруа еибыҭаны. Асҭаршыни алабаҟьаҩи абырсааҭк ирдырит
иахьа иааз рҟны хадара зуаз ажәа акәымкәа, амчра шакәыз. Убас иагьыҟалеит. Аԥсшәа анааибырҳәақәа, аначалныкь асҭаршын иуадыхә маҟа аҟьаҟьара ибла нахыганы, иныҵакны, аха днақәыӷәӷәангьы ҿааиҭит:
– Шәцаны Мыхәа Кажьына даҳзаажәгоит. ажәлар шәрыламыҳәҳәакәа!
Асҭаршын дықәгьежьааны адҵа ҟаиҵеит, алабаҟьаҩы дықәкәмпылааны иҽызардагь дақәтәеит, иҵыббынгьы иҩит. Аԥшәма, исасцәа аусҳәарҭахь дшынараԥызазгьы, амӡырха агәҭа ашәшьыра рҽааҵаркит. Аҳәсахәыҷқәа урҭ, ашоураха, ӡыхьшәашәак инаҿдырхәеит ауп, уаҳа даҽакы иаахьырмыкӡеит. Ааигәа дызланхоз ала, кәтыҿарҳасракгьы ахмырҵкәа, дрыманы иаакылсит Мыхәа Кажьынагьы. Уи, асасцәа аԥсшәа нареиҳәаргьы цәгьа имбеит, аха дара рмашьына наирбаны, ҩажәазаҵәык роуп иарҳәазгьы:
– Унеины уҭал!
Кажьына деиҵаӷәӷәа уахь иҿынеихеит, аха игәы ааиԥсахын, днеины аԥхьаҵәҟьа днатәеит.
– Ашьҭахьҟа! – адҵа ныҟаиҵеит аначалныкь. Кажьына игәамԥхаӡеит, аха ииурызеи: амшә иакыз дадаҳ иҳәеит.
Амашьына шьҭыууааны аҿынанахеит. Кажьына, раԥхьаҵәҟьа аҵӷа ныҿҵәаны игәы наиӷраҳазшәа ибеит, аха нас хәыҷы-хәҷла аԥсы-ԥха наилалан, ихы-иҿы шьакәарак аақәхәмаршәагьы ауит. Иарӷьарахь
днаԥшын: «Уҽумырҵысын, мамзар уԥсит!» – иҳәозшәа, дабџьар мацараха дтәоуп, зыжәҩахыр дуқәа урывыԥшны ажәҩангьы умбо, арԥыс нырҳа ду. Иармарахь дааԥшын: «Уԥсахац снацәкьыс иакыуп!» – иҳәозшәа, инаган тапанча инапы ақәкны дтәоуп егьи арԥыс лакҭа ҵаашәшәалагьы. Иаԥхьаҟа дыԥшын, аначалныкь деиқәыцырцыруеит, амашьына азбжак имҽхакны. Зегьы-зегьы раԥхьаҟа иԥшуеит. Абнара иҵыууаа ишнеиуаз, Аранаа рҳәаа нҵәо ианалага, Мыхәа Кажьына иԥсы акуа далагеит, дааҳәыҵәы-ҳәыҵәыргьы цәгьа имбеит, аха наҟ-ааҟ...
Мыхәа Кажьына уажәы Анҭеи диҩызан. Дышәгәаламшәои, абырзенцәа рмифологиа афырхаҵа Анҭеи. Уи уаҩԥсы даазмыхәаӡоз дауаԥшьын, аха ԥсыӡак иадамхаргьы, адгьыл дузаҟәыҭхар – аҵыс даҩызан, мчы илаӡамызт, рҳәеит.
Амашьына аԥшаҳәа иаваланы ишнеиуаз, ҩбаны иеихагылаз ҩны еихаԥшь дук аҿаԥхьа иаагылеит. Кажьына дрыманы инҭыҵны, иаԥхьа-ишьҭахь игыланы рҿынархеит. Аиҳабы идкыларҭаҟны маҷк аԥшра рықәшәазаргьы, зныкыр, дрыманы иныҩналеит. Дхы мацараха, машәыршәа қьаад бӷьыцкгьы зқәршәӡамкәа астол еиҵҳәа иахатәаз аиҳабы, дҩагылан, доусы рҭыԥқәа надирбеит.
– Уара уоума, уара, Аранаа аколхоз назмышьҭуа? – ҿааиҭит уи Кажьына ихы наиқәкны.
– Акуам-мхуаз ажәлар ирҭахым, уххь згеит! Сара
ажәлар иахьырҳәо сыҟоуп! – иаартатаны ҿааиҭит Кажьына.
– Иухьӡузеи?
– Мыхәа Кажьына.
– Иужәлоузеи?
– Салгеит.
– Мыхәа Кажьына далгеит ҳәа ашәҟәы ианышәҵа! – аначалныкь ихы наиқәикит уи, нас иара ишҟа дахьааҳәын: – Кажьына иаанаго удыруоу, уара?
– Францыз бызшәалоу?
– Ааи, агыршәала?!
– Издырр...
– Кыжьын – аҳәҳәароуп. Уара ажәлар урылаҳәҳәеит.
Ужәла – Мыхәа – уаҩ дызмыхәо... Ус уара сҳәап! Иахьарнахыс уара иужәлоу Рыҟәа ауп! Иудыруама, уара, Арыҟәа иаанаго?
Кажьына дҩеихашәа ҟаиҵеит, аха ибыз ихәлашәеит.
– Акыр уҳәарц уҭахызма? – аӷьара ааихиргеит аиҳабы.
– Сара... салгеит... – иҳәеит Кажьына иԥсы игәы икылахо.
– Уара уалгазар – ҳара ҳалагоит!.. – иаҳагьы иааирџьбареит аиҳабы.
... Мыхәа Кажьына Агаҟа дшыргаз абырсааҭк Аранаа зегьы иаарылаҩит. Ҵәахышьасгьы ирымази, иг-иҿы амырҳәаӡакәа уи дрызҭаз ауаагьы. Аранаа рхы аҟара ҳаҭыр иқәҵаны дрыхьчон, дара рзын аӡы иӡаагылоз,
иаазқәылазгьы уажәы-уажәы рыбыз ақәцә иқәкыз Мыхәа Кажьына. Ихәыҷы дыҟам – иду, ихаҭа акуамхәаз акыр иԥырхагазма, ҳара ҳзын акәын ахы дзаҿагылоз, дышԥаҳзымыхьчеи ҳәа зегьы еигәныҩны, еибарсынгьы аусҳәарҭахь иаауан уажәы, Анцәа иаарымԥыхьаиршәаз акака кны. Иаҳа-иаҳа аизыҩҩра иаҿын, иаҳа-иаҳа рыбжьы рацәахон, иаҳа-иаҳагьы ргәаӷ пеипеиуа ихыҵуан. Нас, иагьа иаҳаҭыр рбозаргьы, ари аҟамаҿы еиԥш инаҳәы-ааҳәуа асҭаршын, иӡхыҵны ижәларацы рҿынархеит. Аха убри аамҭазы, иара дгәырӷьаҵәа асоф даақәгыланы, рхышхыҵәара аанкыло, ибжьы нарылаиргеит:
– Абыржәыҵәҟьа Агантәи аҭел иасит: Мыхәа Кажьына машьынала дҩеиуеит ҳәа.
Иагьҵабыргыҵәҟьаны, амашьына иҵԥраауа амҩа данын уажәы Кажьына. Наҟ-ааҟгьы уаҩы дидтәаламызт, иаԥхьагьы уаҩы дтәамызт. Уимоу иара ихаҭа иакәын аԥхьатәи аҭыԥ аанызкылозгьы. Дахьынаԥш-ааԥшлакгьы ԥықәсыла имамкәа, ивыууааны ицоз аџьшьахәқәа рбара шԥеиҭахыз уи, аха урҭ рбаха змадаз уажәы. Кажьына гәыҵхас имаз акызаҵәык акәын: «Ирасҳәозеи, уара, Аранаа сахьҩеиуа?».
Ажәлар заҵааира аизыҩҩра иаҿын. Зыԥсахы згәы иҵачуа амӡырха иааҭалозгьы аҵыхәтәантәи ажәабжь анааиаҳалак, иласӡа иԥсы ааивигон.
– Уара, Мыхәа Кажьына – Мыхәа Кажьына иоуп! – иҳәон аӡәы.
– Уара, ани аиҳабацәа рацәажәашьа уажәы ибама? – иҳәон даҽаӡәы.
– Амашьына изаашьҭны ҳаҭырла дыргеит, ҳаҭырлагьы дааргоит! – иҳәахуан даҽаӡәгьы.
Аранаа аӡәы дагымкәа инеизаны, ԥшырҭас зегьы амҩаду нышьҭырхуан аамҭазы, нахьхьи архәара иаавшәаны аҿаанахеит, аӡбахә раҳахьазаргьы, шамаха макьана ирымбацыз Кажьына имашьына, иӷьаз-ӷьазуа, абла ҭбаа дуқәа шаԥ-шаԥуа. Агәашә ашҟа инеихеит зегьы, аха аиҳабацәа ирыдмыруит. Кажьына даара иҭахын, зегьы дырбаратәы, рыблақәа изырҟәымго, аҷараҳәа ашә аартны амашьына дынҭыҵыр, аха даҽакгьы дацәшәахуан: амҩа бааԥсы ианыууааны иаауаз амашьына ҭасцыԥхьаӡа иан лхәы лызҭоз аныҟәцаҩ, абраагьы акы иҳәар ҳәа дшәон. Дзыцәшәаҵәҟьоз иара иаҳауаз акәмызт – дара иахьраҳауаз акәын. Убас иагьыҟалеит:
– Уара уҵыхәала даҽа знык абрахь аара сықәшәар – аҳәажә еиԥш инаугәыдҵаны усшьуеит, уан... – ҿааиҭит аныҟәцаҩ, уи имашьына дынҭырԥаны.
Кажьына даанаԥшы-ааԥшит аӡәыр иаҳамашь, анаџьалбеит ҳәа. Даҽазнызҭгьы иҟама хәыш ҭимԥаауази, аха иахьа Мыхәа Кажьына – Рыҟәа Кажьынахахьан. Ажәлар қыз-қызуа ишизыԥшыз аниба, амашьына усгьы ихәҭа иҭаны ицахьан, Кажьына иҽаархаҵаны, баӷьа-баӷьагьы ишьапқәа ргыло, рышҟа иҿынеихеит. Уа, зегьы имаҿа аанкыло: «Узгаз рымшра
ааугеит!» – ҳәа аԥсшәа иарҳәарц рҭахын, аха аҽыкәашақәа андырхәмаруеиԥш, гәаран уны игылаз ауаа, амҩа ахьидырбоз астол ашҟа акәын. Акадифа ҟаԥшь зқәыршәны, зегьы ирбаратәы аҳәыгәра иқәгылаз астол даахагылан, иуаажәлар блала иааимданы, ибжьы неиҵихит иаргьы:
– Аранаа, шәхаҵкы сцеит! Мышкы – шықәсык ианаҟароу аамҭақәагь ыҟазаап убама! Ишыжәдыруеиԥш, иахьа ашьжьымҭан Агантәи амақьына сзаарышьҭит. Ма ишԥаарышьҭи уҳәарауазеи: сзыхьчоз ауаа ацҵаны, ма дара зусҭцәада – аначалныкь ихаҭа, бџьарла деиқәных, ҩыџьа аԥелуанқәа ицҵаны. Аԥхьа уҳартәон, аха иудыруазеи зҽаҳҿазыжьуа, рҳәан, иаҳҿаҳауа иара иааникыларацы аначалныкь уа днатәеит, сара – ашьҭахь. Иара уаагьы, сармарахь – ахьчаҩ, сарӷьарахь – ахьчаҩ. Ани иҵҟьаны иҩуа наҭрысит, аха аиԥш збахьада, баба! Улаԥш зыхьӡараны иҟоузеи! Ҳгәылацәа Аџьраа рыҵлақәа зегьы еибарсны Аранааҟа иаауан. Сгәырӷьеит аиашазын, сынтәатәи аӡынра. иагьа мҿы ҳзыбылуазаргьы, қьаф ааураны ҳаҟоуп ҳәа... Ҳцо, ҳцо, ҳцо ҳашнеиуаз ӡыжь дук ҳныҽԥынгылеит, аха алакә аҿгьы санду рыцҳа уи аҩыза лҳәоны смаҳацызт. Аарцә аҟәара ҳашнылаххызгьы, нырцә аԥаҩ ҳәа џьара акы аасызгәамҭаӡеит. Уажәымзар-уажәы, абри аӡыжь ду ҳлалапҟоит шысҳәоз, ҳармарахь убас ҩны еихачаԥақәак аацәырҵит, аха аиԥш збахьада, џьымхеит. Аџьраа рыҵлақәа реиԥш,
дара убарҭгьы еибарыҩны арахь иаауан. Анцәа иџьшьоуп, Аранаа ҳҿи-ҳнапи еиқәҵаны ҳаштәаз, жәҩангәашәԥхьара аабан, ахан хьыҵәцарақәа ҳрыҩналараны ҳаҟазаарын ҳәа, сгәырӷьара ҳәаак шамамыз: «Ҳааит!» – рҳәан, ҳмашьына аанҿасит, еибарыҩны Аранааҟа иаауаз ҳаҩынқәагьы џыџ-џыџӡа иара уа иаагылеит. Ҳаҭыр ду ақәҵаны, ҳмашьына ашә аартны сынҭырган, ак сыхьыр ҳәа исыхӡыӡааны иԥсуа, сыхьчацәа наҟ-ааҟ исывагыланы, ҩны дуӡӡак ҳҩыхәныргеит. Зхы инаркны зшьапы аҟынӡа еиқәцырцыруа бџьарла еибыҭаны ашә илагылаз ахаҵа: Мыхәа Кажьына дааит ҳәа днеины, аиҳабы адырра наииҭеит.
Абырсааҭк азин ааҳауны ҳныҩналеит ҳаргьы. Саԥхьа игылоу – дышгылац дсаԥхьагылоуп,сышьҭахь игылоу – дышгылац дсышьҭагылоуп: ак сыхьыр ҳәа имшәои, уара?! Ҳцо, ҳцо, ҳцо абри азал еиҵҳәа ду аҵыхәан стол еихҳәа дук сылаԥш нақәшәеит, агәҭа ҟабақ дук ықәгыланы. Бзиа ҳазааигәахо ҳаналагоуп ианыздыр ари аҟабақ ду аиҳабы ихы шакәыз. Дҩаҳхаҵгылеит иаргьы, дхы мацараха – хәамц имаӡамкәа. «Уара уоума, уара, Мыхәа Кажьына?» – иҟабақ ду насықәикит уи. «Сара соуп, уххь згеит!» – наиаҭаскит саргьы. «Уара уоума, уара, Аранааҟа акуам-мхуаз ықәзмыжьло?» «Акуаммхуаз зҭахым ажәлар роуп, сара дара рымаҵ зуеит!» «Ажәлар рымаҵ зуа ҳара дышәзалҳамхи, уара?!» «Уи шәара иалышәхыз иоуп, сара – ажәлар салырхит!..» Уаҳа дшысмыхәоз ибазар акәхап, деицрашәаны
ҿааиҭит ани ахы-мацара: «Дыжәга наҟ!» – Уаанӡа сназгаз саԥхьа-сышьҭахь инагыланы, ак сыхьыр ҳәа имшәои, уара; срыманы индәылҵит. Ҳааины, ҵаҟа исзыԥшны игылаз ани ҳмақьынаҟны ҩаԥхьа доусы ҳҭыԥқәа аалаҳхит. Аҩн дуқәа ҳрылсуа, ҳрылсуа ҳашнеиуаз, ӡы-дуӡӡак ҳныҽԥынгылеит, аха аиԥш збахьада?! Ҳмақьына, маҷк аныҟәашәа иаагнархазаргьы, акгьы усс имкӡакәа, еиҩырҽҽа инырын, дәыиаҵәа дук ҳақәланы ҳҿынаҳхеит, аха изаҟароузеи, анаџьалбеит! Снаԥшызар, адәы иаҵәа агәҭа иахьизеиҟароу, ишаанагара иҟоу ныгак сылаԥш нақәшәеит. Ҳмақьынагьы ԥырны ицоит, абри аныга ахы ақәкны. Заҟа ҳазааигәахоз аҟара, абри аныгагьы иазҳауа-иазҳауа, иуалыр дуны иаақәгылеит. Ҳмақьына шнеиуаз уи ианнавала, иаанҿасын – срыманы инҭыҵит. Акы сыхьыр ҳәа имшәои, уара – ахьчацәа сыцуп. Абра ихыбгалеит зегьы. «Уҽеилых!» – ибжьы насықәиргеит аначалныкь. «Ишԥа-а?» исаҳаз хасымҵеит сара. Уаҳа мҳәаӡакәа арҭ сыхьчацәа рнаганқәа рышҟа рнапқәа наҭрысит. Сыҽшеилысхызгьы сызгәамҭаӡеит. «Уҽеилых!» – даҽа зныкгьы дыҳәҳәеит аначалныкь. Уи иаанагоз уан ушаалыхшаз уҽеилых ҳәа акәзаарын. Ухаҵоуп мап укуазар! Уиакәхеит. Ахьшь акәҷышь анаго еиԥш, наҟ-ааҟ сымахцәқәа нҭарсны, ахьышәҭ ҳәа саашьҭырԥаан, снаган абри ауалыр ду сынҭадыргылеит. Ауалыр хыхәхәо ауаа рдәынцарала иҭәын. Аа-а, анаџьалбеит сҿы иҭамландаз ҳәа
сшьапҵыркьакьаны, сыхгьы раҳаны сшыԥшуаз, нахьхьи адәеиужь ду аҵыхәан, илаҳәахӡы дақәтәан, адгьыл иҽеиуатәны, иҿааихеит Чапаи. Дааиуеит заҵааира дысзааигәахо, иаҳәа ҭкәыцәааны, наҟ-ааҟ авыр-выр ҳәа иҟьо. Данаасывлаҵәҟьа, схы схикәыцәаарц зҿааирхаз аҳәа сҽацәысыхьчарц – схы лӡаасырҟәрылеит. Исфеит, баба, ага-уаа рдәынцара!.. Изхысҳәаауа: ишәымфар ауам, сџьымараа, шәаргьы!..
Мыхәа Кажьына иажәа ҳәаны даналга, ирбац иакәӡамкәа, агәашә ашҟа ихы рханы иҿынеихеит, Арыҟәа Кажьына иакәны. Амашьына дҭыҵны данааиуаз, гәаран уны амҩа изҭоз ауаа, уажәгьы ирҭеит уи амҩа. Амала иибац ракәӡамкәа, иаҳагьы инаскьаааскьаны, иаҳагьы рҽырҭбааны.
Игылан зегьы рԥынҵақәа еимлагәа икны...
Зыԥсы ахәага ҭаз – ԥсы-ԥхак нарылаҵо, зыԥсы злаз – рыԥсы ахәага аҟынӡа инаго, акәам-мхәаз ҟадыџьқәа ашьақәгылара иаҿын, рҳәеит, Аԥсны.
Ари ахҭыс сазҳәаз, Кәачара ақыҭан амаҵ зуаз саб иашьа иԥа Шамил Бебиа иоуп. Уи ҳәарада сара ирқьачақьны изҩит. Ус иаҳа ианаалоны избеит.
Изыхҳәааугьы анхаҩы нага, ауаҩы хазына Ила Папаа иоуп, Тамшьтәи ҳарҵаҩ ду Вианор Занҭариа иабхәа.
Шықәсык ааҵаанӡа, аԥсуа қыҭақәа инарылалан, жәлары ираӷацәоуп ҳәа иреиӷьыз аҵеицәа нарылԥаанарылԥаауа рҿынархеит. Кәачарагьы, иџьоушьаша, Ила Папаа иакәымкәа, ақыҭа аиҿкааҩы, хадасгьы иамаз, аԥсуаа рымаҳә Шьару Папаа иг-иҿы амырҳәаӡакәа днарыхԥааны дыргеит...
– Аԥсуаа дрымаҳәын, уи Лакоба дидкыланы диман!.. – рҳәеит џьоукы.
– Аԥсуаа дрымаҳәын, уи Асовет Мчра даҿагылан дықәԥон! – рҳәеит даҽа џьоукы.
– Аԥсуаа дрымаҳәын, уи Ҭырқәтәылантәи аԥсуаа ааганы ҳара ҳақәихрц игәы иҭан!.. – рҳәеит даҽа џьоукыхгьы.
Цәымӷыс дҟазҵоз рацәаҩхеит. Бзиа дызбозгьы иҿагылеит. Аҵла анкаҳалак зегьы амысуеи. Хьаа дус дызмаз, уи иашьцәа раамышьҭахь, иабхәындацәа ракәын. Ӷәакеи, Ҳаџьараҭи, Хәамԥеи Бебиаа. Амаҳә ҳәа раԥхьа рымӡырха иҭалаз, иашьак иеиԥшгьы изхәаԥшуаз. Рыблахшәала рымаҳә – Шьару Папаа. Аха аӡыхәашь хыҵны ианлеиуа, еснагь аҽацәыхьчара аҭахыми. Анхацәа еилагыланы акрура иахьаҿыз, руаӡәы аҭыҭынеиҭаҳага ахаҭыԥан, ирбага нацәа ныҵарсуа аиҭаҳара даҿызаарын. «Иҟоуҵозеи, уара уеилагма?» – анырҳәа: «Аколхоз зҭахыда?» – ҳәа ианҳазҵаа раԥхьаӡа зхы иҩахаз иароуп, еицәоугьы ақәнагоит!..» – иҳәазаап, ҩаԥхьа аҽыҩҳәа хыла анышә инхәыҵарсуа. Уиакәхеит. Адырҩаҽныҵәҟьа уаҳа
# 25
ҿааҳәыра имоуа инацәкьыс длақәыӡ дагьцеит, рҳәеит. Аӡы анхыҵуа аҩадахьы игыланы иацызҭәалогьы рацәаҩуп-тәа!..
Рымаҳә ихьыз хьаа дус ирыман иабхәындцәа, аха џьара иаарныԥшыр ҟалозма?! Ишгылац ашара иаҵагыланы усура ицон. Ахәлара иаарымнахаанӡа џьара тәамҩахәк ааҟарҵомызт. Ишакәым џьықәреишьапык ануцәынаа, уанақәдырӡуаз аамҭамзи!
Иаацәылашон. Ӡхьамԥшык аалгарцы, лгәыгәым хыгьежьаа лыжәҩа иқәкны, ахшьыра дынҭалеит агәыла ԥҳәыс Бадиа, аӡаагамҩа даныланы. Бзиа днаскьахьаны, дыҭрысны дагьааҭгылеит. Дшанханы лнаҩыс амхырҭа дышҭаԥшуаз, лгәыгәым наргыланы, лылахь-лыџьымшь аалӡатәит. «Анцәа ҳрыцҳашьа!» – лҳәеит уи илызгәамҭаӡакәа лыбжьы лыцәцаны. Уажәраанӡа арашәара зыхәцәы ҵкааны иагоз амхырҭа, иҵыкка ирашәаны иҭагылан, ахәхәаҳәа иқәыԥсычҳауа. «Иаха ахәылбыҽха акәымзи, мшәан, иаууеи сабиц ҳәа лгәы хьаа-хьаауа уи давсны данцоз. Нас абриаҟара мхырҭа дарбану иаха ҵыхла мацара израшәаз?! Мап, мап! Ари аԥҳәыс иаҳзымдырӡо доуҳа мчык џьара илыҵасуеит! Анцәа ҳрыцҳашьа!» Дахьцоз лхашҭны, лгәыгәымгьы уа ишгылаз лышьҭахьҟа дхынҳәит агәыла ԥҳәыс Бадиа.
Шьару Папаа анхарҭа хазына алхны, иҵәҩаншьапы анаирс, аҩын дугьы ашьапы икит. Уаныҷкәыну, ианулшо ауми зегьы аныҟоуҵаша. Дарбанызаалакгьы
иуалԥшьаны иаԥхьа игылоуп: аҩны аргылара, аԥа иааӡара, аҵла аиҭаҳара. Инҭыҵуа ауаҩы ибзианы деилаҳәазароуп. Асас даазыԥхьо ауаҩы аҩны бзиа изгылазароуп. Асаркьал бзиеиԥш иҩны аччаԥшь ҩныҩуазароуп! – игәы иҭиҳәаауан еснагь ари ақыҭа ахагыла Шьару Папаа. Уажәы уи аҩын ду актәи аихагыла ахьҩеигаз, адыд-мацәыс асызшәа, иара уа иаашьақәхеит.
Ила Папаа шаанӡа дҩагылан, иҽага аашьҭыхны, иаха ицәынхаз имаҭа, усура дцаанӡа иҩаигаразы амхы дахьынҭалаз, иблақәа зымҩа инаихеит. Шьару Папаа зшьапы икыз абаатә ҩны аҩбатәи аихагыла ҩада аҿынанахон. Игәыла агәыхәтәхьымӡа ишиҳәаҵәҟьахьаз еиԥш, абаа ахьа-лых хара иуҿаԥхо иахагылан, бзиагьы иҩаскьахьан. Раҷатәи акәасқьаҟаҵаҩцәа ари ақыҭан аӡәгьы дшыҟамыз уи ибзианы идыруан. Нас дызусҭада уара абас знапы ахьы аԥссо, уахынла абри аргылара иаҿу?! Аха Ила Папаа уаҩ дырмзи, ихы аабыӷ-быӷны дааԥышәырччеит,аҵанӡагьы луантә даақәыԥсычҳаны...
Аҭаҳмада ицәаԥсымҭаз бжьык даанарԥшит. Ихы ахчы иаалхны илымҳақәа нкыдиҵеит. Иаҳауаз абжьы ахы ахьирхарыз издыруамызт. Идыдыбжьымызт, иԥшабжьымызт, иӡыбжьымызт... Нас иеимаақәа ишьапы нҭарԥаны дындәылҵын, абарҵа дныҵагылеит. Аӡлагара алагара иаҿын. Шаҟа ҵуазеи уи алукар аҿы ҭбо, аеҳәа зымҩа аӡеизыҵәа ыршәуа, ус иԥшуижьҭеи.
Абарбал аԥарԥиҭаҵәҟьа аҟаза инапы аҭахыми. Дара иеиқәсыз алуқәа ркәара ма ус имариоума?! Папаа рыӡлагара ахыуҳәа алагара иаҿын уажәы. Аӡлагара лагоит... Ус анакәха уахь иныҟәо ауаҩы дыҟоуп. Иилаго имоуп. Изҿеиҵо имоуп... Ус анакәха аԥсҭазара ҿиоит...
Мчыбжьык аԥхьа, шәарҭ атроцкист ихәыҷқәа ҳәа ирҵәыуа иаарышьҭыз Шьару Папаа иԥеи иԥҳаи – Нурии Лилии ыргәыбзыӷны ашкол ашҟа идәықәырҵеит, ршәыра хәыҷқәа дыркны...
Абас, Бебиа Қәаҭа иҭаацәа инарылҵны раԥхьа хаҵа ицаз Кәакәала Бебиа-ԥҳа дызқәымгәыӷӡо иаалыдгылаз аибара лнылмырԥшуа иналывагылеит уи лашьцәа: Ӷәакагьы, Ҳаџьараҭгьы, Хәамԥагьы...
Хара имгакәа Шьару Папаа зшьапы икыз абаатә ҩны, аҩбатәи аихагыла ааганы иаахадыргылеит уи иабхәындцәа. Аха акәасқьа ззумҳәара иҟоузеи, хыхь ԥшь-ҿык, ҵаҟа ԥшьба; ихьалых мацараны, нахьхьи амҩаду аҟынтәи амра ашәахәақәа реиԥш иуҿаԥхо. Анаџьалбеит, изыԥсоузеи, абри аҩнаҭаҿы уаҳа лахьеиқәрак ҟамло, уи амҵәыжәҩақәа азҭаша гәырӷьаҿҳәашак ааиҩра...
Аха уаанӡа исҳәарц исҭаху...
Усҟан аныҳәақәа раҵкыс, анхара хҭакны ирыман. Урҭгьы мҩаԥырымгакәан, аха иаҳа имаҷын. Амала ианымҩаԥыргоз, акыраамҭа иухамышҭуа, оумашәақәа еиҿыркаауан. Еиҳараӡак иазгәарҭозгьы аҽаҩра ныҳәақәа ракәын. Алшықәсанк ҩ-напыкла зус зкыз
анхацәа, ҭагалара марымажа аамҩахыганы, қьафурала аӡын хьшәашәа рхыргаратәы рҽанаадырмазеилак, иаазыхаз аҿамаҿа агьама аӡәы идырбар шырҭахыз еиԥш, рыхкқәа иреиӷьу аацәырганы иддырбарцгьы рҭаххон. Уи иацын агәырӷьара дугьы: ашәаҳәареи акәашареи, аимҵакьачеи аҽырхәмарреи, аҽырбареи агәалаҟара бзиеи. Ауаҩы иџьабаа данӡырнаго, иеиӷьу иарбан иҟоу! Акаҩ ҳәа «Ауараашьа» ааҭырҟьаны, еилазазо иацкәашо аҽаҩра ныҳәа мҩаԥызгоз аԥсуаа ракәын. Уи шныҳәа ссирыз збаз егьырҭ амилаҭқәагьы, хәыҷы-хәыҷла рхы назырышьҭуа иалагеит. Кәачара иаакәыршаны ԥсыуа қыҭақәан усгьы. Кәтол, Тамшь, Лашькьындар, Араду, Мықә, Ҷлоу, Ӷәада, Џьгьарда – аа, уи шаҟа ирыгәҭылакыз. Ирҭахы-ирҭахым, урҭ рҟны иахьа имҩаԥысуаз, уаҵәы ирызгәамҭаӡакәа дара рашҭа инҭамшыларгьы ауамызт.
Аҽны Кәачараа аҽаҩра аныҳәа мҩаԥыргон. Урҭ русҳәарҭа ашҭа, ахаҿы угылазар аҵыхәа шубарҭамызгьы, иазымкуа ауаа рацәа еизеит. Агыр ҳәсахәыҷқәа, ашәҭыш еиԥш рҽеилаҳәаны, арԥарцәа рԥаҵа кыдыршалақәа рнацәкьарақәа ирхаркәашо, наҟааҟ ишеиҽырбара рыздыруамызт. Аҽазыҟаҵара бзиа змаз ари ашҭа, ма ишԥархиаз уҳәарауазеи, уи аҽны. Иарбан ҽаҩра барақьаҭмыз араҟа зыхкы ыҟамыз! Аҵәаԥшь иаҩызаз Қьаҭуанаа рҭаҭын, рагыдк-рагыдк инаӡоз Папаа рџьықәреи, ацха кәазо изгәылҵәҵәоз Ҩекәуаа рҳардан жьы.. Рчеиџьыка рнапы иқәҵаны
игылан ахьча еишәақәа, Нарҭ еишәақәа, астол еиҿаԥшьқәа... Урҭ аазрыхыз анхацәа, алԥхынрактәи рааԥсара рхашҭны, ргәашьамхы иарԥыруа ана инеиуан, ара инеиуан уажәы. Иара уи ана-араҳәа уахьаҿугьы, ԥшырҭаҵәҟьагьы узҭодаз: џьара шәаҳәара-кәашаран, џьара ҽырхәмарран, џьара еимҵакьачаран... Абарҭқәа зегьы бзианы избарц зҭахыз аҳәсахәыҷқәа гәыԥҩык, аусҳәарҭа абарҵа ихаланы, асоф иқәгылан. Кәачараа аусҳәарҭа ду рыман ҵабыргны. Уи аакьыскьа идыргылеит, ҩбаны еихаргыланы.
Аха аихагылақәа аҩбагьы рыгыдрақәа ҳаракҳаракны. Уажәы агыр рыҳәса хәыҷқәа абри абарҵа ықәырҭәааны, рнапсыргәыҵеиԥш ассирқәа ирылаԥшуан.
Ус, амҩаду даныланы иҿааихеит ҽыуаҩ хаҵак. Уи иахьа ара аимҭахара шыҟаз амалахазгьы издыруамызт. Иаҳәшьаԥацәа рбара дцон ауп, Мықәҟа. Иазиацк цырцырқәа инадыркны ихылԥарч ԥшӡа аҟынӡа, иаԥсуа маҭәа ишәхыҷҷаауа. Иҽыхәа иаҵәа ықәсны икәаруа дшааиуаз, ари аҩыза аџьар данаарылаԥш, иҽаӷәра ааҿаирххеит, иаргьы уи зызҳәаз амдыруа иҟазма, икәаша-кәашо аҿынанахеит. Аусҳәарҭа абарҵа иҵагылаз аҳәсахәыҷқәа, абырсааҭк аҽыуаҩ рылаԥш дааҵашәеит. Абырсааҭкгьы ирдырит уи дшаԥсыуаз. Шьацәха-шьацәха иааиуаз иҽы, акьанџьеиԥш иеилаҳәаз аҽыуаҩ, абӷа даласоушәа иара иҽанраалашьа – дзыузымдыруази уи дызусҭаз! Зыхьшь блақәа ҭыԥхоз агыр ҳәсахәыҷқәа, уаҳа ирзымычҳакәа, рыбжьқәа надыргеит:
– Уаԥсыуазар – уҿааха ҳара ҳашҟа!
– Аԥсуаа рҟыбаҩ ҳарба ухаҵазар!
– Абра ухалозар – унацәа назқәукыз уара дутәуп! «...Уаԥсыуазар!..» – аҽыуаҩ дааикәанаԥха-ааикәанаԥхеит. Аха... акы – арахь дааԥхьам, иара имҩа хазуп: ҩба – аусҳәарҭа еихагыла ду иҿоу амардуан ҿарҵәины... ахалара цәгьахашт. Иашоуп, уи акырџьара амардуанқәа дырхалахьеит, аҭацаагарақәа раан, аха урҭ зегьы ԥсыуа кәасқьақәан-тәа! Аха ани: «Уаԥсыуазар...» – ҭахак ааинаҭомызт уажәы. Ных, ахьыӡи ахьымӡӷи рзоуп ауаҩы дызшоу! Иҽы ахы ааирҵәин, рышҟагьы иҿынеихеит. Аҳәсахәыҷқәа иара иахь иааԥшуа, иҳәҳәангьы аинҟьара иналагеит. Аҽыуаҩ дышнеиуаз амардуан дназааигәахеит. Иҽы ахы џьбара дааҩаханы, иҿаҵәиуа иҿаз амҿтәы мардуан иарбаны, агәаҽааниҵеит: Нас:
– Аат, Мақар! – ибжьы нақәырганы, ишьхәагь нарбаны, аҿынаирхеит. Аҽгьы аҽыуаҩ игәы амамзи, наҟааҟ жәларык шазыԥшуаз адырын, дамырԥхашьарц агәыӷьра аԥызо инаҿалеит: ашьапқәа рмаршә кны, амца рыцрыдды. Амардуан аҿаҵәирҭаҿы ианнеи, иҭшәамзи, ишамкуазгьы дырны, аҽеиҵацалаӡаны икҿаҵәиит, аха убасҟан, аԥхьатәи ашьапқәа ықәҟьан, наҟ-ааҟ ицеит. Аҳәсахәыҷқәа рыԥсқәа ӡаны, рҭаҷкәым раҵәа хәыҷқәа ргәыдырӷәӷәала иԥшуан, арахь иԥшуан уажәы ашҭа иазымкуаз аџьаргьы.
– Аат, Мақар! – уажәы иаҳагьы иҵарны ихаҵабжьы нақәиргеит аҽыуаҩ. Аҽгьы уи иархаҵан, агәы аԥсахит.
– Уаҟәыҵ, баба, уаҟәыҵ!
– Машәыр умыхьааит, дад!
– Иазхоуп, уара, иазха!
Игон ауаа рыбжьқәа. Аха аҽыуаҩ ус аламала ихьаҵуаз иакәмызт. Уи адыруан аҽгьы. Ахгьы агәра ааганы аҿынанахеит.
– Сара издыруан уи дышхалоз! – лҳәеит ԥҳәызбак, илзымчҳакәа аҽы ахы-аҿы шьышьуа.
– Абарҭ аҳәсахәыҷқәа иаарылукаауа уара дутәуп! – дгәырӷьаҵәа ҿаалҭит даҽаӡәгьы, дхаҿымраха лҩызцәа даарылҵны.
– Уҽыжәҵны, аҿы ианкны илбааг!
– Ушыбзиоу уҽыжәҵ, с-баба!
– Аԥсынҵры уоуааит, дад!
Ҵаҟантәгьы игон абыжьқәа. Аха иара, аҳәса хәыҷқәа
зегьы блала иааимидан, ҩаԥхьа иҽы агәаҽанҵаны, аҿылаирхеит. Ани амардуан аҿаҵәирҭа уажәы иаҳагьы ишыуадаҩыз дырны, иҽы ишьхәа арбаны, ибжьы анақәирга, иеиҵас иууаӡа иԥаны, ишиашаз ицеит. Еиҵаӷәӷәа игылаз аҳәсахәыҷқәагьы, дара ахацәагьы, илас-ласӡа рыԥсқәа ааивыргеит.
– Бзиоуп, аха, иара дызусҭада, уара? – ҿааиҭит макьанагьы ишанханы игылаз абырг Ила Папаа.
– Хәамԥа Бебиа иоуп! – иҳәеит уи ибзианы дыздыруаз Кәарсантел Цмитиагьы.
Мчыбжьыкгьы мҵыцкәа Шьару Папаа имӡырхаҿы аҟәҟәаҳәа ахысыбжьқәа геит. Иҟоузеи, уара, аԥшәма
ибзарӡы ааҩуазар? Мап! Уи иӡбахә ахьааҩрыз ддәықәрымҵеит Аԥсны аӷацәа. Хәамԥа Бебиа ԥҳәыс дааигеит ауп. Аџьажә ақыҭа ахада Расҭа Паҷкәариа иԥҳа Гьагьашьа Паҷкәариа-ԥҳа дигеит, рҳәеит. Уи уажәы иаҳәшьалҟны диртәон. Аҭаца дрыманы, ҩнуҵҟала ихалоз амардуан иаҿаланы рҿыҩархеит. Аҷкәынцәа наҟ-ааҟ уи иаҿагыланы, аҟамақәа еиҿакшо аихац дагьныҵрыжьит. «Иахьа инаркны аҩысҭаацәа аҟәыблааны, амаалықьцәа ҩналалааит абри аҩнаҭа!» – рыбжьқәагьы надыргеит...
...Аибашьра иаҳа-иаҳа иааскьон.
Нури Папаа аҵараҟнытә данааи, агазеҭ аашьҭыхны днатәеит. Акакала зегьы ибла рхыжьуа дышнеиуаз, руакы дагьазааҭгылеит. Даԥхьацыԥхьаӡа дҳәыҵәыҳәыҵәуа, иаҳа-иаҳагьы даланахалон.
– Аибашьратәыҳәа иаҳәозеи, нан? – ҿаалҭит иан акҿыҩра дахьыкҿаз.
– Уажәы ибасымҳәари! – иҳәеит иарагьы аԥхьара даҟәымҵӡакәа.
...Ԥақәашь ақыҭан унеишь-уааишь ҳәа зарҳәоз нхаҩы наган Ҷуҷ Аҳашба. Уи аа-ҩык ахшара иааӡеит. Жәҩахкыла иаарылукаауаз ракәхеит иԥацәа зегьы: Уаниа, Иона, Ермолаи, Бабышь, Мыџьа.
Аибашьра ианалага, Аԥсадгьыл ахьчаҩцәа ишыруалу еиԥш, аишьцәагьы рҽеибырҭеит, аӷа хәымга иҿагыларцы. Аха иахьнеиз мап рцәыркит. Аиҳабы Уаниа Аҳашба Ԥақәашь ақыҭан аколнхара ахантәаҩыс
дызлаҟаз ала, ақыҭа иаҳагьы аиҿкаара аҭахын, аҭыԥантәи абаталион аԥҵатәын, уи напхгара аҭатәын. Арахь хазгьы аброн иман. Уажәтәи аамҭазы ақыҭа хагыла ӷәӷәа дамамкәа ус ааныжьра ҟаломызт. Уи ишьҭанеиуаз Иона Аҳашба ашкол аҟны зеиԥш дыҟамыз рҵаҩын. Ахацәа арҵаҩцәа зламаҷыз ала, аӷа иаҳа-иаҳа дызлааскьоз ала, араҟагьы аибашьцәа ҿарацәа еиҿкаатәымзи, аброн иҭаны ддырхынҳәит. Ермолаи Аҳашба 1937-тәи ашықәса еиқәаҵәақәа зыхганы, аарла зыԥсахәага зманы иааз ауаҩы уажәы «дыгәрагамызт», Аԥсадгьыл азы ақәԥарахь дыргомызт. Мыџьеи Бабышьи Тҟәарчал ашахта иҭан, урҭ усгьы аброн змаз шахтиорцәан... Аишьцәа араҟа рыда ԥсыхәа ыҟамкәа ианыҟала, иааицәажәан абасгьы рыӡбеит. Ҷуҷ Аҳашба ихаҭагьы зыԥсы злаз нхаҩымзи, иԥацәагьы акы иаҵахо иҟазма, шә-нызқь мааҭ ааизганы, авиациатә зауад ашҟа ишьҭны рыхьӡала аҳаирплан еибашьра идәықәырҵеит. Уи реиҳа иахьшәарҭаз Ҟрымтәи аибашьра иалахәын, аишьцәа Ҳашаа рыхьӡала иеибашьуан, аӷа дԥыххаауа. Сталин инапы аҵаҩны, Ҳашаа иҭабуп ҳәа раҳәо агазеҭқәа рышҟагьы агәырӷьаҿҳәаша аҿынанахеит...
– Аԥсуаа ахьыӡ ду рчаԥеит! – иҳәеит Нури Папаа, агазеҭ ианыз иан илаҳәан данаалга, игәырӷьара ҳәаак амамкәа. – Ас иҟоу ауаа аибашьраҿы имиааирцгьы залшом!... – нациҵеит уи аҵыхәтәан.
– Ҳашаа уаа дуқәоуп, жәла бзиақәоуп! – илаҳаз џьшьо, дагьеигәырӷьо аҳәара даҿын уи иан Дуниагьы /
ус акәын Кәакәала Бебиа-ԥҳа араҟа ишларҳәоз/, – урҭ хьӡы-ԥша змоу ауаа нагақәагьы рхылҵхьеит: Арсен Аҳашба, Липа Аҳашба, Мамсыр Аҳашба. Мушьни Аҳашба... Убри аҽны инаркны Нури Папаа ибла ааихьишьыцыԥхьаӡа, иааины иаахгылон ани аҳаирплан аҩыра ҿаҿақәа анны: «Аԥсны. Аҳашба». Уи уажәыуажәы ҵәҩанҵәы ихаҵәрыло, хакәыла аӷа ишҟагьы аҿынанахон...
Алагарҭа змоу зегьы алгарҭагьы рымоуп. Аибашьра еилгеит, Аԥсадгьыл иреиӷьыз аҵеицәа аԥсы иаҭаны. Аԥсҭазарагьы иаратәы ҟанаҵо аҿынанахеит.
Аҽны амра хааӡа иԥхон. Амшын агәы ихыхәхәала исуан агаԥшагьы, мыцхәы игәыҟаҵагаха. Ацәқәырԥақәа хьарчуа аҟәара рыҽныларыԥсон. Агаҿа иаваланы инеиуан гәыԥҩык астудентцәа. Аҷкәынцәеи аӡӷабцәеи. Рызхарагьы рзеибыҳәомызт. Урҭ хәыҷы-хәыҷла инеихьшәшәа-неихьшәшәо, реиҳа згәы еизцоз ҩыџьа рхалагь иааизынхеит. Аԥҳәызба шьха ҭыԥҳак дахьубахьоу дыҟан: деиқәаны, лыхцәы-жәпа дашьаҳауа, лӡарахы ҭыгьагьа, лшьабысҭа шьапқәа кала-калаӡа. Арԥызба даԥшьын, алыӷәра хыла иҵиԥссо, ижәҩахырқәа 8џаџаӡа, аҳәсахәыҷқәа реиԥшҵәҟьагьы дыԥшӡан.
– Саҭамзааит, аха уажәшьҭа ма ҳаибадырыр ҟамлари?! – ҿааиҭит иара игәы ҵыс-ҵысуа, дара ааизныжьны рҩызцәа бзиа ианынаскьа.
– Изыҟамлозеи, иҟалоит! – лҳәеит ларгьы
реибадырра цәгьа илымбо. – Сара с-Ҳаш-ԥҳауп, Фениа сыхьӡуп. Арҵаҩратә ҵараиурҭа сынтәа салгоит...
– С-Ҳаш-ԥҳауп бҳәоу?! Сара Ҳашаа бзианы издыруеит... – дгәырӷьаҵәа ҿааиҭит иаргьы.
– Ибзианы издыруеит уҳәоу?! – оумашәақәа илбеит лара. – Уеизгьы иудыруада умҳәои?
– Зыхьӡала аҳаирплан еибашьра идәықәзҵаз аишьцәа... – лаҭеикит иара.
– Сталин иоума иуазҳәаз? – лкьатеиах ԥҵәо лыбжьы нхалалҵеит лара.
– Сталингьы исеиҳәеит, Аԥсны зегьгьы рыӡбахә рҳәоит! – иҳәеит иара.
– Урҭ сара сашьцәа гәакьақәа роуп... – илҳәарц шылҭахымыз, ишыҟалаз лзымдыруа, иналҿыҵҟьеит лара.
– Аиаша бҳәону, ус анакәха исбырдырроуп! – нациҵеит иара.
– Мшәан, урҭ здыруеит зҳәаз уара уакәӡами? – дԥышәырччо ицәажәара ааиԥылҟьеит лара.
– Урҭ здыруан зегьы ишырдыруа, уажәшьҭа исҭахуп иааигәаны издыррацы!.. – дааҭгылеит иара.
– Ҵаара ԥхашьарам... Иааигәаны... ухьӡи ужәлеи соуҳәар ҟамлари? – уаанӡа дахьеилылымкаацыз лхы гәыбӷан налҭеит лара.
– Сара абраҟа аҵара сҭоуп... – уаҳа акы инамырҳәеит иара.
...Уаха чаран. Усҟан уахынла акәын усгьы ачарақәа
аныруаз. Амшага дуӡӡа ани иазҭахуадаз, ауаа еснагь еилахамзи. Насгьы изааӡарызеи, уахынлатәи ачара даҽа цәак ахоуп, даҽа ԥшӡарак аҵоуп, афаст!.. Аԥшәма Шьару Папаа дандырӡ инаркны, раҳәшьа иагьа напы лыдыркылазаргьы, аҩнаҭа абла ааиҵыхны рацәак изымыччацызт. Уаха Шьару иԥа Нури Папааи Ҷуҷ Аҳашба иԥҳа Фениеи рыԥсҭазара еиларҵон. Аҳашбақәа раҳәшьа ус аламала хаҵа дрышьҭуа иҟахызма!.. Ларгьы макьана цқьа дымнаԥшы-ааԥшыцызт, ҩбагьы уи агыруа дахьиццоз рҭахымызт... Аха, ихы-иҵыхәа анеилыркаа, иамарымкит. Саргьы сыҟан абри ачараҟны. Аиаша ауми иаҳҳәара, уахь сгара ҟазҵаз, уи ачара сырбара аҵкысгьы, аҩны сыздырбоз дыҟамызт ҳәоуп сгәы ишаанаго. Усҟан ус ачарақәа еиҵҳәаны ируӡомызт. Амала уаазыхоз зегьы унацәахы адуфало иҟарҵон. Зегьы ақыҭа иалҵыз акәымзи. Уажәшьҭа аҭацаагацәа аауазар акәын. Нахьхьи Ҩекәуаа рхәахьы рлымҳақәа кыдҵаны иӡырҩуа иалагахьан, уажәымзар-уажәы ахысыбжьқәа анбагои ҳәа. Абысҭақәа хаббала иуны иақәгылан. Акәацқәа ҭахә-ҭахәӡа ижәны ахьыруа чуанқәа ирҭан. Аишәа еиҿаԥшьқәа чысла ихыбны игылан. Аха иҟамызт дара...
Амра жәхьан еиԥш иҩеиуан, Папаа ҵаҟа ирыҵгаз аџьар рымҩа ианыланы рҿаархеит аҭацаагацәа. «Амра рықәыԥхо иҟарҵо аабароуп арҭ ҳҭацаагацәа. Иҟалҵо аабароуп ари ҳҭаца, аԥсуа ԥҳәызбагьы?!» – агырҳәса-хәыҷқәа акәасқьа абарҵахь еижәыланы анеира иаҿын.
Саргьы, ес-иҟасҵалакгьы, ҩыџьа аӡӷабцәа рыбжьара схы ныбжьсырҳәҳәеит, хәыҷы мыжда шырҳәоз. Амҩа иааныҵны, аҩадара икыдланы рҿаархеит аҭацаагацәа, амӡырхаҟны раԥхьа инеины, амардуан ахалара рҽазкуа. Аха Папаа рбарҵа ду амардуан ҩнуҵҟала акәын ишҿаз, уи халашьас иҟарҵоз сыздыруамызт. Сара иара иахьагьы сыбла ихымҵӡо ихгылоу урҭ рбаҳча еижәхашьшьылеи рымӡырха ԥшӡеи ракәын. Саԥыҩлан исҳәоит...
Ҳастудентцәан. Ақырҭуа шәҟәыҩҩы Илиа Ҷавҷаваӡе ииубилеи мҩаԥыргон дахьиз-дахьааӡаз ақыҭа Сагурамо. Убрахь ацара ҳақәдыршәеит иахьатәи ҳҵарауаҩ ду академик Сергеи Зыхәбеи сареи. Ҳашнеиуаз уи дахьыршьыз Ҵиҵамури ҳааҭгыланы иаҳдырбеит. Аха сара иахьагьы сыбла ихымҵуа уи Сагурамотәи иаҳҭынра ауп. Ар рымҩа аҵсны ишнеиуа, иааҵәины дара рышҟа аҿынанахон. Иаҳа-иаҳа аҩны иазааигәахацыԥхьаӡа, иаҳа-иаҳа аҽышьҭыхуа. Ахәы акәаԥраҿы иқәгылан хԥаны иеихагылаз уи иҩны. Ихалон амҩа аӡахәа рацәа аҽавакны, абаҳчара еижәхашьшьы иҵаланы, аҽышьҭыхуа... Ссиршәақәагьы иԥшӡан. Иара убасҵәҟьа акәын ишыҟаз Папаа рынхарагьы. Мап, аиаша ауми иаҳҳәара, иаҳагьы иеиӷьын. Аӡахәаҭра, абаҳчара, ашьхагәара аҽаваршәны... Араҟа ашҭагьы ҭбааны, иагьа аҽы урхәмаруазаргьы абӷеиҵыхырҭа бзиа аман. Уажәы абри амӡырха ԥшӡа иааҭалаз аҭацаагацәа еилахынҳәуан, амардуан ахалара еимаркуан... Нас
еиқәырццакны аҟәҟәаҳәа ахысыбжьқәа геит, игеит еишьҭаххы...
...Шықәсык ааҵуаны, Ӷәада аграном хадас аус зуаз Нури Папаа иҳабла даалалеит, иахьа агазеҭ ианихыз ажәеинраала ацәаҳәақәак уажәгьы ихы иҭагьежьуа:
...Сашәабжь ухыҩуа
шьыжь-шара уаԥыл;
Уизыӡырҩ аԥсҭазара
азышәаҳәаҩ Џьамбул!
Убри аамҭазы аҟәҟәа-ҟәҟәаҳәа еишьҭаххы ахысыбжьқәа геит. Иҟалазеи, уара? Дыццакны иҿынеихеит иаргьы. Аха рацәак дмышьҭыкәа ахәыҷқәа еибарыҩуа иааиԥылеит, гәырӷьаҿҳәаша ргаразы.
– Иҟоузеи, уара? – изымчҳаит Нури Папаа.
– Нури Папаа ԥа диоуит! – рҳәеит ахәыҷқәагьы, изарҳәоз иара иакәӡамшәа.
Игәырӷьа игәы иамкуа, иџьыба дынҭалан аԥара ҟаԥшьқәа рызшо иҿынеихеит.
«...Уизыӡырҩ аԥсҭазара азышәаҳәаҩ Џьамбул!..» – даҽа зныкгьы иқьышә иаақәххит иахьантәарак ҭаха изымҭоз анҭ ацәаҳәақәа. «Џьамбул ихьӡзааит!..» – ааҭирҟьеит уи изгәамҭаӡакәа, ишьаҿақәа иаҳагьы инарццакны...
...Шәааи, ҳарзыӡырҩып, шәҩыла аҿар дырра ҵауылала еибыҭаны, аԥсҭазара ду ашҟа амҩа
иқәызҵахьоу ҳҵара-уаа бзиахәқәа, аиҳәшьцәа Валиеи Сариеи Амҷ-ԥҳацәа...
...Нури Папаа аҩбатәи изанааҭ ала Ӷәадаҟа дрышьҭит аграномс. Ӷәадаҟа дрышьҭит актәи изанааҭ абухгалтерразы иқыҭа гәакьаҿ аҭыԥ шыҟазгьы. Кәачара усҟан Очамчыра араион аҟны ақыҭа ԥхьагылақәа иреиуан. Уи лымкаала Қарҭаа рыбла ахын. Акраагарҭақәа рыҟны дара ртәык дахагылазар акәын. Уажәы Егырнырцәынтәи ҳасабеилыргаҩыс уахь днашьҭын Доменти Мгалоблишвили. Оумашәа иубаша, ҭыԥ изымҭоз рцас аҟынтәгьы, Нури Папаа уи аҩныҟа дигеит. Папаа рыҩнаҭа думзи, шамаха Кәачара иаарышьҭуаз зегьы дара рышҟа рхы дырхон. Алаӡара ду аман, ачеиџьыка ду аман. Нури Папаа иҩны дыҟан, аҿыцынхацәа иаарҭаххоз зларыгӡоз Кәтол аҭыԥ змауз Шамил Бебиагьы. Уи Кәачараа рмашьына дақәтәан. Уа дыҟан уи иашьа Жора Бебиагьы. Усҟан абжьаратә школқәа маҷын азын, Кәачара ашкол дҭан. Кәтолнтәи аныҟәара иахәодаз?! Ажәакала, аԥшәмацәа раҟара аҭааҩцәа-ԥхьаҩцәагьы рыман Папаа. Ргәылацәа реиԥш, иара Доменти Мгалоблишвили ихаҭагьы, иахьеи уахеи иаҳауаз аԥсшәа илымҳа ашьцыло далагахьан.
Ишаҳҳәаз еиԥш, Нури Папаа Ӷәадаҟа дрышьҭит аусуразы. Ан акәтаӷьцәа илкәыкәааны илааӡаз лыҷкәын, иҭеиҭыԥш ссир анаҩсангьы, иҟазшьа бзиан, мыцхәы иҿаԥсшәа хаан, ашьац змырҟьыцуаз уаҩԥсын. Уи Ӷәадаа абырсааҭк деицгәарҭеит, бзиагьы дырбеит.
Аҩныҟагьы даазышьҭуадаз: аусура амш шаанҵәалак, деимакны рыҩныҟақәа днарыԥхьо иалагеит. Еиҳараӡакгьы Лыԥи Мелтони Ашәаа рҭаацәарақәа. Урҭ х-ҩык аишьцәеи ҩыџьа аиҳәшьцәеи ыҟан.
Аџьынџьтәылатә еибашьрахьтә изыхнымҳәыз урҭ рашьеиҳаб Ԥеиԥеи (Костиа) дахьиеиԥшныршьалоз азы, Нури Папаа днаԥхьаны, ауаа идгаланы, ицынхәрас дҟарҵеит.
Ақырҭуара иаҳа-иаҳа аҽарӷәӷәон. Лассы-лассы иаарышьҭуа иалагеит Жәыргьыҭтәи ҩышықәсатәи аҵараиурҭа-инкубатор иалдыргоз арҵаҩцәа. Аха, иџьоушьаша, аӡә лаҵкыс аӡә деиӷьын иаарышьҭуаз аҳәсахәыҷқәа: убас рнаалашьа бзиан, убас иԥшӡақәан, убла ихызар ихухрымызт... Урҭ аазышьҭуаз зегьы азԥхьагәарымҭози: иахьнеиуа аԥсуаа ирыццап, рҭаацәарақәа қырҭуартәып ҳәа... Аха араҟа урҭ, еснагь еиԥш, агха ӷәӷәа рыхьуан. Агыр ҳәса хәыҷқәа ҭацацәас зыҩнаҭа иҩнанагалоз, дара рақырҭуара ахаҭыԥан, хара имгакәа рхаҭақәа аԥсыуа ҭацацәаны иаақәгылон... Ҩажәак еихысҳәаалоит. Сара усҟан Џьгьарда ашкол сҭан. Ақырҭуара анааи, ажәҵарақәа реиԥш иаанагаз аҳәсахәыҷқәа, ҳадырԥхьарц ҳакласс ианааҩналалак, ҳашхәыҷқәазгьы ҳабла хызкуаз арҭ аԥшӡақәа, анс иаанрыжьуа иҟазма Џьгьардаа рыҷкәынцәа, имҵԥааны иргеит. Шәрыхәаԥши изакәытә хшароу урҭ Аԥсны иазырааӡаз, Шоҭа Габелиа иигаз ҳарҵаҩы Назико Бериа, Нури Аӡынба иигаз Флора Қебуриа... Уи бзиоуп. Аха сара гәыҵхакгьы сымахуп: избан мшәан абри аԥсуаа
рыҷкәынцәа жәынгьы-ҿангьы Егырнырцә ицаны агыр ҳәсахәыҷқәа ҭацацәас изааргоз? Аԥсны аҳәса ԥшӡақәа маҷызма, рыбаҩ иацәаашьозма, ахшара маҷыҩны ироуазма, абхәараа црыхацәазма?.. Иҟалап дара рхаҭақәа арахь иаҳа рхы кыдызҭгьы. Шаҟа аиҭанеиааира аҽарҭбаауаз аҟара, урҭ арахь раарагьы мариамхози. Убриазы акәхап Нестор Лакоба изиҳәазгьы: «Агыр ҳәсақәа хшара данроуа – ртәарҭақәа Аԥсныҟа идырхоит!..» – ҳәа.
Мелтони Лыԥи раҳәшьаԥацәа: Гьаргь, Валиа, Сариа, Федиа, Аполлон, Борис Амҷаа Ӷәадатәи аашықәсатәи ашкол иҭан. Раԥхьатәиқәа ахҩык уажәы араҟа излалгоз ала, рҵара иацырҵар акәымзи. Раб Алеқсандр Амҷба Аџьынџьтәылатә еибашьраҿ хабарда дыбжьаӡит. Ран Зина Ашә-ԥҳа, жәларак лыхшара лашьцәа рыцхыраарала ршьапы иқәмыркьысӡакәа ишылааӡозгьы, иахьцалак лзеиԥшны дыҟамызт. Ран лаҳәшьа Роза Ашә-ԥҳа, лхаҵа Владимир Константиниԥа Ҭыжәба, иеицырдыруаз арҵаҩы, Очамчыратәи аҩбатәи аурыс бжьаратә школ адиректор иара ишҟа игарц далагеит, аха араионтә ҵараҟәшаҿы ирымуит: ҳара қырҭшәала акадырқәа зазыҟаҳҵо, уара аурысра рылауааӡарц азы аума ҳәа аҽыԥныҳәа наиҭаны. Убасҟан Нури Папаа аӡәгьы уаҳа акы ааимырҳәакәа, Валиагьы Сариагьы, рашьа Гьаргь раԥхьа днаргыланы, аҩныҟа иааигеит, Кәачаратәи абжьаратә школ иагьҭеиҵеит.
Лыԥ Ашәбеи Хәамԥа Бебиеи еиқәлацәан. Бзиагьы иеибабон. Аҩыџьагь шәаҳәаҩцәан, кәашаҩцәан, ҽыбӷаҟазацәан. Еизара дук аҟны урҭ аԥхьахә аарымгакәангьы шԥазалшоз. Уимоу ԥҳәызба ссирк деицыргәаԥханы, ианлеицҽырбозгьы ыҟан, рҳәеит. Уажәы Лыԥ Ашәба иԥсы еиԥш бзиа иибоз иҩыза гәакьа Хәамԥа Бебиа дышиаҳәшьаԥаз анидыр, Нури Папаа анс даанижьуа дыҟахызма?!
Ақырҭуара иаҳа-иаҳа амҵәыжәҩақәа еиҵнахуан. Иаҳа-иаҳагьы ашәшьы рханарԥон, аибашьра ашьҭахь, иара усгьы абӷеиҵыхра зцәыуадаҩыз аԥсуа ҿар. Ашкол аҟны ҩыџьа аԥсуаа неидгыланы иаацәажәар; цәы-цәыцәы ҳәа рқьышә иқәҵаны инеицаркуан, егьырҭ амчра змаз аҵаҩцәа. Убасҟан дааины урҭ даарҿагылон, макьана дышхәыҷызгьы, Џьамбул Папаа: «Арҭ ргәы ншәырхар ҟалаӡом, сара саҳәшьцәа роуп, шәынсырҵәоит!..» – илаба хәыҷы ааирҟым-ҟымуан иара. Егьырҭгьы ари ихәыҷра аҿаԥхьа акгьы рылымшакәа инхьагәгәа рҿынархон. Даарак ирҭахымзаргь ҟаларын Кәачараа ари ахәыҷы аурыс сеқтор дахьҭаз. Иан Валентина Ҷуҷ-иԥҳа Аҳашба аурыс бызшәа ахьыдлырҵоз... Араҟа аус руан иара убас Вианор Смел-иԥа Занҭариа, ашьҭахь иара иԥҳәысхаз Нора Илиа-иԥҳа Папаа, абарҭ ҳаиԥш аԥсшәа зҳәоз Шьалуа Маниа... Кәачараа рыхшара ирыламзи Џьгьардаагьы, Ӷәадаагьы, Ҷлоуаагьы рхәыҷқәа. Урҭ рҟны абжьаратә школқәа ауҟахыз?! Амала
иџьашьатәуп, Кәачара еиԥш ақырҭуара злысны иҟаз ақыҭан, аурыс сеқторгьы ахьыҟаз, иашоуп уи аа-класск ракәын, аха... Иҟалап уи Кәачаратәи ачаи фабрика ацхраазаргьы. Уаҟа имаҷҩымкәа аурысқәагьы аус рымуази!..
...Қарҭаа инадыркны: Ӷәадаа, Кәтолаа, Кәачараа рхаҭарнакцәа Папаа рыҩны уаха чаншьҭахь ианааилатәалак, лафк аацәыригон Шамил Бебиа:
– Иахьа Очамчырантәи априкапион даҳзаарышьҭит. Амала, ишыҟалаз здырхуада, ааилашәшәымҭазы ауп Кәачара данааизгьы. Аӡәгьы дыҟаӡамызт, аҟарул ида.
– Иабацеи, уара, арҭ – игәы иааҵаххны ҿааиҭит асас, рҽеибаркны иахьиԥымлаз гәалсс иҟаҵаны.
– Ицеит... – иҳәеит аҟарулгьы уи ицәажәашьақәа рацәак игәамԥхаӡакәа.
– Иабацеи, уара? – иаҳагьы даргәааит априкапион. – Ҩыжәра ицеит, – иҳәеит аҟарул.
– Сшаауаз рзымдырӡози, уара? – иаҳа-иаҳа деицралон асас.
– Ирдыруан, абра аӡә даараны дыҟоуп, амла дакуазар дҳашьҭаланы днеиааит, рҳәеит... – акашәагьы димԥхьаӡеит аҟарул.
– Иабыкәу уара иахьцаз? – амла дакыҵәҟьозу, аҩыжәра бзиа ибозу узымдыруа дааҿагә-ҿасит асас.
– Иахьцаз сыздыруам, аха... – абнахьхьи аҳәеиқәаҵәа умбои, – ирбага нацәа наирххеит аҟарул. – Уцаны убри ахәы уқәгыланы уааӡырҩыр –
рашәаҳәабжьы уаҳауеит. Амала иржәуа уатказар рашәаҳәабжьы лассы иуаҳауеит, ус акәымкәа иржәуа ҩызар – акыр уԥшыр акәхоит...
– Ааит, уара, алаӡахша, иусырбап сара прикапион сакәзар!.. – ихысга нацәа ирҟым-ҟымзаап асасгьы, дахьцара изымдыркәа даақәгьежьааны.
– Исумырбакәа смаҵура ду самухра уҟоуп! – иҳәазаап аҟарулгьы.
...Мҽышак аҽны аԥшәма ԥҳәыс лыҷкәын абасгьы наидылҵеит.
– Нан, ҳкамбашь хьарыданы ицеит, аӡмах ишҭатәоу абат ариир ихәаҽуеит. Унарышьҭаԥшыроуп!..
Нури уаҳа иан лажәа ааҩбамтәкәа, иҽааибыҭаны дындәылҵит. Акыраамҭагьы дыҟамызт. Амра лҭагьалоны даакылсит уи аԥхӡы иҿашы. -Археи аӡыԥшаҳәеи иааимызымдаз ҳәа акгьы ыҟам... Акамбашьқәагьы рацәаны избеит, аха ҳара ҳтәқәа сзымдырит, иҳәеит Нури ихы гәыбӷан аҭо, ихахәы ааилажәжәаны.
– Уара, гәыла папанҵҟәырк дҳаман. Аҩыжәра дханагаланы ихәыҷқәа анизымдырыз еиԥш, ҳкамбашьқәа шԥоузымдыри?! – лҳәеит иангьы, аччара даманакуа.
Сааҭкгьы мырҵыкәа ихьарыдан ицаз ркамбашь аԥа аҵакәашо, иман ашҭа дааҭалеит Џьамбул хәыҷы. Иандугьы лгәырӷьара лзымҵәахуа уи днеиԥылеит: «Мерд!» «Мерд!» – ҳәа лқьышә иаақәыхх-аақәыххуа.
Нас лыҷкәын ишҟа даахьаҳәны, абасгьы ҿаалҭит: – Ари дзакәхо убап! – лмаҭа даалгәыд-лыҳәҳәаларц лҿыналхеит лара.
«Нан, Сара с-Бебиа-ԥҳауп, сымшьҭагьы бзиоуп!» – ҳәа аекзаменқәа раан агәашә аҟны ашәч махәқәа кны дызԥылоз лысасцәа хәыҷқәа – лыуацәа ҿыцқәа Валиеи Сариеи, рашьа Гьаргь Амҷба раԥхьа днаргыланы, хьӡыԥшала изылгаз Кәачаратәи ашкол ааныжьны Қарҭҟа ицеит, аҵара ду иашьҭаланы.
Шықәсқәак рышьҭахь, Кәачаратәи аашықәсатәи аурыс школ далганы, Очамчыраҟа ма Тҟәарчалҟа ҳәа ихы шдырхозгьы, Аҟәа дааны ҿыц иаадыртыз ашколинтернат дҭалеит Џьамбул Папаагьы.
...Аԥсуаа ирҳәоит: аӡә дызмоу – аӡәгьы димаӡам; ҩыџьа змоу – иҟам-иным иоуп; хҩык змоу – аӡәы димоуп. Уи нахыстәиқәа рҟны ауп аҿиара ахьыҟало ҳәа.
Нури Папааи Валиа Ҳаш-ԥҳаи ԥшь-ҩык ахшара рхылҵит: ҩыџьа аԥацәеи ҩыџьа аԥҳацәеи. Урҭ рани раби злаҵарауааз ала, дара зегьы аҵара иашьҭалеит. Уажәы урҭ инарылыҳәҳәаны ақыҭа иалҵызгьы, рашьеиҳаб Џьамбул иоуп. Уи дызҭалаз Аҟәатәи ашкол-интернат даҽакы иеиԥшымызт. Ақалақь-баҳча аханы ашьха иқәгылан. Арантәи анапсыргәыҵеиԥш Аҟәа уалаԥшуан. Амшын агәы ухыԥшылон. Уимоу, амш анбзиаз, Ҭырқәтәылантәи ашьха каибзиқәагьы унарҿаԥшуан... Ԥсабарала ари аҭыԥ ахара ушарԥшуаз еиԥш акәын, адырра ҵауылагьы шунаҭоз. Џьамбул Папаа, аҵараҟны
уиҿыԥшыртә дахьыҟаз анаҩсангьы, аҩызцәа ҿыцқәа рырҳара бзиа ибон, инаалашьагьы ҟаимаҭын, иҿаԥсшәа хаан. Иара иаԥсшәа ахаҭагьы иаҳа-иаҳа аҽарыцқьон, иаҳа-иаҳа иҭышәынтәалон. Ара дызлагылаз зегьы аԥсуаа ракәымзи!..
Абар, иахьа уи иҩызцәа дшыргәаладыршәо.
Аԥсуа радио амузыкатә маҵзура аредакциа аиҳабы Нора Барцыц-ԥҳа:
...1960 шықәса. Усҟан Аԥсны аҵара аминистрс иҟаз Григори Иван-иԥа Чыкәбар ибзоурала иаартхеит Аҟәатәи ашкол-интернат. Иааиртит уи дықәԥаҵәҟьаны, Қарҭаа дырҿагыланы. Хара дымгакәа имаҵурагьы дамырхит. Аха аус злоу иахьагьы иҟоуп уи иааиртыз аҵараиурҭа, абиԥарақәагьы ааӡоит. Иагьырыӡбеит усҟан ари ашкол-интернат зегь рыла иҿырԥшыгахарц. Ихьыӡгьы ахырҵеит Аԥсны аҵара-ааӡаразы акыр џьабаа збахьаз, Аԥсны апатриот ду Кондрат Ӡиӡариа. Аинтернат зегь рыла ибзианы еиқәдыршәеит. Ақыҭақәа инарылалан, ибзиаӡаны аҵара зҵоз ахәыҷқәа еизыргеит. Ҳәарас иаҭахузеи, раԥхьа иргыланы ацхыраара зҭахыз ахәыҷқәа. Рҵаҩцәас иаарыԥхьазгьы убасҵәҟьа иҟаз ракәын: аԥышәа бзиа змаз, иазыҟаҵаз, зыԥсы ахҭнызҵоз... Аха зегь раԥхьаӡа иргыланы, ашкол-интернат даҭахын ахагыла бзиа: аиҿкаара злаз, адисциплина змаз, ааӡаратәы здыруаз, аԥышәа змаз, аԥсыцқьа... Дагьырыԥшааит убас иҟаз ауаҩы. Леила Николаи-иԥҳа Ачба.
Ақыҭантәи иааргаз ахәыҷқәа, ибзианы аҵара зҵоз шракәызгьы, ирылааӡатәыз даараӡа ирацәан. Леила Николаи-иԥҳа аӡәаӡәала ахәыҷқәа днаҳадтәаланы, амҳаҵә шаҵшьтәу, ачқьыԥ акышьа инаркны зегь ҳлырҵон. Ақыҭа хәыҷқәа ачеи ақашьи еидкыланы изфоз дубарын, акисели ачеи еидкыланы изфоз дубарын, астол зҽахажьны крызфоз дубарын. Аамысҭашәала атәашьеи агылашьеи, акрыфашьеи акрыжәшьеи хаҭала зегь ҳлырбон Леила Николаи-иԥҳа.
Абарҭқәа зегь раан, уи Џьамбул Папаа иааигәара зынӡагьы днеиӡомызт. Усҟан ҳара иабаадыруаз уи дызлыҵыз аҭаацәара закәыз, ашьҭахь ауп зегьы анеилкаахаз. Џьамбул ауаҩаамысҭашәа ззырҳәоз иакәын. Уи имҳаҵәкышьагьы хазын, ичқьыԥкышьагьы... ма иаԥхьа џьара хәашак нықәшәаны шԥазалшоз. Леила Николаи-иԥҳа ауаамысҭашәақәа лымкаала ҳаҭыр рықәылҵон, бзиа илбон. Иара убри акәзаргьы ҟалап ҳкласс анапхгаҩыс дзалҭаз Ирина Анатоли-иԥҳа Ҩардангьы. Ҳдиректор апианино даҿатәаны иаҳзалырҳәон. Иагьҳлырбон аҷкәын аӡӷаб кәашара дышнеиԥхьаша. Кәашан шьҭахь лҭыԥ ашҟа дшааигаша, ҳаҭырқәҵарала. Леила Николаи-иԥҳа Ачба – аԥсыуа Макаренко дун. Уи алафҳәашьагьы иссирны дақәшәон. Ӡынрак азын ҳашкол амца ҭазҵоз аурыс арыжәтә иамхажәын, адырҩаҽны аԥхарра ҟамлаӡеит. Ҳдиректор ани аҩыза лычҳауа дыҟахызма, оума изаалцеит. «Усҵәҟьа бысмацәажәан, Леила Николаи-иԥҳа! Сара
аԥсуаа Асовет Мчра шәзаазгаз соуп!..» – ҿааиҭит аурыс мцаҭаҵаҩы. «Ҟоҳ! Асовет Мчра ҳзааумгакәа, суркьаҭеит. Уи акәмызҭгьы сара иахьа сшьамхы еиқәыршәны, саҳкәажәха стәазаарын!..» – иаҭалкит ларгьы.
Џьамбул Папааи сареи ҳҩызцәа раасҭа ҳаиҵақәан азыҳәан, аԥхьатәи апартаҿы аидтәалара ҳақәшәон, ныҟәара ҳанцоз ҳнапқәа еибаҳаркуан, иаҳагьы ҳаидҳәылон. Убриазы акәхап ҳҩыза Шьалуа Аҳашба уажәы-уажәы иназҳақәҿиҭлоз: «Нора-Џьамбул!» – ҳәа. Урҭ рцас аҟынтәгьы зны Џьамбул аҩнынтәи данаауаз:  – ҳәа ашәа зныз апластинка сзааигеит.
Аҵара раԥхьа инаргыланы, зегьы рзы зегьы ирылкаахаз ахәыҷқәа Москваҟа еқскурсиа илышьҭразы аицлабра рыбжьалҵеит Леила Николаи-иԥҳа. Аҵыхәтәан зегь рыла иалкаахеит ҩ-класск. Ҳдиректор урҭ акы Москваҟа идәықәылҵеит, егьи – Ленинградҟа. Ҳарҭ Москваҟа ицоз иҳаццарц зҭаххаз аҭаацәагьы рацәаҩхеит. Аха зегьы еицҿакны амҩа зырҭаз Џьамбул Папаа иан лоуп, Кәачаратәи аурыс школ арҵаҩы Валентина Ҷуҷ-иԥҳа Аҳашба. Уи лдырра ҵаула иаҩызан лҭеиҭыԥшгьы, лаамысҭашәарагьы. Исгәалашәоит. Москва, аҽынтәи ҳныҟәарақәа рышьҭахь, аӡӷабцәа хәыҷқәа асасааирҭаҿ ҳахьиаз, иаабаз ҳшалацәажәоз, алаф шаҳҳәоз, ҳшыччоз мацара иҟьаҟьаӡа иааҳаршеит. Ари гәазҭаз ҳарҵаҩы ҳахьлырхәырц далагеит. Адырҩаҽнытәи ҳныҟәарақәа рышҟагьы ҳлымгарц
лыӡбеит. Валиа Аҳаш-ԥҳа урҭ рырҵаҩы дындәылганы илалҳәеит: иҟабымҵан ус, арҭ хәыҷқәоуп рыԥсы ахьынӡаҭоу ирхашҭӡом ҳәа. Аха арҵаҩы лара лтәы иалыргеит...
Ҩажәак еихысҳәаалоит. Сара абарҭ ацәаҳәақәа равтор, Џьгьардоуп ашкол сахьҭалаз. Ҽнак, ҳарҵаҩы ацәажәара дшаҿыз, сиԥырхагамхакәа сыҟам, сҩаиргылан, абасгьы ҿааиҭит: «Уара уҩыза ахыҭкәеи, Ленин имовзалеи абара акәым, Тамшь днахыҳәҳәаны џьара дызцараны дыҟам...» 1960 шықәса, октиабр мзазы, ҳпоет қәрахьымӡа Анатоли Аџьынџьали сареи Москва абара ҳцеит. Ҳәарас иаҭахузеи, ҳныҟәарагь Ашҭа Ҟаԥшь ала ҳалагеит. Ҳнеины авождцәа ҳанынархагыла (усҟан Сталингьы амовзалеи аҟны дыкҿан?!..) иаасгәалашәеит ани ҳарҵаҩы исеиҳәаз. Акыр шықәса шыҵуазгьы. Ахәыҷы иаҳауа ихашҭӡом!...
Аԥсны аҳәынҭқарратә шәҟәҭыжьырҭа акорректор хада Флора Герхелиа-ԥҳа илҳәоит.
... Џьамбул Папаа ҳара ҳакласс аҟны зегьы дреиҵан, дагьҳаиҵбын, Игын, дыхәхәаӡа... Икрыфарагьы акыр имаҷын. Ахәыҷқәа зегьы нахаҳаны акранырфоз, иара урҭ аӡәаӡәала ибла нархыжьуа, аарла имҳаҵә наҵишьааҵишьуан... Ааӡаҩцәагьы уи дгәазымҭоз ауракәхыз. Ҽнак, арҵаҩы-ааӡаҩ, ашьшьыҳәа уи иҩызцәа даарыллыԥхьан, акрыфарҭа дныҩнагаланы, ҿыц иааргаз абулкақәа иҿалҵарцы лыӡбеит. Астол днахартәаны гәарҭакгьы наганы инаимҵалҵеит.
«Умыццакыкәан узхара ыф!» – лҳәеит ааӡаҩ. Џьамбул даанаԥшы-ааԥшын: «Иҵегь сҭахуп!» – иҳәеит. «Абааԥсы уара иуфозар...» – лҳәеит ааӡаҩгьы. «Еиҭа исҭахуп!» – иҳәеит Џьамбул. Ҩаԥхьа инаиҭаны ааӡаҩ дындәылҵны дцеит, ашә ныдҵаны. Уи дышцаҵәҟьаз, аҵаҩы ашырҳәа дҩагылан, ибулкақәа зегьы игәыдкыланы, акрыфарҭа дындәылҟьаны, иҩызцәа рышҟа иҿынеихеит... Убри аҽны инаркны џьоукыџьоукы ихәмарны «Булка!» ҳәа инаишьҭалеит...
...Ҳакласс аҟны иҟан аԥсшәаҳәара зцәыуадаҩыз ахәыҷқәагьы. Изҭахыз урҭ аԥсуа аурок аҟнытәи рхы иақәиҭыртәуан. Џьамбул Папаа зынзаҵәык иадамхаргьы иҵатәқәа аанижьны шԥазалшоз! «Сара аԥсшәа бзианы иззымдыруа наҟ идсырҵаразоуп еиҳаракгьы арахь сзааз!?» – ҳәа урҭ дрыхлафаауан иара. Оумашәа иубаша, аԥхын ҳаноурышьҭуазгьы, аҩныҟа акәымкәа, аԥсшәа цқьаны иахьырҳәоз ианшьцәа Ҳашаа рышҟа дцон, Ԥақәашьҟа. Иаҳа дзыдҳәылозгьы ианшьа Бабышь Аҳашба (Чачхалиаа ирааӡоз) иакәын. Бабышь Аҳашба, ишырҳәо еиԥш, ибыз хны иҿан, оумашәақәа еиҿкаангьы дцәажәон, уажәыуажәы алаф налаҵо. Ԥхынрак аҩнуҵҟалагьы Џьамбул иаԥсшәа убас аҽарыцқьеит, ҳазегь иаагәаҳҭаратәы. Оумашәа иубаша, уи ҩажәак иҳәомызт џьара лафк наламҵакәа. Арҵаҩы бзиа димамзи. Зегьы бзиа иаабон Џьамбул аԥсышәала данцәажәоз: иԥшқаны, ихааны, ҳаҭыр ақәҵаны... Ашьҭахь астолқәа анымҩаԥигоз изакәызи ма абыз ҳәа иҿаз, алаф ҳәа иҿыҵуаз...
... Ҵабыргыҵәҟьаны, Папаа рҭаацәарҟны зегь реиҳа аԥсшәа бзианы изҳәоз Светланеи Џьамбули ракәын. Есԥхынра рани раби – Валиеи Нурии рҽааибыҭаны акурортқәа рышҟа ҽыхәшәтәра ицон. Ельдинеи Нугзари ранду лҟны аҩны иаанхон. Светланеи Џьамбули раншьцәа Ҳашаа рышҟа Ԥақәашьҟа иргон. Уаниа, Иона, Ермолаи, Бабышь – раншьцәа жәларак шыҟазгьы, ахәыҷқәа иаҳа ирҭахны иахьаагылоз Ионараа рҟны акәын. Избанзар ара иҟан урҭ иаҳа изыдҳәылашазгьы: Нели, Вова, Иура, Ламара, Полина, Фредик. Урҭ зегьы аҵараҟны ишҿырԥшыгаз еиԥш, иааџьоушьаратәы ҳқьабзқәа мҩаԥыргон: рыламыс, рыпату, раҳаҭыр...
Еиҳараӡакгьы, изакәызеи урҭ аҿаԥсшәаҳәа инарҿыҵуаз. Уи иагьџьашьатәым, мшәан! Рани раби – Гугули Ионеи – Ҳашаа аҩыџьагьы рҵаҩцәаны ашкол аҟны аус рымуази; аҩыџьагь Аԥсны зҽаԥсазтәыз рҵаҩцәа дуқәан. Ари аҭаацәараҟны: Аԥсуара – ԥсыуара иеиԥшмызт, Аԥсшәа – аԥсышәа иеиԥшмызт. Убас иҳаракын, убас ицқьан зегьы.
Есԥхынра абраҟа изхызгоз Светланеи Џьамбули раԥсуара, ҳәарас иаҭахузеи, акырӡа иҳаракхеит. Папаа рҭаацәараҿы џьара ажәытә ажәак анырзеилымкаауазгьы, раԥхьаӡа изызҵаауаз Светланеи Џьамбули ракәын...
Ҩажәак еихысҳәаалоит. Дышԥазыҟаз уҳәарауазеи Џьамбул Папаа ма аҟазара ахаҭагьы. Иџьашьатәуп, ақыҭа иааӡаз ахәыҷы, аҿыханҵеи амузыкеи шаҟа
иҵауланы иеиликаауаз. Уи Москва аординатура данахысуаз, хҭацәыхак шааиоулак, Третиаковтәи агалереиахь иҿынеихон. Уахьынтәи – атеатр Ду ашҟа. Шамаха аоператә шәаҳәаҩцәа дуқәа рконцертк аабжьаижьынгьы шԥазалшоз. Третиаковтәи агалереиа аҟны уи сааҭла усумҭак аҿаԥхьа дгылар илшон.
Џьамбул Папаа абаҩхатәра мҽхакы ҭбаа змаз уаҩын. Уи гәыла-ԥсыла длирик дуӡӡан. Мыцхәы дзыргәаҭеиуаз цәанырра дукгьы дыршаҟьо даман, ацәыргаха дахьымӡеит умҳәозар. Иԥсҭазара аҵыхәтәантәи ашықәсқәа рзын, аԥсра иацәынирхаз ҳаибашьцәа ҳамҭас ирҭаз агитара, угәы ҿнакаауа иаирҳәон, ихаҭа иаԥиҵаз ашәа ссирқәа анҵаны...
Аԥсны Аҳәынҭқарра акьыԥхь аҩны адиреқтор Роман Аргәын игәалаиршәоит:
...Ҳанеибадыр аҽны инаркны Џьамбул Папаа зегьы бзиа даабеит. Ҳарҭ класск аҟны иеидтәалаз зегьы ешьеи еҳәшьеи реиԥш акәын усгьы ҳшеизыҟаз. Аха иара лымкаала даабон, убасҵәҟьа даҳзыҟан иара ихаҭагьы. Иҟалап уи ҟазҵоз Кәачаратәи ашкол аҟынтә дахьааз акәзаргьы. Уаҟа аурыс школгьы ақырҭуа школгьы ыҟамзи. Амилаҭ рацәа еиламзи. Ҳара ҳҟны ҿыц иаадыртыз аԥсуа школ-интернат акәымзи: араҟа ҳара ҳнапала иеиҭаҳҳаз аҵлақәа инадыркны, зегьызегьы аԥсыуала иқәыԥсычҳауан. Аԥсны акәакьқәа зегьы рҟнынтәи иреиӷьыз аҵаҩцәа лыԥшаахқәа реиҳа анапгьы зҭахыз араҟа излеидкылаз ала, урҭ аӡәы џьара
даҵахар ҟалозма?! Дубарын зхызыԥсы мацара иашьҭазгьы. Аха Џьамбул Папаа ус дыҟамызт. Уи амаҭәарқәа зегьы еиԥшны ицааиуан. Алитература бзиа ишибоз еиԥш акәын аматематикагьы дшазыҟаз, егьырҭгьы убыс... Дырмит Гәлиеи Иван Папасқьыри рҩымҭақәа ҳанырхысуаз, Џьамбул ана-ара ихы наҳадкыло изеилымкааз ажәақәа дрызҵаауан, еиҳараӡакгьы ажәытә ажәақәа. Урҭ уи иакәым, иара ҳаргьы ианҳзыцәгьахоз ыҟан... Хыхь ишаҳҳәаз еиԥш, Џьамбул амаҭәарқәа зегьы еиԥшны дырзыҟан, аха аматематика оумашәақәа ибзианы ицааиуан. Ус иҟаз аҵаҩцәа маҷмызт ҳара ҳакласс аҟны, иагьҳацхраауан. Аха џьоукы-џьоукы раԥхьа дара рвариант ҳасабны иалгар акәын. Џьамбул ус дыҟамызт. Уи раԥхьа иаҳа иԥсыҽқәаз дрыцхраар акәын, нас ауп иара ихазы аҳасабра даналагозгьы.
Излаадыруаз ала, Кәачара Џьамбулраа рыҩны дыҩнан Егрнырцәынтәи маҵура иаарышьҭыз Доменти Мгалоблишвили. Уи иҩныҟа дцаны даацыԥхьаӡа, лассы-лассы дшымцозгьы, шәҟәык-шәҟәык ааимгар иуӡомызт. Аха изакәытә шәҟәқәоу роуп иуҳәаша. Аԥсны аҭоурых еилазхәоз ақырҭуа ҵарауаа рышәҟәқәа. Зны урҭ акы Џьамбул иманы дааит. Аӡәгьы имырбаӡакәа еимданы аԥхьара ҳшаҿыз, иааҳаҵырдыраан, арҵаҩцәа иҳамхны иргеит. Ӷәӷәалаҵәҟьа ҳгәаҳҽанырҵеит: арҭ рҩызцәа ашәҟәқәа шәара макьана шәрыԥхьар ҟалаӡом, урҭ рҭак ҟазҵо аҵарауаа ыҟоуп ҳәа. Аха оумашәақәа
иубаша, дара ҳарҵаҩцәа еимакны ауп ишаԥхьазгьы... Убас иҟаз рзы акәхап Расул Гамзатов изиҳәаз:
...«Ҳара ҳ-Рокфеллер иԥа!...» – ҳәа акәын Џьамбул
Папаа зегьы ҳашишьҭаз. Ҵабыргыҵәҟьаны уи иҭаацәа Кәачараа зегьы иаарылыҳәҳәо акәын ишыҟаз. Иани иаби лассы-лассы рыҷкәын ибара ианаауаз, ҳазегьы ҳзыҳәан ныҳәак иаҩызан. Ҳгәырӷьаҵәа ҳнарԥылон уи иҩызцәагьы. Даргьы рыҷкәын иаԥхьа ҳара ҳакәын иргәыдыҳәҳәаланы игәыдыркылозгьы. Нас рмашьына цыҩ-цыҩ ашәқәа аартны иҭыргон, иҭыргон... Ачашә инаркны акамбашьхырҵәы аҟынӡа, иарбаныз уи иҭымҵуазгьы... Ааи, ҳгәырӷьаҵәа ҳарԥылон, аха нас ҳгәы хьаауа инаскьаагон урҭ. Убас иаҳзыҟан зегьы. Ԥыҭрак ашьҭахь, анҭ дара раҵкысгьы рыфатә ссирқәа гәхьааҳго ҳаналагалак, ҳнеины ҳ-Рокфеллер иԥа ҳнаикәаӷӷон зегьы: «Игәхьааҳгеит уара! Ианбаауеи Нурии Валиеи?» “Сани саби ракәу, акамбашьхырҵә акәу игәхьаажәгаз?» – дҳахлафаауа ҿааиҭуан иаргьы, аха инациҵон: – Урҭ уаҳа арахь иааӡом, ҳара дара рахь ҳамцакәа!..» «Ма-ап! Ианбаауи, ианбаауеи?» – ҳаиҟәаҵуамызт ҳара...
...Акоммунистцәа рхаан зны Қарҭ фатәыла еиԥҟьазаап. Иҟамлеит реиҳа ирҭахыз: ашьақар,
ачашыла, ашьаҳариа... Ус, иаалырҟьаны амагазинқәа зегьы дырҭәит, рҳәеит. Изакәызеи? Индиа апрезидент Џьаваҳарлал Неру уаҵәы Қарҭ даауеит, рҳәеит. Аха уи ҽнак акәын Қарҭ даныҟаз, адырҩаҽны зегьы нҵәеит... Убри аҽны инаркны Қарҭаа зегьы еидгыланы иҳәҳәон рҳәеит: «Неру данбаауеи? Неру данбаауеи? Неру данбаауеи?» – ҳәа...
Арҵаҩы-ааӡаҩ, акласс анапхгаҩы Ирина Ҩардан-ԥҳа.
...Ишԥыкәу уара абри ашьхыц еиԥш далхәхәа ихала
дшаауа, уаҳа ҩыза димаӡами ҳәа ргәалақәа рыбла ихубаало иҭаацәа шиԥылоз, ԥсшьарамшк аҽны иҩызцәа ицны аҩны дынкылсит Џьамбул. Аҭаацәа ргәырӷьара ҳәаак амамызт. Рыҷкәын дырхашҭны, иҩызцәа ирзырура рыздыруамызт. Абырсааҭкгьы изусҭцәаз иазҵааит. Роман Аргәын, Заур Быҭәба, Леонид Наҟоԥиа... Иахьдыртәара рыздыруамызт. Афатә ҟаҳҵаанӡа ҳәа иааинырсланы акы иадырцҳаит. Џьамбул Папаа аинтернат аҿтәи иҩызцәа, Кәачаратәи исасцәа дахьқәа раԥхьа днагыланы, иманы иҿынеихеит, рынхара дырбо. Ҵабыргыҵәҟьаны уи иҩызцәагьы ақыҭа иааӡаз ракәымзи, бзиагьы иҟаз џьоукы ирыхшаран, аха араҟа ирбоз акы ирзадкыломызт. Нури Папаа, иаб игәы иҭаз анхара ԥшӡа
аиҿкаара данахьырмыгӡа, абас акәхарын уи иҟаиҵарц шиҭахыз ҳәа есҽны акака адиҵон. Иԥацәа ҩыџьа, иԥҳацәа ҩыџьа азҳара иаҿымзи, урҭ рҩызцәеи рԥызцәеи шаҟаҩы азыԥшыдаз ари аҩнаҭа!..
Рышьхымӡа гәара ҽыуаҩ дышзакәымшозгьы, аҩежьра аазхыҩло рбаҳча хьыдхәо ишгылазгьы, исасцәа иман ахшьырахь иҿынеихеит аԥшәма. Ишнеиуаз рӡыхь иныҽԥынгылеит. Уи аҳаԥшьа иҭачаԥаны иҟаҵан. Ахьтәы ԥсыӡ хәыҷқәа еибарлацәҟәуа аҵа бырлашԥсара иҭаҳәылмызуан. Аҿышәҭ хәыҷ ҭырҭәааны, аԥсы агәы икылахо, алакар ианыланы ахьхьаҳәа адгьыл ианнықәҭәалак, оҳ гәышьа дырҩегь сара стәы рыцҳа аҳәозшәа, абӷа ааиҵыхны аҿынанахон, аԥсабара иаханаҵаз абжьы ссир ахылҵуа. Аԥшәмацәа рыҩны хаара-бзаара азааго, игьежьуа иҩнан аӡы, аха уи иҳәынҷаны иаагаз акәын. Аныхтә акәын. Аӡыхь ашҟа иаауан урҭ гәырӷьаҵәа, ахьтәы ԥсыӡ хәыҷқәа рыфатә шааргоз еиԥш, напы цқьала аӡыржәтә хыртарцгьы.
Аӡыхь хәыҷы ахьхьаҳәа, Ицоит ахаҳә ԥхьаҳәҳәа...
– Ҿааиҭит аҷкәынцәа руаӡәы, уи уажәгьы ибла изаҟәымго дахьгылаз. Нас иҽааларҟәны инапы ааӡәӡәаны, иуаԥсҵәы наҵышь-наҵышьны ҿамҩақәак налбааидан, игәы аԥсаҭа нкыднаҵеит.
– Уа-а, агьама жәбеи, изакәытә рыжәтә џьбароу жәбап! – даҽа уаҩақәак иҩызцәа рышҟа аҿынеирхеит уи. Ахьтәы ԥсыӡқәа раԥхьа маҷк иаашәазаргьы, урҭ
шԥырхагақәамыз дырны, ргәқәа рҭынчны рус иаҿын, аҳаԥшьа зҭыршаз аӡыхь бырлашԥсара иҭашьқьыруан, иҭашьқьыруан...
Аӡыхь рыԥсы шахьыхәхәазгьы, акәапеи нхыршәланы, инаԥырҵит аҷкәынцәа. Иааины инадгылеит аԥшәма иаҳагьы бзиа иибоз аӡлагара. Ахатәы ӡлагара хәыҷы, мыцхәы идуцәамкәа, аԥшӡара икны иаго, ӷәеихасала агыдра ҩаганы, ԥсатә ҟауарла ихыбны, ҳаи уҳәар ишнықәԥраара ахыуҳәа алагара иаҿын уажәы.
– Ԥыхьа ҳарҭ азеиԥш ӡлагарахь ҳныҟәон, аха уажәы ҳгәылацәагьы арахь лагара иаауеит! – иҳәеит Џьамбул дазгәдуны. Аеҳәа зыҽҭаршәны хакәыла илеиуаз аӡӷьы уажәы-уашьҭан абарбал аԥарԥитақәа намыҟьҟьаны иагаратәы убас иарԥыруан, алу хәыҷқәагьы аҳәиҵәаҳәиҵә ҳәа алукар ашылагәӡа ҭарыԥсон. Лаҳәарҵарақәакгьы арҭ асасцәа шшәарҭамыз анырба, инаскьаны ачықьра илатәаны иааԥшуан.
Уа-а, уалга, уалга, Сақә сапыншәа улага...
– Ҿааиҭит ани ажәеинраалақәа иаҳа зҿы рызцоз рҩыза. Алу шьҭхысааны илагон. Алу ду гьежьуанаҵы... Аҷкәынцәа амарда икыдланы ишааиуаз, макьанагьы
иқьуа игылаз рца инавалеит.
– Анхаҩы бзиа ажәи аҿеи еиқәиԥсозароуп! – иҳәеит урҭ руаӡәы.
– Иҭоугьы хьҩежьуп, аха ахаҭа шәахәаԥши! –
инарыдиҵеит даҽаӡәы. Аца хәажә быцала ишышны, аџьтә шьапқәа аҵагылан, ԥсатәы ҟауарла ихыбын, ашәқәа ҩба ҿан. Аҳәынаԥқәа зҭамларц азы ашьаҟақәа аихатә ҵасқәа рықәҵаны иҟаҵан...
– Аӡәы ииҳәаз жәдыруоу? – ҿааиҭит уаанӡа ажәак мҳәаӡо, зызхара иззымбо аца иахьаԥшуп рҩыза.
– Ииҳәазеи, уара? – инеиҿаԥшы-ааиҿаԥшит зегьы. – Анхаҩы иагьа ица ирхәыҷыргьы, ашә икалаҭ ҭалартә иҟаиҵоит!.. – иҳәеит иара.
– Уанаџьалбеит, ҳазхәаԥшуа аца заҟароу умбаӡои? – ишиашаз иеиликааит аӡәгьы, ачча изнымкыло.
– Џьабаа ду зцу аца ду – абарақьаҭра дугьы ацуп! – иҳәеит ахԥатәи, ажәа «ду» днақәыӷәӷәа-нақәыӷәӷәо... Нури Папаа иҩны азна ауаа шыҩназгьы, ргәылацәагьы аарыдгалан, асасцәа раҳаҭыр аҟынтә, еикәшаны астол иаахатәеит. Ачеиџьыка азҟазацәа дуқәа шыҟазгьы, астол амҩаԥгара знапы ианырҵаз Џьамбул ихаҭа иоуп. Уи асасцәагьы иаргьы аҵәца хәыҷқәа рыла иддыркуан, ирыдырцаломызт, ауыха уаҟа ишаанхозгьы. Џьамбул абраҟа дааԥшит, игәылацәа рымацара ракәымкәа, дара иҭаацәаҵәҟьагьы ирымбацыз аӡә иакәны. Убас астол мҩаԥигон, уажәыуажәы алафқәа налаҵаны, ркьатеиах ԥҵәо: аԥсышәала, агыршәала, урысшәала...
Уи уажәы-уажәы аҵәы назлеиҵоз ани Егырнырцәынтәи иааны Кәачара амаҵ зуаз рысас иакәын, Доменти Мгалоблишвили. Аҵәы наилаиҵон, аха ҳаҭыр наиқәҵаны, ишлара гәаҭаны...
– Џьоук «хәырп» шәаҿыз, џьоукгьы «пырҿ», аха саргьы акы нашәасҳәалап – иажәа дналагеит аҭамада иаҵәцақәа русушьа игәаԥханы. – Ԥсыуа нхаҩы дук имхырҭа дҭагыланы агыруа иҽага ҿ-ҟьаҟьа ду ихы иаанҟьо арашәара даҿын. Аԥсуа иқьаф ҟаҵаны, иарбан еимҭахароу дахьыҟаз уара идыр, акькьыҳәа дшәышәуа, иҽгьы амгәацәа ҵыршаауа, дааины арашәаҩ дааидгылеит. «Иахьа сгәалаҟара даара ибзиоуп. Иаауҳәо зегь ҟасҵоит, узыҳәозеи?» – арашәаҩ ихы наиқәикит анхаҩы. «Акгьы саҳәом – акы-заҵәык ада?!» – иблақәа ааҭирхахеит агыруа. «Иуҭахузеи, уара?» – иҽышькыл днангылеит анхаҩы. «Адгьыл!» – иҳәеит агыруа «Уҽага зымҩа инарсны, ишумчу уыҩ. Уахьынӡазцо уара иутәуп!..» – аԥшаҳәа зегь наиирбеит анхаҩы. Деилагеит агыруа. Дзыԥшуагьы дыҟахызма, имч ааиҩбатәны длыҵыббны дыҩит. Ҽыла дхыс-хысуа дишьҭан аԥшәмагьы: «Уеиха, уеиха!» – ҳәа ибжьы наиқәырго. Деиханы ацара даҿын арашәаҩгьы, кыргьы днеихьан, аха шаҟа узгозеи?! Уаҳа илымшакәа, дынцәыҵаххны дагькаҳаит. Уиаҿгьы даанымгылакәа, иахьынӡа илшоз инапы еиҵыхны анышә илалаирԥан: «Аҭ-ҭақь!» – иҳәазаап, иԥсгьы ааихыҵит, рҳәеит, гәаҟ...
Ркьатеиах ԥҵәо аччара иаҿын сасгьы-аԥшәымагьы. «Уанду уара дукәыхшоуп!» – лызхара длызбомызт ианду Кәакәала Бебиа-ԥҳагьы.
– Саб угәы ҟасҵеит, уажә сангьы лгәы ааҟаҳамҵар лгәы иалсуазар акәхап, – ҩаԥхьа иааирӡырҩит Џьамбул
Папаа. – Хәышқәса џьара аӡәы дааимбаӡо, абнаршәыра илаханы иҟаз аԥсыуак, ҽнак аиқәара ду дылаланы ԥҳәыск дшааиуаз илаԥш налықәшәеит, иџьашьаны лара лышҟагьы дыҩит, рҳәеит, иаргьы, ларгьы мыждак лакәымкәа дыҟамызт.
«Хәышқәса раахыс иумбацыз узаазгеит!» – лҳәазаап, лышәырҭаҭара зегьы ҩеигәыдырҽҽаланы.
«Абышҭа шжаабгама?!» – иҳәазаап иара агәаҟгьы, аԥыш-ԥыш дыччо.
Аччара иаҿын сасгьы аԥшәымагьы.
– Сгәы ҟоуҵаҵәҟьеит! Уан уара дукәыхшоуп!.. – лысасцәа ирзылура лзымдыруа дырхагьагьон уи иан Валиа Ҳаш-ԥҳагьы.
Ҵабыргыҵәҟьаны, иҭаацәеи игәылацәеи рымацара ракәымкәа дара иҩызцәагьы ҿыцбарах дырбон уаха Џьамбул... Џьамбул Папаа.
...Аԥсуаҵас рацәак иахьыԥшӡам азын, аҭамзаара шьҭасҵоит. Аҭаацәара саналалаз акәын. Октиабр мзазы ачара руан. Ашьаԥа еиҵҳәа ду аҟны итәаз Аҟәатәи асасцәа раԥхьа инаргыланы, ашәҟәыҩҩцәа, аҵарауаа, ақәлацәа зегьы, аарӡырҩны, ҭамадас Иван Гамсараҭ-иԥа Амҷба далихит саб. Уи иара иабхәындцәа дреиуан. Иван Гамсараҭ-иԥа Очамчыра араион ахадас дыҟан. Аԥсны иеицырдыруаз уаҩын. Напеинҟьарала иԥылеит зегьы. Уи астол агәҭа дахьахатәоз наҟ-ааҟ иддыртәалар акәын аҩнаҭа иалахәыз, насгьы иара ишьашәалаз ауаа. Иааган
иагьиддыртәалеит: иармарахь – Радион Бебиа, иарӷьарахь – Нури Папаа. Иван Гамсараҭ-иԥа иуаҩдура анаҩсангьы, аҭеиҭыԥш ду змаз уаҩын, уаҩыаамсҭашәан, ажәазын иџьыба дҭаломызт, саси аԥшәымеи пату рықәҵашьа бзианы идыруан, арыжәтәгьы ҳаҭыр ақәҵаны ижәуан. Иара убасҵәҟьа акәын ишыҟаз уажәы наҟ-ааҟ уи идтәалазгьы – саб иашьа иԥеи саб иаҳәшьа лԥеи. Иаҳараӡакгьы – Нури Папаа. Уи ишаҳҳәахьоу еиԥш, оумашәақәа дхаҵа ԥшӡан, иҭеиҭыԥш бзиан, ацәахаа ихан, данцәажәозгьы, анаџьалбеит, ԥыҭрак даҟәымҵуандаз уҳәарын. Уи гәазымҭоз иакәмызт Иван Гамсараҭ-иԥагьы. Аҩыџьегь абраҟа ибзианы иеибадырит, бзиагьы иеибабеит. Дара-дара ҳаҭыр еиқәҵо, сасгьы-аԥшәымагьы наӡаӡа ргәаҵаҿ иаанхо, ҳаҭыр дугьы рықәрҵеит.
Мчыбжьыкгьы цқьа имҵыцкәа, Нури Папаа истол дахатәаны аусура дшаҿыз, аҭел абжьы геит:
– Нури Шьару-иԥа?! – ибжьы гәаҩаӡа изузымдырхуази Иван Гамсараҭ-иԥа.
– Иван Гамсараҭ-иԥа, ҳашәзыӡырҩуеит! – дгәырӷьаҵәа ҿааиҭит Нури Папаагьы.
– Украинантәи асасцәа-дахьқәа сҭоуп!.. – иаразнак аус ашҟа диасит араион ахада.
– Сааҭк аӡара сышәҭоума?! – аҳәара ҟаиҵеит Кәачаратәи арԥыс.
– Сааҭки бжаки усҭоит! – даахлафааит араион ахада. Сааҭки бжаки ахьырҳәаз, даҽа ԥыҭкгьы
инахыҳәҳәаны, уажәшьҭа иаалар цәгьамызт анырҳәоз амашьынақәа еишьҭагыланы, Нури Папаа имӡырха ашьацра ԥшқарах илаланы рҿаархеит.
Асасцәеи аԥшәмацәеи еилаҵәаны аԥсшәақәа анааибырҳәақәа ашьҭахь, Иван Гамсараҭ-иԥа аԥшәма ду Кәакәала Бебиа-ԥҳа дналыдгыланы ихы лирдырит:
– Ди, сара, Кәтол шәыҩны иҩнагылоу бҭаца лашьа соуп. Даҽакала иуҳәозар, Хәамԥа Бебиа иабхәында соуп...
– Зегьы здыруеит, уара сукәыхшоуп, аха сыԥхашьаны сыҷкәынҵәҟьа иасҳәаӡомызт... – аԥсшәа карҵәо ҿаалҭит Нури Папаа иангьы.
Амӡырха ԥшӡеи, анхара еиҿкааи, аҭаацәара бзиа рысасдкылареи шџьаршьоз, еиманы аҩбатәи аихагыла азал ҭбаа-ҭыцә иныҩналаны, ҵыс-хшы згымыз ачеиџьыка ианынахатәа, шьҭа уаҳа ирҳәоз рҿашәомызт Украинатәи асасцәагьы.
Убри аҽны инаркны, лассы-лассы акәымзаргьы Очамчыраа реиҳа изцәыԥхашьоз сасцәа дахьқәак анырҭаауаз, Кәачараҟа, Нури Папаа ишҟа иман иҿааихон Иван Гамсараҭ-иԥа.
Абзиа зегьы дырҭахыуп-тәа!.
Ҳалзыӡырҩып Џьамбул иаҳәшьа Светлана Папааԥҳа:
– Иван Гамсараҭ-иԥа дуаҩылашан. Иҭеиҭыԥш ссир иашьашәалаз ауаҩра дугьы илан. Раԥхьаӡа иргыланы уи Аԥсны дапатриот иашан. Ажәаҿы мацара акәымкәа, еснагь аус аҟны ӷәӷәала ихы ааирԥшуан. Иван Гамсараҭ-иԥа ибзоурала, Аԥсны анҭыҵ еиуеиԥшым ақалақьқәа рҟны, ҳара ҳҿарацәа ирацәаҩны аҵара рҵон. Львовтәи амедицинатә институт аҟны мацара аҵара ҳҵон ҩажәаҩык инареиҳаны: Фаина Асабуа-ԥҳа, Саид Лакоба, Даур Гәыргәлиа, Тата Адлеи-ԥҳа, Резо Зыхәбаиа, Валери Киут, ҳарҭ х-ҩык – Џьамбул, Ельдина, сара. Ус шаҟаҩы?!
Иван Гамсараҭ-иԥа, ҳаҩнаҭа тәарҭас-гыларҭас измаз, ҳҭаацәара иазааигәаз уаҩын. Ҳарҭ зегьы ҳшьапы ҳанықәиргыла, ҳахьибалак дҳалаҽхәо ҳааигәыдиҳәҳәалон. Ҳгәырӷьара ҳәаак амамызт ҳаргьы, абас еиԥш иҟаз ауаҩ ду дахьҳамаз.
Иван Гамсараҭ-иԥа ӷәӷәала данычмазаҩха, адонартә шьа хьшәашәар ҳәа дшәаны, сашьа Џьамбул иҵырҟа џьыба иахьҭаз, игәы иадрыӷәӷәаланы ирԥхо акәын, Ҭҟарчалынтәи Аҟәаҟа дшаауаз. Ҷыдала ҳара ҳҭаацәара ихьаадуны ирзыҟалеит Иван Гамсараҭ-иԥа Амҷба иԥсра. Уи ҳара ҳҭаацәаразы илиршаз оумаӡа ирацәоуп; ҳара ҳзы мацарагьы акәым... Очамчыра араион аҟны, иара Аԥсны зегьы аҿгьы, акыраамҭаӡа уи ргәаҵа дҭыҵрангьы дыҟаӡам. Избанзар Иван Гамсараҭ-иԥа иҩызцәа, Аԥсадгьыл апатриотцәа дуқәа, зхы ӡырымгаӡакәа иара аԥеиԥш лаша иазгылаз, лассылассы ииӡом.
Сара сашьа Џьамбулгьы, иԥсҭазара аҵыхәтәантәи амшқәа рзынӡа, Иван Гамсараҭ-иԥа иҭаацәара хылаԥшрада иаанижьуамызт...
Ауаҩы ижәлари идгьыли рзы ак ҟаиҵарц азыҳәан,
раԥхьаӡа иргыланы дыҟазароуп иара ихаҭа, дыҟазароуп дыӷәӷәаны. Нурии Валиеи рыхшара х-ҩык аҳақьымҵара иазыркит. Аԥсуаа ҳҟны ишаԥу еиԥш, аҩны дааныркылеит урҭ рыҷкәын еиҵбы Нугзар. Уи Аҟәа ақыҭанхамҩатә институт дҭарҵеит. Иаб ишьҭра дықәларазы, даԥшәыма бзианы рыҩны ашә ааиртларацы.
Ани аби, дара ишырҭахыз еиԥш, аԥсҭазарагьы рықәманшәалахеит. Уара уанбзиоу – зегьы бзиахоиттәа! Уажәы Львовтәи амедицинатә институт аҟны аҵара рҵон Џьамбул Папаагьы, иаҳәшьцәа Светланагьы, Ельдинагьы. Абар, рыстудент шықәсы бзиахәқәа ргәаларшәо, урҭ рҩызцәа ирҳәауа.
Аракетатәи архәҭақәа Аҟәатәи рсанаториа аҳақьым Фаина Асабуа-ԥҳа:
Аракетатәи архәҭақәа Аҟәатәи рсанаториа аиҳабы, Урыстәыла Афедерациа зҽаԥсазтәыз аҳақьым Саид Лакоба:
– Џьамбул иаб Нури Папаа сара ибзианы дыздыруан. Ауаҩы разы, ауаҩы хаа, зџьыба акапеи ҭаны иувымсуаз хаҵа наган. Аби ԥеи еиԥшымкәан, аха асҵәҟьа еизааигәаз сара исыздыруам. Аԥсуаа ишырҳәо еиԥш, Џьамик игәы ааигәаны икыдын, ауаҩы
дрыцҳаишьон, амаҷ азыҳәан илабжышқәа аахаддылон.
Џьамбул Папааи сареи ҳахьеибадырыз Львовтәи амедицинатә институт аҟны ауп. Раԥхьаӡа иргыланы, уи игәрагаз ҩызан, ауаҩы изын ихы деигӡомызт. Изааӡарызеи, Мраҭашәаратәи Украинаа – уаа леишәацәгьақәоуп, амилаҭгьы еилырхуеит. Аурыс бызшәак аараҳаны рзычҳауамызт, ҳара ҳшоурысқәамызгьы, ҳазлацәажәоз иара акәымзи! Изхысҳәаауа, дареи ҳареи лассы-лассы аиҿаххрақәагь ҳрықәшәон, аисрақәагьы. Абарҭқәа раан избахьадаз Џьамик Папаа ма дшәо, ма џьара игәы еиҭасуа. Амала урҭқәа иҭахымызт, иҭахыҵәҟьамызт. Еснагь иҽыззикуаз ажәахаала аус аҭыԥ ақәҵара акәын. Иагьицааиуан:
абызхаа иҿамзи!
Оумашәа иубаша, Львов аҵара ахьаҳҵоз
еиҳараӡакгьы ҳаазмырбуаз ақырҭ студентцәа ракәын. Иҟалап ҳаинститут анапхгара ҳарҭ лымкаала иахьаҳхылаԥшуази, ҳаҭыр ахьҳақәырҵози иахыбаауазҭгьы. Ҳааиҿаххыцыԥхьаӡа, аисраҟынӡа ҳнамгакәа, ихьтәы цаԥханы иааҳазцәырҵуаз Џьамик Папаа иакәын.
Аԥснытәи астудентцәа шамаха ныҳәак аабжьаҳажьны шԥазалшоз. Ҽнак, зегьы ҳамчқәа еилаҵаны, астол рхианы, атәара ҳҽыназаҳкуан аамҭазы, қырҭуа ҷкәынак дааҩналан, днеин ахаҿы днатәеит. Цқьа атәахагьы ҳамҭакәа, аҵәца аашьҭыхны, ибжьы неиҵихит: «Иахьатәи ақырҭуа стол зызку...» Уаҳа
имырҳәакәа абырсааҭк днеицралеит астол анаӡараҿы итәаз Даур Гәыргәлиа: «Раԥхьаӡа иргыланы уара иааԥхьам сасуп. Саҭамзааит, аԥсуаа асас бжь-насыԥк ицуп, рҳәоит. Бзиала уаабеит! Аха унеины ухала астол ахаҿы утәоит, аԥшәмацәа атәамбаӡакәа, ацәцагьы уара ишьҭухуеит. Насгьы ари қырҭуа столӡам, аԥсуа студентцәа ирчеиџьыкоуп...»
Ари ичҳауа дыҟазма, ани – «иааԥхьам асас аҭаҭар иаҵкысгьы деицәоуп.»
«Аԥсны Қырҭтәыла ауми уара, изакәызеи узлацәажәо?!» – араҟагьы ҳгәы ԥызҵәахьаз ажәақәа рҿааирхеит уи акәымыӷқәа рылыҳәҳәо. Зегьы астол рхашҭны, имеибарԥсыр ада ԥсыхәа рымамкәа, дааҩналеит Џьамбул Папаа. Уиакәхеит. Зегьы-зегь «иуанҭа» рыхьшьуа иҿааихан, асасгьы ихәҭаз наиаҳәаны, аԥшәмацәагьы аарҭынчны – аныҳәа ныҳәаҵас аҿынаирхеит.
Сара сашьа Шамил Лакоба, Аҟәа иҭакԥхықәроу амаҵурақәа рҟны акырџьара аус шиухьазгьы, аҩнынтәи ацхыраара маҷны исоуан. Насгьы аԥышәагь зласҭахыз ала, аҳақьымцәа снарацәажәаны аусурагьы салагеит, сҵара сҽахаршәаланы. Аус зуан аҳақьымцәа срыцны: «Ацхыраара ласы» аҟны, алабораториаҟны, ахәшәқәа ахьеихыршо... Џьамик зны днаганы исырбеит. Уи, ҳәарада, иаҳәшьцәагь иаргьы хҩыкны ишыҟазгьы, рани раби рхы иалмырԥшкәа, ацхыраара бзиа рырҭон. Убасҟан иагьсеиҳәеит иаргьы изанааҭ ахирургиаҟны
мацара акәымкәа, иҽахаршәаланы имҽхак арҭбаара дшаҿыз. Изанааҭ хада инаваргылан аус иур илшон урологс, настазиологс... Амедицинатә институт, иуҳәар ауазар, иалаз зегьы алызхыз Џьамик иҩыза дыҟамзар ҟалап.
Џьамбул Папаа даараӡа ҳаҭыр иқәын аус ахьиуаз Тҟәарчалтәи ахәышәтәырҭаҟны: ачымазцәа рыҟны еиԥш дара аҳақьымцәа рыҩнуҵҟагьы. Еиҳараӡакгьы уи ҳаҭыр ду иқәиҵон аҳақьым хада Алиоша Бганба. Урҭ қәрала акыр шрыбжьазгьы, еиҩызцәа дуқәахеит. Хара имгакәа маҳәи абхәеи ракәны иагьыҟалеит.
Хыхь ишысҳәаз еиԥш, Џьамик дуаҩгәыԥшқан, убас дагьыҟазароуп аҳақьым. Аха, ирыцҳарахаз иахьатәи ҳаамҭа алеишәақәа цәгьоуп. Зегьы ҳгәы иалоу: уи дазымиааит ҳа ҳ-Џьамик, ҳара ҳ-Џьамбул Папаа...
Агәӡератәи ахәышәтәырҭа аҳақьым Даур Гәыргәлиа: – Львовтәи амедицинатә институт адиректор Иван Васили-иԥа Даниленко инаиркны, алеқҭорцәа зегь мыцхә ҳаҭыр ҳақәырҵон аԥсуа студентцәа. Избанзар зегьы рҟны ҳҿырԥшыган: алекциақәа бжьаҳажьуамызт, аҵара бзианы иаҳҵон, ҳлеишәа цәгьамызт, аусмҩаԥгатәқәа активла ҳхы рылаҳархәуан. Зегьынџьара ҳаԥсуа ламыс ҳаԥхьа игылан. Уи гәазымҭоз ракәмызт аинститут анапхгарагьы, хаҭала
иаҳхылаԥшуан.
Ҳара ҳҩызцәа зегьы даарылукаартә дыҟан Џьамбул
Папаа. Уи илеишәа ҿырԥшыгеи иҵара бзиеи
рнаҩсангьы, аспорт мыцхәы бзиа ибон. Ҷыдала ашахмат ибзиаӡаны дасуан. Ҳара ҳкурс аҟны зегьы дыриааиуан. Хәыҷы-хәыҷла аинститут аҟны деицгәарҭо дҟалеит. Егьырҭ акурсқәа рҿытәи ашахмат асцәа бзиақәагьы ааны ицхәмаруа иалагеит. Аха Џьамбул џьара дааҵаханы шԥазалшоз. Уимоу, ари ас ибзианы дшыхәмаруаз заҳаз дара ҳлекторцәагьы, ааны ианицхәмаруаз ыҟан...
Џьамбул Папаа Аԥсны дапатриот дун. Зны ҳмедицинатә институт аҟны артистцәа дуқәа ааны аконцерт бзиаӡа мҩаԥыргон. Атәарҭа змауз ақырҭуа студентцәа ааины, мчыла ҳдыргыларц иалагеит. Ани аауа ҳаҟазма ҳаргьы. Еиҳараӡакгьы уаҩы дызмырцәажәоз Џьамбул Папаа иакәын. Ари збаз ақырҭ студентцәагьы, иара иааисны дыркит. Адәахьы ҳдәылибагеит зегьы. Ани игәы ндырхар аауа ҳаҟахызма?!
«Ибзиоуп, аха аԥсуаа урыдгыланы, ишԥыкәу уара ҳарҭ ақырҭқәа ушаҳҿагылаз?» – ирзыхгомызт дара.
«Сара сақырҭуаӡам, сара сагыруоуп, насгьы саԥснытәуп!» – раҭеикит иара.
Џьамбул Папаа алаф бзианы иҳәон. Зны Львовнтәи Шәача ҳаицааит иаргьы саргьы, ҳаирпланла. Уахьынтәи Аԥсныҟа електричкала ҳаар акәын. Зны аелектричка агхеит, зны аихамҩаҟаҵацәа ҳааныркылеит, зны иара ахаҭа акы ахьит... Иалышәхәузеи, ҵхыбжьон зны Аҟәа ҳаакылсит.
«Сара саб ауардын ақәтәара акәым, ҳкамбашьқәа
цқьа изеиҩдыраауамызт. Иамур ауардын ныҟәзцоз сабду гәышьа иакәын. Убри иуардын ҳамазҭгьы, иахьа шьҭа жәантә Аԥсны ҳаахьазаарын!...» – иҳәеит згәы кыдгылаӡаз Џьамбул Папаа.
...Сара усҟан ажурнал «Амцабз» аредакциаҟны аус зуан.Уи редақҭорс иамазгьы, Аԥсны АССР Иреиҳаӡоу Асовет Ахантәаҩы Мушьни Аҳашба иакәын. Ҽнак, ажурнал изаамҭанутәи аномер аиқәыршәара ҳшаҿыз, ашә аартны дааҩналеит Валиа Папаа. Аредақтор иара ишиҟазшьаз еиԥш, илахь инапы наԥыракуа, уи дналзыԥшит.
– Сузымдырӡеи, Мушьни? Фениа Ҳаш-ԥҳа соуп – ҿаалҭит лара.
– Ҳоҳ, бзиала баабеит! – истол днахыҵит иаргьы. Аԥсшәақәа анеибырҳәа ашьҭахь, асас лгәала
аалылыжжуа дналагеит:
– Мушьни Лаврент-иԥа! Схы-сҵыхәа уара ибзианы
иудыруеит. Исылшоз ахәыҷала, Кәачара ашкол аҟны абриаҟара шықәса аус зуит. Уара уҟны саҭамзааит, аха... исыхшаз Кәачара аа-шықәса аурыс школ иалсыргеит. Нас аиҳабы Аҟәа ашкол-интернат далгеит, егьырҭ – Тҟәарчал, сашьцәа рҟны. Аиҵбы ақыҭанхамҩатә институт далырганы аҩны даанаҳкылеит. Егьырҭ, аԥсуаа иаҳа ҳаззымаџьаноу аҳақьымра иазаҳкит. Абарҭ зегьы шәыцхыраарала, Львов аҵара иалҳаргеит. Ҵыԥх аиҳабы далганы даан, Аҟәа аҭыԥ имоукәа, Тҟәарчалҟа ддәықәрҵеит. Сынтәа
аӡӷаб далганы даан, уигьы Тҟәарчалҟа лхы дырхеит. Саҭамзааит, аха саргьы абарҭ зегь шәеиԥш, схәыҷқәа аԥсуара рыласааӡеит. Нас сара стәқәа анааи, зегьы хаҭәааны изыҟалазеи?! Аибашьраан, афронт ашҟа аҳаирплан дәықәҵаны, Сталин иҟынтәи хаҭала ашәҟәы заухьаз сашьцәа раҳаҭыргьы акы саҵанамкӡеитеи, уара?! – иаҳа-иаҳа аилашра даҿын ан – ааӡаҩ, ан – арҵаҩы.
Мушьни Лаврент-иԥагьы уаҳа изымычҳакәа,
аҳәыҵәы-ҳәыҵәра далагахьан. Нас, сара ихы насықәикын: – Ҳаизаспи ани апапнҵҟәыр! – наҳәаны аиҳабыра ртелефон ашҟагьы инапы неихеит. Такәаамҭагьы диацәажәон уи.
– Бзиоуп, аха... – иҳәон Аԥсны АССР Иреиҳаӡоу Асовет Ахантәаҩы уажәы-уажәы, дзацәажәоз днеиҿаԥар цәгьа имбо.
Аҵыхәтәан, ҽеик шимаҳаз удырратәы, инапы хьанҭаӡа, реицәажәара ааиҟәиҭхеит...
– Ибзиагәышьоуп. Сара Тҟәарчал сахьааӡаз сцәымыӷны акәӡам, сашьцәа иреиӷьыз уаҟа ашәанцәа дшырфазгьы!... Аха сеилкаа, ԥшь-ҩык ахшара зааӡаз ан Аҟәагьы салахәызар сҭахын!.. – Валентина Ҷуҷ-иԥҳа гәоу-гәоу даацәажәаны, деиҵаӷәӷәа дындәылҵны дцеит...
...Сгәы рахәымкәа сиан. Ҽнак ашә дасны дааҩналеит ҷкәына шаҭлаҟьак, даԥсышәа мацараха. Уи ицәажәашьала абырсааҭк издырит дышкәачаратәыз.
Урҭ аԥсшәа анырҳәо иаҳа ирԥшқаны ицәажәоит, ианаҿахалак агыршәак налаҵо, харҭәаагас. Аԥсшәақәа анаибаҳҳәа, аус ашҟа диасит асас:
– Сара Леуарса Габлиа сааишьҭит! – иҳәеит иара. – Иҟоузеи, уара, бзиароума? – снахыццакит саргьы. – Бзиароуп. Леуарса иҷкәын Бондо ԥҳәыс дааигоит, ачара шәасҳәарц сааит! – дҿаԥха-ҿаччо ҿааиҭит иара. – Уеизгьы-уеизгьы дысзымааикәа имуааит, иҳәеит.
– Асабшанӡа сышԥабзиамхари, хьҭак сылалазаргьы, хымԥада снеиуеит! – сҳәеит саргьы.
– Насгьы, унеира амацара акәӡам ииҭаху, астол сзымҩаԥигааит, сысацәа ҳаҭыр сызрықәиҵааит ҳәа узааицҳаит! – нациҵеит ацҳаражәҳәаҩ.
– Уара Анцәа ииныҳәаша, Кәачараа шәыстол амҩаԥгара сара сусс иалоузеи?! – сҳәеит сааԥышәырччаны.
– Аԥшәма даара дуҳәоит! – иҳәеит иара, уи ииҳәаз еиҭаҳәо.
Усҟан амашьына сыман. Асабшаҽны ари аҩны иҟоугьы саргьы ҳанҭатәан, Кәачараҟа ҳхы рханы ҳҿынаҳхеит. Ачара зуаз Леуарса Габлиа иҭаацәагьы иаргьы гәырӷьаҵәа иаҳԥылеит.
– Аҷкәын инасышьҭыз иуеиҳәама исҭахыз? – смахәар кны зымҩа днасыхеит аԥшәма.
– Исеиҳәеит, аха уи изыҟамло усуп, Леуарса! – сҳәеит сара.
– Иҟоу уасҳәап, – уаҳа симырҳәеит Леуарса. – Уаби
сареи ешьеи еҳәшьеи ирхылҵыз ҳауп. Уаб идунеи иԥсахит. Саргьы иахьа-уаҵәы зуахҭа ааины иаазыдгыло соуп. Сыҷкәынцәа абжаҩык цқьа урымбац. Сгәылацәа ҳшеизыҟоу зынӡагьы ирыздырӡом. Еиҳараӡакгьы ҿыц иааганы индырхаз. Сара исҭахуп шәареи ҳареи ҳшыҟоу даҽа зныкгьы зегьы иргәаласыршәарц, идсырдырырц. Уаҳа ажәак мҳәакәа счара урԥшӡарц суҳәоит!
– Ааи, аха арахь машьына ҟадыџьк аԥсҟгьы скыхуп... – саабжьажьа-аабжьажьеит сара.
– Умашьына аԥсҟы аанкыланы узго ауаҩы дмазеиуп, уи арахь даазго амашьынагьы хианы игылоуп! – уаҳа симырҳәеит Леуарса Габлиа.
Еиҭашәасҳәоит агырқәа ацәгьеи абзиеи шаҟа еиҿкааны имҩаԥырго. Сара аҭамада саныҩагыла нахыс, ажәак аӡәы иҳәараны шԥаҟаз мамзаргьы. Ашьаԥа ахы инаркны аҵыхәанӡа еиқәлымҳаха иӡырҩуан. Аԥшәма имаҳәцәа аҩыџьа: аӡә дыҷлоутәын, аӡә дмықәтәын. Уаха иааигаз аҭаца лакәзар – дыџьгьардатәын. Иааԥхьаз, аԥшәма иаҳәшьа ду лмаҭацәа: Кәтол – Бебиаа, Ачаарқыҭ – Кәарцхьиаа, Мықә – Какалиаа... Ажәакала, ашьаԥа аӷьырак итәаз аԥсыуаан.Бзиагьы ачара ырԥшӡо акыр ҳнеихьаны, ҳаилашыҩкуа ҳаналага, уаҳа рзымычҳаит аҵыхәахьы итәаз: аӷьал-пал шьҭырхуа рҿаархеит. Уимоу саацәажәангьы рымуит. Аԥсшәа акәым, иара агыршәагьы сыдмырҳәеит, аурысшәагьы. Қырҭшәала астол мҩаԥугароуп рҳәеит. Сара саԥшәыма-ҭамадамзи, иахьынӡасылшоз
исырхааит – иамуит. Аԥшәма днеины дрыҳәеит: – Сгәылацәа бзиақәа! Сысасцәа ҳаҭыр сызрықәшәҵа, иҳәеит, иамуит.
– Аат, шәарҭ шәанҳаланагалоз!.. – иҳәан адауаԥшь иҩызаз гыруа дук илаба кны аҵыхәахь итәаз аилашыҩкцәа дырхагылеит. Аха иаҳа-иаҳа арыжәтә иаршуаз ашәанцәа аанызкылодаз мамзаргьы, рыҭра иҭыҵуан...
– Сҭамада, баба! Ахәаџа иааӡаз амшәқәа иҟарҵо убоит, уаҩы изынкылом. Уара иахьынӡаулшо ичҳаны, сысасцәа ҳаҭыр сызрықәҵала!.. – дааины деиҭасыҳәеит Леуарса Габлиа.
Ашәанцәа иаҳа-иаҳа аилашра иаҿын, уаҩы изынкыломызт...
Аамҭа цон.
Тҟәарчал Ҳашаа агәырӷьара рыман. Инаԥхьаз срылан саргьы. Уаарацәа ыҟаӡамызт. Араҟатәи ашьхааигәақәа ишырҟазшьоу еиԥш, уажәы-уажәы аԥҭақәа нарҿаҳәуан. Аха, иахьа агәырӷьара змоу раҳаҭыр аабароуп аҳәозшәа, уажәы-уажәы амра ашьхақәа инархалашон. Амӡырха агәҭа иҭагылаз араҵла тәырӷаӷа иамҵатәаны абыргцәа еицәажәон. Наскьа агитара ианҵаны, ихаакәакәараӡа шәаҳәабжьык гон. Наскьа, уажәы-уажәы ухы-уҿы ааухарлашо, аҿар рыччабжьы аҿаанахон. Сҩызцәагьы саргьы акыр ҳаанаԥшы-ааԥшит. Аха џьарамзар-џьара шьаԥакгьы ҳалаԥш иааҵамшәеит. Уимоу, иара аԥшәма ихаҭагьы
абыргцәа дрылатәан, иахьлафуаз иччоз дрыцыччо. Лара аԥшәма ԥҳәысгьы знык-ҩнык роуп сылаԥш даныҵашәаз.
– Уажәшьҭа ҳаззыԥшыз зегьы ааит! Ҳаргьы ҳмазеиуп, ҳнап ӡык нақәаҳҭәарын!.. – еилзыргоз иакәхап, арԥыск дааины аиҳабцәа ааԥхьара анриҭа, иҩагылан, еибарԥшуагьы рҿынархеит. Аҩнқәа рышьҭахь, абаҳчара еижәхашьшьы иҵархиан зегьы. Иҵархиан ҵыс-хшы згымыз астол еиҿаԥшьқәа. Астол агәҭаҵәҟьа акәымкәа, дара иахьрыхәҭаз, иахатәо рҿаархеит Ҳашаа рыбла анхтыз ирбаз рымаҳәцәа блахшәалақәа: Уарлам Аргәын, Нури Папаа, Хута Ҩекуа, Жора Ҭраԥшь, Џьота Амҷба... Ачарҭа ажьа ззылымцаз аимаҳәылацәа Џьота Амҷбеи Жора Ҭраԥшьи уажәы-уажәы аҵәы неиларҵон, ҳаҭыр ақәҵаны, ҳәарас иаҭахузеи.
– Џьота ԥҳәыс дшиҳәаз удыруоу? – ихы насықәикит Жора Ҭраԥшь, лафк ихиҳәаарц шиҭахыз мҩашьо.
– Ак саҳахьоушәа сыҟоуп... – схы намарастәит саргьы, аӡырҩра сҽаазыҟаҵо.
– Уажәы иуасымҳәари! – дналагеит Жора Ҭраԥшь. – Ари санхәыԥҳа Нели Ҳаш-ԥҳа, аҳақьымҵара даналга Тҟәарчалҟа даарышьҭит. Ишубо еиԥш, урҭ рзын усгьы Аҟәа ҭыԥ ҟамлеит. Ибзиаӡаны аҵара иалгаз Нели, дагьҳақьым бзиахеит. Тҟәарчалаа зегьы деицгәарҭеит. Уи лыхьӡ-ԥша ари сымаҳәыла папанҵҟәыр иҟынӡагьы инаӡазаап. Ҽнак, Џьота Амҷба иҽааибыҭаны Тҟәарчал
дааит. Ишдыру еиԥш, аҳақьым бзиа иҟны еснагь ачымазцәа рацәаҩуп. Иааиуа зегьы амҩа нарыҭо, раԥхьа днеиуам иара дымсааит, аҵыхәтәан зны игәы ҵыс-ҵысуа дныҩналеит. «Узынхьаауазеи?» – лҳәеит аҳақьым. «Сгәы сагоит!» – иҳәеит иара. «Уҽеилых!» – инаидылҵеит аҳақьым. «Зынӡоу?» – дгәырӷьаҵәа ҿааиҭит иара. «Мап, маҟҿаҳәараҩахыс!» – лҽаалырџьаџьеит лара. Ишьақәыӷәӷәара гәалҭеит. Игәы дазыӡырҩит. Дналырҳәит-даалырҳәит... Акымзаракгьы идлымбалеит. «Абна илоу адоумбеи уаҩызоуп!» – лҳәеит аҳақьым. «Сгәы сагоит!..» – иҳәеит ачымазаҩ. «Акгьы удызбалом!» – лҳәеит лара ианимуӡа, хәшәык алҩаара лҽазкуа. «Сара зегьы быдызбалоит!..» иҳәеит иара ашырҳәа дҩагыланы. «Иарбан уара исыдубало?» – абырсааҭк дҩагылеит ларгьы, акы лцәа иалашәаны. «Амҩа хара, анасыԥ лаша, аԥсҭазара ду...» – иаҳа-иаҳа доунашьҭуа иҽааиртуан Џьота Амҷба. Аҳақьым Нели Ҳаш-ԥҳа илҳәара лҿамшәо, амцабз лҿықәҳәҳә дгыланы дизыԥшуан...
– Иахьагьы ииҳәарызеишь ҳәа дысзыԥшуеит!.. – иҳәеит уаанӡагьы злымҳақәа кыдҵаны иаҳзыӡырҩуаз иара Џьота Амҷба ихаҭагьы.
... – Џьамбул Папаа, ари аҩнаҭа иалахәу уоуп, уҩызцәагьы уаргьы Анцәа шәиныҳәааит! – аҳақьымцәа ихы нарықәикит аҭамада. – Дабаҟоу, уара, Џьамбул?
Џьамбул дыҟаӡамызт. Чмазаҩы ӷәӷәак дааргеит ҳәа ауаҩы данаарышьҭ, ицны иааз иҩызцәа аӡәгьы имырдырӡакәа, астол днахыԥаны дцеит, рҳәеит, иара.
– Бзиоуп, аха аҷаԥшьаҩ-ҳақьымгьы дыҟами, уара? – Дыҟамкәан, аха...
Абраҟа даҽа зныкгьы иааԥшит ани изырҳәалоз: «Дад, абра Ҳашаа раҳәшьаԥа ҳақьым хазынак дыҟоуп рҳәеит, дабатәоу?» «Абнаҟа, реиҳа ачымазцәа ахьырацәоу!..»
... Нури Папааи Валиа Ҳаш-ԥҳаи рыхшара, дара ишырҭахыз еиԥш. аҵара дуқәа ирылганы, азаанаҭ бзиақәа рыманы, зегьы рымаҵ руа ажәлар иаарылагылеит, аҿиарамҩагьы рхы назыршьҭит. Зегьы ианраамҭоу ауми!..
Џьамбул Папааи Венера Бган-ԥҳаи рыԥсҭазара еиларҵеит.
Светлана Папаа-ԥҳаи Лиосик Сабуеи рыԥсҭазара еиларҵеит.
Ельдина Папаа-ԥҳаи Нугзар Геловании рԥсҭазара еиларҵеит.
Нугзар Папааи Валиа Ҵахнакиа-ԥҳаи рыԥсҭазара еиларҵеит.
Абасала, Папаа рыҩнаҭа ду, Аԥсны ахы инаркны аҵыхәанынӡа – Арасаӡыхь инаркны Гагранӡа – жәларак ирылахәны иҟалеит. Урҭ зҭахыз зегьы неины ирыдныҳәалон. Диит раԥхьатәи аԥагьы. Ҵеимш!.. Аха... уара иуҳәо Анцәагьы иуциҳәозароуп-тәа!..
...Аԥсны аӷа хәымга дақәлеит...
... Хыхь џьара ишазгәаҳҭахьоу еиԥш, Нестор Лакоба ус иҳәон, рҳәеит: «Егырнырцәтәи аҳәсақәа ртәарҭақәа Аԥсныҟа ирханоуп ахшара шроуа. Урҭ Аԥсны иааны
хшароура ианалагалак ауп, ҳусқәа иаҳагьы ианцәгьахо...»
... Гыртәыла адгьылҵысра ҟалан, ҳажәлар нҵәеит анырҳәа, Кьыршьал Чачхалиа дахьгылаз абасгьы раҭеикит, рҳәеит: «Ассир шәҳәоит, уара! Иннарҵәодаз зегь арахь шәаахьеитеи?!»
... Нели Ҭарԥҳаи акәашаҩ Џьано Џьанелиӡеи ажәа анеимарк, ус еибырҳәеит, рҳәеит: «Иаашәычҳарауазеи, шәанаџьалбеит, ҳара иара усгьы анҵәара ҳаҿуп, иаашәычҳарауазеи?» «Ианбаҟалои Нели уи, уаҳа иаҳзычҳауам?!»
Илиа Ҷавҷаваӡеи Акаки Ҵереҭелии ус еибырҳәеит, рҳәеит: «Уара, Қарҭ аерманцәа ахыҵәеит, ԥсыхәас иҟаҵатәузеи?!» «Ԥсыхәас иҟоу акызаҵәык ауп; агырқәа ааганы инырхатәуп, аха нас дара алызцода?!»
Аџьынџьтәылатә еибашьра Дуӡӡа ацара иаҿын, аӷа заҵааира Кавказҟа дааскьон. Қарҭаа агырқәа хырҵәаны ахҵәара зҭахыда, анаџьалбеит!/ иааганы Аԥсны рнырхара иаҿын. Ма ишԥандырхеи уҳәарауазеи! Ашахматасҩы бзиагьы ихаҳәқәа ус рлахьынҵа азԥхьагәаҭаны изықәмыргылар ҟалап.
Мықәаа рхы шьҭырхыр – Арадуаа ирымуа, Лашькьындараа рхы шьҭырхыр – Цагераа ирымуа, Кындӷаа рхы шьҭырхыр – Ахалдабаа ирымуа, иазхәыцӡаны индырхеит... Аԥсуа ичҳара дууп: зегьынџьара Аԥсуара дааннакылоит. Аха дшәом, аказынгьы дхьаҵуам, избанзар идгьыл дықәгылоуп.
Хыхь ишаҳҳәаз еиԥш, уаҳа рзымычҳаит шәышықәсала зыпланқәа ҟазҵоз Қарҭаагьы. Аԥсны аҩнуҵҟатәи аусқәа рминистр Георги Ломинаӡе идҵала, аԥсуаа инарылагьежьны рабџьарқәа зегь аарымырхит, ашәарыцагақәа инадыркны. Нас изыцәшәодаз... Мап, ишәоҭгьы! Атанк ԥсцәаҳақәа аҳәаа ихыҵны рҿаархеит. Гал иахьаалалаз: Ҭарба – д-Ҭарбаиахахьан, Зыхәба – д-Зыхәбаиахахьан, Қецба – д-Қецбаиахахьан... Охәреиаа дара ирыдгылеит, Цагераа – ашәҭқәа кны ирԥылеит...
Кәачара иаакәыршаны аԥсуа қыҭақәа ирыгәҭылакымзи, уахьҵәҟьа изымнеиит. Рҿаархеит Аҟәаҟа рхы рханы. Ахали Киндӷи иалсны, Ганахлеба иалсны, Ахалдаба иалсны...
Иаарыкәыршаны аибашьрақәа цо ианалага, анс иԥшуа иҟазма Кәачараагьы?! Иашоуп, уи аԥсуа қыҭақәа ирыгәҭылакын, аха урҭ рнаҩыс? Рыхқәа шьҭыхны арахь имааԥшуази Арадуаагьы, Цагераагьы, Қьарақьанаагьы... Уиакәхеит. Аҳәыҵәыҳәыҵәра иалагеит Кәачараагьы. Еиҳараӡакгьы рыхқәа шьҭырхит, араҟа иааганы индырхаз ашәанцәа.
Аԥсуаа ҳԥишәаларц Анцәа ҳаишеит, иҳәеит, Ҭырқәтәылатәи аҵарауаҩ ду Омар Бигәаа.
Иагьҵабыргыҵәҟьаны, уи зны атымитыша ҳанхықәиргылоит, аха нас инапы наҳԥишьыхуеит...
Аӷа, абаахыӷәӷәарҭа ихы шадԥиххаалозгьы, ианизымга, уи аҩнуҵҟа ауаҩы диԥшааит, рҳәеит. Аҩнуҵҟоуп зегьы рыԥсы ахьҭоу!
Кәачарагьы дазгылеит ауаҩы, аха аӷа дидгыларц акәым, иқыҭа – ижәлар еиқәирхарц.
Гиви Мхеиӡе. Дызусҭада иара?
Кәтол, унеишь-уааишь ҳәа зарҳәоз хаҵа заманак дыҟан. Таиа Кәаӷәаниа. Уи ишьашәалаз аԥҳәыс бзиагьы диман, Таташь ҳәа. Лҽи лкәадыри еиқәын, лҟамчы еиҩырҿа икны. Хаҵеи ԥҳәыси анхара бзиа ҟарҵеит, ахшара бзиагьы рааӡеит. Рыԥҳацәа руаӡәы Кака Чиқовани дигеит. Уи Ӷәадеи Кәачареи рҳәааҟны дынхон, агыршәагь аԥсшәагь еиԥшны идыруан. Таиа Кәаӷәаниа егьи иԥҳа Грышьа Хециа дигеит. Уи Лашькьындари Кәачареи рҳәааҟны дынхон, агыршәагь аԥсшәагьы абарҭ ҳаиԥш иҳәон.
Грышьа Хециа иԥа иоуп Гиви Мхеиӡегьы. Хециа / Анцәа иан д-Хециа ԥҳауп рҳәоит аԥсуаа!/ Мхеиӡе ҳәа изиԥсахыз ҳаздыруам аԥа. Гиви Мхеиӡе дҵеи бзианы Кәачара даалагылеит. Аҵара бзиа иҵеит – ақыҭанхамҩатә институт далганы. Иқыҭа ду Кәачара хадара аҭо, дааганы даахадыргылеит. Ажәлар ргәы дақәшәон, мыцхәгьы бзиа дырбон.
Ан – дануп, дахьнеиуа лара лтәгьы ҟалҵоит, еиҳараӡакгьы аԥсуа ԥҳәыс. Чикованиаа иргаз аКәаӷәаниа-ԥҳа, аԥсуа ҭацацәа ааганы лыҩны ишыҩналыргылаз еиԥш, Хециаа рангьы аԥсуа ҭацацәа даарыхеит. Абас Гиви Мхеиӡе диарӷьажәҩаны днаивагылеит Тҟәарчалтәи Арыш-ԥҳа.
Кәтолаа – ианшьцәа, Тҟәарчалаа – иабхәараа,
Гәадаа – иҩызцәа ҟаимаҭқәа, Лашькьындараа – игәылацәа бзиақәа... Мап, мап! Иахьатәи аҭагылазаашьа бааԥсы аҟны, Гиви Мхеиӡе илшомызт ус ашьшьыҳәа итәаны аамҭа азыԥшра. Насгьы иҟами аҳақ. Иҽи икәадыри еиқәҵаны иҿынеихеит. Реиҳа дзыцәшәоз аҩнаҭақәа, еиҳараӡакгьы ашәанцәа, ахьтәы цаԥхақәа нарзыԥшаауа, ибыз хәшәы аус аируан. Иҳәатәы ылҵуашәа ибо даналагагьы, Кәачара иаакәыршаз аԥсуа қыҭақәа рышҟа иҿынеихеит.
«Кәачараа шәара ишәҿагыларц аӡәгьы абџьар шьҭихуам, шәаҳмабашьын шәаргьы!» – дрыҳәауан иара. «Ҳаи, дад, ҳара шәара ҳшәабашьуа ҳаӷоу ибааит! Агәыла – агәы даҩызоуп!» – иаҭаркуан аԥсуаагьы.
Аха ажәлар рус даара ихьанҭоуп. «Уара, ани дХециан, уажәы Мхеиӡены даақәгылеит. Зыжәла зыԥсахыз – иажәларгьы иԥсахуеит?!» – уи ишьҭахь ацәажәарақәагьы рҿаархеит.
«Аԥсуаа еснагь иҳамаркуа ари ақырҭуа дгьыл азҵаара, ҳалгароуп наҟ иӡбны!» – амца нацрарҵон даҽа џьоукгьы.
Оумашәа иубаша, Гиви Мхеиӡе диҿагылеит анхшаабхша иара иашьа гәакьагьы.
«Сара издыруеит абри ахькылсуа, уашьҭан шәтәарҭақәа шәыҭнамырбӷаҷааит!» – уахгьы-ҽынгьы инеиԥынкыланы, ихы аџьыка ықәхуа, дгьежьуа ажәлар дрылан Гиви Мхеиӡе – иқыҭа Кәачара, ижәлар еиқәирхарц азыҳәан; аԥсуааи дареи ишеигәылацәоу иаанхарц азыҳәан...
«Аах, анаџьалбеит, изыԥсоузеи абыржәы Џьамбул Папаа абра Кәачара дҳамазҭгьы!.. Иаб ианшьцәа Бебиаа рышҟа – Кәтолҟа даҳмышьҭуази! Иара ианшьцәа Ҳашаа рышҟа – Ԥақәашьҟа даҳмышьҭуази! Иабхәараа Бганаа рышҟа – Арасаӡыхьҟа даҳмышьҭуази!..» – Гиви Мхеиӡе аӷа ихы иқәшәаз иҵыхәтәантәи хьааны игәы шыҿнакаауазгьы, ихы иҭагьежьуаз Кәачара аиқәырхара акәын, аԥсуааи дареи реибахьчара акәын...
Кәтолаа рыҷкәынцәа агәӷра рнаҭеит Гиви Мхеиӡе дызҿыз аус, аха ргәы рҽаннаҵон уи иҿагылаз рнапхгарала ана-ара аилашрақәа уажәы-уажәы иназлагозгьы.
Кәтолаа рыҷкәынцәа, аҵыхәтәантәи рабџьарқәа еидкыланы, Кәачареи дареи ҳәаара рзызуа аӡиас Қьаҭуан иаваланы ишҩеиуаз, Қьаҭуан аҳабла иназааигәахеит. Гогуаа рыӡлагара игәыкӡа алагабжьы гон. Аԥсҭазара ыҟоуп, рыцҳа! Убри аамҭазы, наскьа абнахьтә абжьы геит:
– Шәарбақәан, уара?
– Ҳара ҳауп, ҳара!
– Аа-а, Кәтолаа рыҷкәынцәа! Ара шәааи, ара ҳаҟоуп! Ирдыруаз абжьы иацныҟәаны рҿынархеит. Аха
рацәакгьы имнеицкәа, аҟәҟәаҳәа инаргәыдырҵеит. Кәтолаа рыҷкәынцәа х-ҩык абраҟа иагьынышьҭахеит.
Қьаҭауанаа абарҭ ҳаиԥш ицқьаны аԥсшәа рҳәон...
«...Арҵаҩы днеины ахсаала днадгылоит. Ақырҭуа рҵаҩы, ҳәарас иаҭахыузеи!
Ирбага лаба ԥшӡа, ацәаҳәа ҟаԥшь иқәланы аҿынанахоит, – дхәыцуеит Џьамбул Папаа истол дахьахатәоу. – Алаба ԥшӡа уаҳа ахы аазнымкылаӡакәа, Егры аӡиас инырны, ишьҭхысааны аҿынанахоит. Ԥсоу ианнеилак, ихы аашьҭыхны аҵаҩцәа днарҿаԥшуеит, ирбага лаба хәыҷы амшын илаларсны, ибжьгьы неиҵихуеит: «Абри Қырҭтәылоуп!» Уара ари Қырҭтәыла акәзар... аӡәы итанкқәа иманы идгьыл дақәлеит, ихы дабашьит ҳәа рҳәо шәаҳахьоума?! – ашырҳәа дҩаҵҟьаны иуада дааҩнагьежьуеит Џьамбул. Нас днеины иԥенџьыр днадгылоит, аҵх лашәы далаԥшуа...
– Хаҭала сара бласы ицәырызгозеи сҩызцәа рҿаԥхьа. Урҭ сара знызаҵәыкгьы: «Уара агыруа!» – ҳәа сарымҳәацызт. Аишьцәа реиԥш бзиа ҳаибабон, убас иагьеицҳазҳаит. Уажәы Егрнырцәынтәи сашьцәа ааны, Еграарцәтәи сашьцәа ирықәлеит. Иршьуеит рыдгьыл иахырҟьаны. Сара ари адгьыл сааӡеит. Сара ҩызцәас исымоу зегь аԥсацәоуп. Нас исылшоума ус зымҩа агылара? Ҳәарада мап! Гиппократ иҿаԥхьа ҭоуба зухьоу аҳақьым, иагьаҩ қәыԥшцәа ҟәаҟәаса исзаанагап, анаџьалбеит, ихыдоу ари аибашьра хлымӡаах! Блас ицәырызгозеи, уара, сҩызцәа рҿаԥхьа, сҭаацәа рҿаԥхьа, счымазцәа рҿаԥхьа?!»
... Ишырҳәо еиԥш, Ҳаџьым Гәыгә иԥсҭазара баша имҩамсит: аҵлагьы еиҭеиҳаит, аҩнгьы иргылеит, аԥагьы диааӡеит. Аха аӡәы иакәым ииааӡазгьы. Урҭ ааганы Аҟәа ашкол-интернат иалиргеит. Аҵара рҵеит, ауаа рахь икылсит. Аб, раԥхьаӡа иргыланы дзызхәыцуаз аҿиара
акәын. Арасаӡыхь ашьха қыҭа унхоны, анхара бзиа анузаԥымҵа, ахәыҷырацәа анузымааӡа, аҿиара арӷьажәҩас уанамоу – изыԥсоузеи уԥсҭазара?!
Ҳаџьым Гәыгә адауаԥшьқәа реиԥш наҟ-ааҟ аԥацәа аниҵагыла, аҭаацәарақәа раԥҵара иназыҟаиҵо далагеит: ишырҳәо еиԥш, заа абџьар зкыз – дҭанархоит, заа аҭаацәара иалалаз – дыннархоит.
Заа абџьар ашьҭыхра рықәшәеит ари анхаҩы иԥацәагьы. Ачароура иазыҟаиҵоз ицәқәагьы, аамҭала иноужьны, абна инылеиҵар акәхеит; илаԥықәшәа абарабар аҳәо, ҭацацәас дхәыҵыԥшны дназхәаԥшуаз аҳәсахәыҷқәагьы, аамҭала иблақәа нархигалар акәхеит. Аԥсны аӷа дақәлеит, ҳаҿиара ааникыларц даҿуп... Ус уаӷеимшхара, иԥеиҳаб исакаса иаҵагыланы, иашәақәлацәа дрыман амӡырха иааҭалеит.
«Аат! Уҽырӷәӷәа Ҳаџьым Гәыгә, уаамҭа ааит!» – егьырҭ ирҳәашаз иара ихаҭа иқьышә иаақәххуа, иҽаархаҵаны днарԥылеит. Анаџьалбеит, ишьҭахьала иқәымшәазааит?! Аб жәымҭацәгьа блала деимдо иԥа днаихалеит. Уи аӷа ихҭыԥ ҿаҿаӡа игәы икыдын. Амӡырхагәҭа рҩыза днышьҭаҵан, гәылеи злеи хлагәыла инеилаҵаны, аб иҿаԥхьа уи иқәлацәа ҭоуба руит, ишьа кәапеишәа ишыртоз ала. Аамҭа кьаҿк иалагӡаны убас иагьыҟарҵеит.
Хәылбыҽхак, Ҳаџьым Гәыгә игәашә иаалагылеит аибашьцәа рмашьына. Аԥшәма идырит иҟақәаз зегьы. Еибашьрамзи. Аибашьыхагьы уаҩҵас измаӡаз иҷкәын
иҩызцәа даарыԥхьан, ашьтәа рзишьит, еибашьраамҭоушәа акәымкәа инхараамҭоушәа астол-еишәа неиҵихит.
– Уажәшьҭа анҭ иаажәгазгьы арахь шәаарых, дад! – адҵа ныҟаиҵеит аб.
Х-ҩык ақырҭуа еибашьцәа амашьына иааҭыганы, ирыманы рҿаархеит.
– Иԥыртланы рнапқәа дшәырӡәӡәа! – адҵа ныҟаиҵеит ҩаԥхьа Ҳаџьым Гәыгә.
Чарабжара инеиуаны, аԥшәма дҩагылан аӷацәа ихы нарықәикит:
– Иахьа уажәраанӡа шәареи ҳареи ҳаишьцәоуп ҳәа ҳхаҟара ҳаҭыр шәықәаҳҵон. Иахьа инаркны шәара ҳара шәҳаӷацәахеит. Аԥсны ҳара Анцәа ду иҳаиҭаз џьанаҭ тәылоуп. Аӡәы изҳамхрангьы дыҟаӡам. Шәгәы шәамжьааит!.. – нас, иҷкәын иҩызцәа блала иааимданы, абасгьы нациҵеит, ихаҿы икнаҳаз иԥа ипатреҭ ирбага нацәа нақәкуа: – Сара сыҷкәын дысзырԥхашьом, дадраа! Агәашә инҭганы, наҟ ишәышьҭы!..
... Ашьхақәа ишырҟазшьоу еиԥш, еиқәлымҳаха игылан. Еимгәашәы. Уаанӡагьы ирықәжьыз асы еиқәыцәашь азмырхакәа, еимаҩны асырҳәы рықәнауан. Ахьҭа иаҳа-иаҳа аҽарӷәӷәон. Еиқәылашьца игылан ақалақь Тҟәарчалгьы. Машәыршәа ԥенџьырк алашара ылубаауамызт. Ашьхақәа реиԥшҵәҟьа еиҵасны ирыхьҭашьуан уажәы араҟатәи аҩынқәагьы. Арыцҳара ахала имҩахыҵӡом, рҳәоит. Ахьҭа, амлакра,
алашьцара... Зегьы-зегь реиҳа урҭқәа зегьы зныԥшуаз ахәышәтәырҭа акәын. Уажәы-уажәы ахәцәа рыманы иахьаауаз. Ԥхаррада, лашарада, ӡыда... Акрыфаратәы усгьы иаҳҳәарым. Аӷа ихы зырҳәарах зегьы ацҟьаз ахә дыԥҟаны, илшоз зегь ҟаҵаны, дааины истол даахатәеит аҳақьым Џьамбул Папаа. Иаԥхьа ацәацәашь ҭааӡа лашара хәыҷык ахылҵуан. Ахәшәтәырҭа еимгәашәы ԥхарра хәыҷык машәыршәа алакҭагьы џьара узҭаԥшуамызт. Ақалақь заҵааира анапахьы иааго асоура ишаҿызгьы, аҿымҭра гәыԥҵәага уажәы-уажәы идагәаӡа иналыҩуа ахысыбжьқәа гон, ааиқәтәарагь рымаӡамызт... «Сгәы иаанагоит уи уажәшьҭа акгьы ихьрым ҳәа! – инаҩыс ишьҭаз ахә ҩаԥхьа днеизыԥшит аҳақьым. – Амала, исзеилымкаауа акы ыҟоуп. уи дшааргаз еиԥш инеихаланы дгәазҭаз сҩызцәа аҳақьымцәа, ари иԥсхьоу рахь дшәыԥхьаӡа ҳәа иплашь наҟ инаиқәршәны, инеихыҵынгьы рҿынархеит. Нас иааины сара иаасыдгылан: уара унапы данаҳҵоит ҳәа инасыдҵаны ицеит. Избан? Ӡәыр деиқәирхозар, уара иԥсы уаԥшәмахоит ҳәа исықәгәыӷны дсырҭоу, дыԥсыр аҭакԥхықәра уара уоуп издылоҳәа исзыруыу?! Сара сагыруами?! Жәаха ҽнакгьы, ахәшәқәа анаҳзыршоз, ари агыруа ахәшә ишәымҭан иҳәеит мыцхәы «бзиа» сызбо ани аҳақьым. Арахь счымазцәа рыблақәа ҭхаха сара исзыԥшуп, иаҳзааигарызеишь ҳәа. Агыруа днеины аԥсуа дисит ҳәа аполитикахь идырхарҳәа сшәеит, мамзар сҩаҵԥаны иӡамҩа ҿсыршаарц акы аасыгымхеит... Иахьа
уашьаҵәҟьа игәра анузымго аамҭакы ҳааины ҳааҭагылеит... – макьанагьы цқьа имбацыз инапыхьшәашәақәа ихахәы жәпа иналишь-налишьит Џьамбул. Нас иааганы иаԥхьа инықәиҵеит. Ахә дыԥҟадрыцқьа дахьықәз, иаҳа-иаҳа изҭынчрахо, ихааӡа акы даманы ицон. Асы хьанҭа зықәнауз амахәқәа рҿаҩмаҩбжьқәа наҵарӡуа харантәи ахысыбжьқәа шааҩыц иааҩуан. Ацәацәашь алашьцара гәыԥҵәага еиҩнарссон, џьара ԥхарракгьы шыҟоу урдыруа. Аҳақьым ацәа иблақәа ирхымлаӡо иаԥхьа иқәыз ахьы напқәа дрыхәаԥшуан, «... Анацәкьыс хәыҷы! Уара хьыӡгьы умам, хьӡы-ԥшагьы. Аӡәгьы уатәеибаӡом. Ухәыҷыми рыцҳа! Аха уаныҟамла, уҭыԥ ҭыкка бжькаҵәаӡа иара ус иаанхоит. Анаԥшҩы ибла ацәиҵәахуа. Ҳаӷоу ибааит! Ушыхәыҷугьы уара уҭыԥ аҟны угылоуп. Уашьцәа аԥшьҩыкгьы уарӷьажәҩаны урывгылоуп. Амчгьы руҭоит, алшагьы. Рҵыхәаҿы угылазаргьы уҭыԥ аҟны уҟоуп, иулшо зегьы ҟоуҵоит. Уара уаныҟам уҩызцәа бжатахоит, уажәы ҳаҭыр уқәрымҵозаргьы, усҟан уи ӷәӷәала ирныԥшраны иҟоуп... Хьӡыда нацәкьыс. Уаргьы ахьӡҵәҟьа уаԥсамхеит. Иагьа ҟоуҵаргьы, хымҳаџьымшьа мгьалырхаара ицо ахыз уаҩызахеит. Акрура уара – ахьыӡ егьырҭ. Аха уаныҟам уҩызцәагь уаҩы дызрыхәаԥшуам. Рбыжькаҵәара убжьыԥшуа, ҳаӷоу ибааит!.. Агәыбжьынацәа. Уара ахьӡгьы умоуп, аԥшагьы. Уара уҩызцәа урылҳәҳәоит. Уагьыӷәӷәоуп, избанзар наҟ-ааҟ ҩыџьа-ҩыџьа увагылоуп, амч-лша
урҭоит. Уара, зқыҭа еимырҵәаз Наԥҳа Кьагәа иабџьар хҭацалагас уаман. Зегьы ушрылҳәҳәо еиԥш, иаҳа ианшәарҭаз зегьы раԥхьаӡагьы унеиуан. Наҟ-ааҟ уашьцәа увагылоуп азы, урҭ роуп уара амч-алшагьы узҭо, ахьӡ-аԥша узҭо, уагьызрылыҳәҳәо. Арбага нацәа. Уара хьӡык акәымкәа ҩбагьы уиҭеит ҳазшаз Анцәа ду. Аҭынч нхаразы урбага нацәоуп, Аԥсадгьыл ашәара ианҭагыло ухысга нацәоуп. Уара аҭынч нхараҿоуп ухьӡуԥша иаҳагьы иахьдуу. «Сара сырбага нацәа патудаӡам, дад, абри иоуп саӷа ҳәа ауаа дыднарбаратәы!» – иҳәеит абырг ду Дарафеи Хышба. Ахысга нацәа. Аблаҵар уара иуцуп, агәымшәара уара иуцуп, аиааира уара иуцуп. Уара абџьар ахьуку анҵысы – абӷа ҵысит ауп... Анацәа ду. Ҩыџьа ахьеицугьы аӡәы деиҳабызароуп. Уара абарҭ аԥшьҩык урхаданы уишеит... Зымҩагьы угылоуп. Урҭ ирылшо аҟара уаргьы иулшар уҭахуп. Уара убӷа ааиҵыхны, ухы уҩаханы зегьы иандурба – зегь бзиоуп ауп иаанаго! Зегьы бзианы Анцәа ду иҟаиҵалааит! Анацәкьыс хәыҷы инаркны анацәа ду аҟынӡа зегьы Анапы иаҭахуп. Ианеилаҵәа – иҭаҷкәымхоит. Аҭаҷкәым узаиааиӡом!..»
Иара усгьы ԥхарреи лашареи змаӡамыз ақалақь заҵааира иҭасуа, адәахьы аҳәылыҳәа асоура иаҿын. Ақалақь еимгәашәы ишьҭан. Харантәи ахысыбжьқәа шааҩыц иааҩуан...
Ус адгьыл иааҵыҵызшәа, ашә ааимԥааны иабџьарԥсараха иааҩнаҳаит х-ҩык, рсабардақәа рҿаҵаны. Аҳақьым абырсааҭк игәы рызҩеит урҭ
зусҭцәаз. Уи лассы-лассы иқәлалон ахы иаҿагылаз ҳаибашьцәа. Ирҭахызгьы акызаҵәык акәын: арҩышьыга маҭәашьар!.. Абарҭқәа раан уи ишыҟаиҵалоз еиԥш, иҽаарҭынчӡаны урҭ ихы нарықәикит:
– Сышәзыӡырҩуеит, аҷкәынцәа?!
– Уҳаԥызароуп лассы!
Џьамбул Папаа игәы азҩеит арҭ рааира зынӡа даҽакы ишазкыз, аха игәы зынӡагьы имҭрысит:
– Сара счымазцәа кажьны џьаргьы сцаӡом!
– Мап, уҳаԥызароуп! – рыҽдырӷәӷәеит дара.
– Ибзиоуп, аха сзыхшәырҟьо сашәҳәар ҟамлари? – иҽааиртатеит аҳақьым.
– Ибзиоуп, нас... Нугзар Папаа уара дуашьоума? – аусахь дыццакит раԥхьагыла.
– Ааи, сара дсашьоуп! – иҳәеит Џьамбул.
– Уи чарҳәара ҳзиуит! Иаргьы даҳшьуеит, уаргьы! – иҽааирӷәӷәеит раԥхьагыла.
– Сашьа чарҳәара иузар – снапала дысшьуеит!.. – иагьа дрықәгәыӷуазаргьы ари аҩыза дазыԥшымызт Џьамбул Папаа.
– Ма-ап! Иаргьы уаргьы ҳара шәаҳшьуеит! – даҟәыҵуамызт раԥхьагыла.
– Ианду даԥсыуаны, иан даԥсыуаны, иԥҳәыс даԥсыуаны, абарҭ ҳаиԥш аҷҷаҳәа аԥсшәа иҳәо Нугзар Нури-иԥа Папаа, Кәачаратәи – дчарҳәаҩызар, уаҵәы сара дысшьуеит.Сшәыҳәоит иеилышәкаарацы. Сара
сҳақьымуп. Гиппократ иҿаԥхьа ҭоуба шьҭасҵахьеит. Уаха сыхәцәа рныжьшьа сымаӡам.
...Адырҩаҽны ашьыбжьышьҭахь, ахәышәтәырҭаҟны инкылсны, рсабардақәа ракәым, рыхқәагьы аахтны, аҳақьым Џьамбул Папаа иҿаԥхьа аҭамзаара шьҭарҵеит ҳаибашьцәа.
Нугзар Папаа захьӡу Кәачара хә-ҩык ыҟазаарын. Чарҳәара зуз, уи аҷкәынцәагьы дааԥшааны, иҭыԥ дықәрҵеит...
Аҵахареи аиааиреи. Аԥсадгьыл ахьчаҩцәа анаҵахалак, уи зыхҟьаз амзызқәа акымкәа-ҩбамкәа инеиқәырԥхьаӡоит. Ианаиааилак – зегьы иеицырҳәо акоуп: урҭ рыԥсадгьыл рыхьчон. Нас, аамҭа цацыԥхьаӡа, уи аиааира иазкны, еиуеиԥшым аҳәамҭақәа рҿаадырхоит, алегендақәа аԥырҵоит. Кәачара ахақәиҭтәра иазкны иахьа ирҳәо аԥҵамҭақәа руакы абас иҟоуп.
Кәачара қыҭа дун. Зқьи ҩышә ҭӡы инареиҳаны иаланхон. Ӷәада инаркны Лашькьындарынӡа, Кәтол инаркны Арадунӡа – иааҵанакӡозеи уҳәарауазеи! Қарҭаагьы уи иаакәыршаны аԥсуа қыҭақәа шыҟаз рымдыруази – ҷыдала рылаԥш ахын, ҷыдала ацхырааргьы арҭон.
Шамиль Басаев напхгара зиҭоз архәҭа, Ӷәада Абаажәахәы рҽеизакны иаатәеит. Иаашар Кәачара ахы иақәиҭыртәраны иҟан. Акомандир заманалаҵәҟьа идыруан, иара имч шаҟараз еиԥш, аӷа имч ҩынтә-хынтә
рыла ишеиҳазгьы. Архәҭа анапхгара рҽааизганы иаатәеит. Шамиль Басаев ииҳәарызеишь ҳәа изыԥшуан уажә зегьы.
– «Абыз» ҳҭахуп – иҳәеит иара ихаҭыԥуаа ихы нарықәкны, ишиҟазшьоу еиԥш, ҭынч-ҭынч дцәажәо. Уи акәхеит. Араҟатәи аҭыԥқәа бзианы издыруаз Кәтолаа рыҷкәынцәа, х-ҩык рҽеилӷәыцәааны иааины иаагылеит, ацара иазхианы. Аҵх аҽааиҩнашоны иагьааит урҭ «Абыз» рыманы. Шамиль Басаев ацәажәара даҿын – «Абыз» аҿаԥараҿы дӡырҩуан.
– Зықь-ҩык аԥсуаа еибашьцәа лыԥшаахқәа, ачеченцәа раԥхьа игыланы, абар-абар иааираны иҟоуп. Бџьарла хәцәахьы ҳаиқәшәоуп. Ашамҭазын ҳжәылоит. Аха ҳара иаҳҭахым акгьы зхараӡам асабицәеи абыргцәеи ршьа каҳҭәарацы. Ирҭахызар иалҵны ицааит, ҳара иаанаҳкылом!.. Егьырҭ, ахацәа – хацәоуп, рқыҭа ааныжьны иауцахуа, дареи ҳареи ҳаибашьыр акәхоит...
Шамиль Басаев ихаҭыԥуаа адҵақәа рыҭара даҿын. «Абыз» аҿаԥараҿ дҿаҳәаны дахьышьҭаз дӡырҩуан. Аамҭа гәыԥҵәага гәагәо акәын ишцозгьы. Акомандир иажәа даналга, адҵа ҟаиҵеит, ихаҭыԥуаа руаӡәы днаилацәҟәны: «Дыбнашәҵа наҟ!» – ҳәа аанарго.
Ашамҭаз Шамиль Басаев ир иманы ажәыларахь иҿынеихеит. Урҭ ҿагылара рызҭоз Кәачараа ҳәа аӡәгьы дыҟаӡамызт: зегьы алҵны ицахьан.
Еиҭасҳәоит: ари ачечен еибашьҩы ду Шамиль
Басаев ихҳәаау алегендақәа ируакуп. Аҵареи амцреи ртәы сара сзалалом...
Ахәцәа рыԥсқәа еивырго ианалага, Џьамбул дыццакны дындәылҵит, амедеҳәшьа лнапы ианҵаны. Аҩны днаҿаххны дааирц. Убас иагьыҟаиҵеит. Ӡык ихы иаалыршаны, дласны дааизар, ихәцәа руаӡәы дыбналан дрыцәцахьан.
– Дабаҟоу, бара ари ахә? – амедеҳәшьа дналхаххит аҳақьым.
– Дсызнымкылакәа дцеит, – лҳәеит лара лгәы ҵысҵысуа.
– Ихәра макьана ишәарҭан, дшьабар ҟалоит, – иааицәымыӷхеит иара.
– Сҩызцәа ахы иаҿагылоуп. Сара ара сказза сызиом! – иҳәан имукәа дсыцәцеит! – лхы арқьиара даҿын амедеҳәшьа.
Аҳақьым днеины егьырҭ ахәцәа днархагылеит.Урҭ уи ихьынапқәа ахҭыԥқәа ирықәырҵаз «ахәрабӷьыцқәа», аус рымукәа иҟамызт, иаҳа-иаҳа ирызгьамахо,акы иатәытәны иаманы ицон. Иаԥхьа иҭааӡа иакыз ацәацәашь ҩызара изнауа, дааины днатәеит Џьамбул. Ахьҭа макьана амчра аанкыланы заҵааира аҽарӷәӷәон. Аҵх жәпа-хьанҭыџьӡа ақалақь иахажьын. Уи зегь реиҳа ахәышәтәырҭа иақәыӷәӷәон. Аҳақьым хьаа дус иман, аибашьҩы-ахә иҟаиҵаз. Иара дыҟазҭгьы уи џьеи дишьҭрын. Уажәы уи ацәеи ахьҭеи драқәԥо дахьыҷаԥшьоз, ихы иҭагьежьуан, уаҳагь ҭахак ааизымҭаӡоз, иахьа иаҳаз ахҭыс...
...Ашәануа арԥызбеи аԥсуа ԥҳәызбеи гәаԥхеибашьан, рыԥсҭазара еиларҵеит. Рнапы еикәыршангьы иеицынхон. Ҩыџьа аԥацәа рааӡеит: аӡә дубар – аӡә духашҭуа. Аамҭа атәы ҟанаҵон. Қырҭтәылеи Аԥсынтәылеи еимаздоз Егры аӡиас иаҳа-иаҳа абжьы цәгьахон, иаҳа-иаҳа ихәашьуагьы иалагон. Уи абжьы дыдраҵас ираҳауа иалагахьан ахыҵхырҭаҿы инхоз ашәанцәагьы. Аӡәы ичҳарц даҿын, даҽаӡәы иаҳагьы ихышхыҵәоз аӡиас аӡы ацҭәалара имч азишәон.
Ҩажәак еихысҳәаалоит. Аԥсыуа чарак сара ҭамадас сахьыҟаз, сас-дахьцәас иаҳҭаз ашәанцәа ракәын. Урҭ реиҳаби сареи аҵыхәтәанынӡа ҳагьеизынхеит. Астол аҟны аиааира ҳаҭыр ду ақәымзи, еиҳараӡакгьы аԥсуеи ашәануеи ҳабжьара, наҟ-ааҟ иҳамҵагылаз жәаҩа-жәаҩа чеиаҵәыца еибарбаны ижәуа ҳҿааҳхеит. Ҳабжьара рлабашьақәа кны аҭаҳмадацәа ааины иҳабжьагылан. Иара иара итәқәа идгылан. Сара – сара стәқәа. Ашәанцәа рҭаца даԥсыуазаарын. Уа дара дышрылагылазгьы, иныҵакны уажәы-уажәы лыбжьы сара инасықәлыргон: «Аа, ҳаумырԥхашьан, абааԥсы!..»
Изхысҳәаауа, аԥсуа ԥҳәыс дахьыҟазаалак, лара лтәы ҟалҵоит. Уажәы Шәантәыла ирымаз ан, лхаҵеи лареи ааилымҵыр ада ԥсыхәа лмоуит. Иагьеилыҵит. Аҷкәын аиҳабы аб дигеит, аиҵбы – ан. Аԥсны иааӡаз ашәануа хәыҷы, абарҭ ҳаиԥш аԥсшәа иҵеит, гәылагьыԥсылагьы даԥсыуахеит. Ус, шәиԥхьыӡ агымхартә, иалагеит Аԥсны Аџьынџьтәылатә еибашьра. Аҷкәынгьы
абџьар шьҭыхны иҩызцәа дрывагылеит, аԥсуа дгьыл ахьчаразы. Хаҵаҵас ихы аарԥшуагьы деибашьуан. Марттәи ажәылараан, иҩызцәа дрыцны уи Аҟәа далалеит. Абар, абар акгьы рыгӡамызт, ҳагәнаҳа зықәшәаша, ҳақалақь ахы иақәиҭыртәрацы. Ақырҭқәа еибарыҩны ицо, ақалақь ааныжьра иалагахьан. Аха ҳара ҳтәқәа рышьҭахьҟа цхыраара рмоуит... Уи кыр идырххахьоу даҽа зҵаароуп... Аԥсуа-шәануа еибашьҩы иҩны ааигәара дааихьаны, дхынҳәны иҩызцәа ихьаҵуаз рышҟа дзымцеит. Игәиҽанны иҿынеихеит иан дибарацы. Абар данхәыҷыз дызхьынҳаланы дахьыхәмарлоз ргәашә ҿжәаны иахьышьҭоу. Абар, рымӡырха ԥшӡа ашьац иаҵәа цәыҳәҳәаны, атанкқәа рышьҭақәа ахьану... Игәы ҵыс-ҵысуа иҿынеихеит, ус баша идыз рыҩнашә ашҟа. Уажәымзар-уажәы уи даадәылххны днеиԥыххылашт иан, даалгәыдлыҳәҳәалашт бжьба-ааба мзы илымбац лгәыӷырҭа... Ҵабыргыҵәҟьаны ашәгьы аатит, уи дагьаалагылеит иашьа, ихы инаркны ишьапы аҟынӡа дабџьарԥсараха. Аԥсуа-шәаныуа дшанханы амӡырха агәҭа дааҭгылеит. Дшанханы дыԥшуан уажәы аԥшәмара нызкылахьаз ашәаныуагьы. Нас игәы ааԥсахны иашьа ишҟа иҿынеихеит, инапқәа ԥырџаџаны дааигәыдиҳәҳәаларцы. Аха убасҟан ашә даалагылеит аб – ашәануа ду. «Сыҷкәын, изакәызеи узҿу? Уиеихс уаӷа!» – дыҳәҳәаны ҿааиҭит уи. Аишьцәа шанханы наҟ-ааҟ иеиҿаԥшуа игылан. Аԥсуа-шәануа иҽимырҵысӡеит. Аешьеиҳаб дҳәалахны дгылан. Убри аамҭаз
дыҳәҳәаны даадәылҟьеит ан: «Схәыҷқәа!»... «Уиеихс уара уаӷа! Мамзар сара суеихсуеит!» – ишимчыз дыҳәҳәеит аб, иабџьар ашҟа инапгьы наҭрысуа. «Схәыҷқәа шәеиламган!..» – деиҭаҳәҳәеит ан, аха башан зегьы. Амӡырха агәҭа дышьны дышьҭан лыҷкәын еиҵбы, Аԥсны иаҵеи иашаны иҩагылаз...
...Аҳақьым Џьамбул Папаа, уаҳа изымычҳакәа, ихьҭакрагьы, имлакрагьы, иҵыхԥҽрагьы днарыгәҭасны, ашырҳәа дҩагыланы даалеиҩеит. Нас ашьшьыҳәа днеины ахәцәа днархагылеит. Урҭ рыхҭыԥқәа ирықәиҵаз «ахәрабӷьыцқәа» ахәрақәа иаҳа-иаҳа ирӷьо, аусура иаҿын... Џьамбул макьанагьы иара иахьатәи ахҭыс дамырҭынчуа, уаҳагьы дымтәаӡакәа, иҭаҳаны аҭынчра иамаз ахәцәа ирҿыхар ҳәа дшәо, ишьи-ишьи еиқәҵо анеиааира даҿын, уажәы-уажәы илымҳа кыдҵаны харатәи ахысыбжьқәа дырзыӡырҩуа. Нас ишьи-ишьи еиқәҵо, икабинет дыҩналан, дӡыӷәӡа истол днахатәеит. Иҿымҭра гәыԥҵәаган. Ашьшьыҳәа инапы неиҵихын, амашьына аккумулиатор ала аус зируаз ирадио хәыҷы алымҳа ааирҵәиит. Иаҳаз изхамҵеит Џьамбул, ашырҳәагьы дҩаҵҟьеит. Слымҳақәа сыржьозар иҳәан, даҽа хәыҷыкгьы уи абжьы инациҵеит. Ааи, дцәажәон Леила Ач-ԥҳа. Леила Николаи-иԥҳа Ачба, иара идиректор, иара дзааӡаз. Џьамбул Папаа дшанханы истол дахагылан. Зны уи лҿаԥхьа иҽеидыԥсаланы, апыҟҟаҳәа џьара дааҿамхаӡо иҵатәы анеиҭеиҳәоз еиԥш. Уажәы ажәа змаз лара лакәын, лара – Аԥсны Ан. Леила Ач-ԥҳа. Иара дгыланы дӡырҩуан.
– Нанраа, сыҷкәынцәа! Аамҭа хьанҭа ҳааины ҳааҭагылеит. Аҟазаареи аҟамзаареи рҳәаа ҳақәгылоуп. Аԥсны зегь рыла ибзиоуп азын, наџьнатә аахысгьы аӷацәа ақәлон, ҳаинылеит ааҳҳәоны – ҩаԥхьа рҿаархон. Аха аԥсуаа хацәнымырха рыдгьыл иазгылон. Зқьышықәсала имырӡӡакәа иааргеит. Ауаҩы игәыӷырҭа иԥсырҭоуп ҳәа, уажәы ҳгәылацәа иаҳзыруа жәбоит. Аџьнышцәа: Ԥаҵадуи Абласаркьеи 1937 шықәсазы, дара рхарала бжьнызқь-ҩык инареиҳаны Аԥсны аҵеицәа, нацәақәкыла иалырхуаз аҵеицәа ҭахеит. Оҳ, гәышьа ҳәа ҳабӷа ааиҵаҳхуаны, ани Абга шкәакәа ир иманы днаҳажәлеит. Ҳазҭаиргылазгьы жәбоит. Ҳхәыҷқәа аҵәҩан иахацаланы ишьуеит, ҳаҳәсақәа рыӷрақәа ҭирбгоит, рцәа ԥҽны; ҳаҭаҳмадцәа атанкқәа ирыцраҳәаны рыԥсы рхырхуеит иргәаҟны.
Нанраа, сыҷкәынцәа! Иахьа шәара ишәауит хьчатәыс Аԥсны алахьынҵа! Шәазхәыц зыблақәа ҭаа ишәзыԥшу шәхәыҷқәа рразҟы, шәрызхәыц жәымҭацәгьа ззыҟалаз шәанацәеи шәабацәеи! Шәазхәыц ашьа згәыҵкьасо Аԥсны! Аӡәы итәы ахаан даҽаӡәы наӡаӡа игоны зыҟалом! Шәымшәан, абааԥсы! Шәеидгыла! Шәхы ақәышәҵа Аԥсны! Шәара шәҭахаргьы – иара еиқәшәырха! Сара, анык лаҳасабала, ақәԥарахь сшәыԥхьоит зегьы! Адунеи исзықәу сԥазаҵә шәара дшәылагылоуп! Ҳашәмырԥхашьан, абааԥсы! Ҽнак ииз – ҽнак дыԥсуеит! Шәара ишәыцуп Наԥҳа Кьагәа ифырхаҵара! Шәара ишәхамацәысуеит Кьахь Ҳаџьараҭ ибжьы ҵарӡа!
Шәымшәан, абаақәа! Згәы ҭрысны, зҩызцәа кажьны ихьаҵыз – Ан лышәиԥхьыӡ изымгааит! Шәара ишәхылаԥшуеит ҳашьхақәа рдоуҳа! Шәара ишәыцықәԥоит ҳадгьыл амч дуӡӡа! Ан лныҳәаԥхьыӡ шәыгымзааит! Шәнеибац, аԥсуаа рыҷкәынцәа! Анцәа ҳара дҳацуп, дагьҳхылаԥшуеит! Шәнеибац, с-нанраа!
Аԥсны иахыҩуа игон Ан лыбжьы.
Игон Ач-ԥҳа Леила лыбжьы!
Игон Баалоу-ԥҳа Мадина лыбжьы!
Игон Ануа-ԥҳа Ҳауида лыбжьы!
Ашьхақәа иаҳагьы ишьапҵыркьакьаны, рлымҳақәа кыдҵаны иӡырҩуан. Адгьыл ахьаақәа ахаршҭуа ихәрабӷьыцны иазнеиуан Ан лааԥхьара. Уаҳа аламкәа ихьашьшьыз аибашьҩы инапы, изгәамҭаӡакәа, ахала абџьар ашҟа аҿынанахон...
...ЛиосикСабуа.Аибашьраианалага,уииашьцәагьы иаргьы абџьар шьҭыхны аӷа иҿагылеит. Арзамеҭ Сабуа иԥацәа – ԥшь-ҩык ахшара. Арзамеҭ Сабуа – дшәымдыруеи, акоммунистцәа рхаан, хԥаны иеихагылаз зыҩны апартреҭ ҭыхны агазеҭ «Правда» ианырҵаз. Усҟан ухы аџьыка ықәхны анхара ҟоуҵаргьы, иабантәааугеи ҳәа лахь анурҭоз аамҭан. Иара Лиосик ихаҭагьы ашьхара аҿаԥҟаны, машьына гәарҭак анышә хәынганы, анхара ҟазҵаз ауаҩы, уажәы зегьы аӷа изынижьыр акәхеит. Мап, мап! Ус шаҟаҩы ақәлахьада Аԥсны! Аха уи аҵеицәа еснагь фырхаҵарыла иазгылоит. Дара ҭахаргьы – рыдгьыл еиқәдырхоит иара аҵеицәа рзы, аԥеиԥш азы! Егры аарцә шикыз еиԥш Ԥсоу
аарцәгьы аӷа икын уажәы. Аӷа икын Гагра ақалақь ахаҭагьы. Гагра – Аԥсны абукет. Уи хымԥада ахы иақәиҭтәын, аԥсуаа Урыстәылаҟа амҩа роурц азын. Убас иагьыҟарҵеит. Ақырҭуа ир акыр иеиҳамзи, ааха ӷәӷәа шроузгьы, ҳаибашьцәа Гагра ахы иақәиҭыртәит. Урыстәыла аҳәааҟны ианнеи, Лиосик Сабуа ччараха исит.
«Уеилагама, уара?!» – рҳәеит, иҩызцәа ргәырӷьа рзымҵәахуа, ашьа ргәыҵатата, ркомандир инеиҿаԥшны. «Анҭ шәырзыԥши?!» – блаҵыхәала инадирбеит урҭ. Гечрыԥшь ахы ианақәиҭыртә, Урыстәылаҟа иҟаз аԥсуаа, игәырӷьаҵәа аҳәаа ихыҵны, Аԥсны ахақәиҭра азаазгаз Нхыҵ-Кавказтәи аибашьцәа – ҳадгылаҩцәа ргәыдыҳәҳәаланы игәыдыркылон. Иџьоушьаша, дара ателехәаԥшра аусзуҩцәагьы иҭырхуаз урҭ ракәын... Дцон Лиосик Сабуа ирхәҭа раԥхьа дгыланы, урҭ аӡәырҩы ицәҭахазаргьы, Анцәа имчала иара макьана деибган. Дцон уи заҵааира Аԥсны аҳҭны-қалақь Аҟәа дазааигәахо. Анаџьалбеит, шьаҿа-шьаҿа ҳадгьыл ахақәиҭтәра изакәытә ԥсыҭбарақәази иацыз уҳәарауазеи!..
Абжьаҟәа иналалеит. Акомандир иеибашьцәа зегьы ргәырҽаниҵеит. «Аҟәантә шәанаауа, ақыҭа шәахьалало, амҩаду шә-метракгьы иацәыхарамкәа, ахәыԥшӡа иқәгылоу аҩнеихагыла шәаламкьысын, шәаламкьысын акәым ишәыхьчароуп, уи аԥсыуа ҭаацәароуп. Иасон Берулаа иҭаацәара. Ари аҩны иҟоу лаҳәшьаду лоуп уи зыҩнроу. Рыҷкәын ҳара дҳадгылоуп. Шәгәышәҽаныз!
– даауан Лиосик Сабуа ирхәҭа раԥхьа дгыланы, шьаҿашьаҿа иабацәа рыдгьыл ҭарцәуа.
Иасон Берулаа ҩежәижәабатәи ашықәс еиқәаҵәақәа раан аа-шықәса иқәҵаны дахган Иакутиаҟа. Уахьынтәи иԥсы иманы даныхынҳәы, Џьамбул Папаа иаб иаҳәшьа Лил Папаа-ԥҳаи иареи рразҟы еиларҵеит. Урҭ рыҷкәын Роман Берулаа лассы-лассы Абжьаҟәантәи ианшьцәа рышҟа Кәачараҟа дцалон. Уи ианшьа иԥа Нугзар Папааи иареи мыцхәы бзиа иеибабон. Иеиқәлацәамзи! Нугзар уи диманы ианшьцәа Ҳашаа рышҟа дцалон, Ԥақәашьҟа. Аԥхынра зегьы уа ирхыргон, Аалӡга аԥшаҳәа ахаара иалаҭхаџьуа.
Роман Берулаа ианизҳа, ассирқәа ибарҭахо далагеит. Ргәарабжьара бжьырҭәааны, Абжьаҟәаа рҽеизганы Аҟәаҟа ицон, ртранспорантқәа кны: «Са-қарҭве-ло!» – ҳәа иеиԥхаҳәҳәо.
«Уара, ара «Сақарҭвело!» ҳәа шәзыҳәҳәозеи, иара акәымзар?!» – урҭ руаӡәы ихы наиқәикит Роман Берулаа.
«Иара акәӡам, аха акәхароуп!» – иаҭеикит уи иикыз абираҟ даҵаҽырбо.
Дцон Лиосик Сабуа шьаҿа-шьаҿа ҳадгьыл ҭарцәуа, Абжьаҟәа далаланы. Ус, абар ахәыԥшӡа иқәгылаз Иасон Берулаа иҩнеихагыла илаԥш наахеит. Гәыԥҩык иеибашьцәа иманы уахь иҿагьынеихеит уи. Игәы ҵысҵысуа дышнеиуаз, ашә иаалагылеит ани аби – Иасон Берулааи Лил Папаа-ԥҳаи. Урҭ аҩыџьегь ашәы рхьыссы иршәын.
– Дабаҟоу, уара, Роман? – Лиосик ицәа акы налашәаны ҿааиҭит.
– Роман ақырҭқәа дыршьит! – лҳәеит ан, лымаҳә аибашьҩы ишҟа лҿынахо.
... Дцон Лиосик Сабуа ирхәҭа раԥхьа дгыланы, шьаҿа-шьаҿа Абжьаҟәа ҭарцәуа, шьаҿа-шьаҿа Аҟәа дазааигәахо...
Илгәалалыршәоит Флора Быҭәба:
– Аибашьра иаҳа-иаҳа ашьа канаршуан. Уи иаҿагылан сара стәқәагьы: сыԥшәмеи сашьцәеи раԥхьа инаргыланы. Ҭхьына салаланы сышнеиуаз, даасԥылеит Џьамбул Папаа. Дысзымдыркәа сивсырцгьы акы аасыгымхеит. «Беилагама, бара Флора?!» – иҳәеит иаргьы. Ҳааигәыдибаҳәҳәалеит. Аҭыԥҳа леиԥш мацқьашьацқьа иныҟәоз Џьамбул дабаҟахыз уажәы. Маҭәа ҩазала деибыҭан, иныҟәашәа зыԥсахуаз магә дуқәак ишьаҵаны, арҭмаҟ еиқәҳәалакгьы изқәа икыдын... «Ажәылара ашьҭахь, Џьгьарда ахәцәа рацәаҩхан, иааны тракторла сыргеит... Исылшоз зегь ҟасҵеит, урҭ шьҭа акгьы рыхьуам! – иԥси-иԥси еихьымӡо дцәажәон иара. – Ус, Тҟәарчалынтәи адырра ҟарҵеит, ҳгоспиталь аҟны ахәцәа рацәаҩны иааргеит ҳәа. Сназгаз ани «ҳмашьына» сазаамгеит, абылтәы мыжда нҵәеит. Даҽа ԥыҭрак уааԥшы зегь ԥшааны уаагоит рҳәеит, аха сара ԥшыха абасымоу, ахәцәа гәарҭак Тҟәарчал исзыԥшупеи?!»
Иарҭмаҟ еидшәаҟьала хәыҷгьы изқәа иаакыдԥааны ихәы абжа сиҭарц далагеит. Ихиртлазар ашәи абысҭеи
ракәын иҭаз... Сара ани зуа сыҟахызма?! Уаҳа ҳазхарагьы ҳзымеицәажәаӡакәа, ҳааигәыдибаҳәҳәаланы ҳнеиԥырҵит. Архәара давалаанӡа сишьҭаԥшуа сгылан. Ҳакласс бласы иахаз Џьамбул аамсҭашәа, Џьамбул хаа... Шаҟа иҽиԥсахзеи анаџьалбеит?!.
Нугзар Папаа. Шамахамзар аҭаацәа иреиҵбу еснагь аҩнаҭа дазаанхоит. Егьырҭ ирҿыҵны ицаз анхара ҿыцны ашьапы икыроуп. Аҩнаҭаҿы иаанхаз урҭ зегь еиқәышәшәа иоуеит. Аха зегь акоуп уи иҭакԥхықәра акыр идууп. Аҩнаҭа еихеиҳароуп, инхара ирҿыцроуп, ацәгьеи абзиеи уҳәа уажәшьҭа араҟа зегь иара иԥхықәроуп.
Нури Папаа иҩнаҭа ду, сас-дахь дызгымхацыз, лассы-лассы араион ахадара зҭаауаз, ауеи аҭынхеи еишьҭагыланы иахьымҩахыҵуаз, уажәы аԥеиҵбы иаҳагьы аҭакԥхықәра ду иднаҵон. Иагьҵабыргны, даныхәыҷыз инаркны уи уахь ихы дмырхахьази, иаргьы бзиа дазыҟаҵан. Аҟәа ақыҭанхамҩатә институт иалгахьаз аҷкәын, Кәачара агронам хаданы ақыҭа днахагылеит. Шьыжьи хәылбыҽхеи иҽахаршәаланы, абаҳча еихаҳара ду ирымаз, иаҳагьы игәцареикуа далагеит. Нҭыҵ, рыкәша-мыкәша абнаҵәҟьа аӡә дналакьысны шԥазалшоз; уимоу ана-ара аҵәашақәеи аҳаҷҷақәеи инадыркны, акультуратә шәырҵлақәа рымахәқәа ааганы ирхеиҳауан. Шықәсқәак ракәын – нас зегьы еиныланы иҽаҩра марымажахон. Аха уара иуҳәо
Анцәагьы иуциҳәозароуп-тәа! Аибашьра ихнарбгалеит апланқәа зегьы.
Зан д-Ҳаш-ԥҳаз, зыԥҳәыс Ҵахнакиа-ԥҳаз Нугзар Папаа абырсааҭк иара итәқәа дрышьҭалеит. Зан дБебиа-ԥҳаз, зыԥҳәыс д-Ҳаш-ԥҳаз Хәыта Ҩекуа инаиркны, аԥсуаа рышҟа аицәажәарақәа рҿынадрхеит. Урҭ зегьы хадара рзиуан, хыхь ишаҳҳәахьоу еиԥш, Кәаӷәаниаа раҳәшьаԥа, Арышаа рымаҳә Гиви Мхеиӡе. Урҭ акыргьы рымч ршәеит, иаарыкәршаны иҟоу аԥсуа қыҭақәа, Кәачара иамабашьырц азыҳәан. Аха адәахьы умч ԥушәарц азыҳәан, ухаҭа уҩнуҵҟа уӷәӷәазароуп. Аӷа имчрагьы, арҭ рыҩнуҵҟа иаҳа аус ауит. Аха урҭ ргәыӷрақәа башахеит: Кәачара аанрыжьыр акәхеит. Шамиль Басаев хадара ззиуаз архәҭа рыбзоурала ноиабр 28 рзы Кәачара ахы иақәиҭыртәхьан.
Кәачара аурыс школ аҟны рҵаҩыс аус зуаз Нугзар Папаа иԥҳәыс Валиа Ҵахнакиа-ԥҳа, лысабицәа хәыҷқәа лгәыдкыланы Очамчыраҟа деихар акәхеит. Араҟагьы аӷа дахын уажәы. Очамчыра иахьааиз – аибашьра иҭанакны иҟан Валиа Ҵахнакиа-ԥҳа лаҳәшьаду лхәыҷқәа – Џьомидаа. Иааицәажәан урҭ рыҩныҟа – Жәыргьыҭҟа ргара Нугзар Папаа идырҵеит. Уи агыршәа бзианы имдыруази. «Уара, агыршәа бзиоуп, аха ақырҭшәа сыздырӡоумеи!» – иҭахымхеит Нугзар. «Жәыргьыҭынӡа агыршәа уагоит!..» – рҳәеит дара.
Нугзар Папаа Егырнырцәҟа ицара аҵкысгьы иаара цәгьахеит. Аӷацәа абџьар идыркырц иалагеит, уи иара
имуит. Ашьҭахь, аибашьра адәаҿы зыҩшьапыкгьы нзыжьхьаз Нугзар иабхәында Ҭамаз Ҵахнакиа ибзоурала, уи Аԥсныҟа дааргеит.
Нугзар Папаа Жәыргьыҭтәи абарҭ ихҭысқәа, иԥсы ахьынӡаҭаз еснагь шьапҿаршә изыруан...
Аибашьра иаҳа-иаҳа аилашра иаҿын. Екатерина Бебиа-ԥҳа хаҵамԥҳәысҵас, ацхыраара ҟазҵоз амашьынақәа дрыцны, аибашьра ацәаҳәақәа зегьы дрылсны, Гәдауҭантәи Тҟәарчал дҩеины, адырраҭара еиҿылкаауан. Аарла зыԥсы ныҭкаауа илырцәажәоз агәаҟцәа раамышьҭахь, акадр аҟны даацәырҵуеит аҳақьым Џьамбул Папаа. Ахәцәа даархыҵны ашьа ихьшы, ихы нықәҵаны дышмыцәац мҩашьо, истол дахатәаны дцәажәон уи.
... – Уԥсы ҭоума, Џьамбул рыцҳа, уԥсы?! – арҵәаа ааҭлыргеит убасҟан уи иҩыза Нора Барцыц-ԥҳа, ашә ааимԥааны Гәдоуҭа рыҩны дахьааҩнаххыз, ателевизор данынагәдԥшыла.
... – Аат, уқәақәра згааит, сара с-Џьамбул! – ҿааиҭит Ԥақәашь ахы иаҿагылаз Заур Быҭәбагьы.
– ... Зегь учҳароуп, уара ҳ-Рокфеллер хәыҷы, уҽырӷәӷәа, абааԥсы, маҷӡак нхеит, уҽырӷәӷәа! – ибжьы нҭицеит завтомат арыцқьара иаҿыз Валери Шьамаҭаагьы.
Џьамбул Папаа иажәа ахыркәшара даҿын: ... Ахәшәгьы ҳамоуп, афатәгьы ҳамоуп, аказын ҳашшуам! ...Акызаҵәык ирыцҳарахаз, ҳахәцәа ршьапы иқәҳаргылаанӡа, ибналаны еибашьра иҳацәцоит...
... Аҭынчра ... Аҭынчра апроспект ааихҵәаны, Аҟәа далаланы иҿынеихеит Џьамбул Папаа. Ихәыҷра ақалақь, иқәыԥшра ақалақь, иҿара ақалақь. Шаҟа хҭыс ссир уи иадҳәалоузеи! Шаҟа хәыцра хаагьы изнарҵысуазеи! Уажәы игәи илабжыши еилаҵәо дцоит. Ашәҭ ҭалаҳа иаҩызаз ақалақь, амагәшьхәа иаргоу ашәҭыц иаҩызоуп уажәы. Угәаҵа ҭнашьаартә ихыблааҿыблааны игылоуп аҩнқәа. Абар, днадгылоит уи Фрунзе имҩаду ахаҿы игылоу аҩнеихагыла. Абри аҩны акәын дзыҩназ иара иԥсҿыхҩы – ирҵаҩы Гиви Камыгәиԥа Агрбагьы. Абра дыҩнан дара рҩыза бзиаӡакгьы. Шаҟантә уи иҭааны раамҭа қьафла ирхыргахьази! Уажәы? Ауразароу ибылны игылоуп. Ахаан иҩынхап узҳәарым. Ус, адгьыл дааҵыҵызшәа, иҿаԥхьа даагылоит Џьамбул иҩыза бзиа Роман Аргәын.
Џьамбул! – арҵәаа ааҭырганы иҿааихоит Роман.
– Роман! – уи ишҟа днаҭрысуеит Џьамбулгьы. Акраамҭа еигәыдибаҳәҳәаланы игылоуп, рыгәқәа ҵысҵысуа.
– Роман, акамбашьқәа анаауцоз угәалашәо? – иахьынтәиааз узымдыруа аҿымҭра ааилеигеит Џьамбул.
Аҩыџьегьы рхәыҷрашҟа инымҩахыҵны иааибарччеит. Џьамбул иаб, Нури рыцҳа, зны ркамбашьқәа шизымдырыз иҩызцәа ианреиҳәа, убри аҩызаҵәҟьа Роман ихаҭагьы ихьхьазаарын: «Ҳкамбашьқәа ансзымдыр, иеицыз зегьы саԥцаны иаасцеит. Аҩны сабгьы ус иасҳәеит: шаҟа бзиа
иеибабозаарызеи акамбашьқәа! Ҳара ҳтәқәа рылсцо саналага, ирымукәа зегьы еиманы иааит... Саб анс дужьо дыҟахызма?»
Ицоит Џьамбулгьы Романгьы изааӡаз ршколинтернат ашҟа рыхқәа рханы, инаскьацыԥхьаӡа рхәыҷра рԥыло, рҩызцәа ргәаларшәо. Ус, абар дахьаарыдгыло Нора Барцыц-ԥҳагьы.
– Џьамбул?
– Нора!
– Уҟоума, рыцҳа?!
– Бара уажәгьы хаҵа бымцаӡаци, мшәан?
– Сара Гьаргәал Чачба сизыԥшуп!
– Гьаргәал Чачба... Бара Џьамбул Папаа дбаҭәабшьо быҟахызма?!
Аибашьра шеилгазҵәҟьа иҭаацәа иманы Аҟәаҟа дааит Џьамбул: иҿарагьы, игәыӷрагьы, ихьаагьы зыдҳәалаз Тҟәарчал ааныжьны. Уи уажәы, ианшьа иԥҳа Нели Ҳаш-ԥҳа лҿаԥхьаҵәҟьа ауада дыҩнан. Лара ахәыҷқәа ҩыџьа лыман. Лхаҵа Џьота Амҷба... Дышәгәаламшәои Џьота Амҷба, ани абзиабара згәахы кылнаблааны, Тҟәарчалтәи аҳақьым Нели Ҳаш-ԥҳа лышҟа ҽыхәшәтәра ицаз. Џьота хаа, Џьота ԥшӡа, зеиԥш дыҟамыз анџьныр ду Џьота бзиа!.. Аӷа иаадәылганы игеит Таиф Аџьбагьы иаргьы. Уинахыс адгьыл инахәлабга ицеит. Џьота Амҷба изын ирҳәоны иааҩӡаз: уи ашахмат асраҟны хәарҭаԥшь имамызт. Дахьҭакызгьы ақырҭқәа ицхәмаруазаарын рҽеиҭныԥсахло, аха дырзаҵархомызт. Ҽнак урҭ ркомандир дааины
днаидтәалазаап. «Абри абыржәы санаҵаирха, сбарданажә баша исыҟәну џьышәымшьан?!» – иҳәазаап уи иҩызцәа даарылаԥшны.
Уи атҟәа ақырҭшәа идыруеит ҳәа дыҟаӡамызт. Убас шакәызгьы, Џьота Амҷба ибаҩхатәра аҿаԥхьа ихы лаимырҟәит... Ишәгәаламшәои, Аџьынџьтәылатә еибашьра Дуӡӡа аан, анемеццәеи аукраинцәеи Киев ашьапылампыл ишеицасуаз! Иаиааир ишыршьуаз шырдыруазгьы Киеваа шхьамҵыз?!
Џьамбул Папаа уажәы Аҟәа ахәышәтәырҭаҟны аус иуан. Зхьаа зиааиуаз ачымазцәагьы: «Аа-аа, Папаа шәиԥхь, абааԥсы!» – рҳәон.
Аҟәа, Аԥсуа шҭаҿы иаҳәшьа лквартира дыҩнан Нугзар Папаагьы. Ақыҭа аԥсабара ду иашьцылаз агроном, еҳ, шаҟа изыцәгьази, анаџьалбеит, ԥшь-ҭӡык дыркыдыԥшыло ауада аҩнатәара. Аха иԥҳәысгьы иаргьы рхы аџьыка ықәхуа рхәыҷқәа аҩыџьа амла иадмыркырц иаҿын. Аибашьра ашьҭахь ахныҟәгара акырӡа ихьанҭамзи! Нугзар Папаа имашьына ҩаза дақәтәаны, Гал дцаны ԥсымышьҭыгак хәҳаны Аҟәа далалаанӡа Абжьаҟәа зԥазаҵә инышәынҭра илаӷырӡырқәақәо иахатәаз иаҳәшьаду лхаҵеи лареи ԥсымышьҭыгак нарыҭаны, ихәыҷқәа рахь иҿааихон.
Зны уи длаԥшықәзҵаз ҳаҷкәынцәа, Кындыӷ дахьалалаз дааныркылеит. Хыгәҭас-чыгәҭасгьы рыгымхеит. Иаргьы ус аламала ихьаҵуаз аӡә иакәмызт, аха... Ихәыҷқәа рхәы аарҿыҵыкәкәаангьы иргеит.
Сара схаҭагьы, Аԥсуа шҭа ааигәара сызланхо ала, снаҩсыҵәҟьа имашьына ҭаиргылон Нугзар. Ҵхыбжьонк,
агәы инахыҳәҳәоны, агараж ашә ԥҽны амашьына аҭгара рҽазыркит џьоукы.
– Иҟашәҵозеи, уара, шәеилагама? – аԥенџьыр снылагыланы, ишсымчыз сыҳәҳәеит саргьы, аҵх рцәажәо.
– Уаҟәыҵ наҟ, уаҟәыҵ! Ана еилагак дыҳәҳәоит, уаха ҵхыбжьонгьы дмыцәаӡакәа! – наскьа игылаз иҩыза ибжьы аагеит, сара гәыбӷан насыҭаны.
Лиосик Сабуа иабхәындцәа – Џьамбулгьы Нугзаргьы ргәырҽаниҵахьан Кәачараҟа имцаразы. Иара ихаҭа аибашьра анеилгаҵәҟьа днабыжьҟьаны ибахьан... Ҳаӷоу иибаша!
Ҽнак, Галнтәи ихәыҷқәа рхәы иманы дшаауаз, Лашькьындар данаавала, Нугзар уаҳагьы изгәамҭаӡакәа, имашьына аамҩахыҵын, Кәачараҟа ахы рханы аҿынанахеит.
Ахәылбыҽха, ишыҟаиҵалац еиԥш Абжьаҟәа аишәамаҭәа иадтәалаз иаҳәшьаду лҟны днеит Нугзар. Уа иеиқәшәеит иашьа Џьамбулгьы иаргьы. Акыр ишизҵаазгьы, Нугзар урҭ иреимҳәаӡеит игәы зегь ҭыблааны ишыҟаз. Кәачара дшыҟаз иеимҳәаӡеит уи иашьагьы, амҩан рхала ишаауазгьы. Игәы ихьуан азыҳәан, еснагь иаҳаҭыр имбози! Нугзар, иашьа Џьамбул иҭыԥ аҟны днаганы, аҩны дахьааиз... аҩны дахьааиз иԥсҭазара далҵит...
Сара сақәшәеит Џьамбул абраҟа инеира. Анаџьалбеит, шаҟа ихьанҭоузеи аешьазаҵә иҭахара! Ааи, иҭахара! «Му гаӷоль, си цода?» – дхәаҽны дызмаз
бжьык ҳәҳәеит Џьамбул иҩныҵҟа. Баша иауырҳәахуа: «Аеҳәшьа лашьа дшыԥсыз анларҳәа ашьац лыҵыблааит!» – ҳәа.
Џьамбул диашьадахеит. Ҳаӷоу иарӷьажәҩа иҟәыԥсааит!.. Аха аԥсҭазара... Мап, аибашьра уи инарҵеит ахьамҵра шаҭахыз. Ихьаҵыз инаиӷрагыланы ицоит. Аҵара далганы данааз, аҭыԥ ахьирымҭоз Аҟәа, уажәы х-ҩык рхаҭыԥан аус иуан. Изеиԥшызар акәхеит уахынлагьы ҽынлагьы. Џьамбул изыҳәан макьана аибашьра еилымгацызт. Уи ахҟьа-ԥҟьақәа, уажәы ианҭынчраха, иаҳагьы аус руа иалагеит. Ахьаақәа иаҳагьы иҵысит, ачымазцәа рацәаҩхеит. «Аа-а, Џьамбул?!» рҳәон зегьы. Тҟәарчал аҵкысгьы ирацәаҩхеит уи араҟа дыздыруаз: иахьизҳаз, аҵара ахьиҵоз, иқәыԥшра ахьымҩасуаз...
Ҽнак, аҩны дааит Џьамбул. Игәалаҟара мыцхәы ибзиан. Ишимжәуазгьы фырџьанқәак аанаҳкылеит.
– Сашьа исзиуз убоит усгьы, – дналагеит иара. – Аха схьаҵыр сабацои, сышьҭахьҟа ацҳақәа хыхуп. Иааӡатәуп иара ихәыҷқәа – Нурии Мариеи. Иааӡатәуп сара стәқәа – Лашеи Елисои. Нугзар игәы ихьны заҳахьадаз. Сара сакәын уи иаргәамҵлоз. Уажәы, иаҳагьы аидара ианаҵасҵа акәхап, лассы-лассы исхьаауа салагеит. Москватәи сҩызцәа сызларацәажәаз ала, сышьҭарҵарц ҳаӡбеит: аоперациа аҭахуп.
Сара сахьтәаз сааҳәыҵәы-ҳәыҵәит. Џьамбул уи гәазымҭоз ауиакәхыз: – Рацәак ишәарҭоуҳәа акгьы ыҟам. Даараӡа сдыргәыӷуеит зегьы бзиахап ҳәа.
Аиҳабырагьы ирылшоз ала цхыраарақәак сырҭеит, сҩызцәагьы...
Ашәҟәҩҩцәеи аҵарауааи усгьы, Самсон Ҷанба иҳәалон еиԥш, аџьыбаҭых азын еснагь ҳмаџьаноуп. Ӡык ахәоуп саргьы ихьынсырҳалазгьы. Дцеит Џьамбул Папаа убас игәалаҟара бзианы: аҳәызба даҵаларц акәымкәа, ажәҩан иаҵәахь ԥырра дцозшәа...
Москва. Иаҳәшьцәеи имаҳәцәеи, иуацәеи иҭахцәеи, иҩызцәеи иқәлацәеи – зегь икәшаны игылеит Џьамбул. Ацхыраара ду ҟаиҵеит аминистр Шоигу иарӷьажәҩа Нодар Аҳашба. Ҵыс-хшы игмыжьуа ршьапԥынҵа иқәгылеит: Виктор Какалиа, Вова Аҳашба, Онери Бебиа, Саида Аргәын, Марина Ҵулаииа уҳәа уи игәыцхәцәа зегьы. Шумаков ихәышәтәырҭа ду аҟны... Дԥызҟазгьы иара Шумаков ду иԥа иоуп. Рыблақәа ҭхаха, рлымҳақәа кыдҵаны иԥшын зегьы. Иԥшын иаҳәшьцәагь адгьыл «рыҵыблаауа»... Уахык, ҩаха... Ус, игәеисра иаԥырхагахар ҳәа дшәозшәа, ашьшьыҳәаӡа иблақәа аахитит Џьамбул. Ихагылаз ааимданы днарылаԥшит. Амедеҳәшьа дгәырӷьаҵәа днеихаххит:
– Зегь бзиахеит, зегьы ухугеит, ушьҭахьҟа иҟоуп зегьы!..
Џьамбул дааԥышәырччеит. Иччаԥшь лаша аарызныжьны, иблақәа неиқәиԥсеит.
Ари ҵыхәтәантәи ччаԥшьын...
Аеропорт аҟны уи иԥсыбаҩ анааскьаргоз, шьапыргыларҭа умоуа ауаа еизеит. Еизеит: ауацәа, аҭахцәа, аҩызцәа, ақәлацәа – иԥсра згәы иалсыз зегьы.
Ашьац зҵыблаауа игылаз уи иаҳәшьцәа днарыдгылеит ус, Москватәи анкологиатә центр аҟны аус зуа, Џьамбул қәрахьымӡа иҩыза бзиа, ахирург Владимир Мџьыҭ-иԥа Аргәын. Уи аеҳәшьцәа ргәы ҟажо абасгьы ҿааиҭит, рҳәеит: «Ирыцҳарахаз, Џьамбул Папаа иеиԥш иҟоу ауаа, Аԥсны имаҷхо иалагеит; иаҳагьы ирыцҳарахаз абас иҟоу маҷӡаны игыло иахьалагаз ауп...»
Аҟәа. Џьамбул Папаа инаскьагара иалахәын Аԥсны зегьы – Егры инаркны Ԥсоунӡа. Егры инаркны Ԥсоунӡа иҟан, аԥсра хьшәашәа абла инҭаԥшхьаны, аԥсҭазара лашахьы ирхынҳәхьаз ауаа, раԥхьа аибашьцәа наргыланы. Аҵара ицызҵоз уи иҩызцәа, ма џьара икырҭа урҭаны шԥазалшоз... Зҵеицәа ҭахацыԥхьаӡа дак-дак злыԥсаауаз Аԥсны Ан Леила Николаи-иԥҳа Ачба убри азын акәхап лышәҟәы  аҟны абас зылҳәазгьы:
Абас, зқыҭа иахӡыӡаауаз, уи абзиабара иагьахыԥсааз, аха зани заби рывараҟны азқәаҭыԥ змауз аишьцәа Џьамбули Нугзари Папаа, раҳәшьаду лҟны Абжьаҟәа анышә иамадоуп. Диоуп лара Лил Папаа рыцҳагьы, лшьамхы иқәыртәаны илааӡоз лхәыҷқәа:
Џьамбул Папаа, Нугзар Папаа, Роман Берулаа; аԥсра аиҭаԥсра ҳәа, ак рыхьыр ҳәа дшәоушәа, лнапқәа рыкәыршаны, илгәыҵаҳәҳәа...
Урҭ рфырхаҵара ашәа азызҳәо, рхаҿы аҵлаҩыча иалатәаны, ҿааихак ҟазымҵо аҟармаҵыс заҵәык ауп... ... Ашьҭахь зны, Аԥсадгьыл аҿаԥхьа Џьамбул Папаа иуалԥшьа азгәаҭаны, Леон иорден ианаршьеит. Еҳ, уи иԥсы анҭаз ибазҭгьы!.. Ҳара еснагь зегьынџьара хәыҷык-хәыҷык ҳагхоит...
Иԥшаауа – ԥыхьашәагь иоуеит. Ҽнак, ақалақь салаланы сышцоз, сааҭгылеит амашьынақәа амҩа рысҭаразы. Даргьы, наҟ-ааҟ ишааиуаз, рныҟәашәа аадырмаҷын, игәырӷьаҵәа асигналқәа ҟаҵо инеиқәҿырҭит:
– Уҟоума, рыцҳа, уҟоума?
– Сыҟоуп, Џьамбул Папаа иԥсы сханы!..
Сара исаҳаз оумашәақәа ибаны, сӡыҩӡа сгылан.
Уаҳа акы саахьымыгӡакәа инаҭрысны, доусы рымҩақәа рышҟагьы ицеит...
Иашоуп, Џьамбул иԥсҭазара далҵит, аха игәалашәара лаша наӡаӡа зегьы ргәаҿы иаанхеит. Уи ахәыҷы хазынақәа иааӡеит, ихаҭа иеиԥш, ачымазцәа хәышәтәуа, рыԥсҭазарагьы иазықәԥо.
Иаҳәшьцәа Светланеи Ельдинеи иахьагьы иргәаладыршәоит Џьамбул аоперациахь даныргоз аҵыхәтәантәи аамҭазынӡа ихәыҷқәа Елисои Лашеи рыӡбахә шиҿыҵакыз. Уи иаҳәшьцәа ахьрыцҳаишьоз
аҟнытә иаахтны ишизымҳәозгьы, иҭахын ҳәарада, ҳаԥхьаҟагьы ихәыҷқәеи иԥҳәыс Венереи хылаԥшрыда иаанырмыжьрацы. Џьамбул дахьымӡаӡеит иԥҳа Елисо лимитла Маиҟәаԥтәи амедецинатә институт лҭалара. Уаҟа уи хышықәса аҵара анылҵа ашьҭахь, ахә ахьшәатәыз ашҟа диаргеит. Ан Венера уи илцәыхьанҭаханы, ланхәыԥҳа лышҟа , Пермҟа диалгарц лыӡбеит. Уаҟагьы аҵара ахә шәатәхеит... Иахьа уи лангьы лаҳәшьцәа дуқәагьы иџьаршьоит Елисо абриаҟара агәыӷьра лылазҵаз. Уи аӡәы дизымҵааӡакәа, аинститут аректор иҟны дныҩналаны диҳәоит хәыда ԥсада аҵара лдырҵаразы, насгьы лара ибзиаӡаны аҵара зҵо дшырхыԥхьаӡало. Аректор уи илеилиркаауеит: ҩаԥхьа адкыларатә екзаменқәа ҭины, актәи акәырс инаркны, ҿыц аҵара даламгакәа ԥсыхәа шамам. Убас иагьыҟалҵоит. Елисо аекзаменқәа зегьы ҿыц иҭины, ҿыц аинститут дҭаланы актәи акәырс аҟны деиҭатәоит. Шықәсыбжак аҩнуҵҟала екстерно ҳасабла аекзаменқәа зегьы ахкурскгьы рзыҳәан ибзиаӡаны иҭины, аԥшьбатәи акурс аҟны дааган ҩаԥхьа лҩызцәа днарыддыртәалоит. Ари аҩыза аҳамҭа уи лан лымацара лакәымкәа лҭахцәа зегьы ирзыҟалҵоит.
Елисо Папаа-ԥҳа Пермнтәи Аԥсны дшаазҵәҟьа, Абжьаҟәа лаб инышәынҭраҟны дцаны, игәы лнапы нықәшьуа, лылабжышқәа еиқәҳәалан илеиуа, зегьызегьы изеиҭалҳәоит...
Елисо Папаа-ԥҳа уажәы Пермтәи амедецинатә
институт ибзиаӡаны далганы, иара уа аинтернатура дахысны, акордиологиа аспециализациа даҿуп. Агәыӷрагьы лымоуп, ақырҭқәа рхаан лаб Џьамбул Папаа аҭыԥ ахьимоуз, Аҟәа ахәышәтәырҭақәа руак аҟны аусура далагап ҳәа. Аҷкәын Лашагьы – иани иаби, иандуи иабдуи рышьҭра дықәлеит. Уи уажәы аҵара иҵоит иаҳәшьа дахьалгаз Пермтәи амедецинатә институт аҟны.
Џьамбул Папаа дымԥсӡеит. Игәалашәара лаша зегьы ргәаҵаҿы иҟоуп. Уи иԥсы зыҿҳәараз изанааҭ ссир еихазҳауа ахшара бзиа нижьит. Иагьа игәы иахәарын, анаџьалбеит, урҭ абас ибазҭгьы!
Џамбул Папаа иҩыза, Тҟәарчалтәи ахәышәтәырҭа ахирургиа аҟәша аиҳабы Нодар Миндиашвили игәалашәараҟнытә:
...Иаашар мшаԥын. Аҳәааҟны игылаз Кәтолаа рыҷкәынцәа ракәын. Аҵх лашәы далаланы иҿааихеит Жәыргьыҭтә ҷкәынак. Адырга ҷыда рыҭаны, дааины даарыдгылеит. Уи Кәачарантәи иҩны ицаз дреиуан. Қьаҭуан аҳаблатәын. Аԥсуа ҷкәынцәа дшырдыруаз еиԥш иаргьы идыруан зегьы. Кәтолаа рыҷкәынцәа рымацара ракәымкәа идыруан Ӷәадаагьы, Ҷлоуаагьы, Мықәаагьы. Абарҭ ҳаиԥш аԥсшәагьы иҳәон. Кәарацхелиа ҷкәынан. Ҳара даҳҿагыланы деибашьуан. Уажәы дымшәа-дмырҳауа уи иааира оумашәақәа ирбеит ҳара ҳаҷкәынцәа. Иааизышьҭымхуа афатәи ажәтәи дрыҵан.
– Шәнапаҟны сыҟоуп, ишәҭаху сзыжәу?! – ҿааиҭит иара.
– Уаазгазеи? – рҳәеит ҳара ҳтәқәа.
– Уаҵәы мшаԥуп. Сани саби рнышәынҭраҟынӡа сыжәга. Абар шаҟа шәҭаху аԥара?! – еилаҳәара дук аацәыригеит.
Ҳаҷкәынцәа неиҿаԥшы-ааиәаԥшын, блала иааицәажәеит.
– Ибзиоуп. Дыжәга иани иаби рнышәынҭраҟынӡа! – реиҳабы иҩызцәа инарыдиҵеит. Х-ҩык аҷкәынцәа амашьына дынҭадыртәан, дрыман рҿаархеит. Кәачара
ианаалала, иҟақәаз ибеит Жәыргьыҭтәи аҷкәын. Ахы инаркны аҵыхәанынӡа ақыҭа ҭацәын. Машәыршәа џьара лашаракгьы убомызт. Иани иаби рнышәынҭраҟны днаргеит. Раԥхьа иҩныҟагьы даанаԥшит, аха уахь иккаӡа иҟан. Аҷкәынцәагь ицхраан, аҳаҭгәынқәа ирыцқьеит, нас афатә аацәырганы, иааикәшаны инатәеит: арыжәтә хырҭәалт, ацәашьқәа адыркит. Акәтаӷь ҟаԥшьқәа рхаҿы ишьҭеиҵеит.
– Уаха схы нықәсҵар, – аҵыхәтәантәи аҵәца аанкылауа иани иаби ихы нарықәикит иара, – шәааины сыбла шәаахгылоит. Аашьышь анцәыцәы абгахәыҷы акырц ицон рҳәеит. «Сара ишәасымҳәози, баба?!» – сахьцалакгьы убжьы саҳауеит, саб! Сан рыцҳа, ибҳәо акызаҵәык ауп: «Диду, нана чқими цода?!» – уаҳа џьара иаасԥырҵуам сани саби шәыбжьы...
Аҵх ашара ирымнахаанӡа, еиханы иахьаауаз, амҩан аҳәацәара даҿын аҷкәын:
– Ҳара ԥсҭазарас иҳамоу аҩыза шәықәшәира иоуааит! Ача ааҳхәарц ҳахьнеиуа: иршәны иаҳҿарыжьуеит, ӡыжәра ҳнеир – иаашьҭыхны иаҳҿарҭәоит. Шәара чарҳәара ҳзыжәуит, рҳәеит, ҳадгьыл шәзымыхьчеит рҳәеит. Сара «Абна аҩызцәа» салоуп. Изныкымкәа Аԥсны сааны ацәгьарақәа ҟасҵахьеит. Шәнапаҟны сыҟоуп, сышәшьы! Сыбналартә кыр иақәыскхьеит, аха царҭа сымаӡам, схәыҷқәа амла исцәагоит...
Рҭыԥ аҟны ианааи, иԥарақәагьы наҟ инаиҭаны, аҳәаа
дынхыргеит. Шьаҿақәак днаскьахьаны, даахьаҳәны, абасгьы ҿааиҭит:
– Сышәшьыр иаҳа иеиӷьын... Бзиара ашьҭахь бзиара ыҟаӡам!..
Саԥыҩланы исҳәоит. Мчыбжьык ашьҭахь, аҳәаа еилахәаны ацәгьара ҟазҵаз ақәылацәеи ҳа ҳтәқәеи аиҿахысра ӷәӷәаӡа рыман. Ҳара ҳтәқәа ирхәыз ыҟоуп, дара ртәқәа ишьыз гәаҭо ишнеиуаз, инеихагылеит ани а-Кәарацхелиа ҷкәынгьы. Абга иагьа иубжьаргьы абнахь иԥшуеит...
... Еҭери Габлиа-ԥҳа Кәачаратәын. Лаб Мышьа Аџьынџьтәылатә еибашьра далаӡит. Лара аеҭымра лыхганы аҵара лҵан, Мықә ҳақьымс аус луан. Абраҟа аҭаацәарагьы далалеит. Аԥсны Аџьынџьтәылатә еибашьраан уи лыҷкәынцәа аӷа иҿагылан, лхаҵа Иазбеи Қәҭелиа иқәра злаҵанамкуаз ала, уахгьы-ҽынгьы ар рхәы даҵан. Анцәа ду имчала иеибганы иалҵит зегьы. Мшаԥы ашьыжьымҭан, ҳаԥсцәа рыцҳақәа рхәы даҵаланы лҿаалхеит уи Кәачараҟа, лабраахь. Аибашьра изхароу, изхарам ҳәа аӡәгьы деилнахӡом, аӡхыҵра иаҩызоуп. Шҭакы иеицҭанхоз х-ҩык лашьцәа уажәы аӡәгьы дахӡамызт. Дара ахьыҟоу шылзымдыруаз еиԥш, илыздыруамызт уажәы рынхарақәа рҟны иҟазгьы. Уи акәын арахь дзымаауазгьы. Аха аԥсцәа рыцҳақәа?! Уажәы дааиуадааиуа рынхарақәа дырзааигәахо даналага, лыбла иабоз лызхамҵеит. Иагьа лҳәаргьы асҵәҟьа иҟоуп ҳәа дыҟамызт... Абна аималара иаҿын, уахьыԥшлакгьы
алҿарақәа гылахьан. Излаҟалах здыруада, акызаҵәык рԥацха хәыҷы ганҿынааӡа игылан. Еҭери рнышәынҭрақәагьы лхашҭны, ажәырҭ лҽацәыхьчо рмаҵурҭа аҟынӡа днаӡеит. Лгәы ҵыс-ҵысуа ашә аартны дныҩналеит. Аҩнуҵҟагьы игылахьан алҿарақәа. Амаӷ рхаԥаны. Машәыршәа илдыруаз џьара ҟәардәыкгьы гыламызт. Илура лзымдыруа даашаҵәы-шаҵәит. Убри аамҭазы ашә иаалаххит хҩык аҷкәынцәа, иабџьарԥсараха:
– Бызусҭада бара?
– Абри ҳара ҳаҩны акәгәышьан...
– Ирласны бдәылҵ...
– Сара, мшәан, сыҷкәынцәа еибашьуан...
саԥсыуоуп...
– Ирласны бдәылҵ! – иаҳагьы иҽааирӷәӷәеит руаӡәы.
– Кәачара ахыи-аҵыхәеи инхаз ҩнашәк маатыроуп! Абна ахыҵәароуп! Алашәага ируурҭахароуп!..
Еҭери Габлиа-ԥҳа, дзызнеиз лнышәынҭрақәагьы лхашҭны, дҵәыуа аҩныҟа лҿаалхеит, аӡхьамԥш аалгозшәа...
...Тамбов ақалақь. Уахынлоуп. Аҵыхәтәантәи автобус дҭаланы дцоит Ельдина Папаа-ԥҳа. Иахьа шьыжьаахыс лусура убас даркареит, уаҳагьы налыламкәа. Уи илиааины ацәа налықәҳаргьы цәгьа иабом. Аха дцоит аҩнынӡа снаӡаны, сҭаацәа снарылаԥшындаз ҳәа.
Тамбов қалақь дууп. Ауаа рацәоуп. Ахныҟәгара иаҳагьы ихьанҭоуп. Ахәаахәҭраҿы, зегьынџьара ишаԥу еиԥш, инеизҵааны аахәаҩцәа неишьҭагылоит. Аха зда
ԥсыхәа ыҟам фатәык анааилак, зегьы нархашҭны инеижәылоит. Нас ҳәҳәарахоит, ҟаарахоит, еисрахоит... Уи лара лыԥсы лҿанаҵоит, лусура аруадаҩуеит, лылабжыш хаддылақәа ҵаалырҟәрылоит.
Ельдина Папаа-ԥҳа даныхәыҷыз инаркны аҳақьымра бзиа илбон, ма шаҟа илыцааиуази уҳәарауазеи химиеи биологиеи рмаҭәарқәа. Зегь реиҳа разҟы лыманы лхы лыԥхьаӡон уи аҳақьымҵара данҭалаз, ибзиаӡаны даналгаз, иахьылҭахыз аусурагьы даналагаз... Урҭ аҵыхәтәан Аҟәа инхон: Аԥсуа шҭаҿы. Рыуеи рҭынхеи рацәан, ргәылацәа ҳаҭыр рықәырҵон. Рнеи дыҟан, рааи дыҟан. Рыԥҳацәа ҩыџьа ирызҳауан. Анцәа ишиҳәара иҟан. Аибашьра мыжда иныҟанаҵазеи уҳәарауазеи?! Уи зынӡагьы илгәалашәом арахь Тамбовҟа раара шыҟалаз. Ельдина рыцҳа, данхәыҷыз аахыс лыԥсы иалыхәхәа иалаз лзаанаҭ – аҳақьымра шьҭалҵар акәхеит. Уи араҟа изҭахыдаз. Аҭыԥантәиқәа царҭа рымамызт. Зынзаҵәыкгьы лгәы иҭамшәацыз ахәаахәҭра далагар акәхеит. Лҭаацәа ныҟәылгарц азыҳәан... Лхаҵа Нугзар Геловани дақырҭуоуп, Лабахәуаа драҳәшьаԥоуп, аԥсуаҵасла дааӡоуп, Очамчыратәуп.
Нугзар иаб Оҭар Александр-иԥа Геловани аус иуан Тҟәарчалтәи ашахта аусбарҭа еиҳабыс. Жәлала уи инагоу ҭауадшьҭроуп. Иара иашьа, раԥхьаӡа Сталин ироль зыхәмарыз, еицырдыруа артиступ – Михаил Геловани. Нугзар иан – Шура Лабахәуа-ԥҳа абжьуаа рҟны еицырдыруаз, ҳаҭыр дугьы зқәыз Зосим Лабахәуа диԥҳауп. Уи Тҟәарчалтәи ахәышәтәырҭаҟны аус луан.
Зегьы бзиа ирбоз, ҳаҭыр дугьы зқәырҵоз – Александра Зосим-иԥҳа Лабахәуа. Џьамбул Папаа имацарагь иакәым, ахәышәтәырҭаҟны уи зегь шлышьҭаз Шурачка ҳәа акәын. Леиԥш ԥҳәыс гәыԥшқа, имыччакәа зҿы еихызымхуаз, даараӡагьы дмаҷын. Џьамбул иан дгәырӷьаҵәа илҳәон: Аԥсны, Александра Зосим-иԥҳа лҩызцәа аҳәса бзиақәа шырацәам, абри леиԥш ахазынагьы лара лыԥҳа Ельдина анхәас дышлоуз. Аамҭа хьанҭақәа раан Нугзари Ельдинеи – хаҵеи ԥҳәыси, рыуацәеи рҭахцәеи, маӡеи аргамеи ацхыраара ду рырҭон. Лымкаала: Нугзар иан лаҳәшьцәа Џьапуаа, Ельдина – лашьцәа, лаҳәшьа, лан лаҳәшьцәа...
Уи аҭакари аҵааи, аси ақәеи усс имкӡакәа, лхы аџьыка ықәылхуан лыԥҳацәа ҩыџьа ршьапы иқәлыргыларц азыҳәан, лашьцәеи лаҳәшьеи, аибашьра ашьҭахьтәи аџьамыӷәа цәгьақәа рхымгакәа, ргәыхәтәы иахьӡарц азыҳәан. Ааи, урҭ ҩыџьа аԥҳацәа рымоуп. Аиҳабы Нина диплом ҟаԥшьыла Тамбовтәи ауниверситет далгеит. Уажәы Санкт-Петербург дынхоит, Тҟәарчалтәи арԥыс заманак иҩнаҭа лырԥшӡоит, ҩыџьа ахшара дрануп. Лыԥҳа аиҵбы, Светлана Папаа-ԥҳа лыӡӷаб Ельфрида Сабуа-ԥҳаи лареи, Тамбов аҵара еицырҵон. Аҩыџьагьы уаҟатәи ауниверситет аекономикатә факультет иалганы Москватәи агуманитартә академиа аиуристтә факультет иҭалеит, ибзиаӡангьы рҵара хдыркәшеит. Абас ала урҭ аҩыџьагьы иреиҳау аҵара иоурҭақәа ҩбаҩба ирылгахьеит.
Џьамбул Папаа иԥеи-иԥҳаи уажәшьҭа рхы иахәаратә иҟоуп. Макьана ацхыраара зҭаху Нугзар ихәыҷқәа роуп. Абас агәыҵха рымоуп аеҳәшьцәа Светланеи Ельдинеи. Абас аӡәи-аӡәи шьҭибахларатәы агәбылра рыларааӡеит урҭ зыхшаз Валиеи Нурии. Шьыцра шкәакәала уахәаԥшратәы иҟоуп аиҳәшьцәа Светланеи Ельдинеи рҭацацәа ишырзыҟоугьы. Рҭацацәа: Венера Бган-ԥҳаи Валентина Ҵахнакиа-ԥҳаи.
Аишьцәа ргәы ҭынчуп Абжьаҟәа анышә иахьамадоу. Урҭ рыԥсы анҭаз ибзианы ирдыруан, зеиԥш ҟамло акгьы ыҟам, дара џьара акаарыхьыргьы, иеиҭымхо рхәыҷқәа хылаԥшра бзиа шроуа.
Џьамбул Папаа Москватәи аклиникаҟны аоперациа анизыру, Нугзар Геловани иашьа Ҭемыри иареи уахгьы ҽынгьы игьежьуа ақалақь иалан, ихьаа хызҽуа џьара хәшәык ҳзыԥшаауазар ҳәа. Аха урҭ ахьаа ду рзынижьит Џьамбул ихаҭа – иԥсҭазара далымҵыр амуит. Уи иԥсра хьаа дуны иззыҟалаз, мыцхәы дзыдҳәылоз иара Ҭемыр ихаҭагьы, шықәсык ауп уи ишьҭахь нҵырас иоуыз. Ҭемыр еснагь иҳәон: Џьамбул иԥсҭазара ашәарҭа ишҭагылаз ицәа ишалашәахьаз. Урҭ аҩыџьагьы еицны, Москва инхоз рыуацәеи рҭахцәеи аӡәгьы дшаанырмыжьыз. Ирҭааны ишырбаз: Џьамбул аинтернат аҟны аҵара ицызҵоз, Тҟәарчалтәи иҩызцәа, Кәачаратәи игәылацәа. Зегьынџьара уи ишиԥылара рыздырамызт; рчеиџьыка рнапы иқәыргыланы. Иара, иакәзар, даараӡа згәы бзиоу аӡә иеиԥш: алаф иҳәон, ашәа иҳәон, дкәашон. Аӡәы игәы иаанагомызт Џьамбул
Папаа х-инфарктк ихигахьеит ҳәа. Уи мчы маӡак иханы, игәыцхәцәа зегь еимдо, наӡаӡа дырԥырҵуазаарын усҟан...
Аҵыхәтәантәи автобус шьҭхысааны ицоит. Ааҭгыларҭақәа рҟны уажәшьҭа иҭыҵуа еиҳауп, иҭалауа раҵкыс. Ельдина ашьҭахь дыштәоугьы нахьхьи аԥхьаҵәҟьа итәоу ҷкәына қәыԥшк лылаԥш идхалоит. Уи шьҭахьла мацара дшылбарҭоугьы, аҭыԥантәиқәа аӡәгьы диеиԥшӡам...
«... Аԥсны рыцҳа! – дхәыцуеит ашьха ԥҳәыс. – Уара уабаҟоу, сара сабаҟоу?! Араҟа шьхагьы убом, мшынгьы! Ԥсышәакгьы уаҳауам, агыршәакгьы... Лашьцәеи, лаҳәшьцәеи, лаҳәшьаԥацәеи хьыу-хьыууа лгәы иныҵалоит. Ус, акы даашьҭԥаангьы аҿынанахоит. Аҟәа. Амедецинатә ҵараиурҭа. Азал ҭбааҭыцә дыҩнагыланы, ахьхьаҳәа алекциа даԥхьоит лара. Ус, ашәгьы иамысӡакәа, иааҩналоит гәыԥҩык аӡӷабцәа. Ельдина Папа-ԥҳа ллекциа ааиԥҟьаны, днарҿаԥшуеит. Х-ҩык астудентцәа ҿаԥха-ҿаччо игылоуп: ҩыџьа ақырҭцәеи аԥсыуаки. Урҭ актәи алекциа ааныжьны ицан, аҩбатәигьы иагханы иааит. «Шәабаҟаз, бара?» – ҿаалҭуеит алектор. «Ԥшахьырсра ҳцан...» – рҳәоит дара, акгьы ҟамлаӡазшәа. Алектор лгәы ааиқәҳәаланы, аԥсуа ӡӷаб лхы налықәлкуеит: «Анҭ аҵара рымҵаргьы, ирацәаҩыми, акгьы ирныԥшӡом. Аха бара ианыбымҵа, ҳара ҳазламаҷу ала, абырсааҭк иаҳныԥшуеит. Абри бдыруазааит!..» Ахәыцрақәа деимдырххоит уи уажәы. Нас, урҭ хәыҷы-хәыҷла инаскьацо, иааины лыбла
иаахгыло, ллымҳақәа инарҭахәыҭ-хәыҭуеит мыцхәы бзиа илбоз апоет Алеқсандр Твардовски ицәаҳәақәа:
Аҵыхәтәантәи автобус иаархаӡаны ацара иаҿуп. Уажәшьҭак, наҟ иҭыҵуа роуп акәымзар, арахь аӡәгьы дҭалаӡом. Иџьоушьаша, автобус аҟны иааизынхеит ашьҭахьӡа итәоу Ельдина Папаа-ԥҳаи ани аԥхьатәи аҭыԥ нызкылаз аҷкәын қәыԥши. Уи аратәиқәа дышреиԥшым уажәшьҭа иаҳагьы агәра лгоит. Изакәу здырхуада, цәалашәара ссиркгьы аалоун, лыгәгьы ҵысҵысуа иналагеит. «Снеины снаидтәалап...» – лгәы иналыҵанаҳәеит Ельдина, – аха автобус ҭацәы аҟны игәы иаанагауа здырхуада?!» – ашьшьыҳәа лҽааиқәылкит. Ус, автобус ааҭгылан, аҷкәынгьы лара лышҟа знызаҵәык даахьаԥшны, дынҭыҵны дцеит.
Ельдина уаҳа лзымчҳакәа, ҩаԥхьа лцәа акы аалашәаны, дҩаҵҟьан аԥхьаҟа лҿыналхеит. Уи иҭыԥ аҟны днеины днатәан, аҭыҵра лҽазырхио, лхы дааҩахазар, лаԥхьаҵәҟа асаркьа аҳауа ахьадчылаз напыла ианын: «Ахра Ахба.»
Ельдина Папаа-ԥҳа уаҳа лзымчҳакәа, лылабжышқәа еишьҭаланы рҿылархеит...
...Светлана Папаа-ԥҳа насыԥ лыман. Гагра унеишьуааишь ҳәа зарҳәоз ахаҵа нага Арзамеҭ Сабуа иԥа Лиосики лареи рыԥсҭазара еиларҵеит. Лиосик Сабуа Гагра ақалақь агәҭа, ашьха ашьапаҿы иҩҳаракны адгьыл ылхны, ихатә џьабаала аҩны ссир аҿаҟаиҵеит. Ашьха ашьапы иааҵаҽҽо амшын, агәы кеикеиуа дхыԥшыло. Ишдыру еиԥш, Гагра усгьы џьанаҭ ҭыԥуп. Лиосик иҩны ахьгылоу Аҩысҭаа деилаҳап: Аԥсшьаҩцәа рзын Анцәа иалихыз акоуп. Дшымгәыӷӡо уаа-шәҩык изымҩахыҵыргьы, аказын иашҭа дҭыҵуам уи аԥшәма Лиосик Сабуа. Светлана Папаа-ԥҳа – аҳақьым лыԥшаах лусура бзиа ыҟан, лыԥҳа Ельфрида Сабуа-ԥҳа Тамбов амедицинатә институт дҭан, иахьа-уаҵәы лынасыԥ дазԥшны... Мҵәыжәҩада дԥыр-ԥыруа бзиа илбоз лусуреи лыҩнаҭа лашеи еидбало дрыбжьазар акәымзи Светланагьы. Аха ус дзыҟамлагәышьеит. Уи лгәырӷьарақәа зегьы-зегьы аибашьра илымнахит. Ушьҭахьҟа угәы анҭынчу ауп уаԥхьаҟагьы ахара уанԥшуа. Лышьҭахьҟа акгьы ыҟамызт Светлана Папааԥҳа. Дыԥсит Џьамбул Папаа, дыԥсит Нугзар Папаа, дыршьит Роман Берулаа, хара шрымамгьы Аԥсныҟа аара иацәыԥхашьоит лымаҳәи лаҳәшьеи...
Сасцәа дахьқәак Аԥсны ианаҭаалак, агәгәаҳәа иахьымҩахыҵуаз Кәачаратәи «раҳҭынра» аҭыԥ аԥшашәышәы ықәсуеит... Лани лаби рнышәынҭрақәа?! Еиҳараӡакгьы, зыхәда дықәжьны дзааӡоз ланду Дуниа лнышәынҭра?! Аибашьра ианалага Гагра ахы
иаақәиҭтәны Егрынӡа инаӡаз дрылан уи лыԥшәма Лиосик Сабуа. Ианеилгагьы имашьына дынҭаланы раԥхьаӡа дахьцаз Кәачараҟа ауп, изхара иимбацыз иабхәараа рынхарахь... Аҩны данааигьы иԥшәма ԥҳәыс днартәаны илеиҳәеит; уаҳа аҩныҟа сцоит ҳәа баламган ҳәа.
Шықәсыкгьы илычҳаит Светлана, ҩбагьы... Аха иамуит. Уаха днышьҭалар дзеиԥхыӡуаз Кәачара, Папаа рҳабла акәын. Дахьиз, дахьааӡаз, ақәлацәеи аҩызцәеи ахьлырҳаз... Лыбла иаахыҵуамызт рнышәынҭрақәа, рыԥсцәа рыцҳақәа. Уажәы-уажәы иааины лыбла иаахгылон, иузеилымкаауа акгьы рҳәон, аха илзышьҭкаауамызт...
– Мап, аҩнынӡа ҳаамцар ҟалаӡом, уаҳа исзычҳауам! – лхаҵа днаидтәалеит шьыжьымҭанк Светлана, иахатәи лыԥхыӡқәак зынӡа рҽыдмырӷәӷәаӡакәа иҟам.
– Бахьцоҳәа акгьы ыҟаӡам, бара рыцҳа?! – иҳәагәышьеит лыԥшәмагьы, аха араҟа мап акра иаҭыԥны имԥхьаӡеит.
Кәачаратәи амҩахыҵырҭаҟны ианааи, ԥҳәыск дрықәшәеит Ӷәадаҟа ицоз. Даашьҭыхны рҿынархеит.
– Ҵаара ԥхашьарам, арахь шәабацои, нан? – ҿаалҭит аԥҳәыс лҭыԥ маншәала аалыхны данынатәа.
– Кәачаранӡа ҳцоит, сан! – лҳәеит Светлана.
– Кәачара бҳәоу, – иааџьалшьеит аԥҳәыс, иагьнацылҵеит: – Бзыԥҳада, бара сымш зысҭаша?
– Нури Папаа, – лҳәеит Светлана.
Аԥҳәыс длеиқәшәы дцеит. Ицон амашьына Лашькьындар иалсны, иаҳа-иаҳа Кәачара иазааигәахо.
Уаанӡа аԥсҭазара ду ахьеилашуаз, уажәы ашәышәбжьы зхыҩуаз ақыҭа, ус уҳәар ауазар, заҵааира абнаршәыра ахаԥон. Кәачараа зегьы рразҟыӡбарҭа аусҳәарҭахь лылаԥш налыршәит: ара зны машәыршәа акәзаргьы ԥсҭазарак ацәаара ыҟан узҳәарымызт, абна ахыҵәара иаҿын. Абар, лгәы ҵыс-ҵысуа раԥхьаӡа лшьапы назҭалыргылаз ашкол. Акгьы ыҟаӡамызт.Абна ахыҵәара иаҿын...
Аԥҳәыс уаҳа лзымычҳакәа, ацәажәара дналагеит:
– Ӷәада ақыҭа анапхгараҟны, аӡәырҩы ҳзынарышьҭхьан. Ражден Кьышьмариа, Шамил Қьецба, Нури Папаа... Ӷәадаа ус уназлакьакьоз ракәмызт. Ашьха аԥны иааӡаз ауаа, акрурагьы рдыруан, асас дкылашьагьы, анхарагьы. Аха инарывалаз, ус дрышьҭуамызт. Агыруа димпыҵаԥсит Ражден Кьышмариа. Ҳаҭыр ду иқәҵаны днаскьаргеит Шамил Қьецба. Иахьагьы ҩыџьа ахьааидтәало иныҳәаҿа ааныркылоит Нури Папаа. Ани ҳраиком ду Иван Гамсараҭ-иԥа Амҷбагьы иаргьы еицырныҳәоит...
Сыӡӷаб хәыҷы! Уажә бара бахьнеиуа иҟоу аныббалак, хымԥада бгәы бмыхьырц залшом. Ирыцҳарахаз: иахьатәи аҿар аӡәгьы издыруам бара баб дзакә уаҩы лашаз, бан дзакәытә ааӡаҩ дууз, банду дзакәытә ԥҳәыс аҳкәажәыз; еиҳараӡакгьы ҳара ҳаибашьцәа – ахәцәа рзыҳәан илиршаз закәу бара башьа хазына. Уажә бара бахьнеиуа... еҳ!.. Ибылшозар – иаҭабымҵан , абааԥсы!..
Амашьына аамҩахыҵын Папаа «раҳҭынрахьы» аҿынанахеит. Иагьа лҳәаргьы Светлана ари аҩызаҵәҟьа дақәгәыӷуамызт. Иҟаӡамызт акагьы.
Рыҩныҟа инеиуаз амҩа ыҟамызт. Ргәашә чаԥа ыҟамызт. Рбаҳча еихашьшьы ыҟамызт. Рымӡырха ԥшӡа ыҟамызт. Акызаҵәык амца иазымгаз рыҩнеихагыла ду ҵаҟатәи абаахыҽҽырақәа аӡы рылыҵәҵәа ицон, алабжышеиԥш... Иџьоушьаша, Аҳ шьапыла дахьцо акафель ықәҵаны иҟаз амҩачаԥа заҵәык еиқәханы иҟан... Алагарҭеи алгарҭеи шыҟамызгьы...
Светлана Папаа-ԥҳа дхагаханы, лыблақәа аш рхыланы днаԥшы-ааԥшуан. Илбоз ахлымӡаах иашьашәалаз ажәа лзыԥшаауамызт. «Сышәшьы... сышәшьы... сышәшьы!..» – зны-зынла лқьышә иаақәххуан уи. Лшьапы ахьынеихылгалакгьы, алтар згәыҵакны ажәылара иаҿыз абна, ааигәара днанашьҭуамызт... Лгәы ааԥсахны, абраҟа шԥакәымхари ахьылгәахәуаз рӡаагамҩа днанылеит, амаӷ лыцрыхауа. Дамышьҭит. Рыӡлагара хәыҷы абжьы шымгоз еиԥш, иҟамызт ахаҭагьы, ашьҭамҭагьы... Аԥсы ахыҵхьан ҿааихак ҟазымҵоз, рызегь зааӡахьаз рӡыхь бзиагьы...
Света лхәыҷра џьаргьы илԥыломызт, илԥыломызт лҿарагьы, акымзаракгьы.
Ус, хәыҷы-хәыҷла цәанырра ссирк даамҽханакуа, агәалашәарақәагьы шәаԥырҳаԥуа рҿаархеит. Уажәыуажәы лабжышла иҭәуаз лыблақәа инархылбаалон асахьа еишьҭагылақәагьы. Абар, абаҳча еихаҳара амҵәыжәҩа ҩычақәа иахьрыҵаҽырбо урҭ рыҩнеихагыла хьыҵәцара, иуарҳалԥсароу рымӡырха ԥшӡа, ргәараҭа зегьы. Ӡынгьы ԥхынгьы еҵәара згым аҵла ҩыча
иамҵаҟаҵоуп атәарҭа ссири астол хыгьежьаа ԥшӡеи. Уаҟа хәылбыҽхала анард иасуеит асасцәа дахьқәа анырҭоугьы, аԥшәмацәа астол дырхиаанӡа. Светлана лыбла иаахгылоит гәалашәара ссирк. Зны урҭ асасцәа дахьқәа рҭааит Қарҭынтәии Парижынтәии. Урҭ еснагь ԥхьагылара рзыруан араион ахадацәа. Сасцәа дахьқәан ирҭаазгьы акомпозитор ду Маҷавариании уи иашьа Париж инхои роуп, рҭаацәагьы рыцны. Ан Влентина Ҷуҷ иԥҳа ачеиџьыка архиара даҿын. Уи ԥшьыџьара агаз плитақәа лызгылан. Аԥацхаҿ хазы агәгәаҳәа аԥсуа мца еиқәын. Иҟаԥшьы хәхәаҵәарахо иӡуан: акәытқәа, ашәишәиқәа, ашьарақәа, ачашәқәа... Зегьы аицыҟалара иаҿын. Светлана астол архиара иахьаҿыз ашҟа лылаԥш налыршәит. Адгьыл иқәымкьысӡо амаҵ руан уи лан, лаҳәшьа ду, ланду – ланду ҭеиҭыԥш џьбара, ԥҳәыс аҳкәажә. Асасцәа қырҭбызшәала ицәажәон. Урҭ иџьаршьон астол зладырхиоз ачыс маҭәақәа иахьрыхәаԥшуаз; ачыс маҭәақәа зыхә цәгьаз фарфор лыхқәан, афужерқәа – Богемтәи асаркьа ссир. Ари ҩынҩажәи жәаба шықәса раԥхьа иҟалаз хҭысуп. Урҭ зегьы аазхәоз аԥшәма Нури Папаа иакәын. Зыԥсҭазара зегьы ақыҭаҿ изхызгаз ауаҩы, аха ҩныҵҟала ибеиаз, акультура ду злаз, аинтеллигент ду агьама имаз ааџьоумшьарц залшомызт. Иџьаршьон дара асасцәагьы – Қарҭынтәи Парижынтәи ишаазгьы. Нури идоуҳатә беиара иаб Шьару иҟынтәи иоуз акакәын. Уи илаиааӡеит иара иԥа Џьамбулгьы.
Дарбан иаҭамаацыз ари аҩнаҭа ду: Асовет Еидгыла
амаршалцәа: Рокосовскии Ротмистровии инадыркны, Ражден Гәымба ишәаҳәаратә ансамбль бзиахә аҟынӡа зегьы?!
Уажәы урҭқәа зегьы шԥаҟанаҵеи уҳәарауазеи аибашьра?! Аха Светлана Папаа-ԥҳа лассы лхы лнапаҿы иаалгеит: «Аус злоу ҳара зегь ҳаибгоуп, ҳара зегь ҳаибгоуп! Ус анакәха, ари зегь уаҩы ирҽеир илшоит...»
Нас ари абжьарак ҭахак аалымҭаӡо, еиҳараӡакгьы арахь даазгаз рнышәынҭрақәа рышҟа лҿыналхеит... Ажәырҭра еимгәҳәо, ажыцқәа шаалыцрыхоз, рыцҳарыла илыԥшааит урҭ рнышәынҭрақәагьы. Днеины лани, лаби, ландуи рыбжьара дныбжьатәеит. Лылабжышқәа ааӡомызт аԥҳа, дбылны далгахьан. Нас шәара шәыда сара сыгәҭыха засҳәода лҳәозшәа, аԥсцәа лхы нарықәлкит:
– Саб ԥшӡа, саб хьӡырҳәага! Аԥсны жәларак азызааӡаз сан хазына! Ҳааиламырсӡакәа зегь ҳаиҵазааӡаз санду ԥҳәыс аҳкәажә! Шәара насыԥ ду шәыман абри аҩыза аамҭа хьанҭа шәахьахаанымхаз! Шәара шәыԥсҭазара бзиан ишәхыжәгеит, аҵыхәтәантәи шәымҩахьгьы иԥшӡаны шәнаскьаргеит. Ҳара хьаас ҳҟашәымҵан. Аус злоу ҳарҭ зегьы ҳаибгоуп. Зегьы дҳалабжьо дыӷәӷәаӡа даҳхагылоуп ҳаҩнаҭаҿы раԥхьаӡа ииз аҵеи Џьамбул; ҳгәы злаҟаиҵара издыруам мыцхәы бзиа иаабоз ҳаиҵыбӡа Гудича (Нугзар абас иабымҳәози бара ҳан!); Ельдинеи сареи ҳакәзар – ҳхы-ҳахшара иҳабаргәузеи?! Шәара шәгәы рҭынчны, адгьыл
шәзыбымбылны шәиаз, шәахьиз шәахьааӡаз адгьыл аҟны.Шәызмадоу уи адгьыл ҭынчзааит, ишәхагылоу ажәҩан цқьазааит; аԥсҭазара ҳазҭаз шәара, ҳара ҳхьырҵәаҵәақәа?!.. Саҭашәымҵан сара арахь уаҳа сахьзымаауа азыҳәан!..
Светлана Папаа-ԥҳа иабалдыруаз усҟан, шықәсқәак рыҩнуҵҟала лгәы ҿыблаауа, лашьцәа аҩыџьагьы аибашьра рыхганы, аха аҭынчра изазымиааикәа илцәыӡраны дшыҟаз; ақәрахьымӡақәа ргәы лнапы нықәылшьырц азыҳәан, иахьиз иахьааӡаз лқыҭа гәакьа Кәачараҟа акәымкәа, анышә иахьамадоу Абжьаҟәаҟа – раҳәшьа ду лышҟа ацара шлықәшәоз...
