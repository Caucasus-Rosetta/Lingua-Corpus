АНҴАМҬАҚӘА


Аибашьраан

Аӷба иаауаз аршра иакын, амельаҭ анҵәара иалагеит. Анҵәаоа ианалага, Тирабзон ҳәа аӡбахә ахьырҳәо иаарган, аӷбагьы ҳаӡәӡәап рҳәан, аԥсыуажәлар, иааҭганы аҿаҟьа инаҿарыԥсеит. Аҿаҟьаҿы аӡыҵәҵәақәа рыԥшаан, иԥсуагьы ԥсуа, ичмазаҩымгьы чмазаҩны, агьанџьқәа, аҿарԥсыҽаа, арԥара аӡыҷҷара аарыцқьаны, ӡацәак ааҟаҵаны, инаҿатәаны, аӡы леиуа иҟаҵаны ишаҿажьыз,  Трабзон ҳааны ақәа адыруразыҳәа, амильаҭ ақәа адыруразыҳәа џьара аҳаракырак аҿы ицан, адоуҳа ҟарҵан анцәа иҳәеит, иҳәеит, аха ақәа римҭаӡеит. Ихынҳәны ишлеиуаз аҭаҳмада диқәшәеит уахьынтә иааз аԥсуа ҭаҳмада. Уабантәаауа ҳәа даниазҵаа, ақәа ҳаиҭаразы анцәа ҳиҳәаразы лахьхьи џьара ҳхалан ҳиҳәарц ныҳәарҭак ыҟан, ҳҩеит, ҳныҳәан иҳаимҭаӡеит иҳәеит. «ҳара имаҳхуан, аӡагым ҳамазар» иҳәеит аҭаҳмада. «Ишԥаимухуаз?». «ҳара иаадыруеит ишимаҳхуа, ҳиҳәаны имаҳхуеит»  иҳәеит. «Аӡагым закәызеи?» амильаҭ амла иакын еиқәынҵәон. «ҳара анцәа ҳиеигәыӷны, ашьтәақәа ырмхны  иаҳфоит, Аллаҳ ҳиҳәап, ишԥыкәу ишҳаимҭо Игәала ауаали иарҳәеит, уа адуӡӡа иарҳәеит, дара ишырҳәо, ирхылаԥшуаз адуӡӡа иарҳәеит, усоуп дара ишырҳәо. Ирҭахыу рышәҭ иҳәеит. Ишәҭахыузеи? Иҳәан, – акәац, ақәаб, аџьыка, аџьам, амҳаҵә, ашыла. Ирырҭеит. Адгьыл еимҟьаны ақәаб ақәыргыланы акәац ржәын, абӷьынҵә лбааганы иқәҵаны, еиҳабы-еиҵбеины ишреишаз ала, зықәнагала еилатәан, анцәа иеигәыӷны, аԥымаҵәқәа рыҿҳәаны рызхара рфеит. Ажәа зҳәоз дҩагылан, илабашьа имацәа лаҿарысны, икәымжәы ааибаркны, ихҭарԥа ихәда инықәыршәны, ашараҿахәлара аҟамкәа иҟазҵаз анцәа ҳара ҳуеигәыӷын, шьоукы ркәац рымхны иаҳфеит; абарҭ рҿы ҳмаҳџьықәӡа ҳҟоумҵан, ҳаумырԥхашьан, ҳара нахьхьи ҳақәҵны ҳаауеит, ҳара  ҳмаҳақьыруп, иахҵәах уаауп ҳара, ҳазааиз иларҵаз ҟамлац, даргьы рхы рзалыргаӡом, ҳаргьы ҳарзалыргаӡом, ҳаумырԥхашьан» – иҳәан, – уара уда ҳазнықәуа, уара уда аӡәгьы шҳамам, уара ухы иааҵәуп!».
Ашахеиԥш ақәа риҭеит. Ашахеиԥш ақәа анриҭа, уа иҟаз ирхылаԥшуаз аду рыбӷаӡарақәа паны, рыхәдақәа-рҟарҟмыџь леиҩеиуа уаалқәак, ҳанаамаҭқәак ааит уахь, аурыс иҟынтәы ирҭахыу анцәа мацәажәаны иҟарҵоит иҳәан, адуӡӡа иҟны ахабар ҟарҵеит, аҭырқәа ихылԥшуаз адуӡӡа иҟны, аҳәынҭқар иҿы. Ара иаашьҭы! – иҳәан, ицеит.
Арха дук ыҟан, чырԥаџьы-чааит ҳәа. Архаҿы Ҭельаалы Аҳман  ачурба иршуа далагеит. Дара неиаанӡа. Жәамш раҟара дара рхьы. Рахақәа рҿшит, рахы рҿышын, ршьамашьырқәа рыӡӡәан, ишырҳақыз ала аԥсыуа маҭәала рҽеилаҳәаны, акәымжәқәа рышәҵаны, аказаицки еибаақәа рышьаҵаны, абуҳар шапка рхаҵаны, раҳәақәа, рҟамақәа – аԥсуа маҭәа ҩычацәырҵгоуп – акәмызцәа кьаҿи ӷәакьамыса ҟамеи ҳәа ыҟоуп, урҭ хазы. Аҟама бзиа, аҳәеи аԥсуа маҭәа аҳәынҵәра иара иалхны – абзқәа аманы – урҭ рышәҵаны. Аҳәсақәа рыбӷа дкьацла ибжьаны, ипаны рыжәҩахыр, рыгәчажәха ҭбааны, ркалҭақәа шьҭаҵаны, аҳкәажәцәа ртәаны, хәҷы-ду реиҳабы-реиҵбы лырныҳә, ирхылԥшуаз аду дааин, дларыԥшын, алиаҳмеҭқәак сзааит иҳәеит. Ибзианы драцәажәеит. Аҵыхәтәан: «Абри амамлақьаҭ  сара истәуп, шәара шәнықәланы шәахныҟәнагаша иԥшааны шәықәтәа, саргьы сшәыцхраауеит» – иҳәеит.
Аиҳабацәа рыман иныбжьалан, иахныцәнагашаз рыԥшааит. Иззааиз ауаа рҭарбҩа, рлеишәа уи аҟара еиқәшәаны иҟамызт. Шәышьҭа ахь бнакы ҩаҭаны шәынха, арахә анышәҵа, шәынха, саргьы сшәыцхраауеит» – иҳәан, инхеит.
Убрантәи аахыс инханы иахьыҟоу амамлақьаҭ аҿы хьыӡ рыманы, мҩасшьа бзиа рыманы, ҳабацәа рзы ҳарцәынхан, ҳаргьы абырс ҳаҟоуп.
Уажә нахысгьы аԥсыуа жәлар ҳазцәымӷоу рылақәа ршьа аауа.
Бзиа  ҳазбо рхы иеигәырӷьо, ҳџьабаа маҷны, ҳабзабаа рацәаны, ҳамҩасшьа ԥшӡаны анцәа ҳҟаиҵааит.
[Кәаӡба] Баӷь Фаазил иҳәамҭоуп, 
70 ш. ихыҵуеит, ақалақь Диузџье, 
магнитофон ианиҵеит Шамба Орҳан 1975 ш. бҵырамза.
Акьыԥхь иаздырхиеит Р. Гәажәба, Д.Б. Занҭариа.




Аԥсуааи аԥадишьаҳеи

Сара с-Цәлыхәбауп, Ердинч сыхьӡыуп. Ҳара ҳабацәа рабацәа Аԥснынтә иааит. Саб рыцҳа ԥшьынҩажәа жәыф шақәса ихықуаны дымҩасгәышьеит. Аԥснынтә иааз аҳаҭмадацәа дырхаанауп, сараи ара сихаанауп. – Аԥсна, Аԥсна! – шырҳәоз, Анцәа исасхеит. Аурыс чар дҟан, аԥадишьаҳ изааицҳаит: «Уаԥсҵәык азна жәларык узынасышьҭуаит, ашхырҵәаӷь иҩызауп. Уҽрыухаар – ацха рылҵуаит, уҽыуцәгьари – урфоит». Аԥсуаа ракәын.
Нас аԥсуаа уа Османлы инҩеи, Қьефкьен иԥсқәаз рацәахеит, анна-ара арыцҳара ҟалеит, амлакра, агәаҟрақәа ирықәшәеит. Ус аамҭа маҷк ааҵуаны, аҭырқәа идгьылаҿы аԥадишьаҳ иуаа ицны аԥсуаа хтәаз днанагеит. Даныԥшы, дәык дыук аҿы аԥсуаа ахәмарра иаҿыуп. Аԥсыуа ҷкәынак аҽыбӷа дықәгыланы, аҽы иырҩуеит. Аҽа акәадыр ақәым, аӷәра ҿам. Иара аҽыбӷа дықәгыланы, аҽы иынрҩуеит, ахыци хәымпали ала дхысуеит, аҵәҟьа агәҭаҵәҟьа иҭаиршәуеит ахҿа.
– Ҟаҳ, ари закәытә милаҭузеи! – иҳәазаап аԥадишьаҳ, абаҩ ҷыда змау милаҭыуп, арҭ иласызар, исыкәшаны иҟау, сзыхьчао ирыдмырбаӡакәа сҭадырхот, – иҳәит. – Ачар исзааицҳаз, ииҳәаз иашазаап, – иҳәеит. – Арҭ аума злоу жәларыуп!
Нас аԥадишьаҳ даалаган, аԥсуааи, аӡахәцәеи Сҭамԥыл иацәыхамакәа, амҩақәа, ахыҵырҭақәа ахыҟаз акәша-мыкәша ииртәеит. Сҭамԥыл ирхьчаразы ииртәеит, адгьыл рииҭеит, – Шәынха, – иҳәеит. Адаԥазар, дузџьа, ҳендеқь уҳәа иҟау аԥсуаа, аӡахәцәа рқыҭақәа, уажәыгьы, уазхәыцыр, ус иагьыҟауп. Ԥадишьаҳ ихаан шәарҭак ҟалар, аԥсуааи, аӡахәцәеи атәым Сҭамԥыл днарышьҭуамызт, амҩақәа ркуан, урыхәаӡомызт.

Ацәлыхәба Ердинч, 65 ш. ихыҵ. иҳәамҭоуп.
Ианиҵеит Р. Гәажәба 19.06. 2012. 
Ердинч иабацәа-рабацәа Шәачантә ихҵәах иреиуоуп.




Ашхәа иаанагаз

Аԥснынтә ихҵәаз аԥсуаа, ашхәа иаанагаз, Ҭырқәтәыла амрагыларатәи аган иқәнагалеит, индырхеит. Ихтәаз аҭыԥ даара ибааԥсын. Аӡы ыҟамызт, абна ыҟамызт, хаҳәран, сақарран. Ахьҭа иакит, амла, ачымазара иннарҵәеит. Иҟарҵазуаз? Ухы ныҟәыугароуп. Аԥсуаа хтәаз ирцәыхарамкәа аҭуџьарцәа Аџьамтәылантә Ҭырқәтәылаҟа абырфын аргон, рмахҽқәа, рчаландарқәа еицырхәхәа. Аҭыџьарцәа асқьар рыхьчон, бџьарла бзеаны еибыҭан. Аха аԥсреи амлеи иннарҵәаз аԥсуаа ак иацәшәо иҟазма! Абџьар шрымамызгьы, ҳәызбала мацара ар  ҳәынҷаны, аҭыџьарцәа иааргоз абырфын зегьы рымырхон. Убри ала рхы иныҟәырго иалагеит. Уи знык, ҩынтә акәымкәан аҭуџьарцәа ирықәлон. Усҟан  бырфын даара ахә аман, аха аԥсуаа убысҟаҟара абырфын ргеит, рыҽқәа, аԥсуаа изықәтәаз рыҽқәа рыԥрықәцәеи, рыҵхәқәеи аџьам бырфынла иҩычаны иҟан.
Аџьамцәа рҳәынҭқар дышшыит аҭырқәа сулҭан иахь: «аԥсуаа сыуаажәлар еимырҵәеит, ԥсыхәак рызуы» – ҳәа.
Асулҭан даалаган, арр ааишьҭеит, аџьандармцәа неит. Аԥсуаа уа инхоз ҭӡак, ҩы-ҭӡак иҩеишаны Ҭырқәтәыла адгьыл реиҳа ихьбааԥсыз иԥсаҟьаны индырхеит. Убыс аџьабаа рбеит, 25–30 шықәса рхы рзымҩахо,  даара рыԥсҭазаара ибааԥсхеит, шықәса ҩажәа-ҩажәеихәба рзеибамбо, ҳамԥсындаз ҳа, амла ҳамгандаз рхы мҩахаӡакәа даара аџьабаа рбон, абас арыцҳара дыу иақәшәеит.
Шықәса ҩажәа-ҩажәаеихәҩа рышьҭахь маҷк рыԥсы нҭала, еиҭа еибаԥшааны, рҽеидыкылеит.
Кәыџба Аҳмаҭ иҳәамҭоуп, 
иаб иҟынтә иаҳаз ажәабжьуп. 
Аҟәа, 12–08.1984 ш. Ианиҵеит Руслан Гәажәба.



Ҵыҵԥҳа  Хьылқан

Ааԥын аиаҵәара, агәилқәа шәҭыҵас иҟоу, гәырӷьа-гәырӷьо ишнаилац инаиуан аамҭа… Ақы гәырҩа зхымгооз, руаџьаҟқәа ихәхәаӡа ирхылҵуаз алҩа, анаҟә рхаԥоушәа гәырҩак иалан. Ақәылара, ақәҵра. Аӷьычрақәа рыла згәы кыдшьааз анацәа абацәа, еихьшьцәа, еишьцәа злагылаз арыцҳара аҵыхәтәа ԥҵәомызт…
Ахәыҷқәа ирызгәаагӡоомызт урҭқәа. Иԥсон, иҩуан, атыршә иасуан еиқәгәырӷьооз, ахәыҷра аҵас ҟарҵоон, акыр зхыҵуа аныхәҷыз еиԥш. Ҽыҵәахра ихәмаруан еснаагь ишыхәмарц, агәара дынкылкәраа, бзыиа сҽысҵәахуаит ҳәа, ақәцра инавалаз Хьылқан гыгшәыгҵас иаацәырҵыз, дааиларс уаԥҵәала лҿы аашәаҳа, абна рыҽнаҭа, амҩахәасҭақәа рыла инкылаӡ ицеит.
Заа зыхьыӡ ҭыргахьаз аҩысҭаацәа рынхарҭа ҳәа зхырҵахьаз,  ашәарҭа ду аҿы ианнаи ауаԥцәа аалҿых разҟыдара еиҩыцәахаоз, аҽаӡәгьы днарыцлоон дыгәжәажәоо… Рхәы-рыԥхь иагрыжьуамызт ауаҩра зцәынҵәаз аарабжьоон ари ахәымга мҩаԥыргооз, нур зҵамыз рсураҭқәа уаӷау дызҿаԥшыша, зылахь еимырцыхә, рыцҳашьара змам ыз аҭиҩцәа, алацәа  зхарԥаз аархагьажьуан алаҳәақәа раиԥш. Маӡала аахәаҩцәа аргон, арахә ирыладырԥшуашәа, еизыргаз еиддырбоон. Хәла ианааилаӡалаак, уахынла ауаԥцәа ларҿагәа амшын ахықәахь иаакылга афлекақәа рыла аӷбахь инага ирыҭаны, ихьаҵуан.
Ахәымга иалаӡуаз, зыԥсадгьыл аҽазны избараны иҟамыз, алашьцара иалԥшны ирбарц игәаҟуан, ҳаӷаиҭа. Рылаԥш иаҵашәоон ранацәа, рабацәа, рыҩнаҭа. Ранацәа рыҽкыдҟьоо игәжәажәоон. Рахьшьцәа, рашьцәа рхы зныҟьара рзымдыруа рыҿԥыржәоон.
Аӷабҿ ҭыԥҳацәақәакгьы ҭан. Аӷбаҿ аиҳабыс иамаз инаԥқәа ишьҭахь иҟаҵа, днарылс-аарылсуа, даалихуапн игәы зызцаз ҭыԥҳа ԥшӡак. Лымахцә кны дагьнаигоон аӷба ахаҿы дналбаага ишьҭаларҭахь.
Аӷба иҭаз зегьы хәыцшьак хәыцшьак ала рхы рмагәахь инаиҿаԥшы-ааиҿаԥшуан. Иҳәынҷау даргьы зықәшәараны иҟоу ахәымгақәа зеиԥшрахоо злардырхуаззеи, ҽаик ишақәымшәоо рдыруан, изаиԥшра ҽаимхоаззеишь ҳәакәын ирхәыцуаз. Аӷба уаа ауҭынчхаз, урҭгьы шәарак иалан, ишԥа ҭынчхооз, шәарҭак ахьыҟоу, дара ԥхьа игылазар акәын, бзыиарак ыҟазар ԥхьагылаҩцәа ракәын изтәыз. Дқәашәаӡа ҭыԥҳак уаалҟәаҵ, реиҳа еилаҳау лакәзаргь, дара дышԥараӡахуаз, адунеи иазақәмныуми еибафаларц.
Сзықәшәазеи ҳәа, – аҳәҳәабжь гоон, аӷба ахада ишьҭаларҭахьантә Раҩ дышԥазиылацәажәахуаз, шьукы дрыцҳаршьоон, шьукы мцак иҭанагалоон  ибылы-былуа, игазҽазуа еилагылан.
Аҭыԥҳа, зыламыс зыԥсацкьыс еиӷьызшьооз, ахада ихәламшәа лмацәхыбқәа злалырԥаз, есааира дақәгәӷоон, дақәгәӷәӷәацԥхьаӡа, дыҳәҳәоон, – шәсыхьӡа, шәсыхьӡа! Сзықәшәаз закәтәузеи, – лҳәонн еихсыӷьрада, алым ҵша қәԥоон хацәынмырха, ахада иҟыҟ-ҿыҟ бжь рмаҳарц ари еиӷьны план зақәрыхх? Ахада данааиҵылх, иаҳәа ааиқәных, дааҭҟьаит аҭыҩра иҭыҵуаз алым ԥшаиԥш. Имҩанылҵоон мшаҭарала, изықәшәаз даԥырнахуан илҟьооз аҳәа. Хәҩык ԥырылххьаны, лышьҭахьала имҩанырҵаз аҳәысба мшаҭала дҩеиӷрыблаа зда лзымҟьашаз лаҳәа аҽазнык имҩанылҵоон фҩыкгьы назгӡооз. Даахьашьшь илаиуаз лҩызцәа рахь дааԥышәрччоо, илҳәарц илҭахыз, аламыс ахьчара илшооит зхы згәаӷьыз ҳәа кәымзар  ақәхарын. Аԥсцәа абаргахуаз аӡәаӡәала амшын иарҭоон, рхи-рҿы ӡатәуа иазааигәахоон иаанхаз рҵыхәтәа бааԥсахь есааира.
Аԥсцәа аӡы иарҭеит. Аҳалалра рибаҭазшәаҵәҟьа еизыразӡа иааидкшало изеидымҵуа еиԥш, гәаблырак ала еицушәа ихыш амшын. Ҵыхәтәа цәгьараз, аӷба ашьа иаганы иҟаз, аӡәӡәара иадцалаз рых-рымагәахь ааҵәажәқәа рыла ирӡәӡәоон. Адунаи ак ҟамлазшәапҵәҟьа ишцац ицоон, аӡә дыҵсит, жәанызқьҩы ԥсит ҳәа еицахарак ауыҟанаҵахҟаз,  иԥсыз иҭыԥ днықәҵа, иаанхаз акрыфара акргара иналагахуауми… иара усҵәҟьагьы ацәгьарақәа рнахыс агәаҟра иалаз иалаӡуаз, есааира рҵыхәтәа мҽеи иазааигәахоон гәырҩала. Ӡымзар ак зымбооз, гәырӷьарак ирзыҟалоон агаҿа иназгәыдԥшылооз, егьа умҳәаргьы амшыни адгьыли ауаиԥшхахуаз… аӷба анеишьагь маншәаланы имҩаԥысуан, ус илаит Ԥира аскьалаҿ.
Ԥира иӡхыҵыз, ақалақьқәа рышҟа иганы, иӡәӡәа ирыцқьа, абазарқәа рахь икылга, инаԥылоон, ишәдырша арахә реиԥшҵәҟьа рҭира, Хьылқангьы дигәаԥханы мышкы зны Баӷәаза, дыхәҳа дгәырӷьаҵәа дима дааит иҩнахьы. Баӷәаза иҭаацәа гәырӷьаит, избаннокәзар, аҳҭынра иаҩызаз аҩнаҭа дагын ари лаиԥш ӡӷаб ԥшӡак. Аӡӷаб канкаша бзыиа дахьырбооз ԥыргәадуны иззыҟалаз ала, маҵурак дацәымаашьо зегьы дрыхьӡарц дыҩуан. Ашықәсқәа наиԥхьаӡа Хьылкан дышшәырӡа дҩеидасуан. Баӷәаза иҭаацәа бзыиа дшырбоо еиԥш агәылацәагь бзыиа дыорбоон. Баӷәаза иԥа ашкәал иҭаз Гьрагьи Хьылқан илықәлаз еишьа хаҭак еиԥш дылбоон, лгәы иҳалалыз разӡа. Цәгьахәыцрак шлымам гәазҭооз Гьрагьы ҷыдала бзыиа дибоо, еицдухоон. Гьрагьи ашкәал даналга, иаб ԥҳәыс дизааигар иҭаххоон, аха еиԥш зеиԥшу мазаарала  ишьашәалоу, уаҩрала иԥхьаӡоу аӡә иԥҳа дизааигар акәын дызԥыз. Иԥа аҵара иалгаз илымҳа ҟынгьы убасҵәҟьа акәын ишнаирыҩуаз. Гьрагьи,  – Саб, ҭацак диҭахызар, аҩны иҟау длаиӷьны ҳәа дзышьҭоузеи, – ахьыиҳәооз, игәы ԥнажәоон Баӷәаза, аԥа дааигарц иыиҭахыу дытәымзеи Баӷәаза инаԥшышьала.
– Анцәа тәы ҳәа аӡәгьы имшаӡеит, аӷьычцәа дырӷьзар, исабииз аӡӷаб илхараззеи? Сара сӷьычны лаб иҿы снанагар еиԥш уаахәыцыр, аиашахь унаир ҳәа схәыцуеит. Ҭацак дуаур уҭахызар, лыда шусмырбоо удырыр, уа узгьы са сызгьы еиӷьхооны гәыӷрак сымоуп ҳәа, – хьаҳәрада ианамаик дирразит аб…
Асҭамԥыл аҳәынҭқарра асулҭанаа ирыдгыланы Анкарала рҳәынҭқарра иаԥырҵооз иаҿагылаз аԥсуаа, зых иацәшәооз Иунан иахь иыиасыз Гамсаниа Кадыр ахаҵара ӷәӷәарала ирдыруаз: – Иныҵыҩ-ааҵыҩны иҳаҳуан ҳахьадҳәалаз ақалақь аиҳаба иԥҳәыс даԥсыуауп ҳәа. Лзыҳацҳаит даҳбар шаҳҭахыз, ҳашаԥсыуазгьы нацҵаны. Азин анҳау: сҩызцәеи сараи ҳаразын маҟа, ҳарызн ҟамақәа, ҳхылаԥарч, ҳаилаарцыр злаит. Агьи хабарда илзааз асасцәа лымазаарын, иалаҳдырхуаззеи? Лыҩны аҽа уадкаҿ ҳалага ҳдыртәеит амаҵыуцәа. Лысасцәа анцәа, ҳаҳҿы дааҩнашылт 60-ҟа зхыҵуаз Хьылқан. Лгәы лхы даасуа, арҵәаа-арҵәааҳәа лыбжьы ныхҵа алақмар нахылҵоон:
Аԥсхьаақәа! Шәеилаарцыр шәызбоз, шәыԥсы ҭау џьишьоит!
Шәара насыԥдақәа, шәахьшьаа!
Шәҟамақәа хьрыжь, шәразԥсаха,
Сызӷьычыз шәышԥареиԥшу, шәахьшьа!

Шәҭаацәа дҳахәарымашь ҳәа шәыззаиз, шәахьшьаа!
Шәахьшьа!..
Акы дҳахәарымашь ҳәа шәыззааиз, шәахьшьаа!
Лдунеи зырхәашьыз шәраиԥшуп, шәахьшьаа!..
Лылақмар даналга, – Сзыниаз сымҳәар сзычҳауам, аҵеицәа ӷьычны изҭиуа раҟара аԥудацәа, амдырцәа ахьҳалиаауа еицәоу ак ҟалап ҳәа сгәы иаанагом. Инамух, сара разҟыла сыцәгьамызт. Амоаҳмаҭ ахьыҟалаз џьара скыднагалт, агьырҭ… аламыс мшгарҭақәа ирҭамшәеит ҳҳәар ҳалшоома?!. – ҳәа иналыгӡоон лыхҭысқәа, – Абыржәы  индәылҵыз сысасцәа, патула, ҳаҭырла срымбалар рзымчҳаушәа ҟазҵоо, амҩан џьа шәҽаавак шәаарзыӡыҩрыр, – атәы лразҟы шәыԥшишь, ари икылга ирҭииз лоуп ҳәа, сырмаҷны исыхцәажәооит. Напынҵак ҳахҭнибаҵара, еиҳау рԥхашьагак ҟалап ҳәа, згәы иаанагоо ҿырԥштәыла иаажәг, сызкәахшоу, сшәеихырхәап.
– Ҳшыбзаз ҳазымҵалаит адгьыл ҳах ҳамагәахь ҳахьгылаз, лгәы ԥсах дааин ҳаагәыдкыл, ацхыраа ҳалҭоо, ҳалымбалар лзымчҳауа, ҳалбаԥхьаӡа лылаӡ аҽырҳәа иаалҿаԥсоон, – ҳәа иажәабжь аахиртгәшоон Гамсаниа Кадыр.
Гамсаниа Кадыр  60 ш. иҳәамҭоуп. 
Ианиҵеит Џьамал ҳараниа ақыҭа Қара Чоқеқ, 
Адаԥазары, 10.05.1980 ш. 





Амҳаџьырлык

Саб ишиҳәақәаз исаҳаз ауп, акәымзар саб уажәы ихы-ихшыҩ еиҭанеиуа уҵаауазар и уеимҳәои, аха.
Фҩы аԥацәа иман, ҳабраҟ ихьӡын, хҩык  ԥацәа иман, Ԥшьмаф зеигьы дреиҳабын. Ранцәа хаз-хазуп, х-еиҳәсак иман. Арсҭааԥҳак, Кәаӡԥҳак, агьыи дзакәытә, д-Амҷԥҳау, дысхашҭит. Нас дыԥсит. Ихҵәаны ишаауаз.
Ар иманы дцан еибашьра рҳәан. Аурыс дрықәлан рҳәеит, рқьеҩе, уаҳа иумҳәан ара аӡә далалар, уара ушәаны умцои. Дыршьан даара иҳақьым неиуан ани, ҳабраҟ зыхьӡыз. Ақьеҩ аҿгьы ҳәықмаҭ иҟаӡамызт, ақьеҩаҿы ииҭахыз ҟаиҵуан, – рҳәеит, ирҳәон иҳаҳаз. Дара иршьон аҳәықмаҭ иалаланы амилаҭ. Скылст, ар ҳақәлеит, ара еибашьра, – аҳаҳаи! – ҳа иаакылхны, дцеит нас, арҭ аррахь ицеит. Ар зыԥхьамцуа  ихшыҩ ԥнаҟеит, ихнымҳәеит, ҳаԥхасҭахоот, Кәаӡаԥҳа быҷкәынцәа быманы, бгәылацәа быцныҟәоо шьҭых, аӡәы шәхы шәымԥшын, аурыс ақьеҩ далалоит ҳәҳәаҩы даашьҭеит, рҳәеит.
Данааишьҭа, жәафантә иҭҟьо шәақьк иман, – лҳәеит иԥҳәыс. Ҳаиде, – арасаҭра иртәаны иҷкәынцәа, уи еиҳабы, хҩык иара иаҵкыс еиҳабан, Кәаӡԥҳа илыхшаз иара, хҩы аԥацәа Кәаӡԥҳагьы лыман, иреиҳабыз са  саб иакәын. Ишыиҳәо ала  џьымшьы хык аҟара ԥаҵагьы сымамызт, скьантазӡа сыҟан, – иҳәеит. Нас, – аҳаҳаи, – иҳәеит, – ашәақь ааҭырган, исылҭан сан. Иаҳшьо, иаҳшьо-агьыиуа, уреихсны ушьоит, икаҳар – иахҭырԥа иҟоуп ҳа лҳәит. Иргәыдысҵо, иргәыдысҵо, – иҳәеит ҩажәеихәба ҳаиуан шьамаҟа иҟан, – иҟан, – иҳәеит. Кәтытра азна абибиқәа иҟан, – иҳәеит, х-цак ҭәны игылан иҳәеит. Нас  бзиа дынхон. Иахьа дынҽыжәло бжьы-ааҩы ҽыжәла еимдон, убас ҳаҭыр иқәын, – рҳәеит уи изаманыз Аԥсны – Чеқьезисҭан, Аҳ-гьыди Черқьезисҭан рыцҳа, – иҳәон, – игәы азыбылуан, дыргәаҟуон, абри адуниа, убра снықәԥшны, сыԥсында иҳәон, убас иҭахын. Рқьҩ бзиан, ишаҟаз иалыҳдрааи, нас уаҳа умҳәан, ара ухҵәаны, џьара унеины хәҷык уадырӷәӷәалар сқьеҩ умҳәот. Усоуп. Нас, ҳаиде. Аҟәак ҳа аца лмахәар ҵыркәакәа сан даахалан, дхаҵамԥҳәысын уи Кәаӡԥҳа, ҳак аӡәы диԥҳәысын, дицхны дигеит. Лмахәар ҵыркәкәан ицәлырҳәит, иҳәит. Анна ҟаҵа лҳәо, ара ҟаҵа лҳәо. Ар аауеит, аха ирзыԥхьамҵуа рыхшыҩ анԥнаҟәоз аан аӡә хабар ҟарҵыит, ицаӡом уи амҩахь, лыҷкәынцәа амла иаакуеит, рхәы умгалар, уа  бқьышә амгьал иқәркуо быргуо џьыбшьома? Игәаҟны ицооит. Ҳаиде ацаҿы агәакь ҳәа амҿы рацәаны иҟан, илықәыжьна аура зыуроу аџьиыка лакәрпапаны иҳәеит, ацәа нааҳах аҩ-ҳаиуанк иԥсыланы адунеи ашша ҳа иаҳзымкуо, убас иаҳшьит. Сеихсын исшьит, иҳәеит. Иҩаганы аџьиыка лакәрпапаны, амца ирацәаны иакәҵаны илакәҵаны, иааҟәианы иҳәеит, ҩы-ҽык асамақәа ирықәҵаны иҟан, – иҳәеит. Аҩ-ҽык, ҳаиде, акәац ацәа иалаҳәаны, акәац ҽык инақәҳҵеит, – иҳәеит. Ҽыкгьы ҩыи-ц
Арҭак, ҩ-хызак, нас амҩаҿы иҳаҵаҵо-иақәхҵо, хал бзиақәак ҩыбаи, иҳәеит, иаарҽны. Абра џьаз лагьанк хәҷык абра иҟоуп. Амни џьаз лагьан хәҷык, уигьы састәы рган, ахаҭыԥан иааӡгеит, – иҳәеит. Дыззыԥсқәаз аашьҭыхны, ҽык инақәҵаны, – иҳәеит ҳаиде, дҳаҵагыланы ҳалыркәаскәасуа, лаԥхьа ҳаргыланы, иҳәеит, нас  аӡы иахьхылоз, аӡыҿы ҳааит, – иҳәеит, – аҽқәа ҳаманы. Уа уара уҭалан уцеит, агьыи дҭалан дцеит. Сара нас аҟып ҳа сеи сҭамлеит. Иаақәыхны, иҳәеит, аӷба инҭасҵеит, иҳәеит, иақәқәаз. Аҽқәа ҳрысны асамарқәа шрықәз иаанханы иқәҳҵеит, – иҳәеит. Сара сааӡхыҵаанӡа сымаҭәақәа иаӡхыҵазеи, иҳәеит, беи бгеит, сеи агеит абзиақәа иалаԥшны, ирбаз ргеит, иҳәеит. Сымаҭәақәа рыбжа смамуӡеит, – иҳәеит. Хылԥа хәҷык, дынак, ибзиан ихыҟаз ицаӡа цәадуха хәҷык абри иаазгеит, саргьы аӡәы ииаазгеит, саргьы стәӡымызт аха, састәқәа рган ҳәа.
Ибналаны ихҵәеит, аурыс рықәлан аԥсуаа иҟаз, арахь инааи, иаанхеит, зегьы уаахои, арахь ихымҵәеит, ар ицәшәаны имаахызгьы маҷхәума. Иӡхыҵыз Дал ҳа қьеҩк ҳаганы ҳаалпрыжьт, иҳәеит. Уа дуун ран. Нас ихҵәаз аӡиа аӷба ианҵыҵ, убра қьеҩ аҿы ҳаанрыжьт. Иӡхыргеит нас. Далбеи уа диит. Ахәаџьа дааин иҳәеит, абри адгьыл ахьыӡ ихысҵароуп иҳәан, Далбеи ныхыиҵеит азы, хьыч аӡәгьы ахьӡӡамызт Далбеи. Далбеи ихын нас. Далбеи ахьӡ ихыиҵеит. Уа аҟәах ҳа ачичак ааин иарылалан, раб уа дыԥсит, ачичак дагеит ҳаб, – иҳәеит.
Ихнымҳәеи дара, рҭаацәа аӡы ихылеит аха рышьҭахьҟа рышьҭамлеи, иаанхаз рышьҭахьҟа ирышьҭалан, рҭаацәа рыхьӡеит, рҭаацәа рыԥшааит, иахкарыжьыз. Аҟәак ҳа ачичак иаан иаарылалан, ҳаб ачичак дагеит уа,  иҳәеит. Иԥсит, ирацәаҩны иԥсит иҳәеит, амҳаџьырлыр мыхәы аԥсра алоуп. Иаанхаз уа игылахан арахь иаан, нас ари ақьҩахь иаахт. Иӡхыҵит. Е-е-е, иҩахеит, иҩахеит нас.
Аԥсны иқәхаз, умбои, нас уажә иҟоу имаақәо, иҟоу роуп. Уа иаанхаз роуп.
Жьиԥҳа Шьадиа, 107  ш. лхыҵуеит. 
1985 ш. амагнитофон ианиҵеит Жьиба Месуҭ. 
Ҭырқәтәыла, Маан Албуз иқыҭа. 



Кьаҿ-иԥа иахьшьа хатә ԥҳәысс дшигаз

Кавказ иқәнагаз  гәыԥҩык
Агаҿа иқәрыжьаап Самсын:
Еиланҵәоо аԥслымӡ илаԥсан,
Еиҳараҩк згооз млан.

Амҳаџьыр аван амшын
Иԥхаԥсыз ԥсыӡк рбоозар ҳәа,
Ҭакәажәи аҭаҳмадеи
Рыламӡ ркәааш еибаргәаҭеи.
Иԥсуаз узыԥхьаӡоомызт
Ибзоугьы ршьамхы цоомызт,
Иахашәалоомзт аԥсыжра
Ишԥақәлаз мҩа мыжда!

Ҷкәынаки ӡӷабки
Еиҭымха иқәхаз,
Аҵа ирфоон хымԥада 
Иабаахан рыԥсы шыҭшәара.

Аԥсуа цәа ирыхҟьаз
Раухып ҳәа игәыӷыхуадаз
Ршьаԥқәа амча ҵалан,
Аԥслымӡ цәарҭан дара рзы.

Аӡӷаб дылгоон
Ҭаҭар ԥҳәыск ааӡара,
Ажәытәан Крым иқәнагаз
Ҭырқәтәыла иаанагахьаз.

Дрыцҳалшьазаап аӡӷаб,
Агәаҟра дылцәагахьазаарын лаб,
Ларгьы илхылмгахьаззеи
Аиҭымра лымбахьаззеи.
Аӡӷаб дзыдызкылаз хҵәан
Илаит Есқьы-Шьеҳир.
Рынхарҭа ҟарҵеит Ҟаиганташь,
Иахоон рыгәқәа каршә.

Аӡӷаб дҩеидасуан дкаԥхоо,
Ирацәаҩын уажәнатә дызгәаԥхоо:
Лыблақәа аухәҷыхыз ҭаҭараа реиԥш –
Иҭыԥхауан лыблақәа аеҵәаиԥш.

Деимҵырԥааит аӡӷаб ԥшӡа
Лықәра жәибжь ирҭалаанӡа.
Дыԥсхьан аӡӷаб дзааӡооз,
Абра-анра лзызхооз.

Ҵабалаагьы  неихьан
Ақалақь Есқьы-Шьеҳир,
Инхоо рнапы аларԥа адгьыл
Рқыҭа иахьӡын ҭашьқьаԥыр.

Ииасхьан жәохәҟа шықәса,
Дмыӡӡеи Кьаҿ-иԥа  иахьшьа.
Дабаибооз, даргьы хҵәахьан
Ирдыруаз дырнымиеит рхырхарҭа.

Ауасманлы иадгьыл қәабызар,
Иара аумсқәл далан
Дыԥшаауан дмыцәоо-дымтәоо,
Дыразҵаауан алмҩанык иибо

Дныхынҳәуан инапы игәыҵаԥса
Ишьаҵқәа ирыҵалан амса
Дбылуан иахьшьа дибар ҳәа
Дабылуан иӡыз иахьшьа лымца.

Уакы диман жьрада,
Даиуан уи Ҟаиганташь
Шьарда бзиа еибабоон,
Ԥҳәыс даага ҳәа диҳәоон.

Дынхооит ҳақыҭан еибак,
Деимҵырԥар зҭахыу ирауаит аимак.
Дсахьаркыуп зынӡа
Амал рацәа ицәынхаит лхаҵа.


Исҭахыуп абри дусҭар
Ҳақыҭан деимаркуеит еицлабны,
Аӡәы дигар дибаруаи
Налҵ аӡәы димгоозар

Уаала ҳақыҭан уналс-аалс
Улҳарбап лара
Дегь уаҳҭап хатәы ԥҳәысыс,
Цәгьаӡа иԥшӡоу ари аԥҳәыс.

Дегьцаит Ҟаиганҭашь ақыҭан
Еибадырбеит харантәилан
Еибагеит урҭ аҩыџьа.
Дима дааит иа иқыҭа.

Ақыҭан дрхырҳәацәоо амсахур
Драут ахазына имгәыӷӡооз
Ллеишә лқбабз зынӡа
Ргәы дақәшәаӡеит ақыҭа.

Аԥсышәа цәгьамкәа илдыруаз
Лхы иархәоо дышнаиуаз
Дҵааит Кьаҿ-иԥа иԥҳәыс лахь,
– Аԥсшәа абаҵеи ҳәа?

Саԥсыуа мҳаџьырны сааит
Саныи саби ԥсын сааӡатәхаит,
Ашьа заҵәк дсыман
Уигьы усҟан дқәыԥшын.

Бара Аԥсны бдыруама?
Шәышьҭа бзаиҭаҳәоома?
– Исымдыркәа, ҳаҩнаԥхьа ҳра дыу,
Ҳаҩнашьҭахь ҳбаҳча дыу.

Ҳраду амҵан ҳахәмарлаон
Икнахҳон ауаргьала.
Пашька ҳәа лак ҳаман,
Аҵыхәа рқьақьа имақаруан.

Баб ихьӡ, бан лыхьыӡ бдыруама?
Рсахьа бгәалашәома?
– Саб дуаҩы еиқәан,
Сангьы лцәа цқьан, дыбгәалагәыӷран.

Дааԥкит Кьаҿ-иԥа иаразнак,
Ихы имҟьа днықәылт арха.
Ԥҳәысыс иааигаз диахьшьан,
Длыԥшуан дшанхан.

Ажәлар иҟалаз рыздыруамызт,
Аҭаца дырзеиқәқуамызт.
Ԥорсықә лхалҭеит, ахаҳә лыдҳәала,
 Даҳәа дрыман Кьаҿгьы деиқәрыхха.

Ари ажәабжь гәыҭшьаага ҳаиҳәеит 
77  ш. зхыҵуа Акәаӡба Фазил. 
Деиуоуп Диузџьа ақалақь. 
Ашәба Ҳаџь Сулеиманбеи иқыҭа. 
Ааигәа Саз қьҩои, Цыгәба Ҟарабақь иԥсраҿы 
ҳанаилатәа иҳәаны сазыӡырҩит. Ианиҵеит Џьамал Ҳараниа. 





       Хҩык Џьамалраа

Хҩык Џьамалраа ибнакыз,
Уаа ӷьаҩын ахҩыкгьы.
Рыӡбахә акырџьар инаҩхьан,
Ҩыџьа черқьезын, аӡә даԥсыуан.

Уаа шьра рзанааҭын дара,
Иннакылоомызт ҿаҩа хра.
Ираӷан урҭ змал рацәаз,
Ажәлар ҵацала измаз.

Ҭабақа Џьамал раԥхьагыл
Иман иҩзцәа рхы еидкыл,
Хы иылалоом ҳәа ирдыруаз
Ирылаахьан абрагь дшаԥсыуаз.

Ҟасԥулаҭ Џьамал зехьӡыз
Ԥшраи сахьаи рыла иаҩцаз
Ибџьар дара дазҟазан,
Уаҩы мчны, уаҩы ӷьаҩыс дыԥхьаӡан.

Ҟамбалаҭ Џьамал амцабз,
Дреиҵбан уи еицыз,
Дыҩыр – уаҩ дзиыхьӡоомызт.

Ахҩыкгьы аԥхьарца ахыц еиԥш,
Еиҵахха ихиан.
Илеилаттәа ирыуша рӡбоон.
Аԥхьарца аиԥш рҳәа еиқәшәоон.
Иехьнеилак патыула иаабуан,
Иазынкылоомызт уи аамҭатә закәан,
Амазара змау ирымых
Ирзыршоон амзаара иалооу.

Икәаҳау ираиуамзеи даргьы,
Мамзаарыла ишәаҳамзеи рымҩагьы,
Ихтыр рҭахын рымҩа ишәаҳаз
Иақәшаҳаҭын ауаҩытәҩсақәа шаицәаз.

Аиаҳьаратә закәанк иаԥырҵаз
Мҩаԥыргоон Синаԥ,
Амамзаара иашьаҽыз еибаргәырӷьоо,
Ацхыраа рырҭсан абрагцәа.

Амазаара змау рзакәан нгылоозма?
Иаигәахахьазаарын рҵыхәтәа.
Ибжьаркит мышкы Синаԥ ишыбжьаз,
Иагьҭаркит зыхьӡыҟаз аҟала.

Рзакәан хәҷ хрыбгала,
Дҵаркыхт ананамга афуҟара,
Чацырак лбааидахьазар,
Иԥырҵа иҭырхит шәкы.

Ажәлар зырҳәуа иаԥыз азакәан,
Ааихын иаархагылахт ацқәа ҭых:
Шәызраӷоои акры змау,
Шәаргьы акруы ишәырҳароуи?

Шәарҭ алахшақәа,
Амал змау раӷацәа,
Ишәаҳҭооит акнаҳара,
Шәҭаххар арзаҳал ҟашәҵа Анқара.

Иазыԥшын арзаҳал иҟарҵоз,
Иҭнажәан азенџьыр рыхәда ихаз.
Мчыбжьыла рҭынхацәа иддырбоон,
Рыӡбахә заҳахьазгьы рзеизоон.

Ҭабақа Џьамал иԥҳәыс дқәашәаӡа
Дааиыит лыԥшәма дылбарц,
Лылахь еиқәны,
Афрыԥҳәыс лгәы ҽакалан.

Енеиӡа лыԥшәмаи лараи,
Иалҳәаит ла дзықәшәаз,
Исызкашәеит уашьҭа уаҩшьра,
Иҟасҵоом лацәа аихьра.

Суазҵаап ҳәаоуп сззаа,
Ԥсрак ҟалоозар ҳаиццап анаа.
Иҟаузеи бзықәшәаз аасаҳәа,
Аҵәыуара бааҟәҵ баахьаҳә.

Ак басҳәоот тҳәеит Иасыф,
Мцалам ихаҵа уа  уныс,
Дышсацәажәооз санхәагьы илбахьан,
Ҩын-хынтә убас саиҳәахьан.

Иузымҳәоо закәтәузеи,
Хьаацәгьас иуымаузеи,
Анс ҳәа сара.
Днаԥылт иҽаим аҳәара.

Џьамал дынарҳооит хымԥада,
Дзылгоо ауиымахыу,
Сыгәҭыха сбеигәаӷ ихыстуеит,
Ҳаибагап ҳәа схәыцуеит.

Минуҭқәак сааҭгыл саазхәыцын,
Саргьы иасҳәеит абас,
Аиашауми уццакцәеит,
Исҳәоо сҿамшәоо сықәхеит.

Сгәы иҭаскша ӡбаны,
Сцәажәт сҽыртатаны,
Дысшьырауп сара ари,
Мамзар уаҳа исыури.

Бымҵәыуалан сбыҳәооит,
Хымԥада быгәра згооит,
Бхынҳәы аҩнахь,
Иҟалооит уи еиԥшым иегьагәахь.

Схәыҷқәа браныуп,
Урҭ ба бнап ианыуп,
Дара рааӡара базхәыц,
Изыбуеи ари еиԥш амхәыц.

Бца аҩнашҟа,
Даашьҭы уиҭахыуп ҳәа Рауыф,
Дмааикәа имуааит ашәахьаҽны,
Абарҭқәа ҵәахы бгәаҟнф.

Џьамал аибафоо
Дизыԥшын мчыбжьык,
Ифоомызт игоомызт,
Днахәоон даагәаҟыр ӡыхьк.

Дааины диацәажәеит Џьамал,
Иеиҳәақәаз бзыиа игәы иҭеикт.
Иехьхарам џьа ҽык ӷьычны
Иаагәа жәамш иҵәахит.

Нас дақәтәан дныбжьалт,
Изтәызгьы хабарк наиаут.
Маӡарахс иркит аҽы,
Дкылыргеит аҳәынҭқарраҿы.

Рауыф ашаҳаҭцәа ирыхиахьан,
Иасыф имиыхәҳаит ҳәагьы рҳәахьан.
Ашаҳаҭцәа ирауа азҵаа,
Иақәшаҳаҭын иасыф ишиҭыиз.

Ихабар зламыз дакит Иасыф,
Еихаԥсызшәа еихашәеит иқьышә,
Днага дынҭаркит аҳаԥса,
Иқәшәазаап аԥҳәыс ргәырԥса.

Уаа бзиала уаабеит ҳәа диԥылт,
Днага иҭыԥаҿ дидикылт,
Иуахьзеи Иасыф узкызеи?
Харда-барда узықәшәазеи.

Ашьҭалара аамҭа ааиаанӡа
Ажәабжьқәа дизыӡырҩуан,
Аамҭа анааи ибжьы наигеит,
Шәышьҭал уашьҭа ҳәагьы наиҳәеит.

Итакыз анышьҭал еиқәкар,
Џьамалгьы иаут Иасыф икар,
Ашырҳәа икьарах ааҭихит,
Илаиҿаикын, дагьизҵааит.

Иасыф дхаҳәушәа даақәхаит.
Уҿы раҳ ҳәагь бжьык наиахаит.
Имацәа аихацәалт Џьамал,
Иасыфгьы далгоон иуал.

Иџьаршьоон иҭакызгьы,
Аҳақьымцәа ирыцызгьы даргьы,
Ихапыцқәа еибган Иасыф,
Еихаԥсы ихҩан иқьышә.

Ихашьҭахь кылжәан иҟәаҟәаса,
Дышьҭан иара уаа ашьа иҵкьаса,
Дааҭыга дрырҭаит аԥсы дзыԥсыз,
Иасыфгьв дакәӡыт абас еиԥш ибз.

Иасыф даԥсыуамызт насыԥда,
Дара рҿы ԥхашьарамызт ииҳәаз ҵасла,
Еиуам леилатәала шуадаҩу,
Унарбоит абри.

Ҟамдалаҭи Ҟасԥулаҭ хыршьит,
Асмыр Џьамалгьы чмазарала уладԥсит.
Ехьегьы еиҭарҳәооит рыӡбахә,
Рҳәамҭақәа аныҩуеит рҿаҩ рбахә.
Ҳараниа Џьамал, 1980 ш. Адаԥазары.


Аԥсыуа леишәа ҳшьа иалоуп…

Азеижәтәи ашәышықәса анҵәамҭаз, Аԥснынтә мчыла ихҵаз аԥсуаа Ҭырқәтәыла иахьнанагаз маҷк ршьапы иқәгылт. Асулҭан иаҳҭынраҿы усҟан аԥсуааи, аубыхцәеи, азахәцәеи аиҳабыра дыуқәа змазгьы  имаҷҩымызт. Асулҭан иаҳауан – аԥсуаа ахаҵара, ауаҩра, алеишәа, ааӡара бзиа змоу жәлару ҳәа. Ус иҳәазаап: «Сара аԥсуаа рыҟазшьа-рыуаҩшәа збар сҭахыуп, дара ахынхо рҟынӡа снеир сҭахыуп», Икәша-мыкәша иҟаз ашьхаруаа «изаманоуп» рҳәазаап. Ҽҳәарак арҭан асулҭан иуаа ицны аԥсыуа қыҭак аҿы днаргеит, аԥсыуа ҽнык аҿы ддырсасит. Аишәа дырхеит, амала арыжәтә иқәдмыргылаӡеит. Асас дыу имаҵ руеит аԥсуаа рҭыԥҳацәа, рызкәа иҩаӡом, аԥсыуа леишәа изапыу ала имаҵ руеит. Асулҭан ари  зегьы гәеиҭоит, зегьы ибоит, даара игәаԥхоит аԥсуаа рлеишәа, рымаҵушьа.
– Ари азкәытә ааӡароузеи! – иааҵеишьеит иара.
– Ари ааӡараӡам, ҳа ҳлеишәа ҳшьа иалоуп. Еиҳәазаап аҭакс аԥсуаа реиҳабы.
– даара ибзиоуп, – иҳәазаап асулҭан, – Шьҭа саргьы сыҳҭынраҿ шәнасыԥхьар сҭахыуп, абри-абри амш аҽны.
– Ибзиоуп, – иазыразхеит аԥсуаа.
Аҽҳәара наии, аԥсыуа маҭәала еилаҳәаны, ираӡны-ԥсараха инеит асулҭан иаҳҭынраҿы. Асулҭан исааирҭаҿы аԥсуаа иртәеит, аишәа фатәыс хкыс иҟоу зегьы рыла идырхеит. Аҵыхәтәан, ашә аатызар, абар ассир, ацгәы аҩ-шьапык иқәгыланы, аккаҳуа аԥлақь инҵаны иааҩналт.
– ижәбома ааӡара иҟанаҵоу? – иҳәазаап асулҭан.
Аԥсуаа ҿырыҭӡеит. Нас ԥыҭрак итәан, еицәажәан. Аҵыхәтәан аԥшәма исасцәа рхымҩаԥгашьа ааигәаԥхан, еиҭа ааԥхьара рыиҭит…
Аамҭа нааи, аԥсуаа еиҭа иара иҿы инеит. Асасцәа ибзианы ирыдыркылт, аҵыхәтәан еиҭа ашә аатын, ацгәы иҩналт акаҳуа аманы.
Убри аамҭазы аԥсыуак ашьшьыҳәа иџьыба дынҭалан, уа иҵәахны имаз аҳәынап хәыҷы иааҭыиган, иауишь)ыит. Ацгәы аҳәынаԥ анаба, зегьы ахашҭын, каҳуа ԥыххас инкажьны, аҳәынаԥ иашьҭалеит…
– Иубома асулҭан ухацкы, ашьа иҟанаҵуа,  – ирҳәазаап аԥсуаа.
Ари иҟалаз хҭысуп, 
Аҩӡҩа Саим иҳәамҭоуп. 
Аҟәа. Ианиҵеит Р. Гәажәба.




Аԥҟақәа

Аԥҟақәа аниасуаз, санду – ура сыла еилнаргом аха слымҳа иаҳауеит, аԥҟақәа ииасуашәа збоит, унаԥшы, – ҳәа ансалҳәалак, аԥҟа захьӡыз сыздырӡомызт, схәыҷцәан. Ларгьы аҭырқәа аҵаха лмоуӡаҟа лыԥсҭазаара еиҭаналкит. Саб данааи, сиазҵааит – Аԥҟа змааноузеи? – ҳәа. Уи ҭырқәшәала еи ҭаганы изакәыз сеилиркаит. Ашьҭахь,  санду лҟны снеины даҽа аԥсыуа ажәак ахьысҵаз шылџьасшьаз ласҳәеит. Бызразҵаазеи абарҭ аԥҟақәа ҳәа даныхҭаск, – Издыруада Аԥсны иахысны иаазар, – ҳәа сгәы иаанагеит, – лҳәеит.
Еқрем Хышба иҳәамҭоуп. 
Калдахәара ақыҭа (Ҭықәтәыла). 
Ианылҵеит Сырма Ашәԥҳа. 2010 ш.

 



Османлы ахаан

Ажәытәан османлы ахаан, аԥсыуаа шхәала иааҟәымҵӡакәа Ҭырқәтәыла иақәлон. Асулҭан игәы нԥҵәа амшын ала амҩа иекыит, ар ӷбақәа рыла. Аԥсныҟа, аамҭала аӡәгьы дыӡхыҵӡомызт, аӡәгьы дааиуамызт. Усҟан аҭыџьарцәа Аԥсны иааргоз аиха-лых, аџьыка акәын. Арҭқәа маҷхеит аԥсуаа рыҩныҵҟала. Аҷуанқәа, афатә  злаҟарҵоз ала ирыцәмаҷхеит. Аԥсуаа рҿы амысылман, ақьырсиан диигар ҟалон, рыфатә-рыжәтә ак акәын. Акы ааҵәы излеиԥшымыз ала аԥсуа мсылман аҩы шыижәуазгьы, аҳәажьы ифаӡомызт. Ҭаацәарақәа аҩ дин ныҟәызгоз рацәаҩын. Акәац ныржәуаз аҷуан ӷәыцәмаҟьала иҩыршон. Хәҭак аҿы ауаса-жьы ржәуан, егьы хәҭак аҿы, уи аамҭазы, агәараҳәа аҳәажьы ржәуан.
Ф. Кырзыоглу ианиҵеит 1957 ш. Адаԥазар, Сакариа аԥсуаа рҿы.
Ф. Кырзыоглу. Османлы Кафказааи. (1451–1590) Анкара, 1976. ад. 16. 






Амшынтә қәыларақәа

Амшын аҿы аԥсуаа иӷәӷәан. Сҭампыл, османлы ахаан, сулҭан итәарҭа ақәын. Иара, аҟала дыу, иҩбаны аҽашоит. Асадразам дуқәа, аԥашьацәа  – аҳәынҭқарра амаа зкыз, амемур дуқәа – Ускудар ҳәа иахьашьҭоу, Босфор уаналало арымарахь ишьҭо, Сҭамԥыл ақалақь дыу ахәҭа, Азиа  иатәыу – уа акәын абеиацәа зегьы ахьынхоз.
Аԥсуаа, ажәытәан Аԥснынтә рышхәақәа ирықәтәаны, иааны Ускудар иақәлон. Асдразамцәеи, аԥашьацәеи, аҳәынҭқар амаа зкыз амемурцәеи ирықәланы, рмал-ршьал рымхны, рышхәақәа ирықәтәаны ихынҳәуан Аԥсныҟа.
Кәыџба Акәын иҳәамҭоуп. 
Ианиҵеит Р. Гәажәба 21. 10. 2000 ш. Аҟәа.




Аԥсуа ԥҳәыси ақазақ ақәԥаҩи

Аԥсны иҟалаз хҭысуп. Аԥсуаа хтәаз инеит ақазаққәа. дара ҟаамеҭк дрыцын, адауы иҩызаз, қәԥаҩык, изкәа адгьыл амбаӡаст.
– Аԥсуаа шәхацәазар, шәааи, даажәг ақәԥаҩы, ииааиуа даабап, – дмақарҭ ақазаққәа реиҳабы.
Иара ақазақ-ақәԥаҩы уамаӡак иакәын.
Аԥсуаа раҳ аиҳабацәа еизигеит: – Иалххода, қәԥаҩыс иқәҳаргылода? – аӡбара иаҿыуп.
Итәоуп, ихәыцоит, аӡә иӡбахә рҳәеит, ҽаӡә иӡбахә рҳәеит, аха ақазақ иаҵкьыс еиааиуа дырбом, дзалырхом.
Ус итәан акыр аамҭа. Ус ҭаҳмадак ихы дҩахеит: – Сара аӡә дсымоуп, – иҳәеит, – аха ишԥаҟаҳҵари, ԥсыхәас иаҳҭоузеи, - иҳәеит.
– Иахыуҳәаауеи уи? – дҵааит аҳ.
– Уи сҭаца лоуп, – иҳәеит аҭаҳмада, – и ҳәеит аҭаҳмада, шьыжьымҭан абаҳча сҭан. Лара ажә лхьон, сара сылбаӡомызт. Ус санԥшы, аҳәыс илԥырхаго иалагеит. Лара дгәаан, аҳәыс аанылкылан инлыршә, аанда иахырҩааны ицеит. Нас сыҷкәын иасҳәеит, амцхә улмацәҳан, ух пату ақәҵа, сҭаца абаҩ ҷыда лымоуп, абаҩ ҷыда злоу аӡә лоуп.
Аҳ дхәыц-аахәыцын, нас «ибзиоуп» – иҳәеит, – аԥҳәыс дықәҳаргылап. Аҭаца илацәажәан, ларгьы дазыразхеит.
Аԥсуаа иалаган, лцәа ианаало ацәа иалхны амаҭәа лзырӡахыит. Ахҭырԥала лхы-лҿы лҵәахыит, лыблақәа мацара ааԥшуа.
Аҽҳәара арҭеит. Ажәлар еизеит дәык аҿы. Ақәԥаҩцәа наҟ-ааҟ еиҿагылеит, иара ақалақ адауы даҩызоуп.
Аԥҳәыс ақадақ аҭахха данаанылкыла, даашьҭыхны дынрышә, уаҳа дзымгылт.
Ажәлар «уара!» рҳит.
Қазақ  иԥсы нааи, ашьапы данықәгыл, «Исииаиз дарбану, цқьа дысшәырба». – иҳәазаап. Лара дааит, аԥсуа ԥҳәыс. Лыхҭырԥа нахылх, дышԥҳәысыз неилыикаа, ихы хыигара изымдырт. Нас даагәаан, ааигәа ажә ҳәон, ажә аашьҭыихын, ааигәа иҟаз хәык аҿы ихәныганы тлбааигеит.
Уи аамышьҭахь ақазаққәа, иаргьы ақәҵаҩы днарылаҵаны, рыҽқәа инарықәтәаны хьӡыда-ԥшада шьҭахьла игьежьит, амақаррагьы рхышҭит.
Кәыџба Амер иҳәамҭоуп, иаб иҟынтә иаҳахьан. 
27.11.2004. Аҟәа. Ианиҵеит Р. Гәажәба.



Аҭрышбақәа рҭоурых

Аҭрышбақәа Аҭәах инхон, уи аҭыԥ ыхыҟау Шәаҷа-ԥсҭа аӡиас аҿоуп. Иаԥсыуаан. Рқыҭаҿы инхон ажәлақәа: Цәыжәба, Ҳынту. Цәыжьбақәа Маршьанқәан (аҳцәан). Сара  саба дыуқәа Аԥсны иныҟаз амал рыман, Шәаҷа-ԥсҭа  аӡы аӡы ацымхәрас хшлеи-цхалеи идырҭәыр рылшон. Ҳханы қыҭак ыҟан Гәомы ҳәа. Ҳааигәара аубых қыҭақәа ыҟан Ҳамыҭ ҳабла, Кеҵе ҳабла. Ҳара  ашьхаҿ ҳтәан. Амшын ахықәаҿ Шьҳаԥлы ыҟан – аубых қыҭа. Берзегаагьы амшын ааигәара итәан. С абиԥара ус ауп ишыздыруа: Ҟанчок, уи иԥа Ҳабраҟ, уи иԥа Зефес, уи иԥа Ӡыкәыр, уи иԥы Сауҷас, уи иԥа зешьыбла, уи иԥа Исмаил, уи иԥа деле ҳалиҭ, уи иԥа Қемал, Қемал иԥа Кафказ соуп.
Сауҷас иан д-Кеҵеԥҳан – убых ҭыԥҳан. Зешьыблагьы иан д_Ҳамыҭԥҳан, уигьы дубыхын. 1864 ашықәс азы уа инеиз, Ҭырқәтәылаҟа, Зешьыбла иакәын. 
Ҭырқәтәылан аԥсуаа инҩеи ирацәаны агәаҟрақәа ирықәшәеит. Усҟан Мсыр ԥшьҩык аԥсуа ԥашьацәа, аишьцәа Аҭрышбақәа ыҟан – Раҭиԥ-ԥашьа, Сары-ԥашьа, Али-ԥашьа, маҳмуҭ-ԥашьа. Урҭ Мсырынтә Ҭырқәтәыла инеиуан, рыуаажәлар ирыцхраауан.
Аҭрышбақәа араантәи қазақк дыҭҟәаны дааргахьан, уи Аԥсныҟа шьха нхыҵантә дааргахьан, иныӡхыҵоз, араа уркие  дҳацны дааҳгеит. Дышлахьан, иқәрагьы ԥыҭк илеихьан. Ҳаҩны дыҟан. Ԥшьҩык аишьцәа аԥашьацәа  еицны инаҳзааиуаз, аишәаҿы индыртәоз, ани ақазақ есқьынагьы аханы ддыртәауан, дахеиҳабыз азы, нас акәын Раҭиԥ-ԥашьа, Сары-)ашьа, Али-ԥашьа, Маҳмуҭ-ԥашьа индыртәоз. Ари ахҭыс збаоз аҭырқәцәа даара иџьаршьон. Уи змааныз рзеилкаауамызт. Иабырдыруаз ҳаԥсуара, ҳқьабз – қәрала еиҳабыу, деиҳабызароуп. Ус ауп аԥсуаа рҿ ишыҟау.
Аҭрышба Кафказ иҳәон, 
аԥсшәахь еиҭеигеит Агрба Ферид, 
03. 1993 ш. Гәдоуҭа. Ианиҵеит Р. Гәажәба.


Аҳҷыԥсы аҟара аибашьра иӷәӷәаны (1864 ш.) џьаргьы иҟамлаӡаст. Рханы ашьхаруаа тәан, иҵегьы ҩадахьы ашәуаа тәан, ашьха аӡы хеиҟәнашоз, рызқәа рҿы, аԥсуаа рызқәа рҿы, Ҟәбина нырцә азахәцәа тәан; ашәуаа рыхьыӡ зыхҟьаз – ашәырҭа иқәтәоу – ихықәтәаз: ԥсҳәаа Аԥсы-ҳәа  аӡы иавакны итәан азы ахьӡуп. Ашаԥсыӷқәа ажәытә ихьтәаз инхомызт – иааит. Шәачагьы аԥсыуа дгьылуп ауп ишаҳдыруаз, ҳаиҳабацәа ирҳәоз, уа ауыблаа нхот, жәлан, ачба иаҵкьыс еиҳан, «аублаа иаԥхьа амӡырхаҿы узықәсом, ишьҭахьла уцароуп» акәын ишырҳәоз, даара ҳаҭыр иқәын.
Аԥсуаа ажәытә Анапанӡа, Анапа анеҩс итәан, «ҳнапы хыьнаӡуа Анапоуп рҳәон. Ҳара ҳабдуцәа  изларҳәо ала аибашьра аан, кавказ аибашьра аан хҩык рҿын, ҩыџьа ҭазеит. Аҭырқәа итәылаҿ инҩеи ачымазара, ахьҭа, амла, аибашьра ихҟьаны еиҭа хҩык рҿын ҩыџьа ҭахеит.
Ҳара ҳахьыӡ аԥсуаа аҭырқәцәа «абаза» ҳа нҳарҳәоз изакәыз ҳаздырӡомызт ирҳәон ҳаиҳабацәа, азахәцәа рызн «ачерқьез» инырҳәоз изакәи рыздырӡомызт, иаанагоз рыздырӡомызт ҳабдуцәа ҭырқәтәыла инҩеи, азахәцәа ишырдыруаз.
Аԥсуаа аҭырқәа идгьыл 250.000 ҩык ыҟуоп.
Акәыҿба Исмеҭ, 40 ш. ихыҵ. 
Аҟәа, 01.11.1995 ш. 
Иара Анкара дынхоит, Аҳҷыԥсаа дреиуоуп. 
Ианиҵеит Р. Гәажәба.

Қаилар ақыҭа

Қаилар, ҩеижәыхәба шықәса раԥхьа Аман Ҟамлаҭ шә-ҭӡа рыла дааит. Аиҳабацәа ирҳәон иҳаҳаз. Ара дтәеит. Усҟан абри дыхтәо, ихырбо бнан, бнаны иыҟан. Ихырҵәан, рыззегьы убысҟан ишыжәдыруа ас ҩынақәа баҟак, шаьлеи ҩны, абна зырҳәо, абракәын, иара абра инаркны быцала иыҟаҵаны, ҳәынҵәы кыдҵаны убас итәеит абра. Ааи, убас итәеит абра. Уажә ишыжәбо еиԥш, анцәа бзиара рзыҟаиҵааит. Ақыҭақәа азҳаит, аҽакыи, иахьа аҩышәи ҩажәеи жәба ҭӡы. Абра иҟоу аҟара, фышәҩы, аамҭакала ари ақыҭа сыхылаԥшышәы сыҟан, уажә саҟәыҵт, фышәы ҩажәеи быжьба ауаа ыҟуоп абра, даҽа убри аҟара адәахьы ыҟуоп, иаҳагьы ирацәаны адәахьы ыҟоуп, адәахьы крызуа мацара, уи ақыҭаҿы. Абри абаирам ҳҳәоит, баирам уажә-уажә ҳаҷкәынцәа ишыжәбо ауардынқәа рыманы агьыи, уа ицоу абра иззегьы аауеит, ҳарбоит, уи ҳаибабоит, ҳнапы иагәӡоит, иаауа ҳаиӡбацәа роуп, ҳарҭ акрагьыҳхыҵыит азаҳәа, абра иаагәышьоит, ҳаибабоит, абра ҳаҟоуп. Ари ақыҭа анхара ыҟоуп. Ача ҟоп, аџьықәреи ҟоп, аҵәа ҟоп, атама ҟоп, рыззегьы ҟарҵоит абри ақыҭа. Џьабаа рбаӡом, икәапӡа итәагәышьоуп. Иаланыз, есшааны ирхәыцуа ишырдыруазшәа аԥсноуп. Уи изымхәыцуа дыҟаӡам, даԥссуаны, аԥсуа шьа змоу изы, уи изымхәыцуа дҟалаӡом, ԥсыхәа амаӡам. Инықәзаалак уастәыла иаан усҟан, аамҭақәа цәгьахыит, сара сандук дыҟан, Ҷаныԥҳак, шәеи хԥа лхыҵуан дыԥсит. Усҟан  уи рацәаны акрылдыруан. – Санду бзаази? – ҳәа ласҳәеит. – Уа икажьны бзаази?
– Уа инышәиуаз, аҭырқәа изҩа шәагааит, – ҳәа шәиуан.
– Аҭырқәа азы, – лҳәит, – даараӡа ирацәаны иҟан, – лҳәит, – аԥсуаа рацәан лҳәит, – аамҭақәа неиԥхьаӡа-неиԥхьаӡа усоуп рҳәит, убасҟан, абасҟан инылҳәоз, ус илҳәит, - арҭ ауаа ихысуеит, аҽы иақәтәоуп, агәы рымуоп зегьы рыла, арҭ хәҷ-хәҷы илаҳмарҟәыр, инаҳмырҵәар, ҳуадеиуп ҳәа рҳәо. хар змам ауа рымариа ицом, – лҳәит, – аҭырқәшәа лыздырӡомызт санду. – иаха иабаргоз? – Сибра, - лҳәагәышьон, – – Убрахь иганы, убрахь иҭаржон, – лҳәит. – Ишнеи-шнеиуаз ҳәынҷара иалагеит, – лҳәит. Жәа-шықәса схыҵуаны, сыхцәапа сааит, – лҳәит.
– Аҳәынҷара закәызеи? – сҳәан, усҟан сыҷкәынамзи.
– Ишбықәу ақыҭа рыман ицо иалагеит. Нас хар змам, – ҳаит абааԥс арҭ ҳақәырхоит, ҳақәҵит, убри амшала ҳақәҵит, бырбала иааӡеит, дәадәала ҳааит. Ажәқәа ҳаманы ҳааит, ҳуардынпа ҳааит, ачақәа ҳӡит, аџьықәреи ақәҳҵит, аџьықәреи илаганы иқәаҳҵеит, ҳажә ҳшьит, ани ҳшьит, ари ҳшьит, абра ҳаҳҽақәыжьны, абра ҳааит. Ара ҳхьааиз мбатәыми. Ара иахьааз уи аамҭаз аҭырқәагьы акгьы имамызт. Ҷаны Мамсыр ҳа дыҟан, уаантәи дааит. Жәашықәса зхыҵуан, абри ииҳәаз, сара исаҳаз. Лахьхьы ӡлагарак ҳаман, аӡлагаҿы. Ҷаны Зикәаҵла иашьа иакәын. Жәаф шықәса ехыҵуан иҳәит, Кадыкҩеи ара ҭырқәцәақәа иыҟоуп. – Крыууома? – рҳәан. – Крызызымуазеи! – амла иакит. Амла иакын. – аус ҳаҭ – рҳәан, ҩажәак иахысҳәаауеит, ара иҟаз аҭырқәцәа, рыхьӡ убри акәын лҳәит, «Рус Абаза», «Пич Абаза», «Рус Абаза» – убри акәын ирҳәоз.
– Ҟоҳ! Аурыс ду даҳицәшәама! Шәрыс, – рҳәан, – лҳәит, абри ижәдыруа абри ижәбо рыззегьы, аҟәақ ҳа аҭырқәцәа алда икарцеит. Уи аамҭагьы хәҷы-маҷ иӷәӷәаӡаны абра инхеит.
– Крыура сцоит, – иҳәит Ҷаны Мамсыр, – ахшьаманӡа крызуит. – Ҳа убасгьы, сажәцәеимаагьы ашьхәагьы амаӡамызт, исышьҵуа қлаԥад сымаӡамызт, - иҳәит. Акасыжә иакәршаны, абра иҿаҳәаны крыура сцеит усҟан. Ахшь амазы санаауаз ԥшь-лаԥҟьак сыиҭеит, аџьықәреи ҟаԥшь, – убас усҟан аӡлагараҿы иҳәон. – Ԥшь-лаԥҟьак сыиҭан, сынааи, - иҳәит, – сан рыцҳа, – иҳәит, – аллаҳ уахь абзиара лзыҟаиҵааит, – иҳәит, – алу ыҟан, напылалу,  алу зу алаԥҟьақәа аҟыԥҳа иааҿырпаны, чуанахь инҭаҵаны, ирсаны, ирҩаны, адына ҳаман, – иҳәит, – ахәыл. Ахәылеи иареи, абысҭеи иаҳфит. Абри иаазгьы абри аба џьабаа рбит. Иқәнҵәеит абра. Уи аамҭа алда зегьы рыззегьы ллараны иыҟан. Уу, аӡбаа ҭаҭәан иҟан, лҳәит, адынақәа,  акәбры, ауаа ннарҵәон. Абас џьабаа рбит. Ҳазшаз ҳзыҳәа Анцәа абзиара рзыҟаиҵааит. Аԥсуаа рыззегьы бзиоуп, рыззегьы ԥшӡоуп, рызынтәыкгьы хаауоп. Акызаҵәык шьҭа усоуп ижәдыруа ауп, ҳгәы кылҵәоуп убра азаҳәа. Аамҭак цәгьа ҳабзиан. Уажәшьа нахыс, Анцәа иҳәар ҳаибабап. Ҳаибабаша иҟалақәаз жәбоит. Ҳа урҭқәа ҳрылацәажәар ҳҭахым, Аллаҳ ҳаззыегьы ҳзыҳәа абзиара рзыҟаиҵааит. Ԥсыуа жәлара бзианы рзыҟаиҵааит зегьы раԥхьа. Уи ашьҭахь агьырҭгьы рзыҟаиҵааит. Иуазеи уҳәар, ԥсыуа жәлара инацназго аӡәгьы дыҟаӡам, ҳа  ҳарҽхәаны акәӡам. Ҳлеишәа, ҳқьабза, ҳаиҳабы-ҳаиӡбы, ҳаҭаҳмада, ҳҭаца. Ҳара иҳамоу алеишәа, ҳара иҳамоу аибабара, ҳара иҳамоу абзиара аӡәы имаӡам. Абзиара аӡәы имаӡам, аха Анцәа иҳәар, ҳаԥхьаҟа абзиара ҟазааит. Ҳаргьы ҳуадаҩхеит, аха ҳаргьы ҳхы ҳарҽхәап ари ақыҭа. Абри ҳгәашә ауртыр, абри ҳқыҭара крызуа  рыззегьы ҳабызшәа зҳәо ракәӡам. Аҭырқәшәа зҳәо мацара роуп крызуа. Абригьы-абра ҳаҷкәынцәа цоит. Ҭырқәшәалоуп излаԥхьуа. Уи иаҳҳәозеи. Абааԥс, аҩны шәыҩеилаак, шәани шәаби ԥсышәала ицәажәалааит, ԥсышәала ицәажәалааит, абри ауп ҳазҿу. Ҳабызшәа ыӡыр ҳа ҳшәоит. Ажәак ыҟуоп, хатәы бызшәала аҩыра-аԥхьара змам ажәала ыӡуеит. Хатәы  бызшәала ҳара уа цәгьа ҳаигәыӷуан. Иҟаҳҵои? Аԥсуара ыӡӡом ҳҳәоит, уа иҟоуп ҳҳәоит. Ауаа, Анцәа иҳәар, иҟалап, аха уажәы заҳәа еихахарак иҟоуп, ишәыкәшаны иҟоуп, аџьабаақәа, ахьаақәа ҳаҳауеит ҳара убра. Ҳара уа ҳажәбаӡом, аха, Анцәеиныс аамҭак азы ак ҳаҳақәан. Акрызуақәаз ауаа рацәахыит. Аллаҳ, Анцәа нахыс иԥшӡоу ҳзыҟаиҵааит, ашәқәа ҭит, иҵагьы ԥшӡаны иҭып, уи азы ҳаибабап, Анцәа иҳәар.
Ара ажәлақәа иҟоу, уажәы аҩадантәи уалагар: Быжьноуаа аҟоуп, Габниа ыҟоуп, барцыцаа ыҟоуп, ус унлеилаакгьы Аҭеиаа ыҟоуп, уи аҟара Адарымбаа ыҟоуп, ԥыҭк уласкьар Тыскәачаа ыҟоуп, арымарахь Хагәшьаа ыҟоуп, уахь унааскьалакгьы Мкәаџьаа нхоит, урҭ ыҟоуп. Алда унлеилаак Ҭыҟәаа ыҟоуп. Ус улеилаак Қабаа ыҟоуп. Ас уааскьоит, арҭгьы Быжьноуп. Арымарахь уанцалагь хагәшьаа ыҟоуп. Нас ус ушлеиуа уа Аҭеиаа ыҟоуп. Уи ашьҭахь абас абра Жьиаа ыҟоуп. Абас иҵегь уныласкьалагь, Камбашькәара  Ҷанаа ыҟоуп, Ԥасаниа ыҟоуп.  Абас, сара абарҭ сахылаԥшуашә саныҟаз, рыззегьы жәланы, ҩажәеи ааба жәла ыҟоуп. Ақыҭа ҳаԥсра еизакуп, ҳабзара еизакуп, ҳчымазара еизакуп. Аԥсуара ижәыдыруа роуп. Аӡәы ихы ихьхырхаз рыззегьы ҳхы ҳахьоит, ҳахьоит. Аллаҳ, Анцәа ус ҳаишеит, ҳаззегьы ҳгәы иҟаҳҵари, ҳаԥсаанӡа ус ҳцагәышьоит. Уахьгьы Аллаҳ Абзиара рзыҟаиҵааит, Анцәа иҳәар, Анцәа дҳацхрааит, уа Анцәа ду уахьгьы абзиара рзыҟаҵа ҳҳәоит.
Ԥасаниа Ниҳаҭ иҳәамҭоуп, қаилар ақыҭа. 
1995 ш. лаҵарамза. 
Ианылҵеит авидео Диана Шамԥҳа. 
Акьыԥхь иазирхиеит Р. Гәажәба.


Мсыр иҟоу аԥсуаа

Мсыр сынхыит. Сыԥшааразы инааи, жәамш аҟара сынхыит. Жәамш анахыс шылара сызихын, крыфара сыигит. Сахыигаз аӡәы дааин, уааԥшы иҳәит, ара ламшык даауеит, дааиԥхьан араԥ бызшәала дааиаицәажәан, ари ҭырҭутәылатәи  аԥсуа Муса, абаза мусса ҳәа сызырбаз хаҵак даахалан, ҳаагәыдиибакылын, ҳаибадырт, нас аҵыхәтәан ацәажәара иалагеит араԥ бызшәала, – Иҟоузеи, ианузеи сыниазҵаа сҩыза, – ара крыҳфаразы ҳаан, аха ари изы уажәы ҿыц акраҳфараны аԥарақәа рыхәразы ауандыр иҭаххеит, сара мсаада сымхны, уаҟа узнеины уа сусасуп, ус ала гәыбӷан сыуымҭуозар урҭ ирҳәогьы ҟалааит са сзыҳәангьы гәыбӷан амаӡам сҳәит, урҭ ала креицаҳфеит. Абри уханӡа ҳанаа ҳаибабоны еибаҳҳәан, уа аиҳабӡы иҟаз Абаза Фиқри ԥашьа ҳәаны, крал Фааруҟ иаамҭа аҩырашәа Каири дреиҳабны дыҟан, Аԥсны дцахьын, ԥшьынҩажәи жәаба ихыҵуаны, ажәларқәа ҳаиқәшәит. Рыжәла сазҵааит, шәынбаа – сразҵааит.
– Шәышықәсқәа рантәи, ҳабдуцәа рабдуцәа ихыҵны иааит, џьоукы Шьамала ихьааз амшала Шьам-иԥацәа, егьы џьукы Баӷдаҭала ихьааз амшала Баӷдаҭ-иԥацәа ус ҟароуп иаадыруа аамышьҭахьы. Аԥсышәа ааҳхаштыит, леишәагь ааҳхашҭыит, аха ҳашаԥсыуу иаадыруеит, ҳаззегьы ҳахьыӡ «Абаза» ҳаҟан ҳәаны.
Уи аашьҭахьы, адырҩаҽны арԥарала ҳаибабеит. Нас араԥ бызшәа, уи ада уаҳа рзымдыруа, аха уаа ихьрылагыланы, аӡәи-аӡәи мацәыла – ари дыԥсууп, аригьы дыԥсууп, аригьы дыԥсууп ҳәаны инырҳәо аҟара, усгьы рзаанаҭ, ари исҭанбул ахатәи ерманы ахәахәҭрагьы еиԥш уаагьы урҭ ахәахәҭра иӷәӷәаны иҟакума ус исарҳәит. Ари Абаза Фиқри ԥашьагьы сиазҵаан, аԥсышәа здыруа, иагьагьы издыруам. Уи Каир банабалы ԥашьа иаамҭа аԥсуаа иззегьы еизганы, еиҳабыраз иҟаз аԥсуаа иззегьы гьаны ишьит ҳәаны. Усангьы аԥсуаа даара рымчқәа ӷәӷәаны, ари ауаа ԥарламент зырҳәа аҿгьы, миниср иҟаны, уи изырчақьуаз ус реиҳабацәа иззегьы еизганы зегьы ишьит. Ари аҿы реизараҿы дгьашьны дахьаауаз амшала ахысбжьы ниаҳа иҽеи иареи ахра иҽҭаижьын ихаигеит. Убри амшала еибарҩит, убас аҭыша ыҟамызҭгьы ҳампк сарҳәит.
Мыср иҟоу аԥсуаа исаҳаны шәымҵааи, ари сара издыруа акәын заҳаны еиҭасҳәоит ара. Аԥсуаа рзыҳәаны ргәы былуаны, ус иҟакруп. Рыззегьы рыдәқьанқәа рҿы аханыуп «Али Абаза», «Ҳасан муслим Абаза», «Ҳаџьы Қьаамын Абаза», рыззегьы рымчқәа ӷәӷәаны иҟақәаз.
Бычка аықҭа, 1992 ш. кәыркәа, 
амагнитофон ианиҵеит Иура Аргәын, 
акьыԥхь иазирхеит Р. Гәажәба.




1930 ашықәсазы Ҭырқәтәы Гәума Аҩӡаа Кьылԥҳак дԥсынҳәа ашәаџьҳәаҩ даарышьҭит, аха аҽы ӷәӷәа мшкы иахзымцаша шьха-гәҭа иҟоуп Гәума. Усҟан  даарагь аԥсра-базара пату акәын. Избанзар мҳаџьырра аршра иалагахьан, арра иқәнаххьан, амшын иҭаԥсахьан, ахы-ԥша рықәшәахьан. Иџьабуаз рацәан, ԥсрак анраҳалаак ицаны рзхара иҵәыуаны ргәы ртнчны иаауан. Ҳгәылара қыҭаҿы 85 шқәса  ихыҵуа Абухә Саҳаҭқьари ҳәа дыҟан, ақыҭа аԥсрахьы иандәықәла, иаргь сцароуп иниҳәа иԥҳаи иҷкәынеи ицдәықәлеит. Иара чымазҩык иакән, ҩџьа ихшарагь арра иҭахахьан. Уажәеиԥш амазаарагь ыҟамызт, аҳәса ҽеиман ирышьаз, ахацәа жәцәеимаан ирышьаз. Амҩахь рыҵаршьакәа хар ҳәа аџьмацәақәа рҟәдны царшьсҳәа аӡахыга ашашәа аӡыӡ уҳәа рымҩаныфа рыма рқыҭа ирыцдәықәлеит, қыҭак иеицу уаа ҩниажәаҩы ахеицу ҩ-ҽы заҵәык ыҟан. Абхә Саҳаҭқьари азны аҩыгь аҽы дақәтәазаап, аха абыргцәа аҳәса рацәан иабаанӡа изкашәуаз. Нас даҽа рыцҳарак, иандәықәла амҩахь аси афарҭынеи рықәшәеит. Иԥеи иԥҳаи ҳаб хьымӡӷ иҳаргарым ҳәа иҵагеит дышьҭырхт аха, ҩаха-ҩмш – хаха-хымш ныҟәара, ажәцәа аџьмацәа иалаӡуазма ршьапы иаҵхаан, аа иҟарҵози ԥсыхәа ирымаз ала ишҩеиуаз раб дзымцо даналага мҩабжа Цгәаа рқыҭа рахьшьԥак иҿы дынрыжьт, игәгь бааԥсхьеит.
Иԥеи иԥҳаи рықҭа ирыцланы аԥсрахьы Гәума ицеит. Адрҩҽны ашьжь Абухә Саҳаҭқьари дахынрыжьыз дԥситҳәа аҽыуаҩ дааит. Ирухози, рԥсы мшьаӡакәа илахынҳәит, рқыҭа рымала ракәмкәа, агьырҭангьы ажәлар  рыцлан, аԥсы дрыма амҩа иқәлеит, ус сыкыи фрҭынкыи ыҟуоп, аха ирури рԥсы даарымгар ҟаломзт! Исымроуаап, рықыҭа ианлеи ауха аҩн иаанхаз 13 шықәса лхыҵо иԥҳа, саб дышбаԥси ҳәа рқыҭа иавсуаз аӡыиас ду лҽалҭеит, аԥсыкцәа дырбан, лԥсы шҭаз дрыма аҩны иааит, лҿы акын, днышьҭарҵан. Рыԥсы анышә данарҭа, адрҩаҽнгь аԥсрахьы ирыцыз иԥҳа  дыԥсит, мызк злааҵуаз иаанхаз иԥа заҵәык дыԥсит, ҩџьагь арра иҭахахьан. Арҭқәа анылба ран гәышьа Ҷалакоуаԥҳа илзыцхуазма, дрҩагь дчмазҩы, лыԥҳа хәыҷ, 13  ҵуаз даанлыжьн, хымз рышьҭахь лҭаацәа днрышьҭалт, дԥсгәышьеит. Шьаҵатәыла маҭәала иеиқәшәагәышьазар урҭ аҭаацәа ԥсрамызт ҳәа сыҟоуп.
Уажә 13 зхыҵуаз рыԥҳа хәҷы дыҭаацәароуп, азны-зынла лыхҭыс лҳарҳәалоит, аԥсны исышьҭуеит ҳәа лсаҳәан, саауыкәхшоуп ишьҭы лҳәеит, лаб иҩнгь лыҷкән еиҳаба иеирҭит, абасала иаанхан. Нурҳаиаҭ лыхьӡуп. лареи сареи 8 шықәса дсеиҳабоуп, 66 шықәса лхыҵуеит. 7-ҩык хшара лымоуп, дызмоу лҭаацәа қырҭуп.
Абганба Џьезми иҳәамҭоуп. 5. 01. 1983 ш. Адаԥазары.





Абжьаҟәа ҳәа ара Ҭырқәтәыла, ԥсыуа қыҭак ахьтәо џьара ыҟоуп. Уажәы аԥсуа қыҭа ахьтәаз хнеижәа шықәса раԥхьа, уажәтәи аамҭазы хнеижәа шықәса раԥхьа аибашьра иаҟаз, аԥсуаа ақыҭақәа ран акы-ҩба уҳәо қыҭа аланакын. Урҭ аԥсуаа, уи аибашьра иаланакыз, Абжьаҟәа иаҟаз аԥсуаа рҟынтәи жәлақәак, ҩарданаа ҳәа ыҟан, иара уажәыгьы иҟақәоуп. Ҩарданк иҭаацәа ашьыжь аныҩагыла, еибархәмаруа ашҭа иқән, иаргьы аиха иаашьҭыихын, аӡын азыҳәаны абнахь дцеит, мҿы уардынк аазгап ҳәа. иара данца аамышьҭахь, аиунан иасқьар ааин, ақыҭа илараԥырцан, иаарымԥыхьашәаз дрыманы иқәҵит. Иаргьы абнахь амҿы аазгоит ҳәа дахьцаз, имҿы иманы, иуардынгьы иаргьы аҩны данааи, уаҩы бимбеит. Ақыҭа даабжьагьыжьын ауинан иаасқьер ицәынхақәаз џьоукы имԥыхьашәан, дразҵааит:
– Иҟаузеи? Иҟалазеи? Ақыҭа уаҩ дыҟам, – иҳәан, дҵаан.
Асас: – Аиунан иасқьар иаан, иаарымԥыхьашәаз зегьы раԥцаны иманы Аиунан иахь ицеит ҳәа иарҳәеит.
Иҟаиҵахуазеи, ус аниаҳа, ицәымӷхан, игә даасуа, ишҭа дааҭалан, мышкы хәлаанӡа ишҭа дҭан игә дасуа, ихәҷқәа, иԥшәма, иан, иаб уҳәа зегьы иманы иқәҵны ицеит, аӷба иақәртәаны. Измиҭ ҳәа иахьыҟоу ақалақь аҟны лаганы, аӷба иақәртәаны, Аиунан иахь ирыманы иқәҵны ицеит. Игә дшасуаз, дшыгьежьуаз, игә дшасуаз, дынхышәҭын, уа аԥсҭазаара далҟьеит.

Амагнитофон ианҵоуп 1982 ш. ақалақь Адаԥазары. 
Ианиҵеит Гындиа Е.




Аҭоурыхқәа рҟын агьырахь даҽа ҭоурыхк аҟоуп. Иара уи аԥсуаа усҟапнтәи аиунан иԥцаны иигаз иаԥшьуп.
Ақыҭақәа рҟынтәи, Абжьаҟәа ҳәа иҟаз ақыҭақәа рҟынтәи, аԥсуаа хәҷыи-дуи, ҭаҳмадеи, ԥҳәысеи, ԥҳәызбеи иаарымԥыхьашәаз, раԥцаны ирыманы Измиҭ ҳәа иахьыҟоу, ақалақь ду аҟны,  ларган, ҩын дук аҟын иҩнацалан, ашәқәа дыркыит, ибналар – ибнамлааит ҳәа, – Аиунан иасқьерқәа. Уа иахьыҩназ, иуқәшәира-сықәшәира дзықәшәаша анцәа уаҩ дақәимыршәаат. Рыԥы ианахәԥш, аԥсуаа џьоукы икылԥаны, аҩны ҟынтәи  ибналаны, рыԥсы рыманы ицаразы ишаҿыз, иркын, шьҭахьҟа иҩнацаланы, изыҩназ аҩны амца цраҵаны,хәҷгьы-дугьы иҩназ аҩныҵҟа зегьы илеиқәблы иргеит.
Аригьы аԥсуаа иҭаарых аҟын, даара ибаасԥны иҟалахьоу ҭаурыхк ауп, аԥсуаа ирхыргеит.
Нас инхаз аԥсуаа раԥцаны иларган, аиунан иӷба илҭарцалан, аԥсуаа насыԥ еиқәаҵәа, иаб инышә дықәҵны, иитәмыз нышәк дықәлан, уи амацара далгап ҳәа дышхәыцуаз, џьокы-џьокгьы ҩынтә, ҩынтә хҵәара ҳәа изҿыз, ауинан иақәиршәан, ирыманы Аиунан иахь ицеит, ӷбаз иазыкуаз. Ҩы-ӷбаак, ҩы-ӷбак аҟазаргьы, уи сеи исыздыруам иашаҵәҟьоу, ӷбак шиашоу уи зегьы иаҳдыруеит.
Иларган аиунан иҟын, жыхә шықәса Аиунан инышә аҟын. Ашьҭахь ҳҳәынҭқар, ҭырқәтәылантәи аҳәынҭқар, аиунан иҟын ауаҩы диышьҭын, арҭ уахь иызугозеи, изыхурҟьазеи, архь иҳаҭ иҳәан, еицәажәан, даргьы жәыхә шықәса рышьҭахь аԥсуаа аӷба иақәртәаны еиҭа ҳзаарышьҭыит.
Иааит, аҭырқәа идгьылахь, еиҭа хынҳәит. Хынтәны ихҵәараны иақәшәеит: Аԥснынтәи Аҭырқәа иахь раара; Аҭырқәа иантәи Аиунан иахь рцара; Аиунан иахьынтәи Аҭырқәа иахь раара. Ари даара ицәгьаны, ицәгьаӡаны ихҵәаран изықәшәаз. Аҭырқәа иҟынтә ихынҳәны ианаа иалгеит. Аҭырқәа иҟынтә, ихынҳәны, ианаа иалгеит. Уи нахыс хҵәарак, дынарак, цәгьарак иақәмшәацт. Ари нахысгьы анцәа иақәимыршәааит, ҳаззегьы ҳақәиымыршәааит.
Е. Гындиа иҳәамҭоуп, 
амагнитофон ианҵоуп 1982 ш. Адаԥазары.



Сара саԥсыуп, с-Харџьалыиоуп, Фаҳреттин сыхьӡуп. Сара туркие адгьыл аҟын сыҟан, амхы сҷаԥшьауан, аҳәа сҷаԥшльауана, аџьқәареи аҳәа ирфоит. Сгәылагьы Чагә ихьӡны, Лацәышбак ҳаигәылацәаны ҳаҟан, Аԥснынтәи иааз иакәын. Есыуаха, ҳаигәылацәан, аҳәа ҳҷаԥшьауан, дҵәыуа далагон, дызҵәыуазеи сҳәалон, ашьшьаҳа иара иҟын слеиуан. 
– Узҵәыуазеи? – ҳәа сыниазҵаа.
– аԥсны сҵәыуеит, Аԥснынтәи иаақәаз среиуоп. Аԥсноуп исҵәыуа, Аԥсны ҳа, – иссыуаха дҵәыуан. Убри иҵәыуара убражә Агындиа Ешьреф убри иасҳәоит, д-Лацәышбан, Чагә ихьӡны, иҩны иниыжьыз иабгьы, иашьцәа, иҭынхаз иазегьы иааигәалашәацԥхьаӡа, имхаҟын дтәаны дҵәыуан, саргьы сидтәалан убра. Убри дҵәыуацԥхьаӡа, саргьы схәыцуа, убри сизыӡыҩруан. Саргьы сҵәыуан убри дынҵәыуа, ҳаргьы ҳабацәа убрахьынтәи иааит. Сара с-харџьалыиоуп, Фаҳреттин сыхьӡуп.
Харџьалыиа Фаҳреттин, 60 ш. 
1982 ш. амагнитофон ианиҵеит
Е. Гындиа, Адаԥазары.



Ҟәруа Беқьир дзықәшәаз

Сара сқыҭа Мыҵара Ҟәруа Беқьир ҳәа акыр зхыҵуа ԥсуак ари исҩуа хышықәса раԥхьа исеиҳәон.
Ҟәруа Беқьир ажәытә аҭырқәааи аурыси неибашьуаз арра дыҟазаарын. Аурыс Ҭырқәтәыла амрагыларахьала дҭалан (уи аибашьра аҭырқәцәа Мосқоф еибашьра ҳәа иашьҭоп). Ус ишеибашьуаз урыс арк ирыукшаны ҭеслымса иаархәазап. Ирыманы ицаны ақьала иҭаркзаап, исқьинаги ҩыџьа рхылыԥшуазаарын. Урҭ аҭеслымцәа амла иамкаат ҳәа акыр рырҭозаарын кырырфаат ҳәа, аха ирылаз ҩыџьа иега рарҳәазарги кырырфоомызт. Ҩымш рышьҭахь ақьала Ҟәруа Беқьири иҩызеи ишырҷаԥшьоз (иҩызаги даԥсуан) ԥсышәала ицәажәуа иалагазаап. Уи заҳаз анҭ кырызымфооз аҭеслымцәа аҩыџьа иџьаршьан рла ҭраа ирҿаԥшуа иалагазаап, аҭеслымцәа руаӡә даагылан ус иҳәазаап:
– Ҳаи шәанаџьалбет шәаԥсуома? – днеины Беқьир дгәыдыикылазаап. Иҟала рзымдыруа иџьашьаны иаанхаз Беқьири иҩызеи аԥсуа ҭеслымцәеи игәырӷьаҵәа иеибагәыдикылан, нас аҭеслымцәа аруаӡә ус иҳәазаап ԥсышәала илаӷымӡаауа:
– Шәаԥсуоп, аҭырқә шәиыдгыланы ҳара шәашьцәа ахы шԥаргәыдышәҵо?
Беқьир ус иҳәазаап: – ҳарги иџьаҳшьа  уи амии шәарги аурыс шәиыдгыланы ҳара шәашьцәа ахы шԥаҳгәыдышәҵоз? – Нас ус дразҵаазаап: – Ҭеслымса иаҳхәаз аурысцәа рыззаги ираҳҭо рфон, аха шәара аҩыџьа ишәфомызт,  шәхәыцуа шәтәан убри зманузи?
– Сашьа аҭеслымцәа ԥсуаса ирыло ҳаҩыџьа ҳауп. Ԥсуак ахақәиҭра ныицәыӡ иыԥсы ицәыӡны ишиыԥхьа?о узымдырӡои, ҳазықәшәаз уи оп, - иҳәазаап.
Нас уи ауха урҭ рҩыџьа рҽы рымҩафатә рыҭаны, игәыдкыланы, аӡәги иымбакәа иоурыжьзаап.
Ари исҩыз Ҟәруа Беқьир арра дныҟаз ихысыз акоп, иара уажәыги дыбзоп.
Ҟәруа Беқьир иҳәамҭоуп, 85 ш. Мыҵара, 
ианиҵеит Неҷҟабиа Дурсун. 



Ҳара Аԥсны ҳаныҟаз хшла акәын акәац шаҳжәуаз


Сара сабдыу, сан лаб, быжьноу Аҳмаҭ, 106 шықәса  ихыҵуан ны дыԥ дыԥсит. Данԥсы, изларҳәо ала, 1944 ашықәс азоуп. Аԥснынтәы дааит, ихтәаз Абжьаҟәа акәын, аӡырԥха ахыҟоу. Иара иаб Кәаџь ихьӡын, уи иам Ҳасан ихьӡын, уи иаб   Џьаҭқьар ихьӡын, уи иаб Лауан ихьӡын, уи иаб Ӷәарӷәар ихьӡын. Уи сазҳәаз 101 шықәса нызҵаз Кына быжьнауԥҳа лоуп. Аҳмаҭ  иқәра нааи, зны уаԥсҵәык азна аџьыка ифеит, зегьы уамашәа ирбеит.
– Уамашәа зыжәбаои, – иҳәазаап сабдыу, – Ҳара Аԥснынтә иааз, Аԥснынтәи агәа ҳамоуп. – Убас ҽазнык, ашьҭа ршьын, ақәаб иҭаҵаны, аӡы лахатәаны, акәац ржәуа иалагеит. Илаӷырӡ ааит:
– Еҳ! – иҳәазаап, – ҳара Аԥсны ҳаныҟаз, хшла акәын ақәац шаҳжәуаз, ари закәызеи…
Аҩыӡба Саим иҳәамҭоуп, 24.05.2001 ш. Аҟәа. 
 Ҭырқәтәыла Гәыма-дердин пеиоуп. Аԥсны дынхоит. 
Ианиҵеит Р. Гәажәба. 



Ашәыуа Аԥсыуаа ирыуау Мекер-иԥа Азиз, Ҟәбан Еибердқыҭ зыхьӡыз ақыҭан дыиыит. Иаб Мекериԥа Меҳмеҭ Али иауп. Иыҵара абжа Кафкастәылан Бибердқыҭи Баҭалԥашински иыҟаиҵеит, Ҭырқәтәыла даныхҵәа Ескишьеир азааигәара  Ковелџьа ақыҭан дынхао далагеит. 1889  ашықәсан исҭанбул сулҭаниеи зыхьӡау ашькол дыҭалеит. 1896 ашықәсан а-Франсызтәылантәыи ацуҭан Дуе аҿы  лаҵалыхра шькол аҿь дыцеит, уаа анхарҭа дыуқәа рҿы стажь ҟаиҵеит. Уыи анаҩс Франсызтәылан ахаа (шугар) фабрикаҿы акыр аамҭа дыеимиагерны (химикс, Р.А.) ауыс иыуыит. Даныхынҳәы 1907 ашықәсан ҳалкалы лаҵалыхратә шькол аҟны рҵаҩыс даман. Даара иыбзыианы  Аԥсышәа, ҭурқәшәа, Урысшәа, Франсизбызшәа, агерманшәа идыруан. 
Раԥсхьатыи адәыныиатә аибашьраан Анадолу ахь дыиасын. Ажәлар рхақәиҭра ауыс рецхыраит. Урыстәылан ирышьҭыз аконсулатә аиҳабыра иаргьы  дрылан. 1923  шықәсан даныхынҳәы, анкара лаҵалыхтә шькол аҟны дырҵаҩыхеит. 1932 ашықәсан алаҵалыхтә енститут аиҳабыс (ректорс) даман. Уыи иуыс ашьҭахьгьы иуыс иазкыз адеԥутатра аҵхыраҩыс даман.
Меқер-иԥа Азиз актәыи  адәыныиатә аибашьран Нхыҵ Кафкастәылан иеиҿыркааз мерешьал Фуат Туӷа ԥашьа  хадас дызмаз агәыԥ рыла Виана, берлин, лозан дыцан арыи ауыс иазкыз аконферансқәа аконгресқәа дырылалеит. Мекер-иԥа Азиз уаҩышьала даара ииашаз иыцқьаз, аашьара ззымдыруаз аӡәы иакәын. 24.03.1941 ашықәсан  Анкара дыԥсыит. Убра джыуп.
Иаб иашьа Мекер Омар Ефенди Кафкастәылан Адыга шькол ашьақәыргылареи, Адыга култур иадыиҵаз аџьабаа зегьы иеицырдыруеит.
Азиз Мекер иыӡбахә зҳәау аҭурқәа шәҟыҩы Др. рыза Нур уыи изыҳәа Москва аконсулат аҟны ауыс аныиуаз иахҳәааны иара дшаԥсыуазгьы аҭыркәцәа рзы иыҟаиҵаз амаҵа дыу хашҭра ақәым иыҳәуеит.
Меқер-иԥа Азиз «Кафкас» уаа ирызкыу иыконферансык шәҟыны иыҭыҵуеит.
Ажурнал «Кафкасиа» аҟынтә аҭырқәшәахь еиҭалгеит Папаԥҳа Маҳинур 1976 ш. 



Амҳаџьыраа рылаӷырӡ

Аԥсуара ҳаԥсыуарауп,
Ҳаԥсыуазар ҳаиуазарауп
Еибахәра ҳабжьазаруап!

Анцәа ҳазшаз ҳагәырлаша
Ҳаибагәырӷьоо ҳаицыркәаша!

Аԥснауп ҳан лгара,
Ҳара ҳазшаз ҳаб игәара,
Уи аӷацәа ишԥаргара.

Мчыла ҳаимырхт, ҳаибаҭоуп,
Ҳазшьҭаӡоу аибауроуп!

Анцәа ҳазшаз иранаишьеит
Аибаиаура еишьҭазаара!

Умца харԥны усшәында,
Ных сҳәоомызт Аԥсны!

Умца гәаӷьны усыӷразааит,
Сгәыӷра ԥҵәоом Аԥсны!

Мамоу, мамоу сгәыӷра ԥҵәом,
Зны ҳаибаиахуеит аԥсны!

Ҳаибабахп, аха уаанӡагьы
Ушԥа счҳари Аԥсны!

Зны исҭахыу абзазарауп
Сыла уабахрымашь Аԥсны!

Зныгьы сыԥсырауп исҭахыу
Сыԥсы уабахрымашь ҳәа!

Сгәыӷуа сныҟәоит ҳаибаиаухп
Иабацари зны ҳәа!

Агәараҳәа уцәқәарԥуа
Мардаи шьхаи урақәԥоо!

Уҭааԥкны уҭабгаҭа
Мҩа узымҭоо шьапыла урысуа,
Зқьынтә урынԥар зны ирбгуа
Цаҟьаи бахәи еиқәурԥууа!

Уама цәгьаха ушьхангыла
Усаса еихраҳа ушԥаргыла,

Харантәила усыхәаччауа
Убырлашха ушәах хччыла
Уҭабгаҭа! Уҭагаҭа!

Хреи цаҟьеи уаҿыбганы атыша цгьа
Уҭабгаҭа бжьраи быжьҵәа унархысла!

Ҳаӷа уидгыланы,
Залгьыл ҳазшьҭау уаԥырымҵын,
Ҳәа гәыжьлагьы усззынкылоом!
1917–1918 ш. Маан Митҳаҭ иҩымҭа, Жәанба Аазиз ишгәааигӡаз ала.
285.07. 1983 ш. ианиҵеит Џьамал ҳараниа, Адаԥазары, Ҭырқәтәыла.
Акьыԥхь иазирхеит Руслан Гәажәба,
Аԥсуаҭҵаратә институти Аԥсуа ҳәынҭқарратә музеии русзуҩ.


НАРҬАА РҲАԤШЬА ҬӘЫШЬА
Ашьхарыуаа абаза жәлар рҳәамҭа

Нарҭаа еиҭа хьыӡрацара идәықәлеит. Хықәкыс ирыман аӷа итәылақәа рҳәны, мазарала ихынҳәны, рыжәлар ишаны амал рырҭарц. Убри хықәкыс ирыманы идәықәлеит. Мзыла амҩа иқәлан ацара иаҿын. Ирыцыз, зықәра неихьоу аӡәы, ҭаҳмадак, ааԥсара иахҟьаны, аҽы дзақәымтәо дҟалеит, дхьысҳахеит. Аҽцәа дзырхьымӡо даналага, шьҭахьҟа дхынҳәуеит, иҩны ашҭа дааҭалоит. Уи дышхынҳәыз гәазҭаз иԥҳа Саҭанаи захьӡу, дыҩны дааиԥыланы иҽы аӷәра аанкыланы, лаб иҿцәажәара дшаҿу азҵаара илҭоит:
– Ҳаб, уара агәырҩа узалоузеи, узхынҳәызеи? 
– Сыхаара сыԥҳа, амҩа аун, сара сакәзар ари амҩа сыламӡо аҟара сажәын. Амҩа аухацԥхьаӡа сҽы сзақәымтәо, агәыԥ сзырхьымӡауа сҟалеит, урҭгьы ари аҭаҳмада ҳицхраап, насгьы ашьшьыҳәа ҳцалап, дҳахьӡартә иҟаҳҵап ҳәа рымхәыцӡеит. Ус егьиашоуп, агәыԥ аӡә дагхар, еиҩыршо амал еиҳа ирзырацәахон. Нас уи сара исыгзаргьы, уи хьаас измада. Ҳҵасқәа ишыҟац инымхаӡеит, гәыблыра нымхаӡеит, сыԥҳа, сызгәырҩауа убри азоуп, – иҳәеит аҭаҳмада.
Аԥҳа аҽы аҭыԥаҿ аҿаҳәара дшаҿугьы лцәажәара налыгӡон:
– Сызкәахшоу саб, азин сыҭ, сара сцап, урҭ срыхьӡоит. Усҟан, аҷкәын дсымаӡам, саргьы амал сзаазгарыда ҳәа агәырҩара уаҟәыҵоит, насгьы ҳаргьы иҳагу-иҳабзоу аҩны малқәак иҳаухоит. Суҳәоит ацаразы азин сыҭ!
– Ибзиоуп, сыԥҳа, аха быҽыдбмырдырын, бымаҭәақәагьы ԥсах.
Саҭанаи-Гәашьа иаразнак лыҽлырхиоит, ахахцәа маҭәақәа лышәҵаны, лыхцәы еизганы ахылԥарч иаҵакны, лаб иабџьарқәа лҟәынҵаны, лаб иҽы дышнақәтәаз еиԥш иаразнак амҩа дықәлоит. Краамҭа данца ашьҭахь, харантә Нарҭаа лбоит. Лашьцаанӡа маӡала урҭ дрышьҭаныҟәуеит. Алашьцара лхы иархәаны, лыҽрылалырҩашьоит маӡала.
Нас, анша, рныҟәара еиҭа иалагахуеит Нарҭаа. Қҳабыжь ҳәа аӡә дрылан. Қҳабыжь аԥҳәыси ахаҵеи рыфҩала еилиргон. Амҩа иахьаныз  шьҭахьынтә иааиуаз Саҭанаи далзааигәахуаны: «Бара, бабантәы ҳаланагалеи,  быфҩала быздырт, бара быԥҳәысуп», – иҳәоит.
Саҭанаи: – Убжьы умырган, – аха Қҳабыжь инақәырӷәӷәаны, еиҭа иҳәахуеит: – «Уажәы, абри ҳаԥхьа иҟоу ахәы ҳаныҩхалалак, зегьы рхылԥақәа рхырхааит, рлакҭа аадыр-ааит сҳәар, бзакәу цәырҵуеит. Акы заҵәык азы беиҭасымҳәар ҟалоит, уигьы амал ибызкашәо быхәҭа са  исыбҭароуп, – иҳәеит.
Уи Саҭанаи илыдылкылазшәа ҟалҵоит. Мардарак ахалара ишаҿыз, шьҭахьҟа инхаз Қҳабыжь лҟәараӷ ыршәны, иҽы даақәырҩны, иҽгьы иаргьы  уа ҳаԥык аҿы инҭакны, аҳаԥы аԥхьа дызҭымҵуа аҟара идуны хаҳәлаишәаҳаны, егьырҭ дрышьҭалеит. Насгьы дааҳәны иқәҿыҭра лхашҭӡом: «Иубама, зыла мҭәуа ауаҩы, иубама, убжьы ургацәар, са саанӡа абри аҳаԥы сҭыҵуеит ҳәа уалагар, уԥсра снапаҿы иҟалоит».
Нарҭаа иаарымԥыхьашәаз зегьы рго ԥхьаҟа ацара ишаҿыз, иааздгылаз абаагәара ахышәқәа иркылсны иҩналарц рҭахын, аха Нарҭаа иахҟьаҟьацәаз азыҳәаны руаӡәыкгьы уа дызкылсуам. Саҭанаи дахьпаз азыҳәаны, уи ахышә дынкылсны, аҩныҵҟа дыҩналоит, иаалԥылаа ар зегьы лаҳәала ирҟәаҟәаны уи абаагәара ашә лҩызцәа рзын иаалыртуеит. Нас Нарҭ Уазырмес, Нарҭ Ԥаҭырез раԥхьа игыланы, афырҭын еиԥш абаагәара аҩныҵҟа иҩналоит. Зышьҭыхра ласу, аха зыхә ҳараку зегьы рыманы, еимҵәаны игәырӷьаҵәа ихынҳәуеит. Ианхынҳәуаз Саҭанаи аҳаԥы ашә аартны, Қҳабыжьгьы даашьҭыхны ртәылахь ихынҳәоит.
Нарҭаа аилатәара ҟаҵаны иааргаз амал ашаразы аилацәажәара иалагоит. Қҳабыжь абас иҳәоит: «Еицыз  зегьы рацкыс са соуп аџьабаа збаз, уи азы сыхәҭаа еиҳа иацәахароуп».
Нарҭ Уазырмес уи аҭак ииҭоит: «Ҿумҭын, уара, ашәаргәында, аибашьраан уаҳәа уҟьо усымбаӡеит сара. Уҽыҵәахны, аибашьра анынҵәа ашьҭахь уааины уҳацлеит».
Ԥаҭырезгьы ажәа алаигалоит: «Зегь рацкыс аҳәа зҟьаз, зегьы рацкыс аӷа ихы хызҵәаз са соуп, сыхәҭаа еиҳа ирацәахароуп».
Саҭанаи иажәа ииҳәаз даҿагылоит: «Сара сыхәҭаа еиҳа ирацәахароуп. Насгьы саб амҩабжа дныжьны дшәылашәымҵаӡеит, уи ихәҭагьы сҭахуп».
Уазырмес иакәзар, даҽа гәаанагарак рылеиҵоит: «Еилкаауп, ҳзеинаалаӡом, ҳаҩныҵҟа еиҳа иӷәӷәоу иалхразы х-ҳаԥшьак аажәга. Амц зымҳәо итәы аҩыла иҭәны ихаҽҽо иалагоит. Зҳаԥшьа хыҽҽаз еиҳа ирацәаны ахәҭа иаҳҭап».
Ари агәаанагара рыдыркылоит. Х-хаԥшьак ааганы идыргылоит. Рыхԥагьы еиҟараны маҷ-маҷ аӡы ҭартәоит. Инаԥшуа, – Уазырмес, уара уҳаиҳабуп, аԥхьацәажәара уара уоуп изыхәҭоу.
Уазырмес иаҳәа ааҭыхны, ишилшоз ала аҳаԥшьа аҵаҟа анышә иалаҵаны аҩада ашьҭыхра далагоит, аха аҳаԥшьа иҭоу аӡы мацәкгьы аҩада ишьҭыҵуам, иацлом.
Иаԥшуа рыбжьы дырго иалагоит:
– «Ԥаҭырез, уажәы уара уоуп изыхәҭоу, иумчу ҳбап», – рҳәеит. Ԥаҭырезгьы егьи иеиԥш  иаҳәа адгьыл иалеиҵоит, аха аҳаԥшьа иҭоу аӡы шьҭыҵӡом.
Уажәшьҭа лара лҿы шааз збаз Саҭанаи – «Барақьаҭ Анцәа Ҭҳагалеџь диҳәоит:
Ҳшамкәа ҳазшаз!
Амаҷ зыррацәо,
Имлашьуа изхара ҟазҵо,
Арыцҳа дбеиазтәуа,
Ак лазҵо зқьы изҭо
Зныкала зықь-кыка зхьо,
Знык иҟьаны зықь-шәарах зшьуа,
Зжакьа ҟаԥшьу,
 Ԥхаду дуӡӡа зқәу Ҭҳагалеџь,
Слакҭа урлашо,
Крызхыҵуа саб аҭаҳмада дыргәырӷьа,
Уи ԥада дахьыҟоу азы,
Сыԥҳа аҷкәын иҭыԥ лзыимкыит ҳәа
Думыргәырҩан.
Ус ирҳәоит, усҟан Саҭанаи илҭаххалак ҟалауан. Лаҳәа ааҭыхны излалылшауа ала аҳаԥшьа аҵаҟа иҵалҵоит. Насгьы маҷ-маҷ лаҳәа аҩада ашьҭыхра далагоит. Аҳәа шьҭыҵԥхьаӡа аҳаԥшьа ҭәуа иалагоит. Насгьы изеиԥшра ҭәроузеи. Аҳаԥшьа аҩныҵҟа ашәах хаччала, еилашуа, аӡы ҩхоит.
Еизаз зегьы Саҭанаи илыкәшоит. Дырныҳәоит. Зегьы, ишамкәа ишахаз аҩала дырныҳәоит. Насгьы иааргаз амал аҿынтә зегь рацкыс зыхәҭа зауз Саҭанаи-Гәашьа дгәырӷьаҵәа лаб иахь, лыҩныҟа дхынҳәоит.
Еиҭазҳәаз Иаӷан (Маан) Несибе, ианызҵаз 
Исмеил Оздемир иоуп. Ианҵоуп Узуниала, 
ашьхарыуаа рқыҭаҿ. Аԥсшәахь хәыц-хәыцла 
ииазгаз Ашамба Мумҭаз. //Оздемир Озбаи. 
«Нарҭааи амифологиеи», 
Анкара, 1990, ад. 261–263 (ҭырқәшәала).
















































