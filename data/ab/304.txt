Владимир Қапба




























АГӘАЛАШӘАРАҚӘА РЫШЬҬА


Ажәабжьқәа, 
аповестқәа, 
аиҭагақәа
















Аҟәа – 2009




Ажурналист-апублицист, апрозаик Владимир Қапба иажәабжьқәеи иповестқәеи, иеиҭагақәеи еидызкыло, ашәҟәы «Агәалашәарақәа рышьҭа» аҟны еидкылоуп ҿыц аԥхьаҩцәа ирызнеиго аҩымҭақәа рнаҩсан уаанӡатәи аамҭақәа раан иаԥиҵахьаз Ирҿиамҭақәагьы.
Ашәҟәы «Агәалашәарақәа рышьҭа» аҟны ишырҳәо еиԥш, ахьӡи-агәаҭеи ҭибагоит, ихеибарҭәаауеит. Автор иҩымҭақәа ирыцу ахҭысқәа ааирԥшуеит агәалашәарақәа рышьҭа дхыланы. Ас еиԥш ахҭысқәа рцәыргашьа ахьыҟоу иара ихатә ҩымҭақәа рҟны мацарагьы акәӡам, уи шьаҭас ирымоуп ашәҟәы иагәылоу еиҭагамҭақәагьы.
Иаагозар, убас еиԥш иҟоуп азеижәтәи ашәышықәсазы Кавказ ашьхаруа жәларқәа рыԥсадгьыл гәакьаҿы анхара, аҟазараара, азин рымамкәан, мчымхарала, шьаарҵәырала ианықәырцоз аамҭа хамшҭыхә аазырԥшуа адыга шәҟәыҩҩы Михаило Лоховицки (Аџьуқә-Гиреи) иҩымҭа аҭоурыхтә повест «Адыд абжьы».
Владимир Қапба ишәҟә ҿыц аҟны асахьаркыратә ажәа аԥсымчхара ахархәарала иааирԥшуеит ауаатәыҩса ахаангьы рыԥсҭазаара иацу ацәгьеи-абзиеи реиҿагыларақәа, еиуеиԥшым аҭагылазаашьақәа раан ахымҩаԥгашьақәа, аиҵашьыцра ицәырнаго аӡыба-ӡыбарақәа, ақәыԥшра аамҭа иннажьуа ацәанырра хаақәа.









































АГӘАЛАШӘАРАҚӘА РЫШЬҬА

Ичамадан хәыҷы наиргылан, ашьшьыҳәа ашьацра днылатәеит Кан. Зназы игәы ҩарханы ажәҩан даҵаԥшуа днаиеит, нас дырҩегьых ибӷа дынхтәалан, хәыц-хәыц аԥсабара илаԥш ахго иҿынеихеит.
Ӡыжәра иааҭгылаз адомбеиқәа реиԥш наҟ-ааҟ еиҿаԥшуа игылоуп ахрақәа – Аҭоубеи Ажәеиԥшьааи. Урҭ рхы иқәыршәуп анаҟә-опцәа хылԥа шкәакәа, арҩаш чыхә рхьныссы.
Убарҭ ахрақәа ахы рыдҵаны ргәеисра иазыӡырҩуашәа, лбааҟа ишьҭоуп Аҩӡыбжьара – Кан иқыҭа. Уи уажәы ахи-аҵыхәеи зегьы илаԥш рхигоит ари аҳаракыра аҟнытә. Егьараан астәи далаԥшхьан, аха иахьа даҽазны еиԥшымкәа ауп ихы-игәы дақәгәырӷьо дшыҟоу. Изгәакьаӡоу акы ҟәандаӡа ицәа-ижьы иалаланы деимнадоит. Иаргьы убри аҳалалра иҽаҭаӡаны, ацәа хаа иалоу асаби еиԥш бзиабарак акәа дҭаршәуп. Илымҳа иҭаҩуеит агәалаҟара ссир изҭо бжьык. Уи абжьы зны ихалоит, зны илаҟәуеит, еиуеиԥшым асахьақәа иҿаԥхьа ицәырго. 
…Абрантәи дышнеиуаз ацҳа днықәсыр, Абжьԥара, иармарахьала иааныжьны Ачаԥара, иарӷьарахьала – Царц! Ах, шаҟа иҭахыузеи ирласны дцарц! Дызхалагәышьар Ҟарамана ихәы.  Уԥсы кыдхалоит, дгьылҳарамуп, мыждахәы… Аха уаанӡа убраҟа игылоу алаҳаш, дарбану «шәымҩахыҵ» ҳәа занамҳәац! Мамзаргьы иҿало алаҳа закәызеи?! Иагәылыҳәҳәоит ацхарпа. Анаҩсан аҳаҵла дуқәа рымҵан, абраҟа акәын шьыбжьонла иахьеизалоз аҳабла аҳәса, рыбз «аӷәра» аҿыхны, алаф еибырҳәон, зны-зынлагьы игәырҿыхагаз ма, игәыҭшьаагаз ашәак еицырҳәон.
Абрахь дааилон агыруа патреҭҭыхҩык, Алишьа зыхьӡыз. Хшьапык зҵаз ипатреҭҭыхга наргыланы, ԥҳәыси ӡӷаби еикәаӷӷа инеиваргыланы, иааҵәа еиқәаҵәа ихы инҭарԥаны: «шәааԥшьла, абрах, ҵыс иҭыԥраауеит» иҳәон, «аԥшыркь» ҳәагьы шьҭыбжьык гон, алҩаҵәгьы ҩахылыббы ицон…
Алишьа, иқәынҵәаша, иакәымк ҳзумун, ҳсахьақәа ырбааԥсны иҭумхын! – анырҳәалак, аҭакс:
Сара агыруа-маӡарах ихароузеи! Даӷь иуртәар – даӷь иҭыҵуеит! Мааимун ҭухыр – мааимун ҭыҵуеит! – иҳәон. Зегьы еибарччон…
 Ус-ус, ихәыҷрамшқәа рышьҭа дхыланы, абжьас еиԥш еилыӷрааӡа иаԥхьа  зҽеиҵых ишьҭоу адгьыл днықәлоит. Днеиуеит Алқәаԥсҭа ашәаԥыџьаԥ еилашьшьы дылаланы, ақәаҵақәа дрыҵаланы, нас шьапеимаада дыҩуа данылоит ақыҭа иалсуа амҩаду…
Зегьы ирыцкны илаԥш иҵашәоит аҽызқәа еиԥш инашьҭу ахәада иқәгылоу аҩны. Еснагь згәеисыбжь иаҳауа аҩны.
Ибла даахгылоит иан…
Иаразнакгьы гәхьаагарак дааимнадоит. Ибла ҭырхаха рынхара дназыԥшуеит. Игәы инаҭоит иан абыржәымзар-абыржәы аҩны ашә аартны амӡырха даақәларашәа.

* * *
…Ашьжьымҭан акәытқәа аноулыжь, арбаӷь ахы лықәкны ҿнаҭын, арыӷьарахь иаагьежьит. «Абзиара уҳәааит! Дықажә дааиуазар акәхап. Даба, абзиара уҳәозар… еиҭаҳәеишь!» – лҳәеит. Иаргьы акрадырӡошәа, аҽырҟасаны еиҭаҿнаҭуеит. Асаара иану аџьықәреи луаԥсҵәы наҵшьны ирбӷьыжәааны инамҵалԥсоит. Фырхаҵарак агазшәа, ҟәық-ҟәықҳәа аҩызцәа ирыԥхьоит иаргьы.
Амала, уи арбаӷь бзиашәа арыӷьарахь игьежьит акәымзар, арымарахь иаагьежьызҭгьы, заҵа аџьықәреи алымҭарыз, алаба-ламсы иарганы, днақәшәины, ахьшь ишагаша, ишарԥыԥыша  назҳәаны иԥхалырсхьазаарын.
…Иан лҟазшьақәа лаԥшыҵашәараны дахьрызхәыцуаз дагьамхаԥышәарччеит Кан. Дырҩегьых, ибыцатә «рашь» дақәтәаны ихәыҷра ашьҭра дхыланы иҿынеихеит. Дышнеиуаз акәымкәа Хаҳәырҟәара ҳәа иахьашьҭоу акыӡӷра ашьапаҿы илаԥш ааникылеит. Дрыхәаԥшуеит уаҟа лбаа адәҳәыԥш аҿы иҳәуа иқәу аҽқәа, игәгьы нҭӡыӡаауеит…


* * *
Амшқәа  аанкылашьа рымаӡамкәа еишьҭаланы ицоит. Урҭ ихадырҭәаауеит амзақәа, амзақәа – ашықәсқәа. Иахьа иҟоу уаҵәахьы инаскьоит, уаҵәтәи уаҵәашьҭахь ахь, нас… нас агәалашәараҿы иаанхоит.
Кан, зназы ихәыцрақәа зымҩа инаԥхьакны, аҟауар цәеиқәара зықәны ашәаԥыџьаԥ еилачыра ирылибаауаз ахыбра дназыԥшит.
Алҩаҵә хәхәаӡа иҩеиуан!
Иҩеиуан, аҭаҭынжәга ахәҵәы иахылҵуазшәа. Раԥхьа гәашьаҵас ииашахәҵәаӡа аҽеидкыланы, нас ибыбышӡа иптызшәа аҽарҭбаауан. Игазго аԥсабара иахоу аҳауа иналалон. Ишнеи-шнеиуагьы урҭ аҩбагьы лаԥшыла еиҩдыраашьа рымамкәа еилаӡҩон.
Убри алҩа шаҟа аҽарҭбаауаз, аҽаҳаранакуаз аҟара иаргьы игәазыҳәара иацлон, аха уи еиԥызҟьоз, нҵыра азымҭоз хьаак хьухьууа изцәырҵуан, иага-иага иундазгьы дзаԥырымҵуа.


…Ааԥынроуп.
Март мза аҽааҩнашахьан.
Никәала еидарак арасатә быца ааганы еивҵарыԥхаа иарсыз ахьатә масарқәа инарываижьын, еигәышә ԥынҵала ахи-аҵыхәеи злаҿаҳәаз аӡарҵәиқәа аахиҵәҵәан, аки-ҩбеи раҟара неихда-ааихданы амасарқәа инархаҵаны аанда ашьапы икхьан еиԥш:
– Уа бзиа ууит! – иҳәан, ҽыуаҩык дааидгылеит.
– Ҟоҳ, уа бзиала иаабаша! – ибыцаҵәгьы цқьа инагӡаны иахамҵакәа дааҟәыҵын, иааиз аԥсшәа ааиеиҳәеит.
Егьыгьы иҽеиқәа ахахәда инапы нықәырсшәа дынҽыжәԥеит, уаҩы аукы, махәажә-шьахәажәк, ауарба еиԥш иԥынҵа еиқәырхәа.
– Иҟоузеи, шәышԥаҟақәоу, Арзанбеи? – иҳәан, Никәала асас имахәар ааникылан, аҩныҟа иҿынеихеит.
Кан хәыҷ иаб иеиҳау даҽаӡәы дыҟоуп ҳәа игәы иаанагомызт, аха уажәы асаси иареи еиманы иахьааиуаз данынарыхәаԥш уамашәа ибеит, асас иҩыҵраҟынӡа акәын дахьынӡаҩаӡоз иара иаб. «Иагьа дыӷәӷәоуп, – ааҭиҳәааит игәы хәыҷы, – баба ари иаҵкыс дызиааирушь?!»
– Абри иоума ухаҵарԥыс! – ҿааиҭит асас, Кан дтәаны дахьыхәмаруаз ианааидгыла.
– Аиеи, абри иубо ахаҵа иоуп, – иҳәеит Никәала, ибжьы ныҵакшәа. – Угыл, амшәҳәыс еиԥш ушԥатәоу! – нациҵеит, ихәыҷы дизгәдуны.
– Иухьӡузеи уара арԥыс? – диазҵааит асас, Кан даашьҭԥааны инапқәа дрықәырхәмаруа.
Кан зназы димҟәыҵыҵырц иақәикит, аха урҭ анапы ӷәӷәақәа рахьтә нацәкьыск аҟарагьы амч имамызт азыҳәан иҽааникылеит.
– Иа, иухьӡузеи умҳәои, нас?.. – деиҭаҵаахт уи.
– Кан! – иҳәеит ахәыҷы, исҳәарыма, исымҳәарыма ҳәа игәи-игәи еилаԥшуа.
– Наҟ уиҟәаҵ, Арзанбеи, уххь згеит, уиҟьашьуеит! – иҳәеит Никәала, аҽыҩҳәагьы иеигәышә ахьаца амҵан анышә илыҵаирҟацеит.
– Уԥсынҵры духааит, афырхаҵа, Кан. Ибзиахааит уара укан! – иҳәеит ихы-игәы шьышьы ҵаҟа днаиргылан.
– Ҳлашьҭы аҩныҟа, Арзанбеи уххь згеит! Адәны ҳазгылоузеи?
– Мап, уара умсит, Никәала, Беглар иԥсы иамаҿоуп, абра саатәар еиҳа еиӷьасшьоит, – иҳәан, ахьацаҵла ашьапы иадҟаҵалаз атәарҭахь иҿынеихеит. – Уааи, уаатәеишь, Никәала, иҟоузеи умҳәои… ыы, уара џьара шлацкгьы уларшәым, уқәра наскьацыԥхьаӡа уҷкәынхоит… Фыҷкәа аҩны дыҟаӡами, дызбаӡомеи?
– Уигьы афида ҟадыџь дахагылоуп, иаашар дцоит, иаахәлар даагәарлоит… Ишԥааури, Арзанбеи, ара, ақалақь аҟны еиԥш уныҵыҵны, уусутә уны ианаамҭоу узгәарлом. Ишубо, ҳхааӡага зегьы анышә иалҳаӷьӷьаароуп.
– Дышԥаҟоу лара, лгәабзиара, умҳәои? Ҵыԥх ԥсрак аҟны ҳаибабон, лгәамбзиарақәа дырхашшаауан.
– Ҳуашәшәырахо ҳалагеит, Арзанбеи, анкьа иубац ҳабаҟоу…
– Ничего, уажәыҵәҟьа шәарԥысгьы дшәыхьӡап. Ус ами, Кан? – ҿааиҭит Арзанбеи, ахәыҷы дааиалацәҟәны.
– Ари изҳаны сара сахьузиааӡауа егьыҟам, аха дымԥсыкәа мышкызны дуаҩханы дҟалар, иикуа-иишьҭуа имамкәа, сыԥсаҭа даныӡбо дҟамлакәа, сқәацәыжә ашә амкындаз ҳәа ами сзыхабыхацуа.
– А как-же, а как-же…
– Арзанбеи, ари аҽы ҿыц иааухәама? – иҳәеит Никәала, аҽы дахәаԥшуа.
– Ари ԥаса исымаз «Орлик» иаҭнысыԥсахлаз ами.
– Шьахәк ауп, хырҳагас Анцәа иуиҭааит! – Никәала дҩагылан аҽахьы иҿынеихеит. Иаргьы инеиуаз дыштәымуаҩыз анаба, ақәарқәашьеира иалагеит. Ишынеибакыз алаҳәахӡы еиԥш еиқәаҵәан, амала алахь абаз ҭыԥк аҟара ишкәакәаӡа иҷашьын.
– Беглар иԥсы иамаҿоуп, исҳәар ихоуҵом, Никәала, сара исыднагалаанӡа акәадыр амбацызт. Ибжьара хыԥаны иҟан. Ти, што, уара, ари иснарбаз удыруазар!..
– Иабихәац, уара иумпыҵашәаз иалымҵуазар… – иҳәан, Никәала зыла цәыркшаԥаны аӷәырџ-ӷәырџҳәа аӷәра аиха зҟаҟоз аҽы днадгылан, амаршәа куа аблақәа днархыԥшылеит, анс аҵаҟатәи ацламҳәа инацәа ду наҵарӷәӷәаны иаармарианы асаса неихырԥаны, ахаԥыцқәа неимда-ааимдо дрыҵаԥшит.
Никәала аҵара аганахьала ихьӡи-ижәлеи злеиҩышаз аҟара ҷышәрақәак идыруан акәымзар, уаҳа акгьы далаҟамызт, арахә рҳақьымра амԥынгьы дыҟамызт, аха уи илаԥш назықәшәаз ирахәы-ишәахәы, иарбанзаалакгьы, излашоу зегьы уеиҳәон. Еиҳаракгьы аҽқәа…
Абжьыуаа рҿгьы ҽырҩрак аныҟоу еснагь еицырдыруаз аҽыбӷаҟазацәа дрыларԥхьаӡон иаргьы.
– Бжьы-шықәса ирҭагылоуп! – иҳәеит аҽы ахәаԥшра дааҟәыҵны Никәала. Арзанбеи, даҽаӡәы иҳәазҭгьы абриаҟара ахыҵуеит ҳәа, аԥси-абзеи ршьапы иқәиргылон уиаҟара шахымҵуа ҳәа, уажәы ақәҿимҭит.
– Иақәуршәеит! – иҳәеит иааҿахҵәаны. Нас: – Удинаныс, Никәала, уаақәтәаны ушаалеиҩеира, аҟыбаҩгьы зеиԥшроу убап! – реицәажәара уахь иниеигеит.
– Изеиԥшроу збаны, уара акәадыр иалиааз иузымдыруа сара издыруазеи… насгьы сааԥсоуп!..
– Мамоу, уара умсит, егьа ус акәзаргьы, аа, аҟамчы, – уахь инаирххеит.
Аӷәра аақәа аԥырцә ианынахькыс нахыс џьарак аҽазеиқәымкуа иқәгьежьаауа иалагеит, аха Никәала акәадыр амахагьы дахьымкьыскәа ахьышәҭҳәа дыҩҽыжәлеит. Ныҟәашәала агәарԥ аҵыхәанӡа днаӡеит, насх иаақәырҵәиааны, икьакьаӡа ашьҭахьтәи ашьапқәа ирықәиргылеит. Амаршә аакны инкаирԥалан, маҷк агәаҽанылартә ишьхәа наирбеит. Еиҵас ашьабсҭа еиԥш иҩаҵԥа-ҩаҵԥан, аҿаанахеит. Аха жәабаҟа метрагьы дмааицкәа, ашьҭахьтәи ашьапқәа ирықәыртәаны иааникылеит.
– Прауа, прауа! – инап дуқәа аҟьаԥ-аҟьаԥҳәа еинҟьо, дҿаԥха-ҿаччо Арзанбеи уи днеиԥыххылан, ишькыл аанкыланы дааҽыжәихит.
– Беглар иԥсы иамаҿоуп, уара умсааит, Никәала, саб иԥсаныс иахьа еиҳагьы ишысгәаурԥхаз. Ҳаи, ухаҵкы сцааит!.. Абыржәы ҽырхәмарразҭгьы, азныктәи уаалеиҩеиразы мацарагьы аԥхьахә уоуразы снапы сҩахон.
Никәала аҽы неиган аҽхырԥарҭаҿы аӷәра нахаиршәын, такәаамҭа ашьанӡаақәа неимда-ааимдо дрыхәаԥшуан. Арзанбеи, уи ак шадибалаз аҟара игәы азҩо, Кан хәыҷы дҿабыӷӡа дахьгылаз ихы наиқәикын:
– Ааит, Кан ахаҵа, уаб итәы уҵароуп, уаб! Никәала, ари арԥыс аҽқәа бзиа ибоу? Ҳаит, абааԥсы ухаҵазар, абри аҽықәтәара бзиа ирба. Ак уасҳәоит, ыҟами, абас аҵеира иаҳҿырымҵаар, дара ирзаанҳмыжьыр имыӡуеи ҳаԥсуара!
– Хымԥада! Аха аҽықәтәара мацарагьы азхом ҳаԥсуара. Уареи сареи ианҳааз даҽа аамҭак ыҟан, аха арҭ зхаану аамҭазы аҽура еиԥшҵәҟьа рнапаҿы иааргаша адыррақәа роуп.
– А как-же, как-же… аҵарагьы надо, конечно.
– Уи иалухи! – иҳәеит Никәала, дырҩегьых аҽы дахәаԥшуа.
– Иадубалаз сауҳәароуп, уара умсит, сгәы ишалымсуа… Акы угәы еихьнашьуашәа збоит, – дааидҳәаҵалеит Арзанбеи!
– Уи уара иузгәамҭацт ҳәа акәым изысҳәо Арзанбеи, уххь згеит, – дналагеит Никәала. – Иара уазымҵаан, уаҳа назҭахым, ҽыццышәуп! Амала, – даҿын Никәала, – ашьҭахьтәи ашьанӡаақәа маҷк  еихьнашьуеит. Аныҟәашәа арԥшӡом. Уи баргәым, иацәуршәалар иаҟәыҵуеит, егьи… – иҳәан, маҷк даазхәыцшәа иҽааникылеит. Арзанбеи «егьи» ҳәа дызҿу уи арбанхарушь ҳәа ҿымҭ дихәаԥшуан.
– Егьи, маҷк иуадаҩуп, афаст. Армарахьтәи ашьҭахьтәи ашьапала аԥхьатәи иашьклаԥалоит… умбои, угәуҽанӡамкәа ишьацәхныслар ауеит.
Арзанбеи иааицәымыӷхеит.
– Афасааит, Беглар иԥсы иамаҿоуп, саб иԥсаныс, уара умсит, усҟан ианаазгоз маҷкгьы сқьаф ыҟан, исызгәамҭазаап убама, мамзар ҽымзар иҟоузеи, ари аасхәо сыҟазма…
– Иуҳәашьоузеи Арзанбеи, уаҳа назҭахым ауп, уаҳа назҭахым… – иаахьеиршшеит Никәала, иажәақәа Арзанбеи илахь шеиқәырҵаз ангәеиҭа.
– Аҳы, шьҭа ҳлашьҭы аҩныҟа, қәашьс иуоуааит, арашь ззырҳәо алҵуеит, – игәы аарыӷәӷәашәа, имахәар аанкыланы, аҩныҟа днаиԥхьеит, аха егьи:
– Ҟоҳ, Никәала, уажәы уахь сызнеиӡом. Иҟоу уасҳәап, уусгьы уаԥсырҟьеит, аха…
– Мамоу, мшәан, закәытә усузеи, аусымкәа, аус абаҳацәцои, ҳаагылазаргьы усурами ҳазҿу… ҳлашьҭы. Ҳлеип, какалк ҳкып, аҵәыцақәак аанаҳкылап, ари аҩны иҟоугьы дааип. Ҳазлаҟоугьы уамак ыҟам, аха… Уааира ҳгәы ԥнаҵәахьоушәа адәы уқәыргыланы – иагьҵасым.
– Ус ахьԥоуҳәо, узлаҟоу уахажәааит. Сара ара исфахьоу аҟара ҳаҩнгьы исымфацт. Иҟоу уасҳәап ҳәа ажәа иалоуп, сзааиз убриоуп: абра Хаҳәырҟәаранӡа усыцхалар сҭахыуп. Ани ҵыԥх аҽы заасырхәаз уажәгьы уи ахә нагӡаны исимҭацт, усгьы иудыруеит. Ак уасҳәоит, шәара шәеигәылацәоуп, шәеицәтәымуаам, улымҳа ишаҳауа ажәақәак иасҳәарц сҭахыуп. Иа не тот сами, ҽабаажәк саԥам-саԥҳам, аха зынӡа гаӡасгьы суԥхьаӡар сҭахым, иаахҵәаны. Убранӡа усыцхал аџьабаа усырбоит, аха…
– Иауазеи, ус ахьԥоуҳәо, закәытә џьабааузеи, уара бзиарак ианиаша, гәыларак суцнеит ҳәа омарас иалоузеи, – иҳәеит Никәала иааигәамырԥхацәакәа, маҷкгьы даахьаҳәхьачеит.
– Аҳыҳ, нас уҽеибыҭ, уххь згеит. Уажәы аҵәыцақәак ыжәны ҳнеир, сгәы иамыхәо ак иҳәар, сҟазшьақәа умдыруеи…
– Ҽеибыҭара сҭахӡам, ҳдәықәҵа!
– Ҽыла умаалаӡои?
– Анеи-ареи рыбжьара аҽы абаҭахыу, насгьы азҽеимаак аҵшәаны иҟоуп, ачаԥахаҵәҟьа смоуцт…
– Аамҭа узҭода, конечно, аԥсеилахараха… Беглар иԥсы иамаҿоуп ииашаны ишысҳәо, Никәала, уааины ушҽыжәлара, сара ариабжьарак акәадыр сарааԥсахьеит, – иҳәан, Никәала ашькыл кны дахьгылаз дааидҳәаҵалеит Арзанбеи.
Ҟоҳ иҟалома џьушьҭ! Ус  шԥазалшои! Уара умсааит, Анцәа, ауаа ишызымуа, – иҳәан Никәала имукәа Арзанбеи дынҽыжәиҵеит. Нас даахьаҳәын:
 Дықа! – Кан хәыҷ иахь ибжьы наиргеит (ус хәыҷы хьыӡны иарҳәон Кан). – Уан даанӡа машәырк ҟаумҵан! Аҳәарақәа рыҭра иҭацал! Уажәыҵәҟьа ҳаауеит. Аҽы аӡы аржә! – иҳәан, иҿынеихеит, аха даахьаҳәын, агәашә иахаршәыз аӡахәарқьақьа акы адибалазшәа иаахихын еиҭалахеиҵеит, издаҳалоз агәашьа кны, иӷәӷәоу-иӷәӷәаму гәеиҭозшәа иааирҵысит, нас Арзанбеи днеишьҭалеит.

* * *
…Аӷа иахәларшәу аҽеимаа еиԥш иҟаԥшьӡа зыбжа хәыҵԥшуаз амра ладантәи еибарганы зҿаазхаз аԥҭа еиқәаҵәа-хәышлаԥсақәа ианынрылашәа маҷ-маҷ аҿыцәаара иналагеит. Аӷырӷын иахоушәа абӷьыжәи асабеи еиларгьежьуа ԥша ҵәыҵәык аҿаанахеит.
Ибыбышӡа игылаз аҳәасақәагьы, зымгәа ԥжәаз хычҵас, рышәҭыц шкәакәақәа рылшәшәаны иԥырԥыруа аҳауа иналалеит!…

* * *
…– Аа, нан, нан! – ҳәа игаз иан лыҵәаабжь ацәа даалнахит Кан. Аҩны аҩнуҵҟа иууаӡа алашьцара ҳанто иҩнажьын.
Адәахьы икьаасуаз аԥша, ахаҳә ианԥаз хымҩасҵас атрышә иасуан. Аԥенџьыр асаркьа ахьхьа-хьхьаҳәа, ашьацмақәа реиԥш иаахон акырцх.
Дгәыҭҟьа-ԥсыҭҟьаха ииарҭа дҩықәтәеит Кан. Уи аамҭазы аҽыԥҳәа лашарак ҩаиҿаҷҷеит. «Имацәысит, уажәшьҭа идыдуазар акәхап»  ааигәахәын, уи иахылҵуа агәыҭҟьага бжьы имаҳаразы илымҳақәа инацәа  нҭаиркьакьеит. Даҽазнык еиҭаҩаҵҟьеит уи амца. Аха зынӡа иааигәаӡаны.
– Ма-ма! – иҳәан, дныҩныҵәааит.
– Ара сыҟоуп, нан, умшәан… Акәаҷаб аалыркит иан. Аҩнагәҭа ҟәардәк налыргылан, хычбабак нықәылҵеит. Амца иахакнаҳаз архнышьна аакнылԥаан, ахәшҭаара аҵыхәан инышьҭалҵеит. Аԥхныга ааганы ахчныза ахы инықәылҵеит. Арҭқәа уажәадагьы ибақәахьан иара, уи зегьы ззыҟалҵоз аԥша «сыртәоит» ҳәа акәын. Амала, уажәы гәыҭҟьарак дырӡыӡо дшамаз ҩашьомызт. Дасу ахьыҟалҵоз рҭыԥқәа лцәеилагон, нас деиҭашьҭрақәлахуан, абри даҿын. Зынӡаск иаапкӡеит аԥша. Аҿҿа-ҿҿа амшын зцәа иҭақыџьқыџьуаз ахыбра.
Игәыҭшьаагаха аԥша иалҩуа, ахҿеиԥш аҩны иааҩнасит рҽы акьыркьырбжьы. Ахьышәҭҳәа дҩаҵҟьан, ашә ааимԥаа днылаххит Фыҷкәа, аха еижәыланы зҿаазхаз аԥша, аӷьеиҩҳәа ашә аалымжәааны иааднажьлеит, ларгьы дшәарӡыӡауа лхәыҷ иахь лҿыналхеит. Уи аамҭазы џьоукы рцәажәабжь еиԥшшәа ак рлымҳа инҭасит ангьы аԥагьы, аха изакәыз цқьа аилкааха раӡаанӡа, иаапкны ицоз аԥша иаманы иниаҟьеит.
Уаанӡагьы згәы аҭыԥ иҭамгылоз аԥҳәыс ари алымҳаҭас илоуз, зынӡаск лҽылзышьақәымкуа дҟанаҵеит. Дҟәынд-ҟәындуа лхала дцәажәон, лхәыҷы иаҳарц лҭахымкәа, лыбжьы ныҵакны акәын ишылҳәоз. Иара иԥсы ӡаны иан дылзыӡырҩуан, аха усҟан изеилкаауамызт убысҟак лыԥсахы еиҟәырҷҷо дзизаӷьуаз ахәылԥаз ирҭааз уи рысас.
Амшьҭацәгьа, анымха-хымҵәа, дахыршьааит иҽабаажә, ҳаҵәҩан-шьапы ыҵихырц акәызма уаха дзаауаз! – лымшын лара.
Игәы хәыҷы ианыруан иан гәаӡыӡарак акәа дҭаршәны дшамаз, рыцҳарак шыҟалаз, аха изакәу изеилкаауамызт…

* * *
…Убри аҵх бааԥс иннажьыз ашьҭақәа уажәы аԥсабараҿы иԥшаарц иҭахыушәа, азныказ ихәыцрақәа зымҩа иныԥхьакны, иҿаԥхьа ишьҭаз иқыҭа дырҩегьых лаԥшыла иааиԥхьишьшьааит Кан.
Абнеилачырақәа рҭыԥан – ачаирҭа еиужьқәа, абаҳчақәа, аӷәтәы ҩны лаҟәқәа рҭыԥан – ақьырмыт ҩнқәа, ахаҳәтә ҩнқәа ӷьаз-ӷьазуа. Иара адгьылҵәҟьагьы даҽа цәак ахалеит, иаҳагьы ибарақьаҭхеит. Абра, дзықәиоу Цәаҳәыркыра абахә иаҿысны усҟан машьынак лымбаацызт уахь, лбааҟа аԥшаҳәахьы. Уажәы иуҭаххар, хыц хәархьла еиҩдырффазшәа, ахра агәҭа ҭҟааны, цҳа шьаҭагә нызмыжьуаз аӡиас Алқәаԥсҭа еиқәычаԥа аихатәы цҳа хҵаны, Ԥыс икәара иамҵуа амаден ҭызго амашьынақәа ашышкамс реиԥш амҩа еихьымӡа-еиԥымӡо иануп.
Абарҭқәа зегьы уажәы иахьеидихәыцлоз, зназы ихы рхибаауашәа ибо далагеит Кан.
Игәалашәеит, зны афымца лашара ацәаҳәа хада злацаша апроект ашьҭыхразы иаан иҟаз анџьныр рыҩны даныҟаз иаби иареи еибырҳәаз.
– Ари ус бзиаӡоуп, иаҳзыҟашәҵо, дад, – иҳәеит иаб, – аха аҳәсақәа маҷк ргәы иамыхәар ҟалап!
– Избан?! – иааџьашьашәа дҵааит анџьныр.
– Избан умбои, иааилахоз аӡәы лҟьамсаргьы ҳәымсаг ԥынҵала акәакь инавҵалҳәҳәон, улаԥшгьы иҵашәомызт, аха ари афымца лашара кылҳара-кылҷҷара нмыжькәа иарлашо ианалагалак зегьы мааԥшуеи?!.
«Шаҟа дреигәырӷьарыз абас, абыржәы ишыҟоу еиԥш иқыҭа ибар. Иара сара схаҭагьы абыржәы сшыҟоу еиԥш ҳаибабар, – иҳәон игәаныла Кан, – убри аҵых еиқәаҵәазгьы убри аҩыза ҟамлар ҟаларын, абри Хаҳәырҟәара амҩаду ҭӷәыхаа уажәы ишаҿгоу еиԥш усҟан иҟазҭгьы».

* * *
…Аҵых ашарахь инеигәо ианалага, аԥшагьы маҷк иааиқәтәеит. Кан хәыҷ иан лааигәара дахьыҟаз лгәыӷәӷәара иоуу, ус ацәа ииааиу здырхуада, дҭахәхәа дыцәан, аха рацәак мҵыцкәа уаҟьан-чаҟьан быжьқәак ацәа даалырхит. Ибла ҭырхаха данааԥш, маҷк иҽаазреиџьшәа аиа хьанҭа зқәыӷәӷәо иԥшра иҭан, имаҟа ҟьаҟьа ырқьақьаны инапы иахаршәны икны, аҩнагәҭа дгылан иаб. Ихы-иҿы зегьы хәаԥштәылан. Ихаԥыцқәа ахьеихаирӷәӷәоз, уахак рыҩны ахаҩа аԥша ианеиднарӷәӷәалоз еиԥшҵәҟьа акәын рыбжьы шгоз.
Иҟалаз изеилымкаакәа, хыма-ԥсыма аиарҭа армазеира иаҿыз иан длыхәаԥшуан зны, даҽазных – иаб.
Иан дызҿыз даналга, днеин иаб ижәҩа даҵагылан аиарҭахь днаихеит.
– Сара сакәым, абааԥс ибыхьзеи, егьи, егьи… – иҳәеит ибжьы иара итәӡамкәа…
…Амш иаҳа-иаҳа еимаҵәон.

* * *
Аӡи иареи еиҟараны иқәнаҟьаз асы уахәаԥшны аԥсабара гәацәа узахкаауамызт.
Никәала раԥхьаҵәҟьа хьаак сакит ҳәа акәымзар, иҟалаз аиашаҵәҟьа имҳәаӡеит. Арзанбеи лахәы-лахәы ишьклаԥшуа иалагар ҳәа дшәеит. Ианакәзаалакгьы ҟазшьас имамызт иара, иҟалаша аныҟалалакгьы аныӡбара. Иҳабла, иашьцәа, иҩнаҭа, абри ауаҩы дицымцар абри аҩыза ихьӡомызт ҳәа аныӡба шыҟарҵоз идыруан азы ицәыримгаӡеит.
Иара Арзанбеигьы аҽны ианааша, иҽы даасны дахьнықәҵыз нахыс уаҳа ихабарк ыҟамызт. Данцоз ҳақьымк дааигарашәа, егьирашәа ак иҳәеит, иԥшит, иӡырҩит, аха уаҳа умԥсит.
Ахымш рыҽны Никәала зынӡаск деицәахаӡо даналага ахәшәтәырҭахь игара еиҵырхит. Аха дызлоугозеи, амашьына ахьзааиуанӡа хәба-фба верс бжьоуп. Зназы асакаса рҳәеит. Уи Никәала илымҳа ианҭас:
– Шәанаџьалбеит, сҿы цәажәо, сыбла ҭызза, сқәыршә сықәыршәну?.. Мамоу џьым! Уи сызмыхәо усуп! – иҳәеит. Ашьҭахь ҽыла дыргарц рыӡбеит. Агәыларантәи иааргаз аҽы кәадырны инадыргылеит. Ари аниба:
– Сшәыҳәоит сҽы сақәшәыртәа! – иҳәеит.
– Иууазеи, аҽ-қьаф ҭазза уақәыртәаны, ҳхы ҳтәым џьушьома! – иааиларԥсеит игылаз.
– Уара шәанаџьалбеит, ари  хылҟә-хылҟәуа абӷа иаҳа иҭынчу џьышәшьома? – инараҽԥниҳәеит.
Ианырмуӡа, иааицхыраарцгьы иааивагылақәаз дрыхәамԥшӡакәа дыҩҽыжәлеит. Еизаны игылаз даарылаԥшын:
– Ижәдыруазеишь, зеиԥш ҟамло егьыҟам, сҽы аушьҭны исшәырбеишь! – иҳәеит, иԥштәы иара итәӡамкәа, акәадыррҭа дахьантәалаз.
Кан хәыҷы дкәаӷӡа ашә дахьаалагылаз, иаб иажәақәа илымҳа ишааҭасыз еиԥшҵәҟьа, аӡәгьы игәхьаа мкӡакәа, рҽы ахьҭакыз днадххылан, ашә алыкә нылыршәаны иааимиԥааит.
Ԥагьа-ԥагьа ашьапқәа ргыло, асы инылафҩышәа-аалафҩышәан, ахы шьҭых икәаша-кәашо ишааиуаз ауаа рацәа еилагылаз анаба, иааџьанашьеит, «хыр-р» арган, ахыц еиԥш ахахәда ырхәаны иаагылеит.
– Кәаша! – ибжьы нақәиргеит Никәала.
Ибжьы шаҳаз еиԥшҵәҟьа иҽҵысны ан ианаԥылоз еиԥш, иҩаԥа-ҩаԥан игылазгьы мшаҭакәа «сааныжьны ари узықәтәоу анади иауазеи?!» – аҳәарашәа, ахы шьҭкәыцәаа инаихәаԥшит. Насх, уи «анади» афҩы аҳар ҳәа ишәозшәа аԥынҵа аҭыккарақәа неимагаланы, агәышԥы ҟьаҟьа нагәыдыргылан маҷк инагәҭасын, аҽааннакылеит: «Иуқәтәоу уԥсы даԥшәмахеит акәымзар, анышә ҳаицамахгьы!» – агәахәызшәа. Аха аӡәгьы аналаҿимҭ, иазеилымкаауаз ак шыҟаз ацәа иалашәазар акәхап, ала ԥшӡақәа нарҳәы-аарҳәуа, еиқәшьшьы игылаз инарылаԥшит, иаанагозеи ари ҳәа аҳәарашәа.
Никәала инапы неиҵыхны ахаҿы ааиԥхьишьшьааит. Иаргьы ани «анади» иахнакаауаз афҩы ҷыдагьы агәхьаа мкӡакәа, ахаҿы ԥшӡа иуаҭәа иахьнашьуа иалагеит. Избалак иага дуаҩ-гәымчҳазаргьы игәаӷьны дызрыхәаԥушамызт.
–Уца, уца! – иҳәан, ахәда днас-насит. Аха иара ахьгылазгьы иахымҵысит. Ахы ларҟәны, хәыцрак иҭанагалазшәа, ус игылан…
Дрыма ашҭа ианынҭыҵ, ацәа иалҵызшәа, ахы ҩышьҭнахын, ухәы-ужьы еиланаргыларатәы иҩныкьыр-кьыраан, иҩаҵҟьаны агәашә иҩадыххылеит. Апал-гәашә ианамышьҭ, иадгьежьылауа ақәырқәырра иалагеит.
Икьыркьыруан изышьцылаз анапқәа уаҳа ахаҿы шеиԥхьырымшьшьашаз, аӡара еиҩҵәашазшәа амгәырха  шыдмырӷәӷәашаз ацәа иалашәазшәа.
Ала иахьынӡабоз ахы раҳаны ирзыԥшуан. Абла ианныҵшәа, еиси-еисиуа аҭра ахы ақәкны аҿынанахеит.
Ахәшәтәырҭаҿы даннарга ауп Никәала ихьҵәҟьаз анеилкааха…

* * *
…Ауха иахьнеиз Арзанбеи арыжәтә инамцхәӡаны ижәызаап. Астол ианахыҵ, уаха сымцар зуам ҳәа даақәгылеит. Зыҟны иҟаз аԥшәмацәа иҳәеит-ичеит, аха даанымҿаскәа ддәықәлеит. «Уанаџьалбеит, аҵх еимабгоит, уаха шәызцом, ара шәаҳҭаз», – рҳәеит, аха дырзаанымкылеит.
Никәала идыруан илыбаараны иахьыҟаз амҩа закәыз, аҵх зеиԥшроу ала машәыр ҟалар шалшоз, аха Арзанбеи аанкылашьа изырзымуит аԥшәмацәагьы иаргьы.
Аурҭи акырцхи еилаҩынтуа ишыргәылаз Хаҳәырҟәара ахықә иаахықәгылеит.
«Дышҽыжәу ара лбаагашьа имаӡам, иҳаԥсыхәоузеи? – ааигәахәит Никәала. – Уахатәи аҵх азы акәым, ҽынлазаргьы игәаӷьыуацәоуп арантәи албаара. Хәыҷ-хәыҷы, ҿанкыла акәзаргьы дылбаазгап», – игәахәын, аха уахьгьы дԥаԥашькны даақәгылеит Арзанбеи.
– Ишԥыкәу ишсыдукылаӡаз уи аҩыза, сара! Сычмазаҩуп ҳәа уаҳама?.. Аҟәыдырԥацәа реиԥш сҽаӷәра уаҵагыланы, ыҟами, саргьы исаҭәоумшьан, ухгьы иаҭәоумшьан… Уҵх аабзиахааит! – иҳәан, иҽы аҟамчы ахиҟьарц инапы ҩеиҵихшәа иуит, аха имахәар днамҵасны дааникылеит. Арҭ анааибархха, ари збаз сара соума ҳәа, аҽы ӡаӡымкуа ақәгьежьаара иалагеит. Ианамуӡа сиҽхьнылап игәахәын, аҽы агәчама инапы лықәырсшәа дҩаԥан, днеиҽхьнылеит. Уи акәхеит, Арзанбеи аҽырыҩрҭа адәаҿы аԥхьахә иманы дҭалазшәа арҵәааҳәа ибжьы хҵаӡаны длаҵаҳәҳәаны, аӷәра ааужьны аҽыхәда илықәыршәны иҟамчы ашиҵәҳәа иҩахиҟьеит.
Зхы иақәиҭхаз аҽы, алаапк ацҳазшәа, хланҵы абахә илҭалеит.
– Аа-а, ҳаушьит, уажәынҭа цәгьахааит, Арзанбеи! – Никәала дныҩныҵәаан, Арзанбеи имаҟҿаҳәара даамҵасны иааникылан, аӷәра џьаракыр исымԥыхьашәозар ҳәа аҽыхәдахь дмадаӷь-мадашәеит, аха иубар иаахә. Иҵәаабжьы ахшьыра лашьца илахәлапҟеит, даргьы еидыԥсыланы ишлеиуаз, акы иаашьҭнаԥаазшәа аҵх лашә иҩалаӡит…

* * *
…Кан дызлаз ахәыцрақәа данаарылҵ, игәаҵанӡа дынҭақәԥсычҳан, ичамадан хәыҷ аашьҭыхны дҩагылеит. Уажәраанӡатәи илаԥшыҵашәара лашьцақәа маҷ-маҷла рыҽԥхьаркуан. Урҭ рхаҭыԥан иацтәи ахҭыс лашақәа ааидҳәаҵалеит. Ибла даахгылеит уи ауаҩы хаҿы-лаша, аинститут иалгаз Кан иҩызцәеи иареи рымаҿақәа ааникылауан.
– Шәара ахатәы бызшәазы шәырҵаҩцәоуп, – иҳәон уи, дааҭгыланы аӡәаӡәала илаԥш иҵго. – Имариоу ус ыҟаӡам, аха ан лбызшәа, амилаҭ рбызшәа ԥхьаҟатәи аҵеицәа дырҵара иацназго акгьы ыҟаӡам… Мҩамш шәықәлааит, аҩызцәа!..
Ишәахԥсарха арха ианыланы илеиуан аӡиас Алақәаԥсҭа. Ишзахәо иццакуан амшын агәеибафарахь. Аҩада «Аибаркыра» икәашозшәа, рыжәҩахыр еибыҭаны иааԥшуан ашьха ԥшӡақәа…


АН ЛНЫҲӘАҾА

Еизадарак аҭыԥ амаӡамкәа, икыҷыра мацараха иҟоу лнацәкьара ауқәа ирбжьахәмаруа илыргьежьуеит ан лдырды. Нас ихырбыкаауа маҷ-маҷ илымҟәыҵлыжьуеит аласа рахәыц. Лывараҿы иҟәымшәышәӡа ирышҳаны аҟәардә иқәу аласа шкәакәа иаҳа-иаҳа аҿыгҳара иагхоит. Аӷырӷын еиԥш  игьежьуа аҳауа иалакнаҳау адырдгьы иаҳа-иаҳа амгәацәа мгәылыҿхоит.
Аҩнагәҭаҿы игылоуп астол рхианы. Иқәуп аҿа-маҿа зегьы ракака. Ахьамаҷиа иаҩызоу аҟаб жәны, аҵәамыҷа еиԥш апырпыл џьыка аваҵаны. Аџьықәреи лапҟьақәа еиҩыҵәҵәаны хазы чанахк иануп. Ухы-угәы дырҭәуеит амаҵурҭахьтә иааиуа абысҭеи акәтыжьӡи рыфҩы. Ажәакала, астол еиқәыршәоуп ҿык-бзык ишаанаго ала.
Назиа лхахатә ахац лызнапык ала иаанылкылан, егьи лнапы наргӡаны аҵәца абжаранӡа аҩы нҭаҭәаны, иныҵакшәа ажәақәак нахҳәааны днаҿыхәеит, ацыԥхь хаддыло, абикәаз иаҩызоу аҳардан ҩы. Лҿаԥхьаҵәҟьа, илымариашоу аҭӡамц ахьынтәи мҿтәы рамка цәҩабжьк иҭасаны иааԥшуан патреҭк. Лылаԥш иеицыртәырны иныҵылгеит. Уи, лыԥшәма Алиас ипатреҭ ауп. Бзан зыхәда ҵарфаҷа ишәиҵалоз икаба аҭыԥаны, арратә гимнастиоркак дҭаҟаца ишәуп. Ижәҩахырқәа ԥџаџаӡа, илаԥш акы иадырхалан хара дыԥшуеит. Назиа лгәаҵанӡа даақәԥсычҳан, лаҵәца днахан инықәлыргылан, лдырды афырҳәа аргьежьра дналагеит. Лгәаҿы ақәа еицәа ақәа ауеит, асы еицәа асы ауеит… игьежьуеит лдырды-ԥсыршьага, аха лхы-лыԥсы зегьы ашә ахь иҟоуп. Илмырбаӡакәа аӡә дааҩналарашәа, уажәы-уажә уахь днаԥшуеит. Ус акыркырҳәа аҵәҵәабжьы геит. Афырҳәа илкқәаз нықәҵаны ателефон атрубка аақәылхуеит. Мап! Еиҭагоит. Днадххылан ашә аалыртуеит. Агәылаԥҳәыс лоуп, апырпыл џьыка лҭахыуп. Арахь дыҩналаразы длыдҳәаҵалоит акыргьы, аха егьи  иаҿаршәны мап лкуеит. «Сыҷкәын, иан дикәыхшоуп, иҩызцәақәак ицны даан… рхәы сшаҿыз аҵаа сымҵәеит, ирԥшны исымоуп, сара анышә зҿаԥсаша…»
Лгәыла дыззааиз налыҭаны, ашьшьыҳәа лҭыԥ ахь лҿаалхеит Назиа. Дшааиуаз лыстол даадгылан лылаԥш нахылгеит. «Ӡибнаҟа, цәгьарак амазар сара сакәхааит… аԥсцәа реишәа сыргылазшәа иҟасҵаз закәызеи… – аалгәахәт, – иаанзырхазеи, мшәан, дара ҵамбгақәа?»
Ҵабыргыҵәҟьаны, иахьа жәытә еишәаргыларак иамшӡам, урҭқәа уажәшьҭа иҟалҵаӡом. Анкьа ақыҭараҟны, ланхәа лыԥсы анҭаз иҟарҵалон: ахьачхәама, амшаԥы, нанҳәа, уҳәа адинхаҵаратә еишәаргыларақәа. Уажә ирхиоу астол урҭқәа ракәӡам изызкыу. Сасцәа дахьқәакгьы дырзыԥшӡам. Нас?
Есышықәса абыржәааны, аҿеи-ажәи анеиқәыло лыхыҩԥацәа рҭаацәареи дареи инеидыртәаланы аҿа-маҿа зегьы ракака ргьама длырбоит, дрықәныҳәоит.
Абар, ихиоуп иахьатәи лыстолгьы уи ахьӡала, макьана имааицт даргьы, алаҳамӡ иалхны илааӡаз лхәыҷқәа…
«Бџьабаа мыӡит, Назиа, Анцәа иџьшьоуп, зегь ҳгәы рыладууп», – рҳәоит, дыздыруеи лареи џьара ианааиқәшәалак. Ларгьы уажәшьҭа имӡакәан дрылаҽхәоит лыҷкәынцәа. Арҽхәаԥхьыӡ иаԥсоуп даргьы.
Аиҳабы Басиаҭ (ара Бес ҳәа иарҳәоит) инапы злакыу алага-ҩага рацәоуп. Аусқәа реиҿырцаара дазыманшәалоуп. «Архьшәашәага» аҟны декспедиторуп. Иԥшәма лакәзар, дбаша-машахума, дынхгыла-аахгыло… абра ресторанк аҿы ҳасабеилыргаҩыс аус луеит. Хылҵ дрымаӡам.
Аиҵбы Џьансыхә (ара Џьон ҳәа иарҳәоит), даныхәыҷызгьы дҳәатәхаҵаҩын, дҟәандаӡа, асыс даҩызан. Агәамчхара ду иманы изҳауан ахаангьы, аха ианакәзаалакгьы иара имшала, машәырла акәзаргьы аӡәы кьац ҳәа ак имаахацт. Уажәы ааскьоуп аҭаацәара даналанагалаз. Иднагалазгьы дыҟәба-ҟәшәо данныҟәо ашьац лырҟьацыр ҳәа дшәоит. Рыԥҳа хәыҷы дбажәгәаламуа дҿыцныҟәоуп. Иара машьынаныҟәцаҩыс аус иуеит.
Агәыбжьанытә Алҵыкә (уи ихьӡ шихьӡыз даанхеит, араҟа мацара акәым, иара наҟ аҵара данҭазгьы) дынџьныр-ргылаҩуп. Ахаан гәҭынчла џьарак дымтәацт. Уажәшьҭа аԥсҭҳәақәа рыбжьара ацҳа хыумҵозар, уаҳа егьнымхеит унапы зкьумырсыц ҳәа иарҳәоит иқәлацәагьы, ихлафаауа. Ихлафаалааит! Алҵыкә ес-шаргьы гәҭак ҿыцк изцәырҵуеит, инеимгӡакәангьы иацрыҵуа иакәӡам. Ус иҟоуп уи иҟазшьа. Аҭаацәара ҳәа дызланагалазгьы – аԥшӡақәа-рыԥшӡа! Усҟан иагьаарыхҭырхзеи иани иашьцәеи…
Лара аԥхьаҵәҟьа илуамызт. Ажьеиԥш лышьҭа лырӡит, аха Алҵыкә-гәаҭеи, Алҵыкә: «Бара махәҭала бдәықәлар, сара бӷьыцла сбыхьӡап», – иҳәан, даалышьҭагьежьын, дшеи-шеиуа иҩны дааҩнаиргылт Хьыма-нцәахша. Уажә уҭаххар, рԥа дрывагьежьуа дрыцуп. Иаахҵәаны ҟазшьала иаб икәал дҭагылоуп…

* * *
Аффаҳәа игьежьуеит Назиа лдырды-лыԥсыршьага, иаҳа-иаҳа амгәацәа мгәалыҿхоит иаргьы.
Маҷ-маҷ ауада иҩначуеит абысҭа афҩы. «Ҳаи, сара мыжда, исцәҭаблызар ҟалап», – лҳәан, абӷьааҳәа уахь дныҩнаххит Назиа. Ҳамҭак ашьҭахь даахынҳәын ашәхымс даалагылеит, иууаӡа ауада аԥшь-ҭӡамцк данынаргәыдыԥшыла, лгәы нҭыԥсааит. «Иаанзырхазеи дара иҟадыџьымхаз, с-Кәаташәа хәыҷы дсымазар сгәы  лыласымжьжьози», – лҳәеит гәаныла. Уи – лмаҭа хәыҷ, Џьансыхә ихәыҷы лоуп. Мышқәак раԥхьа лан длыманы лабраахь дцеит. Џьансыхәгьы иаха дрышьҭалан дцеит иааигарц, макьана имаацт.
Назиа лҭыԥ аҿы дааины днатәаанӡа, ауада дырҩегьых блала иааиԥхьылшьшьааит. Аԥсҭазаараҿы дшыҟаз еиԥшҵәҟьа, ҽеиҭакрак имаӡамкәа асахьаҿынтә дааԥшуеит лыԥшәма Алиас. Лгәаҿы ақәа еицәа ақәа ауеит, асы еицәа асы ауеит Назиа. Уи апатреҭ ақәкнаҳауп напыла-қәҵара кыдыршәыла маҷк. Ааԥынтәи аԥсабара ацәаԥштәахәы-хаа ахаҵаны, еиуеиԥшым рахәыцла еилаҵоуп. иахыҵӡозеи, аха цәҩеижьракгьы ахамлацт макьана. Назиа Алиас дизҳәаны дантәаз, рымҳара архиагас иҟалҵеит лнапала. Убри иамариашаны даҽакгьы кыдуп. Уи нагӡаны иҟаҵам. Аибашьра ианалагаз ашықәсан, Алиас уахь данырга аҽны ахы лкит уи. Дәеиужь  ԥшӡарак шәҭыла ихҟьоуп. Анаҟәа лашьца аҽеибаркны наҟтәи иазааихуеит. Амрагылара шәаԥшьла иҵыршьуп. Амра аԥсабара иаақәнарҷҷаз ашәахәақәа рыхқәа ахьеиқәҳәалатәыз аҭыԥ аҟны арахәыцқәа алахыҵәҵәоуп, инагӡам. Убри аҽны илоуит Алиас аибашьраҿы дышҭахаз атәы зҳәоз ашәҟәы еиқәаҵәа-еицарса…
…Акыркырҳәа игеит ашә аҵәҵәабжьы. Дыццакы-ццакуа днеин ашә ааимылԥааит.
– Баама, сызкәыхшоу, с-Кәаташәа, уф, банду бара быԥсы ахахәс дцааит! Бара сгәаҵәа! – лыбла лхаччо лмаҭа дылгәыҵаҳәҳәа даахынҳәит Назиа. Илышьҭаланы иааҩналт Џьансыхә иԥшәма Гәлишьагьы иаргьы.
– Санхеит, Наҳарбеи Чачба дыбзааиуазшәаҵәҟьа астол бырхиеит. Есымша ауадаҩ бхы шԥалабҵои? – ҿааиҭит Џьансыхә, ирхианы игылаз астол даннахәаԥш. – Ма ҳара ҳааир ҳабмыцхраауази.
– Ауп, аха, нан, есымша сара сыҟоу џьушьома, иахьакгьы скымҭа шәфандаз сгәахәт.
– Есымшагьы шәара шәкымҭа ауми ҳазлачо, – нацылҵеит лҭацагьы, дыԥхашьа-ԥхаҵо.
– Басиаҭраа уаҩ дмааӡаци, сан?
– Мап, нан, уан дукәыхшоуп, Олиа аус ахьылуаз ахьгьы аҭел сасит, аха аҭак смаҳаит. Џьара ак рыхьзаргьы сеидру, сара ахәаша…
– Закәызеи идбырхьуаз, иаха ахәылԥаз ҳаибабон, иаауеит, – иан лгәы ааирӷәӷәеит Џьансыхә. Инатәан, ажәақәак неимда-ааимдо ишеицәажәоз, ашә аҵәҵәабжьы геит дырҩегьых. Аҭаца днеин ашә аалыртын, лхы ларҟәшәа зымҩа даагылт.
– Уа, мшыбзиақәа, бышԥаҟоу, саҳәшьа хәыҷы, –  иҳәан, иҭаца лнапы аанкылан лылахь днагәӡын, иани иашьеи рахь иҿааихеит Басиаҭ.
– Закә фҩы хааузеи иго… бышԥаҟоу? – лацала лӡамҩа днагәӡшәа лун, лхаҵа дишьҭаланы дааҩнашылеит Басиаҭ иԥшәмагьы. Дшааиуаз аҩнагәҭа ирхианы игылаз астол лылаԥш аннақәшәа: – Ои, какаиа прелесть! – лҳәан, даадгылан лаҳак аанылԥааит. Насх, ланхәеи лабхәындеи рахь даахырхәашәа луит.
– Бышԥаҟоу, сызкәыхшоу, Олиа, нан?.. – лнапы ыргьежьуа лҭаца дналԥылеит Назиагьы.
– Сыҟоуп ус…
Еиқәшьшьы иаатәеит зегьы. Басиаҭ газеҭк аацәыриган, инарҳәы-аарҳәуа дахәаԥшуеит.
Егьырҭ зегьы, абри агазеҭ иааникаарызеишь ҳәа изыԥшушәа, еиқәԥшьыхаа итәоуп.
– Даанзырхазеи, иҟадыџьымхаз?.. – ҿаалҭит Назиа иаалырҟьаны. Лгәы иҭаз аргама иахьаалымхаҳәаз иахырҳәаарызеишь ҳәа лҳәашашәа, итәазгьы днарылаԥшит.
– Дарбан бызҿу, сан? – иҳәеит, игазеҭ ахәаԥшра дааҟәыҵны Басиаҭ.
– Алҵыкә! – лҳәеит лыбжьы иаҳа иаарҭынчшәа.
– Уи иоума бызҿу?! Уи, ббаашәт дуаҩ еилахами еснагь… Ихы иҭоузеи, уара, абри  ауаҩ? – иҳәан, Басиаҭ зегь ихы нарықәикит. – Исымбац уара… Аӡырдәынеиԥш џьарак дызтәом… Ҳара егьҳаурым, аха ишьаҵақәа раахәара иуалафахәгьы азхомеи… – игазеҭ нықәҵаны астол ахахьы дааиасны днатәеит.
Акыркырҳәа лыбжьы нҭганы дааччеит Олиа:
– Иа представлиаиу беднаиа Хима… лара шаҟа  злитсиа ҟалҵо…  А, он такои уприамыи.
– Аха имаҵәҟьам, еснагь деилахоуп, иан дикәхшоуп. Ушымгәыӷӡо акәымкәа, иҿыцӡа акы ааулаижьуеит, – урҭ ражәақәа лгәы шылнархьыз уамак илынмырԥшкәа Назиа лыҷкәын аиҵбы дааихашшааит.
Џьансыхәгьы иашьа дааидтәалеит. Олиа уеизгьы уа дтәан. Аишьцәа аҵәыцак-аҵәыцак ус иааинҟьаны иржәхьан еиԥш, акыркырҳәа еиқәырццакны аҵәҵәабжьы геит. Назиа илкыз нықәҵаны днеихахьан, аха Гәлишьа илаԥылгеит.
– Ашьха каԥкаԥ абжьы лыбжьуп.
Ашьауардын ахшыҩ лыхшыҩуп.
Деинааланы, дыгәкы-ԥшӡаны… – 
Иажәа дахлафаауа ашә даалагылт Алҵыкә. Иҭаца лылахь аҵәахҳәа днагәӡит. – Ари бара ибыдкыл, – иҳәан, еилаҳәара ԥшӡакгьы налиркит.
– Нану дабаҟоу, нану?.. (Нану, Џьансыхә ихәыҷы лоуп. Иҵегьы данмаҷызгьы зегь реиҳа ибҭахыузеи ҳәа ианлазҵаалак, «нану» лҳәон, ланду лзы. Убри аахыс «Нану» ҳәа илышьҭан). Нану хәыҷ адиван дахьықәтәаз даақәиԥаан, инапқәа дрықәырхәмаруа, ахьхьа-хьхьа рымшха қьаад цырцырқәак налиркит.
– Сан, бара, бгәабзиара, бышԥаҟоу ари абжьарак, бсымбеижьҭеи? – иҳәан, ахәыҷы днаргыланы иан дааигәыдиҳәҳәалеит, нас иашьцәа рахь даахьаҳәит.
Уи аамҭазы, блеи-слеи ҳәа, еиҳабы-еиҵбыла еибарԥшны иааҩналеит аицалацәа Хьымеи Гәлишьеи. Хьыма длаша-лашо лыцнапык ала Ахра хәыҷы инапы лкын, егьи ала еилаҳәарақәак лгәыдкылан.
– Баама, сызкәырбану соуԥшәыл? – лҳәан, Назиа лҭаца даагәыдылкылеит. – Уара уааишь, сымш зысҭаша, – Ахра даалгәыҵалырӷәӷәеит анду.
– Соушьҭ, абнахь сцоит, – иҳәан, «Нану» хәыҷ лахь иҿынеихеит Ахра, ианду длымҟәыҵыҵны.
– Заанаҵ ҳцап сҳәан, аха ари усгьы акы далагар дладԥсыла дцароуп, – ланхәа лҿаԥхьа лхы рқьиауа, аара лхаҵа иахь иналырхеит Хьымагьы.
Алҵыкә еиларкәымпылны иикыз ақьаадқәа ашькаԥ ахы инықәиҵан, дааиасны иашьцәа даарыдтәалеит.
– Аҳаҳаи, сашьцәа, ишәыхьзеи, шәтәоупеи шәеиҵаӷәӷәа?! Иахьа иҳаибарбароуп шәареи сареи аҩыжәшьа зеиԥшроу! – иҳәан, ацыԥхь хаддыла иаҵәца ааирҭәит.
– Уанбафраҭхеи уиаҟара аҩыжәраҿы, – иҽырхықәымҵашәа ҿааиҭит Басиаҭ.
– Аҳы, Гәлишьа, нан, баагьагьеи, – лҳәеит, Назиа, лдырди лласхеи наҟ инаԥхьакуа, – ас еиԥш ҳаинҭәыла ҳанааиза, шьҭа ҳбысҭагьы кнаҳхпи.
Гәлишьагьы Назиагьы ахәыҟаҵарҭа акҿыҩрахьы рҿынархеит. Хьымагьы урҭ днарышьҭалеит. Олиа иҟоу-ину акы далахәӡамшәа лҽеиқәԥшьыхаа ақәашҭ чах еиԥш ахәырд-хәырдҳәа лшьынка-са даацҳауа дтәан. Зны-зынла лхахәы ҵырффара лылахь аҟынтәи инаамҩанылҵалакь, архнышьна еиԥш иеиҿаԥсаны ллымҳа иахьынҳалаз ллымҳарыҩқәа ахьеҩ-сеҩ ааилдыргон.
Уажәраанӡа ауада зымпыҵакыз аҭынчра, Алҵыкә иԥшәмеи иареи рааира иацәшәаны иԥхьатәазшәа, иаразнак алах-ҿыхра аамҽханакит…
…Чара-бжара рухьан.
Гәлишьа аҭамзаара шьҭаҵаны заанаҵ дгылан ахәыҟаҵарҭаҿы ачысмаҭәақәа реилыргара даҿын. Хьымагьы ҩымсагк кны наҟтәирахь дыҩнан. Олиа дааскьашәа дтәаны жьымжәак арӷәыҵәра даҿын. Назиа дахьтәац лҭыԥ аҿы дтәаны илыргьежьуан лдырды – лыԥсҭазаара. Ахҩеишьцәа астол рыгәҭылакны, акакала, еибарԥшны аныҳәаҿақәа ааныркылон. Еиҳабыла ишатәыз еиԥш, урҭ раԥхьа иаԥызҵоз Басиаҭ иакәын. Зны-зынлагьы рыбжьы ҩаҳаракны, инақәырӷәӷәашәа аицәажәара иналагон.
Убасҟан, Назиа лдырды аанкыланы, лыбла ҭырхаха днарзыԥушан. Аха, мап! Уи еизгәдуран. «Оф гәышьа» аҳәон, аԥсаатә гәыҭҟьеиԥш  зҽыззеиқәымкуаз ан лгәы.
Олиа лжьымжәа хырҟәдааны даналга, дааиасын, Ахреи Нануи ахьыхәмаруаз рааигәара днатәеит. Басиаҭгьы лассы-лассы хәаԥшырҭас иман урҭ ахәыҷқәа. Хьаак ицрыхон ҩнуҵҟала, аха игәазыҳәарақәа зегьы раҵкьыс иаиааиуан иара иқәра акапан.
…– Ишысҳәаз еиԥш, – иажәа анагӡара даҿын Алҵыкә, – убри Ҳабҩы иахчну Ҵәаԥшь ашьапаҿы ауп иахьааԥшыз уажәраанӡа зыӡбахә шәасҳәоз амаден.
Ан ллымҳа кыдҵаны лыҷкәын иажәақәа дрзыӡырҩуан. Урҭ илызцәырыргаз агәалашәара хаақәа рыкәа дҭаргалон иаҳа-иаҳа. Ус-ус, ауаҩааԥса ацәа дшаго еиԥш днаргәылархалеит.

* * *
…Алиас иабду Кадыр раԥхьа убраҟа, Ҳабҩы анхара ашьапы аник, дызҭахыз рҽааидыргалан, уанаџьалбеит, адунеи хкааума, абра абгыӡрра ылырхааны унымхар, алашәагақәагьы урфоите ҳәа иарҳәеит. Еиӷьыз аҭыԥқәагьы нацәахыла идырбақәеит, аха иара аӡәгьы игәхьаа мкыкәа, дласны абнара лықәрыцқьааны анхарҭа ҭыԥ аалихын, шышҭӡык еиқәҟаца илаиргылеит. Ашәыр-қәыр зҳәаз еиԥш, абаҳча шьахәгьы ҟаиҵеит. Ацаҟьа иалхәраа иаауаз аӡыхь лакарла ахәхәаҳәа игәарԥаҿ иаакылигеит. Ебах-еибафо илеиуаз арҩаш ахыуҳәа илаго аӡлагара лҭаиргылеит. Ишырҳәо еиԥш, ишьхагәара аҽыуаҩ дзакәшомызт. Ишьамаҟа, иԥсаса, – зқьы ааӡаны шәкы абна иамаздаз ҳәа ззырҳәоз иакәны дааҟалеит. Дмарымажахеит. Кадыр ихьыԥшны аӡәа-ӡәала, ҩыџьа-ҩыџьала ауаа абрахь нхара иаауа рҿаархан, уаанӡа агыгшәыг рыбжьада акгьы ахьҭымыҩуаз аԥсҭа шарԥазыла аки-сиҳәа арбаӷьқәа еиқәҿырҭуа, «уа бзиа убеит, бзиала уаабеит» ҳәа асас иахьиԥылауа ҳабла ԥшӡаны, ҳабла беиараны иҟалеит. Абас иҟан лара данахьӡазгьы. Уажәы, кьоушәоуқәак ракәымзар, иҭацәит умҳәозар. Абраҟоуп раԥхьаӡа ахы ахьакызгьы лара лыԥсҭазаара зегьы иагәылгоу аххьа рахәыцгьы.

* * *
– Сабацәа рыдгьыл сара исыдгьылуп!.. – ибжьы ҩаҳареикит Алҵыкә.
Уи ибжьы аҭҳарцәҳәа лхәыцрақәа даарылнахит Назиа. Ишәаз аԥсаатә реиԥш иналыхԥрааит даргьы. Лгәы аҭра иҭамгыло, иалашыҩкны ицәажәоз лыҷкәын днаизыԥшит. Уи данаауаз ашькаԥ ахы иқәиҵаз ақьаад еиҵыхны икны икарандашь аԥынҵа ақәкны иашьцәа акы дирбон.
– Уара, ак шәасҳәоит, дарбанзаалакгьы аӡәгьы игәашә дынҭыԥшны акгьы имбо дтәар, нас знапала иҳаршәҭуада ҳаԥсадгьыл? Ирԥхатәуп гәыла ихьшәашәахьоу ахаҳәқәа, ирҿыхатәуп ицәоу аԥсҭақәа. Аԥсабара иаҳнаҭаз абеиара лԥшаахқәа ҳажәлар рзы иҟаҳҵароуп ихәарҭаны. Сыԥсадгьыл аҿы сара саԥшәымоуп! – даҿын Алҵыкә иажәа анагӡара.
– Арҭ ажәақәа зегьы апоет изы здаҟам цәаҳәақәоуп, – ҿааиҭит Басиаҭ, иашьа днеиԥыҩлан, аԥхӡы иқәнаҭәазгьы ичабрала иааиҿықәирбеит. – Аха ицәгьамызт уара заанаҵы урызхәыцыр, убри аус азы иуцәыӡуа, иуоуа. Бара бгәы ишԥаанагои, саҳәшьа хәыҷы? – Хьыма лахь ихы наирхеит Басиаҭ.
– Сара сгәы иаанагои? Сара сыда имыӡбеи, сара сыда дцааит иахьиҭахыу! Ҳара егьҳаурымызт, аха ма ихәыҷы дизхәыцындаз, кәтык амҵәыжәҩа ааҟьаргьы ахьҭа илалоит, арахь ашьхацәҳәы диман дцар иҭахыуп, – лгәынамӡара аалынлырԥшит. – Сара сыҩны – ароуп, сыҩны кажьны џьаргьы сцом.
– Иуаҳауеит ҳәа сыҟоуп сашьа, – даҿын Басиаҭ. – Уара ухы иааҭашәо ада уаҳа акгьы уазымхәыцӡои? Аригьы дуаҩыми, шәхы неидкыланы шәааицәажәар. «Хык бзиоуп, аха ҩ-хык еиҳагьы еиӷьуп» ҳәа ирҳәо умаҳахьеи!
– Сара еиҭасҳәахуеит, схала сцаӡом. Сара исыццоит аргылаҩцәа.
– Издыруеит. Ииашоуп, урҭ уҩызцәа уаа  хазҩыдақәоуп. Рыцнапык хчра рызануеит, егьи рнапы – хызара… Аха уара уеиԥш ақалақь аҿы инхауа-инҵуа ауаҩы изыҳәан ари еиԥш иҟоу аус аҽалагалара – бжьынтәы ишәаны знык ихҵәатәызар ҟалап. Ишәгәаламшәои, уара ҳаб аибашьра данҭаха ашьҭахь, ҳаибацәаны убра ҳанҭаԥсаз… Ашьҭахь абраҟа сааны аусура саналага, хәыҷык сыԥсы анеивызга, уантәи шәаазган, амаҷ сҳәа, аду сҳәа, исылшоз ала шәшьапы шәықәсыргылеит. Уажәшьҭа шәаргьы шәхы шәахәоит, аӡәы инапы шәанԥшылом, ҳазҭахыу ишиҳәара ҳаҟоуп зегьы. Ҳангьы илылшом, уажәшьҭа лықәрахь днеиит, дрыцҳами… мышкы ҳаиқәшәаны ҳлымбар илзычҳауамеи?..
– Ишуҭахыу, џьым, ишуҭахыу… – иҳәеит еснагь еиԥш, иара итәык алаӡамкәа еицәажәоз ирзыӡырҩуаз Џьансыхә, иажәақәа агәынхарахьгьы иҟамкәа, абжьагарахьгьы иҟамкәа.
– Абраҟа, – иҳәан, дырҩегьых иқьаад икарандашь ԥынҵа лақәикит Алҵыкә, урҭ ирҳәаз  имаҳаӡазшәа иҽаарҭынчны. – Ҳабду иаб Кадыр дахьынхоз ауп. Сабдуи саби, дара рдунеи рыԥсаххьеит, аха еиҵарааӡаз абаҳча аанханы иҟоуп макьанагьы. Изхысҳәаауа, иҳаргылоит ахәыҷ баҳча. Анаҩсан ашкол. Аа, хыхьтәи ахәада – атыҩшаӡы ахьыҵыҵуа – асанаториа.
– Уаҟәыҵ, суҳәоит акы еиԥшымкәа, уаҟәыҵ шьҭа… – днеиԥыҩлеит Басиаҭ. – Иахьакгьы гьамала аамҭа ҳхаагап ҳҳәан, уара уаалаган ҳурчмазаҩит.
– Шәаагыли, сыҷкәынцәа, шәаасзыӡырҩишь?! – ҿаалҭит убри аамҭазы Назиа. Лдырды шылкыз дааин даархагылеит. – Сара издыруеит, нан, Басиаҭ, уара уҩны сыҟазар сшьапы, снапы ӡыхьшәашәак иӡаамыргылаӡакәа сышныҟәуго. Гәлишьагьы Џьансыхәгьы ракәзар, арҭ сҳәыҳә ԥшқақәа ран дрыкәхшоуп, ахааназы ргәы сықәҿыӷьӡом, уигьы здыруеит. Аха, сара заб иҵәҩаншьап ахь ихынҳәырц иақәызкыз сԥа сидгылаҩуп. Дахьцогьы сицуп, сыԥсы ҩҭшәаанӡа. Нан, Хьыма, соуԥшәыл, – лҭаца лхы налықәылкын, – бара бҩызцәа арҵаҩцәагьы аҭаххап уаҟа. Ахәыҷы, сыҟанаҵ сара дызбалап. Аӡә иакәым, даҽа ҩ-гаракгьы сызгыландаз, ишызбарыз… Уаанӡа укылырблаарашәа иааԥшуаз Хьыма лыблақәа маҷк ԥхашьарак нархылеит. Хәацыхәаԥшьрак налҿықәлан, лыхгьы налырҟәит. Лылаԥш нахылгеит «маӡа-маӡа» зҽышьҭыхра иаҿыз лӡарагьы.
Амҵ ԥыруазар ашьҭыбжь уаҳартә иааҭынчрахеит, Назиа лажәақәа рышьҭахь.
Басиаҭ иҿы ахьааираҳаз уа даанханы дтәан. Џьансыхә ҳәызбала баҩык давҵхон, Олиагьы аҵәа дахьацҳауаз лыцламҳәа ашьҭыбжь иныҵакшәа игон.
Ан лылаԥш хаа аӡәаӡәала ирхьыршо дшааиуаз, Алҵыкә инаидлырхалеит. Уи ишьҭахь  инапқәа ҟаҵаны, инагӡаны иқәҵамыз акадыршәыла дахәаԥуша дгылан.
«Инасыгӡоит, хымԥада, уи скыдыршәылагьы, – лҳәон гәаныла Назиа. – Уи иҿахысҵәаз амра ашәахәақәа еиҵыхны иқәсҵоит аԥсабара».
Ашьшьыҳәа аҵәыцак аақәылхит:
– Сыҷкәынцәа, шәан шәара дшәыкәыхшоуп, иахьа абра шәаатәеижьҭеи ҳадгьыл аныҳәаҿа шәкхьоу? – ҿаалҭит.
Ишьҭарӷәӷәаны измаз аԥырсалқәа ҩышьҭылхызшәа даргьы ԥсгарак аароун, иаразнак дасу раҵәцақәа аашьҭырхит. Аҭацацәагьы акака надлыркит… Ан лныҳәаҿа ашьҭахь, адырҩегьых иаалах-ҿыхрахеит ауада аҩнуҵҟа.


ҶЫРА

Ашәҭ абӷьыцқәа рыла,
Абзиабара ахьӡ рыҩуеит.
Иҟоуп ашәҭқәагьы еинҭәыла,
Ак кашәаргьы, ацынхәра ииуеит!

Амырхәага хааӡа ахышә аҿынтәи слакҭа ианынҭаԥха, ахьышәҭҳәа сиарҭа снықәтәеит. Хыма-ԥсыма сҽааилаҳәаны, абарҵа сааҵагылт. 
Маҟҿаҳәарахь аӡы дынҭаланы дааҭыҵызшәа, ашьыжьтәи аӡаӡа иарбааӡаз лымаҭәақәа амра анрықәԥха ахылҩа-ԥсылҩа рыхҟьа, ашҭа дааҭалеит аԥшәмаԥҳәыс Шьакәа.
– Угылахьоума, нан? Амла уаҳмыргеи, сара иԥсыша. Ҳара аусура аабар, убри иаҷыдарахаз даҽак ыҟоуп ҳәа ҳгәы иаанагаӡом. Шьыбжь мааи!…
Иахьа ашьыжь данцоз арахә аџьыка зларылҭаз ракәхап, ашҭа агәҭахьшәа иқәгылаз алиуминиатә гәыблаақәа аҩныҟа илыманы лҿаалхеит.
Абарҵа иаҿаҟаҵаз аҿыӡәӡәарҭаҿы сҿы ӡәӡәаны, схахәгьы маҷк иааԥхьасҳәашәа зун, санааҩнала, абҳәаса сыӡбал ххыла ԥсараха, апазана хҭәаланы, акәты ацәа иҭарҩаны иӡны адулаԥ иааҭылгеит.
Схәы ырмазеины даналга, саргьы астол аҵкарахьшәа игылаз аҟәардә сыҽнықәскит.
– Абрахь уааскьаны ухәы уадтәал. Ус, уҽурсасуа уалагар, бзиа избаӡом. Усгьы сыҟаӡам, слеишәақәа цәгьоуп. Иахьа ашьыжь Ламара данцоз ианаҭаххо азгьы аҟамчы бымаз ҳәа салҳәеит.
Ламара ҳәа дызҿыз сан лаҳәшьа лакәын, уи ус хьыӡшьарас илалҳәон. Иаха ааилашәшәымҭаз абра ланшьцәа рҿы саалган, сныжьны дцеит. Уаҵәашьҭахь ашкол аҭалара иамшуп. Сентиабр акы. Уи азы ауп ара сзааргаз, абарҭ рҿы саангыларц, абра Аимара ақыҭантәи абжьаратәи ашкол сҭаларц.
«Ашкол ҿыц. Исзымдырӡо аҩызцәа ҿыцқәа, арҵаҩцәа…» – сгәы аҵанӡа инҭыхьшәашәааит.
– Убас уԥхамшьакәа акрыф, араҟагьы уҩнами, сымш усҭааит, – даасыдҳәаҵалеит Шьакәа.
– Тата! – лыбжьы насықәлыргеит Шьакәа, акрыфаны саналга ашьҭахь, – сара ачаирҭахь сцоит, умала угәы ҿыӷьып, уҭахызар, уажә уаала, уҭахызар ԥыҭрак ашьҭахь унеи… Аӡаӡагьы шьҭа ибахьеит, амра шаанӡа ԥыҭк ачаи ҿысхроуп, – лҳәан, ибааӡаз лымаҭәақәа ԥсахны, лҿыналхеит. Ашҭа агәҭа ааиҩылшахьан: – Унеи, ушьҭан унеи, уҩызцәа ҿыцқәагьы убап! – ҳәа ҿаалҭит.
Шьыбжьы агәы ихалахьан. Снаԥшы-ааԥшуа, ачаи рад еиҵҳәақәа ирыбжьгаз амҩахәасҭа саныланы снеиуан, ачаи ҟатарақәа саарыцрыхауа. Ус, снаҩсҟатәи арадбжьара аҟынтәи ччабжьык слымҳа иааҭасит. Сгәахьсҽанымыз акәу, сыҭрысны саахьаԥшит.

– Иуԥшаауада, иуцәыӡда,
Ишсоуҳәара уара?
– Ашарԥы еҵәа, узхылҵда?
Абас харантә иаауа?!

Абас аԥхьаҳәара еимаркуашәа еихҳәаало, сааигәаҵәҟьа, адгьыл иҩыҵшәаз дәыкрын хышәҭшәа, ҩыџьа аӡӷабцәа арад иҩавыҳәҳәеит.
«Аҩызцәа ҿыцқәа!..» – ашьшьыҳәа снарывсны сҿынасхеит. Еиҭах аччабжь… Аҟыҵәыҳәа инсылакьакьеит.
Саԥхьаҟа санынаԥш, Шьакәа арадқәа рыбжьара дынбжьызбааит. Сгәы ааӷәӷәахан, инасырццакит…

* * *
…Ицаҳә-цаҳәуа акы схы-сҿы ишнадлаз аҟара сцәа ианырын аҭҳарцәҳәа сааԥшит. Сиарҭа снылҟьан, аԥенџьыр анаасырт, игәырҭәыгаха, аԥсаатә рашәаҳәабжь ауада ааҩндырҭәааит. Амра абрантәи алаԥшҳәаа иахьадызбалоз, маҿак аҟара акәын ашьха иахьавҵыҳәҳәахьаз, аха ашәахәа меигӡарахда иаҟьон, аԥсабарагьы еилаарцыруан, саргьы уаанӡа исызгәамҭацыз акы адызбалазшәа сылаԥш надхалеит. Убасҟан амра ашәахәа иалҟьаны акы насҿаҷҷеит. Сылақәагьы снапы нарԥыраскит. Сындәылҵып ҳәа сгәы ишҭаз, сылақәа еиҭа акы аархыҷҷылеит. Уажәоуп иангәасҭа нырцә игылаз аҩнеихагыла аԥенџьырқәа аартуа-иаркуа аӡәы акы дшаҿыз. Убри ианыҷҷалоз амра ашәахәа акәын исҿаҷҷозгьы. Абри акәзар ҟалап ацәа салызхызгьы ҳәа агәҩара соуит.
Дук мырҵыкәа ҳанҭалеит ашкол агәарԥ ҭбаа ду.
Аҵәҵәа аныҟала, еижәыланы, акоридор бжьырҭәаа инеиуаз рыцәқәырԥа саашьҭыхны ахыгәҳәа аҩбатәи аихагыла аҿы абжьбатәи «А» ҳәа изныз акласс ауада ашә сныланаргылеит. Сшьапҵыркьакьо ашәхымс схыҵны саныныҩнала, аҩнуҵҟа иҟоу-иану ҳәа акы узеилымкаауа аууҳәа еилан. Ашьшьыҳәа ашьҭахьӡа игылаз апартахь сҿынасхеит.
– Уа иаанкылоуп! – аӡә ибжьы аасықәиргеит.
Сааиџьит. Агәҭахьшәа сҽыназыскит.
– Убраагьы!
Абар сзыцәшәоз ахьыҟалаз. Сгәарҭом сҳәан, аха сара сакәзаарын изызгәамҭоз. Анахьгьы-арахьгьы сеиуамкәа сышгылаз, ҳарҵаҩы сыԥсы даԥшәмахеит. Уи дааҩнамшылар, егьа лафи ччареи ҭарҵарын сара исызкны. Дшааҩнашылаз еиԥшҵәҟьа, зегьы рҭыԥқәа аанкыланы инатәеит. Сара азныказы егьааџьасшьеит ас аминуҭк ала амҵ ԥыруазар иуаҳаратәы иахьааҭынчрахаз.
– Уара узхаҵгылада? – ихы насықәикит арҵаҩы.
– Са-роу?.. – убасҟан ауп сышгылаз ангәасҭа.
– Аиеи, аиеи уара! Абар, аԥхьатәи апарта ҭацәуп, утәа!
Фырт-чырт ҳәа ацәыҵаччара бжьқәа слымҳа иааҭасит.
– Ԥшьаала! – ҿааиҭит арҵаҩы. – Дахьтәашаз ҭыԥк алхны изишәмырбазеи? Дсасыми! Абас аума асас ишизныҟәатәу?
Адырҩаҽны ҳакласс даҽаӡәгьы дацлеит, са сзы иҿыцыз, аха акласс азы уи дҿыцмызт. Араатәын, абарҭ аџьџьаҳәа еилаз ирылааӡаз иакәын. Сара сыда зегьы ҩыџьа-ҩыџьала итәан. Иаргьы, уаҳа аҭыԥ аԥшаара даламгаӡакәа, дааины сара даасыдтәалеит. Уи Ҵиҵи ихьӡын.
Убри аҽны инаркны Ҵиҵии сареи ҩызцәас ҳашьҭибахит.
Иҵит абри ашьҭахь хышықәса…
Хәылԥазык, суада  аԥенџьыр ахышә садтәаланы ашәҟәы сшаԥхьоз, абни нырцәтәи аҩны еихачаԥаҿы ведрак ҭарцәны ишындәылыргаз мҩашьахуа, ахьеиҩҳәа амаа ахьынахаҳаз абжьы сынхьанарԥшит.
Акыр-кырҳәа ччабжьыла агәарԥ рҭәуа, ани уажәраанӡа зышьҭыбжь саҳаз аведра кны аӡхаҟа лҿаалхеит ҳҩыза ӡӷабк.
Сара иахьа шәсазҵааргьы убасҟан убас ҟасҵартә агәазыҳәара сызҭаз сыздыруам. Абра Аимара ашкол сҭоуижьҭеи, ҳәарада, лара иахьадагьы дызбахьеит, хыбрак аҿы аҵара еицаҳҵоит, ҳҩыџьагьы класск аҿы ҳаицтәоуп, амала, сара – «А», лара – «Б».
Ахьышәҭҳәа сҩаҵҟьан, уи дзызнеиуаз аӡха шыҟаз схы рханы сҿынасхеит. Аӡхықә саназааигәаха, слымҳа иааҭасит урҭ ацәаҳәақәа:

«…Иуԥшаауада, иуцәыӡда?
Шарԥы еҵәа, узхылҵыда?!»

Сишь!.. Ачаи рад бжьаратәи «адәыкрын хышәҭқәа!» – сгәы нҭгәырӷьааит. Аԥаҩ сынхықәгылеит, хаҳәк аашьҭысхын лареи сареи иҳабжьаз аӡыжь хәыҷ инҭасыршәит. Аӡыжь саркьа ԥыххааса ицазшәа, ахаҿԥшра ааилахәеит.
Ашырҳәа лхы дҩахан:
«Унапы уафозар, издыруада?! – лҳәеит.
– Аӡыхь… аӡыхь цқьазаап… – са истәӡамкәа бжьык ааҭсыргеит.
– Ҿыц аартыроуп! – сааҵәылылхит.
– Ҳыҳ… рацәа иҽыкәабарҭоуп абра!
– Аплиаж ҟоумҵо!
Аҿаԥа насҿалеит. Лведра аашьҭхны лҿыналхеит. Лцамҭазы, даахьаҳәын, иналымҩатәшәа днасыхәаԥшит…
…Аҭаацәа зегьы шьҭалахьан, аха имыцәацызт. Аԥшәма Тыкәа, чарак аҟынтәи даан, ибжьы гон. Иҩашьомызт дызхатәаз ачара-ҩы аус шауз… Аха ҳамҭак ашьҭахь дҭынчхеит. Уажәы? Уажәы исаҳауа анҭ ацәаҳәақәа роуп: «Иуԥшаауада, иуцәыӡда?..»
Еснагь еиԥш, ишеит адырҩаҽынгьы. Амра иаҳа-иаҳа аҩада ихалацыԥхьаӡа, амшгьы анҵыра кьаҿхон. Шаҟа ԥсҭазаара абри амра иацихьоузеи, шаҟагьы ацҭашәахьоузеи, аха уи азы адунеи алыра ишахагьежьыц иахагьежьуеит. Саргьы амшеикәшара сацны ашколахь сцон, саауан.
Аӡыхь аҟны сгәаҵа инҭаҷҷаз аблақәа исызцәырыргаз ахьаа есшара маҷ-маҷ сҭыԥ сықәнаҟьо саауан. Ари рызгәамҭо иҟамызт сҩызцәагьы, аха сара сҽеиҭакра инҭкааҵәҟьаны мзызс иамаз рыздыруамызт. Аӡәы ицәгьа иӡап, абри, маҷк акәзаргьы, иснымԥшыр амуит сҵараҿгьы.
– Иухьзеи, абааԥсы, ухьысҳахо уалагама?! – иҳәан, ҿааиҭит ҽнак ҳарҵаҩы Сажьа Миха-иԥа днасыԥхьан… Џьоукы-џьоукы реиԥш, цәҳарыла дуабжьауамызт Сажьа Миха-иԥа. Абас дахьыҟаз азы аҵаҩцәа зегьы ҳаицәыԥхашьон. Зны-зынла уи иажәақәа санрызхәыцлак, схы-сҿы ибыл-былуа мцабзк нахысуан. Нас, сгәы ҭӡыӡаауа салагон, сымаӡақәа зегьы уи иаартны идыруазшәа збон.
Ҽнак ашкол аҿы ашәаҳәареи акәашареи ркружок иалаз ҳааизырган: «Асасцәа дахьқәак ҳҭоуп, ҳашәмырԥхашьан аҿар!» – рҳәан, урҭ рԥылара ахьыҟаз ахь ҳаргеит.
Ашәа ҳҳәон, ҳкәашон. Ус, абраҟа лаԥшыла сеимдо сшааиуаз, сылаԥш дааҵашәеит Лара! Сныҵаккеит. Ахьышәҭҳәа сылаԥш налҟәызгеит. Сылаԥш шьҭарҟаца ҵаҟа аԥшра салагеит. Аха гәыла издыруан уи лылаԥш сара ишсықәкыз. Ихааӡагьы цәаныррак снаҭон.
Убас шаҟа сгылазаауаз сыздыруамызт, Ҵиҵи иакәымзар. Уи еснагь еиԥш дымццакӡо, иблақәа чча-ччо даасыдгылеит.
– Иуцәкашәазеи, уара?
– Абаз!
– Иаба, уара?!
– Абра уаԥхьаҵәҟьа!
Схы санҩаха, Лара дыҟаӡамызт, сыԥсгьы ааивызгазшәа збеит, аха уи нҵра амоуит. Ҵиҵии сареи ҳаццакны иахьеинырҟьоз ҳнарылалеит.
Снаҩсҟа аӡәы скылкааны дсыхәаԥшуеит. Саақәҵәиааит – Лара!
Иаҳагьы дыԥшӡан, дыгәкын.
– Уаала, ҳцоит! – сыжәҩа днас-насит Ҵиҵи.
«Уаагыл, Ҵиҵи, уарамыжда, иаасараӡа маҷк,  маҷӡак, иаасараӡа ҳаиҩызцәазар!..» – гәаныла сиҳәоит-сичоит.
– Уаала, уара!..
«Ари иуҵәҟьом», – гәаныла сааизаӷьит. Нас, смахәар санкны снарылигеит. Ихароузеи уи, иабеидыруеи сыԥсы ахаара зегьы сышьҭахьҟа ишыҟоу.
Уаҳа сышьҭахьҟа сыԥшӡом. Иааиуеит Ларгьы лҩызцәагьы, иҳашьҭаланы.
Зегь аауеит, аха Лара раԥхьа дгыланы даауеит. Сыԥшӡом, усгьы издыруеит. Уи ашьҭахь дгыланы аныҟәара бзиа илбаӡом. Еснагь лхы шьҭых дныҟәоит. Ус илҟазшьоуп, уахьлыхәаԥшуа, цқьа деилукаанӡа, дԥагьоушәа убоит, аха лԥагьара шьыцгара аҵаӡам.
Сара исҭахуп иҵегь ирласны ҳдәықәлар. Сӷьычрах сыҵхны исышьҭаланы иаауашәа ауп ишызбо.
Абар Ларгьы дҳахьӡеит, аҽаӡәгьы длыцуп. Иццакны ишҳашьҭаз мҩашьахуа, аҩыџьагьы рыблақәа амца рхыҳәҳәыла ицон.
– Ишәаашьоузеи, уара, аԥсӡы шәаҳазшәа?! – лҳәеит лҩыза, лыԥсыԥ ырццакны еивго. – Оҳ, оҳ сышԥааԥсеи! Даҽа маҷк бжьазҭгьы, скаҳауан.
Лара ллакыҵақәа рҿы аӡаӡа еиԥш, ипҟыш-пҟышӡа аԥхӡы цәыкәбар хәыҷқәа рыҵатәоуп. Сгәы даарыцҳанашьеит.
 

Аҵара ашықәс ахԥатәи аԥшьбарак анҵәамҭахь инеихьан. Уажәшьҭа апрограмма ҳалган, аиҭахысра акәын ҳазҿыз.
Суада аԥенџьыр аартны иларха-ҩархо шәҟәык кны стәан, аха сзаԥхьомызт, ус аҽраԥшра аҟнытә иааныскылеит акәымзар.
Дабаҟоушь Лара? Џьара агәарԥ дықәызбааӡомеи иахьак? Лурокқәа лҽырзыҟалҵозар акәхап. Ибзианы илҵоит аҵара, еиҳаракгьы аматематика. Занааҭс иалылхырц илҭахыугьы убриоуп.
Сишь!..
– Ҷыра, баадәылҵи, нан, ана аҳәарақәа… – ланду лыбжьы ауп, уи нахыс иацылҵаз сгәалашәом.
Даадәылҵит Ларгьы. Абрахь ҳа ҳашҟа лхы рханы лҿаалхеит. Дышԥеинаалоу! Ус, ани аӡха шыҟоу дналбааит. Абан ҳахкаара шыҟоу дахьааиуа. Сгәы шаҟа ирласны аус ауазеи! Сҳәалаханы сгылоуп. Аҳәарақәа ҳара ҳахь ирзаарын, иргьежь-ырхынҳәуа илыманы даакҿалт, лымч рықәымхо.
– Тата! – ари Шьакәа лыбжьы ауп. – Уеилахамзар уааишь, нан.
«Еҳ! Сеилахоуп, сеилахоуп!.. Абыржәы еиԥш ахаангьы сеилаханы сҟамлаӡацт…», – сеиси-еисиуа, сналбаан сҿынасхеит.


…Ашкол аҿы ахԥатәи аурок нҵәеит. Адәахьы ицеит сҩызцәа зегьы. Ҵиҵи иахьа ашкол ахь дзымааит, мамзар џьеи ас стәарын.
Сара схала спарта сахатәоуп. Шәҟәык саԥхьошәа саҿуп. Сгәалаҟазаара уамак иҽеимызт.
– Зынӡаск ухы ԥумжәан, амцхә уҟәышхар, ирласны уажәуеит, – еснагь еиԥш, деиқәлафха дааҩналт Сырма.
Сара сҩалхаҵгылашәа зуит.
– Даара аинтерес аҵамкәа иҟам узыԥхьо. Бзиабаратә романхап? – даасыватәеит.
– Баԥхьар – иббап!
– Уара баша Тата ухьӡырҵеит, утатам, аха укьакьоуп.
Сара дџьашьаны, лхаҟынтә лшьапаҟынӡа сылаԥш налхызгеит. Аиашазы, цәгьа деинаалоуп. Лымаха-лышьаха ҭҭәаа-ҭҭәааӡа, лшьаргәацәқәа иашахәҵәа-иашахәҵәаӡа, аҽарҳа даҩызоуп Сырма. Уамак лҽаасыдмырхалацәакәа дындәылҵит. Убри аамҭазы сылаԥш наахеит сывараҿы иқәыз даҽа шәҟәык «Ари ашәҟәы лцәынхазаап убама!» – аасгәахәын, слышьҭаланы ашә аҟынӡагьы снаӡеит, аха дныҵашәкәа дцахьан. Иаасыртын абӷьыцқәа еихыршәшәо сҿынасхеит. Агәҭахьшәа ԥшьбаны ирҽыз бӷьыц хәыҷык аагәылсхт. Азнык азы сусс иалоузеи сҳәан, наҟ инагәыласҵеит, аха гәаԥхарак насоун, иаагәылхны иааиҵсыртлеит. Сыбла иабоз агәра сзымго, ашьшьыҳәа ацәаҳәақәа сылаԥш нархызгеит: «Тата! Уаха аклуб аҟны акинофильм «Аибашьреи аҭынчреи» цоит. Саргьы уа сҟалоит! Ҷыра!»…
…Акинокадрқәа аҭӡамц икыдибаҳәала ицон ауп. Сара уаҳа избаз егьыҟам. Сҟәардә сҽысзықәкуамызт, уажәы-уажәы сҳәыҵәы-ҳәыҵәуан. Сҟәардә аҿыжбжьы злымҳа ҵнахыз џьоукгьы: «Уаҟа зуардын алыра еибафаз дарбану?» – ҳәа рыбжьқәа ааиларԥсеит. Лара дахьсыватәаз ахь сынцәыҵԥшит, аха акгьы ҟамлаӡазшәа, лҽеиқәырԥшьыхаа дтәаны акино дахәаԥшуашәа збеит азныказы. Аха, цқьа лхы-лҿы еилыскаартә саныналыхәаԥш, сымҩашьахуа избеит ларгьы лгәы шҭынчмыз. Лӡамҩақәа адима ҟаԥшь рҭаршәушәа иҭҵәраа ицон.
Ари ауха нахыс маҷ-маҷ рҽеиҭаркуа иалагеит амшқәа. Есшар ҿыцрак рыҵызбаауан. Абри нахыс Ҷыреи сареи мышкы ахы аҵыхәала, зны машәырла, ҽазных ус инамҩатәшәа, ҳаибабон. Ашкол агәарԥ ҳаннықәлалак, ҳалаԥшқәа неиқәымшәар руамызт имаӡоушәа иаабоз, ҳҩызцәа зегьы иҳаҵырдыраахьан, алаф ҳалырхуа иалагахьан…

* * *
Аҵыхәтәантәи аԥышәарақәа ҭины ҳрылгеит. Ибзиаӡоуп ҳәа изҭиз рсиа санын саргьы. Ҷыра лҩызцәеи лареи аасыдибаҳәалан, исыдырныҳәалеит.
Ахәылбыҽха а-10-тәи аклассқәа рыҩбагьы ҳаилаланы ҳалгара иазкны ахәылԥаз мҩаԥаагараны ҳаҟан. Сара исыздыруамызт ҳамҭас Ҷыра илзызгарыз. Аҵыхәтәаны исыӡбеит лареи сареи зны «Анасыԥ» зыхьӡаҳҵаз ашәҭ шьыҵәрак лысҭарц.
«Анасыԥ» ҳәа ҳзышьҭаз ашәҭ ацаҟьақәа рҿы ауп иахьиуа, ааԥынразы зегьы раԥхьа иара гәылҵуеит, аха алԥхынрак ихԥсааӡом, ус ишәҭны ишыҟоу иаанхоит.
Ҽнак зны, ҳҩыџьагьы ҳаицны ашкол ахьтә ҳхала ҳшаауаз, абри ашәҭ амҩа аҿықәан цаҟьак иадиаан избан, иааҵысхын иналсыркит.
– Ҷыра, ари ашәҭ иахьӡу бдыруоу?
– Иахьӡу сыздыруам, аха шаҟа иԥшӡоузеи!
– Ари «Анасыԥ» ахьӡуп!
– Иалудраауазеи, анасыԥ захьӡу, анасыԥда ахьӡу?
– Анасыԥда иауазеи, бахәаԥшлеи, – сҳәан, ашәҭ иаакәыршан иахагылаз ашәҭыцқәа акакала иаанкыланы: «Анасыԥ, анасыԥда, анасыԥ, анасыԥда..,» ҳәа иҵхуа сҿанаасха, акы аанхеит. Уи «Анасыԥ» иақәшәеит.
– Иббома! – сҳәеит сара сгәырӷьаҵәа.
– Аиашаҵәҟьа!.. О, уара избо аԥшрагьы удыруазаап, – лнапы насымҵалкит, саԥшырц. Сара лнапы ааныскылан, сгәы инадсырӷәӷәалеит. Убасҟанҵәҟьа ҳакәша-мыкәша иҟаз схаршҭны, лара аӡәызаҵәык лакәын сызхәаԥшуаз. Усҟан ада абасҵәҟьа сааигәаны лыблақәа сырхыԥшыло сҟамлацызт…

* * *
Ахәылԥаз ахь ацара сыҽшазсырхиоз, Ҷыра лаб иашьа ихәыҷы дкылҟьа дааит ҳара ҳҿы, шәҟәыкгьы лкын.
– Абри ашәҟәы Ҷыра иузаалҭиит, – лҳәан, инаслыркын, дшааиз еиԥшҵәҟьа, дныҵашәкәа дцеит.
Хыма-ԥсыма ашәҟәбӷьыцқәа еихыршәшәо снагәылалеит. Агәҭахьшәа иаагәылсхит бӷьыц хәыҷык еикәарҽны.
«Сара уаха ахәылԥаз ахь сызнеиӡом. Аҩны сасцәақәак ҳҭааит. Сан аҩны дыҟаӡам.
Ҷыра!»

«Избан! Изусҭқәада?».. – абри акәӡан схы иҭагьежьуаз, аха аҭак сзыԥшаауамызт. Сыҩны ауада сныҩнаххит, аха сазымкит. Аԥшь-ҭӡамцк уажәы ажьаӷьырҩага еиԥш сеиднырӷәӷәалазшәа, сыԥсы ҩнаҟәкуа салагеит. Ашырҳәа сындәылҟьеит. Али-ԥси рыбжьара ргәашә аԥхьа сгылан. Сылаԥш наахеит ашҭа иҭагылаз амашьына лас «Волга». Иара убраҵәҟьа сышгылаз сгәы иҭаскит уаха, мап абыржәыҵәҟьа саргьы аҩныҟа амҩа сықәлап ҳәа. «Саргьы снеиӡом ахәылԥазахь»,  – абас сыӡбеит, сеишәара-еиҵараха ргәашә санадҵуаз.
Амра ҵлакашәара илеихьан.

* * *
Изыхҟьа-ԥҟьалакгьы аусқәа еиқәыло-еицыло, мызкы инеиҳангьы аҩны сзаԥырымҵит. Аԥырҵрагьы сгәы аҳәомызт. Сахьцалакгьы аара схы иасҭон, закәытә гаӡароузеи, мшәан, иҟасҵаз… иҟамлоз, нас, сасцәа дахьқәак рҭаазаргьы, дзырԥырымҵзар? Сара аӷьырԥҳәа сгәаахт. Аха сара?.. Ҳҩызцәа?.. Ҳаззегьы зымҩа ҳзынлыжьзеи?..
Абарҭқәа ракәын сзызхәыцуаз егьа мшы аашаргьы.. Абас сшыҟазгьы, сгәыӷрақәа сыцырхыраан аинститут аҭаларазы иаҭахыз ашәҟәқәа реиқәыршәара салагеит.
Ҽнак ҳҩызак ила исаҳаит уахгьы-ҽынгьы сызхыццакуа сыззыԥшыз ажәабжь: Ҷыра лаб иашьа Аҟәа инхо иахь дцазаап аԥышәарақәа лҽырзыҟалҵаразы. Исеиҳәеит Ҵиҵигьы Ростовҟа дышцаз.
Саргьы сықәлеит уи сгәыӷрақәа иргәыцәыз амҩа. Аинститут аҿы арзаҳал аласҵеит. Уа сышнеизҵәҟьа еилыскааит Ҷырагьы афизикеи аматематикеи рфакультет аҿы лышәҟәқәа шалылҵахьаз. Аусқәа уаанӡа ишеицаҳаӡбахьаз еиԥш иаауан. Сыгәҭыхақәагьы маҷк иааиқәтәашәа руит. Амала, абра, Аҟәа, сааи уажәи рыбжьара, џьара, харантәыла акәзаргьы, ҳалаԥшқәа еиқәымшәацызт Ҷыреи сареи.
Хәылԥазык, абиблиотека саадәылҵын, агаҿа саваланы сышнеиуаз, арԥыск ԥҳәызбак лыжәҩа даҵагыланы, акинотеатр шыҟоу, абаҳча иҵаланы ишнеиуаз снархьыԥшит. Ус, иааҵәиын, атеатр амардуан инаҿалеит. Иаалырҟьан аԥҳәызба лышьҭахьҟа даахьаҳәит. – Лара!
«Ҷыра!» ҳәа сыбжьы нарганы, сыҩны сҿынасхарц инақәыскуан еиԥш, илывагылаз арԥыс длыхәаччо акы налеиҳәан, еиманы иныҩналт. Ацашьагьы сақәымшәо, ахынҳәышьагьы сақәымшәо сышгылаз, еибарганы ихыз аԥҭа ӡылачқәа аӡәы аҵықьҳәа дреихсны шьацмала ирыӷӷаны иныҟаиҵазшәа, ахаҽыҳәа ақәыршҩы аҿаанахеит.
Адырҩаҽынгьы сгәы сарҭынчуамызт. Аҩны схы анысзыҩнамк, ақалақь баҳчақәа снарыҵс-аарыҵсуа сышнеиуаз, Ҷыра лҩызаки лареи снархьыԥшит. Уаанӡа дызбар исҳәаша ҳәа еиқәыршәаны исымаз сажәа хьшәашәақәа ааҟәандахан, адгьыл сықәымкьысӡозшәа иаарццакны снарыхьӡеит.
– Уа бзиа шәҳәеит!
– Ух! Сышԥашәеи! Бзиа убааит, Тата! Ара уабаҟаз? – лҳәеит лара сџьашьашәа.
Ус ҳаицәажәо ҳашнеиуаз, лҩызагьы бзиала ҳәа наҳаҳәаны дцеит. Такәаамҭа ҿымҭӡакәа ҳнеиуан. Сара ҩнуҵҟала акы скыдцаланы саман, ак сҳәарц сҭахын, аха сшалагаша сыздыруамызт. Ҷыра, сара шаҟа гәыла сҽылзааигәастәуаз аҟара, иаҳа-иаҳа хьшәашәарак лыҵызбаауан, хәыҷы-хәыҷы, ҳаицәажәара наскьацыԥхьаӡа уажәраанӡа исырҟәандахьаз сажәақәагьы иаҳа аҵәалаҵара ашҟа исцәиасуама сҳәо салагеит.
– Тата, ҳәарада, адырра зегьы ирыцкуп, аха иахьатәи аамҭаз «абӷа» шаҟа ихәарҭоу удыруандаз! – ҿаалҭит лара.
– Ус бгәы изаанагои?
– Сара аԥышәарақәа исҭихьоугьы сзыҭиуаз џьушьома, абра акыр зылшо аӡә саб иашьа диҩызоуп, убри сыԥсы даԥшәмахеит акәымзар, сара арыцҳа исеиԥшума «ҩбақәа» зџьыба иҭаҵаны ицахьоу.
– Сгәанала уи усҟак нҵыра амамзар ҟалап!
– Анҵыра! Анҵыра! Знык аҭалара ауп ҳәа, нас закәыхзеи. Уи инахыстәи…
– Ибҳәо иаанаго бдыруоу?! – сналԥыҩлеит.
– Издыруеит заманалаҵәҟьа!
– Иарбан ибдыруа?!
– ?!
– Иаҳҳәап, убри зыӡбахә бымоу ицхыраарала бҭалт аинститут, аха уи бара бгәанала абзиара бзиуит ҳәа аума ишыбдыруа?
– О, сызҭалан саныҟала, исыздыруам уи иџьабааԥса ахә шысшәара.
– Ҷыра!
– Иууеи?
Убри аамҭазы сназхыԥшылаз лыблақәа, уажәраанӡа избац ракәӡамшәа, тәамбарак нархызбаан, аԥырқьҳәа амца ҩасыхҟьеит.
– Бара бызқәылаз амҩаҿы бхы бақәгәыӷуа быҟазар, нас, иарбану аӡәы ицхыраара бзаҳәо?
– Уи ус баша рылахь иаԥырыркуеит ауп.
– Иарбан рылахь иаԥыраркуа? Адырроу! Мап, ара зынӡаскгьы биашаӡам. Иахьакәзаалакгьы ауаҩы, иидыруала, дзыԥсоу ала ауп ахәшьара ширҭо. Ииашоуп, ауаҩи-ауаҩи еицхыраауазароуп, уи иузымдыруа уҵеиҳәааит, узызхьысҳау уаиааиратә уазыҟаиҵааит, аха ари бара бызҿу ауаҩы иҟаиҵо иаанаго, быԥсҭазаара амҩа иҿаҟәеит ауп. – Нас: – Цәгьа ибзиахарын афильм шәызхәаԥшуаз? – ҿаасҭит,  анахьгьы иатәымкәа арахьгьы иатәымкәа.
– Афильм-ба? Иарбан фильму?
– Иахатәи!
– Иахоу? Иуазҳәада?!
– Абарҭ исызҭоу сыблақәа! – сналагеит сара. – Базхәыцхьоу иҟабҵо… – сгәи сылаӷырӡи неилаҵәан, сажәақәа ааҿахҵәеит.
– Сазхәыцхьеит! – сажәа ааҿахылҵәеит ларгьы.
– Базхәыцхьеит! Ус акәзар, амҩа бзиа бақәшәааит! Амала, бахьымхәааит уашьҭан! – ашырҳәа саақәҵәиаан,  уаҳагьы схьамԥшӡакәа, сҿынасхеит. Такәы снаскьаанӡагьы сгәы ианыруан уи уа дышгылаз.
Ауыха аҵхи сареи ҳшеибарххоз, ашара саԥылеит. Схәыцрақәа сахьрабашьуаз акәхап, скараха сыҟан. Уаҳа сиарҭа сҽааламырхаӡакәа, ашара саҵагыланы сааит аинститут аҿы.
Сҩызцәеи сареи ҳаидгылан ҳшеицәажәоз, машьына ласк ицәҳәҳәаӡаны иаанҿасит агәашә аԥхьа. Зегь уахь инаԥшит. Уи ани и-«Волга» акәын. Аԥхьатәи ашә анаат дааҭыҵит Ҷыра.
Исымариашаны иааиуан: лаб иашьа иԥҳәыс, нас, ани, амашьына аԥсҟы зкыз арԥыс, игалстук ду еилыӷрааӡа. Ианаасывала, шьаҿакгьы дара рахь иныҟасҵеит, ҳалаԥшқәагьы неиқәшәеит. Уи аамҭазы зегьы еиханы ашәахь инеиуан. Уаҳа бла еибабарҭак ааҳмоуӡакәа, ауаа ршыкьбжьы дналаӡит Ҷырагьы…
…Аԥышәара зҭиқәаз, џьоукы лаӷырӡыла рыблақәа кәабаны, џьоукых, гәырӷьаҵәа идәылҵуан. Уажәы-уажә сылаԥш дыҵашәон ани «агалстук ӷра».
Иааимҟьеит ашә! Иахьак сыбла ҭырхаха сыззыԥшыз ашә. – Лара!
Сҭыԥ снахҟьан, сналԥыххалеит. Уи лгәалаҟара маҷын. Иаразнак игәасҭеит. Зынӡаск слымбаӡозшәа лҽеиқәырпата, итәырӷаӷо игылаз ани «агалстук ӷра» ишҟа лҿыналхеит.
– Ҷыра! – сыбжьы налықәсыргеит, аха башаӡа исцәыӡыз акакәын уи сыбжьы. Уи нахыс, иҟаз уамак исгәалашәом, амала, амашьына лас «Волга» алҩа ықәырч иахьнеиуаз сылаԥш нақәшәеит.


* * *
Акатаҳәа ииасны ицон амшқәа, аҵхқәа. Уи аҽны, убри амашьына даманы инықәхәаша ианца инаркны, уаҳа џьара сылаԥш дыҵамшәацызт Ҷыра. Сыҩнуҵҟа агәаӷгареи, агәхьаагареи хаха еиҿагылон. Акызаҵәык издыруаз, лара уаҳа ақыҭарахь дыхнымҳәит…
…Ҽнак аинститут аҩбатәи аихагыла аҿынтәи ашҭа даақәызбааит Ҵиҵи. Аҟаԥыҳәа амардуан слаҿагьежьын снеиԥыххылеит. Аԥсшәа еибаҳҳәеит, ҳааигәыдибаҳәҳәаланы. Исыдиныҳәалеит, идысныҳәалеит аҵараҿы, аԥсҭазаараҿы аманшәаларақәа. Аха сара абырсааҭк игәасҭеит уи сыблақәа рхыԥшылара шицәыуадаҩыз. Иҩашьомызт акы аҳәара шицәыхьанҭаз…
Лара хаҵа дцеит. Диццеит ани «агалстук ӷра».
Шықәсқәак нҭыкәкәа ицеит уиижьҭеи. Ақалақь автобусқәа раагыларҭа аҟны сгылан. Аимара ақыҭахь ицоз автобус ааин иаагылт. Ауаа аҭалара иаҿын. Сынҭалт саргьы.
Ус дааҭалт ԥҳәызбак деишәара-еиҵараха. Лара лоума, мшәан! Сыблақәа рыгәра сзымго слыхәаԥшуан. Лыԥштәы шԥалыхҟьеи, иаразнак дышԥеихәлаҳаи Лара лоуп ззуҳәаша илзынхаз акы заҵәык абанҭ лыблақәа ракәын, аха урҭгьы ҵыӡәӡәаа иҟан. Лара сышгәалҭаз еиԥшҵәҟьа, дахьааҭалаз даанхеит. Исыдтәалаз аӡәы ихы насыдикылан:
– Уара ари шәҩыза илыхьыз уаҳама? – иҳәеит, дшаагәеиҭаз еиԥшҵәҟьа.
– ?!
– Лхаҵеи лареи еилыҵзаап, мчыбжьык аахыс лыҩны дааны дыҟоуп. Иара уаҩы палҳаҭк иакәзаарын, аҩы иҽаршьны даауазаарын, мчыбжьыла дгәарымлаӡакәа аресторанқәеи асасааирҭақәеи дрыҩназаарын. Лара ашәикка, адунеи схы аԥырызгоит ҳәа дшаҿыз дақәыркзаап. Ицан, шәыда-чгада еилырганы, рыӡӷаб дааргеит, – даҿын уи ацәажәара.
Сара автобус асаркьа сахьналаԥшыз аҭашәара иаҿыз амра ашәаԥшь  ҟаԥшьӡа сылаԥш наахеит. Маҷ-маҷ иҿыцәаауан...
Абзиабара ашьҭыбжь слымҳа иҭыҩуан…



ЛаЏ иааԤҬра

– О-о Ҳабашь!
– Ҳаи, ҳаи! Шәнеила, шәнеи!.. Уажәыҵәҟьа сшәыхьӡоит! – ибжьы нарықәиргеит Ҳабашь, аҽы имаҭәарҭрақәа аҽхьынҳәалара дахьаҿыз.
Дыԥхьрыцәӡа иабду дивагьежьуеит Баҭал. Иабду зхы икуа аҵыхәа ицикуеит, насх дкәаӷӡа днаскьаны акәадыр акьахь иахшьу аидарақәа дрыхәаԥшуеит, ак рыдибалахызшәа днеины днарымцклас-аарымцкласуеит. Иахьа дгылеижьҭеи шаҟарантәу сеидроу иабду ишәарыцага шәақь цахацқьала ирыцқьахьоу.
– Аҳы, Баҭал, ҳдәықәҵа,. – Афишьханахә уаҳзылԥха, мҩамш ҳақәҵа! – иҳәан, Ҳабашь  ичамҳатә лабашьа кны иҿынеихеит.
Баҭал ахьышәҭҳәа днеин, рыџьмагәара ачалт гәашә ааиртын:
– Р-рреит, ҳеит! – иҳәан, акаҩҳәа ибжьы нарылаиргеит.
«Акоманда» ҟаҵара иазыԥшызшәа атрым-срымҳәа иааҭибаҳәеит даргьы. Ашьаршәшәара иаҿаланы имццакӡо аҿаанахеит ашьтәа еиқәаҵәа ду Ԥагьа.
Ԥагьа аныҟәашәа Баҭал иԥсахы еиланаҵон дахьахәаԥшуаз, аха иҟаиҵахуаз, уажә ибазма уи ацәаҩа. Иааины иааидгылан алақәа ҭпыжӡа, «ҳцома?» ҳәа аанарго инаихәаԥшит.
– Аҳы, шәдәықәла! – иҳәеит иаргьы, командирк иаҳасабала. Џьмеи-ӡари еихыԥо-еиҵыԥо агәарԥ иқәланы рҿынархеит.
– Мҩамш шәықәлааит, ашьха алԥха шәыманы, шәхы-шәгәы шәақәгәырӷьо, еибгала рахәгьы, уааԥсырагьы шәылбааит… Амшьҭацәгьа имшьҭа зыблит. Алацәгьа ила ҭысҟәиааит, – лҳәан, Баҭал ианду агәашәаҿы даарԥылт, лызнапыкала еирыӡк азна аӡыхь, егьи лнапала маҵәаӡақәак еидкыланы икны.
– Уааишь, с-Баҭал, сызкәыхшоу, сгәыдкылеишь, – лмаҭа даалгәыдылҳәҳәалеит. – Убзиаз! Уабду уицрымшәан…. Уара, исҳәо уаҳауоу? Абри ахәыҷы цқьа уихылаԥшла, амарџьа! – Ҳабашь лыбжьы наиқәлыргеит. «Уҟәышыз, амашәыр алԥха зманы илбааша!» – ианду лажәақәа иаҳауан уи архәара иаҵәахаанӡагьы.
Ана-ара амҩа еихагаларҭақәа рҿы еиԥылон еицышьхыларан иҟаз ауаа.
– Уа рахә шәзыԥшуп!
– Уа еицаҳзыԥшуп!
– Уа абза хашәцалеит!.. – аԥсшәа еибырҳәон. Ус аҳабла агәахьынтәи «О-о-оит, о-о-ит!» ҳәа, радеда ахкы цәыригошәа, аӡәы ибжьы аагеит. Акиҳәа даҽаӡәгьы дҟьеит, инақәырццакынгьы «ахәаҩ-ахәаҩ» ҳәа ахысбжьы налҩит аԥсабара.
Ашьхацамҩаҿы ианнеи, гәыԥҩык рҽқәа, рҽадақәа уҳәа еидараԥсараха иԥшны игылан. Ара иҟан Баҭал иҩызцәагьы: Ҭемыри Сасрыҟәеи.
Амра аҭашәамҭазы ацәҳәыреи аасреи ахьеилалоз дәҳәыԥшк иазкылсит. Араҟа игылан ҟәарч ҩнык ҟаҵаны, ахыб ашыцламшә ақәиааны. Уаха ара иԥхьар акәын.
Ажәҩанҵәҟьагьы ара даҽакалоуп ишубо. Раӡын даҷны еиҿаԥсоушәа, Асар рымҩа ҭӷәыхаа шьхеи-геи ирыбжьгоуп. Амза унапы наргӡаны иаанукылап, шаҟа иааигәоузеи!..
Уаххьашьҭахь ажәытә-аҿатә иалацәажәон, Баҭал дназлаз ахәыҷқәа ӡыӷә-ӡыӷәӡа итәаны, абыргцәа ирҳәо ажәак раҩшәар ҳәа ишәаны, рыԥсы ӡаны иӡырҩуан.
– Абра ҳахьтәоу Лаџ Маланба ҳәа аӡәы ааԥҭрас иман, – иажәа наигӡон Ҳабашь. – Уи дааизар дыхьчан, ирахә иман дықәын, аԥсҭа дҭан. Шьхылан иаԥхьа уаҩ дзышьхыломызт, шьхыҵынгьы сык млеикәа дышьхыҵуамызт.
Сара санихьӡа, Лаџ ихаҵа ӷәӷәамҭа дықәын. Агәамч азы адауы диҩызан. Ԥҳәыск илхылҵыз аӡәы изы игәы мҭрысцызт. Лаџ агыгшәыгҵәҟьа рхы ицәырхьчоит рҳәон дыздыруаз. Изхысҳәаауа, абра ҳҿаԥхьа нырцә Еиҳәа зҭоу ҳәа иашьҭоуп, – инапы нарххо уахь инхьаирԥшит иӡырҩуаз. Ажәытә ашьхацамҩа усынтәи акәын ишыҟаз, иахаану ирдыруеит изакәытә еиҩцәы бааԥсу.
…Шьхылан акәын. Ҽнак Лаџ ирахә иаԥцаны аиҩцәы дҩыбжьалеит. Амш еилахәа-еилыҵуашәа ишыҟаз, аҟәақҳәа иааԥжәан, ақәаршҩы аҿаанахеит. Аԥҭақәа аҵыр-ҵырҳәа амацәыс амца рыцраҵо, адыд аԥсабара рӡыӡо амшымхәла ҟалазшәа, уаԥхьа игылоу думбо иаалашьцеит.
Лаџ ԥсаҭа бзиа еснагь уаҩышәара инаӡоз аастә лаба дук ныҟәигон. Абри аҟара абна дшылаз дылаӡан, аха убри ауаҩ илабеи абҩаштә хәы зхаз иҟамеи рыда абџьар, шамахамзар, иныҟәигомызт.
Ишысҳәаз еиԥш, Еиҳәа зҭоу аиҩцәы дҭаланы ԥыҭк дҩаскьахьан, ирахә аԥхьа иҩеиуаз, еижәылан, арахь шьҭахьҟа рҿаархеит. Наҟ-ааҟ аиҩцәы аганқәа ҩнык агыдра аҟара иҳаракуп. Уахь усгьы цашьа рымамызт. Аҭбаарагьы аҽы аидара шақәу еергьҳәа ибжьысуеит. Арҵәааҳәа дҩарыҵаҳәҳәан, илабагьы аҳауаҿы инымҩаниҵеит. Ҩажәак еихысҳәаалоит, уи убас бжьык ихан, згәызҽанӡамкәа изаҳалак баҩ-баҩы деиҿышәшәарын. Арахә азныказы иҩабжьажьашәа руит, аха ихымхәыцт. Дҟьеит, атрышә дасит, аха уаҳа умԥсит. Ӡари-џьмеи, еибахәаҽуа, еижәыланы лада илҭалеит.
Аԥхьаҵәҟьа гыгшәыгк рыжәлаз џьишьеит, нас ауп агыгшәыг аҵкьыс еицәаз шрыжәлаз ангәеиҭа. Арахә раԥхьаҟа арҩаш рыжәлеит, уи ауп изрырҳаз. Ирҳаз аԥсаса рынкылара ус имариам. Арахь уахьынҳаланы ажәҩан уалақәлартәы икыдҵәаны илеиуеит ақәа. Хазых, ишьҭахьҟа, саџьанқәак рнаҩс, ацаҟьа ҿыцәааны илашьҭуп. Иалҟьазгьы, шә-ԥсык ихазаргьы, ак изынхом, арахә уахь иамырԥарц залшомызт. Ибла ишабоз ииааӡаз ирахә леиқәынҵәа ицон.
Ауаҩытәыҩса иԥсы данақәыԥшлак ауама илшоит, ауама имыӡбои. Иаас лаба надаада шьамхышәара иҩыҳаракны аиҩхаа илыбжьданы, иаргьы саԥыџьҵас ижәҩа наҭаны, даагылеит. Шаҟа аамҭа цазгьы аллаҳ идырп, шьхатәыла усгьы ахәра змоу иеиԥш шәынтә еиҭашәоит, аԥсҭҳәақәа неилаҩры-ааилаҩрын, амрагьы абла-аҿы аахтын, акгьы ҟамлаӡазшәа, иааилгеит. Агантәи саб гәышьеи даҽа џьоуки шҩеиуаз, абар ассирҵәҟьа ахьырбаз: ирахә еилақь, амырхәага ахьрылаԥхоз ауарқь рыхҟьо, аиҩцәы ибжьагылоуп, иара илаба далаԥсны икны, ихдырраҿы цқьа дмааикәа дшыҟаз иҩаидгылеит! – иҳәан, иажәабжь даалгеит Ҳабашь.
– Лаџ аҵыхәтәаны абраҟоуп инарцәы мҩа дахьықәлазгьы, – нациҵеит Махаз, аха уаҳа мҳәакәа уа иҽааникылеит.
– Даду Махаз, уи шыҟалаз атәы нагӡаны иаҳзеиҭашәҳәарауеи! – ҿааиҭит Сасрыҟәа, дҳәыҵәы-ҳәыҵәуа, ажәабжь анагӡара дшахгәаҟуаз мҩашьо.
– Ҳабашь ишәеиҳәааит, – иҳәеит Махаз, дԥышәырччо. – Уи иоуп Кәрыжәаа ирықәло.
– Афы умысааит, уара иацы ухшәазшәа ауп ушцәажәо. Еиҩаагозеи уареи сареи?!
– Еиҩаагозеи, умбои, уара Ас ду аан аҩны ахыбра асы анақәухуаз, сара ақәлага ахац узкыдсыргылон.
– Лаџ, – дналагеит Махаз иажәабжь, – Ҳабашь иҳәан еиԥш, уи иҩыза уаҩеибага дмаҷын. Зны ҭауадк иҩнаҭаҿы чарак ыҟан. Урҭи Лаџрааи агәыбжьааӡара рыбжьан. Изхысҳәаауа, ачараҿы длеит Лаџгьы.
Аҳҭынра ду аҿы иҟамыз дарбану: абжьыуаа, бзыԥаа, самырзаҟанаа… Ҭауади-аамсҭеи рарԥар, рқьаҳиацәеи рышькылкыҩцәеи рывагьежьуа, иаркы-ирцә ҳәа ашәшьырақәа рҿы итәан. Ирымазкуадаз! Нхаҩ ҭыԥҳак гәыԥсшьа ддырныҟәомызт. Ирацлабуа нхаҩ арԥыск дырбар, акы неихьырымҳәар руамызт.
Ачараҿы ар рқәаб дуқәа акәац, абысҭа уҳәа ахьақәгылаз, гәыԥҩык аамсҭа рарԥар рцәазна ыжәны рҽааизырган, анхацәа рыҷкәынцәеи рыӡӷабцәеи ирыгәҭасны амца иаладырԥалон.
Ашьаҵа абаҟаз, дад, усҟан – ажәцәеимаа ашьыгрын иаҩымсуази… Уи зшьаӡамзгьы дубарын.
Аԥырӷы илагылаз ишԥаҟаиҵоз… Уи дара рзы ланарԥшыран, кьатеиԥҵәаран, аамҭагаган. Ари ишаҿыз, Лаџ даарыдгылт. Уи даагәазҭаз руаӡә: – Уара, ари ақыдбажә шәаахишь арахь, цәымса фҩык лықәҳарчып, – иҳәан, ашырҳәа днаидххылан, имахәар лҭарс амцахь длаихеит, аха Лаџ дахьгылазгьы дизмырҵысит.
– Алымҳа ианкы, алымҳа… ашаха иацымныҟәозар! – иҳәахит даҽаӡәгьы, игәарԥхаӡаны дыччо.
Лаџ, дхаҳәыршәыраха, ажәак рыламҵаӡакәа дгылан. Иаҭахымызт рыуа бзиа игәырӷьара еилеихәар. Аха рылаҿимҭӡошәа анырба, еиҳагьы рыԥсахы еибанаркын, руаӡәк дааидгылан: – Кәымжә бзиак ишәуп, иҵырффам акәымзар, – иҳәан ашырҳәа иҟамахьгьы инапы аҿынаирхеит.
– Уаб уиԥазар, угәы иҭоукыз нагӡа! – иҳәан, Лаџ  убри аҩыза бжьык ҩаиқәиргеит, уи имацара иакәым, егьырҭ игылаз зегьы ааиланарӡыӡеит.
Ари еиԥш иақәымгәыӷуаз арԥысгьы, тәамба ԥышәырччарак наиҿықәлан, иҩызцәагьы днарылаԥшит. Уи аамҭазы Алыбеи Аимхаа, ибз аҟәаҟәа абаҩ алоушәа иҿы иҭабылгьо, арыжәтә дарҩшьны дахьгылаз ибжьы ҩаиқәиргеит:
– Аҵыхәа ркьаҿ, аҵыхәа!.. ашьапҟьаҟьажә… иан… 
Ари заҳаз арԥысгьы игәы азхаҵахазар акәхап, ашырҳәа Лаџ икалҭ дназыҭрысит, иҵирффарцы. Амҵасхагьы имаӡакәа, аҟабаӡеиԥш ихы еиҟәхаа длышьҭаҵаны, қәыџьмаҵас ауаа дрылҵәраа иҿынеихеит Лаџ.
Уи акәхеит, ҳәҳәарахеит, ҟаарахеит, ҭауади урҭ рҵыхәакцәеи еибарҵысны, рабџьарқәа ҭԥааны аҟәҟәаҳәа ишьклахысуа иҩаишьҭалеит.
Ҽышьапхыц ахьакуаз акәымкәа, бӷацымкырала ддәықәлеит Лаџ. Аҿыв-сывҳәа ахқәа ивакны ишьҭасуан. Ииулакгьы уаҩ инапы иҽаҿамыршәкәа, Қәламыр аԥшаҳәа дылбааит.
Аӡы данаахықәгыла, ҽаамҭанык еиԥшымкәа аӡба дакуашәа ибо далагеит. Дыблаҟы-блаҵәуа ԥшьынаԥха аӡы иқьышә анӡааикыла, ибз иҵааӡа акы аақәлеит. Шәарӡыӡарак наилсын ашырҳәа данҩаҵҟьа, даагарыгаҽан ахаҳә днадҳалеит. Ижәҩашәаҟьарҭа кылблаа ицон. Ииулакгьы иԥсахәага шҭаз абра ааԥҭра аҟынӡа дааӡеит. Лаџ, џьанаҭ гыларҭас изауша, дызгашаз ҩ-хык иҟәаҟәа ишалазгьы, бахә-ҿыхә дырҿысны,   ирахә   рҟынӡа   дааит… – иажәабжь   аахиркәшеит    Махаз. – С-бабараа, – инапы наирххан, – абни аӡыхь иахагылоу аџь ду ашьап аҿоуп ибаҩ анышә иахьамадоу Лаџ. – Зегьы уахь инхьаԥшит.
Жәаҩы-уаа рнапы акәымшо идоумыжьхаха игылан уи аҵла. Ааха ӷәӷәаны ишаиухьоу мҩашьо, еиқәмыҟәмындра мацараха иҟан, иара, аха ахыцәқәаҿ иџар-џаруа аҟата ахагылан.
– Ааи, дад, шәара шәхәыҷқәоуп, аха мыҟәмабарас иҟоу зегьы зыхганы, аԥсҭазаара лаша шәзаазгаз шәабацәа ишәзалырхыз амҩа шәмырӡын. Шәара шәоуп иахьатәи ҳаамҭа иаԥшәмацәоу, ахажәаара шәоуааит… Аҳы, шьҭа ҳахқәа нықәҳҵа-аақәаҳҵап, уаҵәы амҩахара ҳзыԥшуп!





























АповестҚӘА


АблаҚәа ирхыу ашәшьы

Ацқьаҭыԥ

Амра жәхьанеиԥш иҩеихьан. Аԥсабара акәа-амаӷра еимдо ирҭаланы, ирчыхә-чыхәуа, игәыҟаҵагаха ирылан амрахәага хаа. Зҽеиҵых ашьацра илаиоу абжьас еиԥш, еилыбзаауа, нахьхьи алаԥшҳәааҿы ажәҩан иадубалон ашьхақәа. Убарҭ ашьхақәеи агеи рыбжьара мақьаҵас, ишәыгәӡа, инашьҭу ахәада аӡамҩа, жәытә шәахсҭаны ианхалазшәа, илакьы-лакьуа иалданы иҩагоу амҩахәасҭа даныланы дҩеиуан Уи. Зегьы реиҳа ихьанҭаз аиа ашьҭыхра иара ила иалагазшәа акәын деиҵаӷәӷәа дышҩеиуаз. Қәаршҩы шьҭыбжьҵас лбаантә ихаҩлон арҩаш абжьы. Аиҩхаа зегьы, макьанагьы цқьа амра ахьҭамԥхоз аҟынтәи, ҭаца касҵас ишәыр-шәыруа аҳауа иалакнаҳан иахылҵуаз ахылҩаԥсылҩа.
Деишәара-еиҵараха, иԥсеивгара ицәыуадаҩны, дааҭгылеит. Иаҳа-иаҳа иқәыӷәӷәоит, иԥсҭазаара амҩа зегьы аҿы, еидараха дызҵаз амш хьанҭақәа. Акырҵ-кырҵҳәа, акәаш ҭызфаауа ацыц абжьеиԥш, урҭ рыбжьгьы иаҳауазшәа игәы иабон. Имч каԥсаӡо даналага ашьшьыҳәа иҽнаужьны, нада-аада ишьҭаз хаҳәк иҽнықәикит. «Иараби, ишԥакьакьоу хаҳәы ҟадыџь, – ааиӡбеит гәаныла, – ак аасыламӡаӡо, зынӡаск сҵаӷахаӡама ахәаӡ аҵалааитеи».
Абыржәы дызқәгылоу адгьыли уи аԥсабареи акыр ааҵуеит дырцәыӡны дыҟазижьҭеи. Уиаахыс ииз ауааԥсыра рықәра хаҭәаахьеит, иҭышәынтәалахьеит. Иԥсы ҭаны даҽазныкгьы абраҟа ишьапы ықәиргылоит ҳәагьы дыҟамызт, аха еснагь иԥхыӡ иалаз, ихәыҷра агара ашьҭыбжь зныҩуаз, дызҟәыкәкәааны дыҟаз иԥсадгьыл ишьапы анықәиргыла, ирацәоуп изцәырҵыз ихьаақәа.
Дахьтәаз имаха-ишьаха дысхауа ианалага, дҩагылан, иҿынаихеит. Уажәы-уажәы иԥсы акуан. Ихәламшәа абжьы хьыр-вырӡа илымҳа ианҭаслакь, игәаҵанӡа иҭыԥсаауан. Уи изеиԥшымызт лассы-лассы иааизцәырҵуаз аимҳәара. Уик аԥсгәы даакылнамхкәа иҟәаҵуамызт, сахәаҽуама иҳәо аҟынӡа днанагон… Аха даагыломызт, игәы ихон, убрахь, убри амҩахәасҭа ахьцоз ахь. Аҩада ахәада азқәахь…
«Уаршәы иҳәымҩа изхалаз дбыргзар, дааҷкәынахоит» рҳәон ажәытәангьы. Убасҟак ишьацәԥыдаран иара.
Шьыбжьаарамԥын еиԥш инеихьан, Алмас Уаршәы иҳәымҩа даныҩхалоз. Такәаамҭа, иблахаҵ еилагьежьуа, дахьынхалаз дгылан.
Нырцә аҳаҩара иаҿысны иааиуа аԥшалас хьшәашәа маҷк иԥсы ааивнагеит. Наҟ-ааҟ зегьы инапсыргәыҵа ианушәа акәын арантәи ишибарҭаз. Аԥсабара иахылҵуаз ашьҭыбжь хаа ақырбыҷ изаҩызаха, ибажәхахьаз игәы дырԥсаҳәар рҭахыушәа, ихааҷкәакәараӡа инаидлеит. Ана-ара, аҭаҭынжәга ахәҵәқәа ирҭыҵуазшәа, аҩнқәа ирхылҵуаз алҩа аҽеиҵых аҳауа илалон. Уарла-шәарла, џьара-џьарантә иааҩуан арбаӷь ҿыҭыбжьқәак, згәы ҿыӷьуаз лақәакгьы ҟрым-ҿрымуашәа ишуан.
Шаҟа иҭахызеи абыржәы игәазхара, абри аҳауа цқьа, аҳауа ҿаца-ҿыхаа далачарц, аха аимҳәа мыжда иауамызт.
Маҷ-маҷ рҽеидкыло, еицырхашьшьы иара ишҟа иааиуан ихигахьоу аамҭақәа зегьы иаарыцрымҵӡакәа, игәыԥҵәагаха ирцрыхоз, ихшыбаҩ зегьы аҟәара ахахә шыра еиԥшха, ихԥшша иҟазҵахьаз урҭ амш хаҳәраҳатәқәа. «Рацәа спара гәаҭаны шәааиуеит» иҳәашашәа, ибла гәиаҵәақәа рҵаулара иаҳа-иаҳа наҟ инахарахон, урҭ ирхылон гәаԥсахеибакрак. Насх гәыԥшаа-хыԥшаарак. Уаҟа дахьыҩхалаз гәарԥ ҭыԥк иаҟараны дҳәыԥш ҟьаҟьаран ишьҭан. Аҩадахьтәи аганахь ала жәытә ҵангәарак авсны ицон. Уи мшаҽны ианеиқәырҵаз еиԥш, излеибадыркыз акьыр еиқәҟаца иакын. Амала, мчымхарала иамԥырҽыз хаҳәқәак ана-ара икажьын, ашыцламшә рықәиааны.
… Аҵых лашьца иашәахьоу аныҟәаҩ, дшымгәыӷӡо лашарак дналаԥшыр еиԥш, дааҟалеит Алмас, абри адәхәыҷы даннықәла. Адәагәҭаны имахәажә-шьахәажәха иқәгылаз ахьаца-ҵлахьы иҿынеихеит. Ишьаҿақәа реихгара шицәыуадаҩызгьы ак ихозшәа ибон убрахь. Шаҟа днаскьоз аҟара иҿыцҳҳараӡа игәалашәарақәа рҿы ицәырҵуа иалагеит хараӡа иаҩсхьоу сахьақәак…
«…Ахәаҭаҳәа абҩатә қәаб ду акәац жәуа иҭаны, ачхьынџь ала амца иахакнаҳан. Уи ақәаб аӡара ҭырфаҷара амца абз цәхаԥшь акәырҵәиаашо иарбзон. Анаҩсан аԥсыӡ ҭоԥреиԥш еихҵәраауа амҿтәы саара ду ианын ачахәажәақәа жәны. Ахьаца азааигәара игылаз ашәымкьаҭ аҟны иххаӡа иаркын ҩнаҭала рыцыԥхьаӡа ацәа-цәашьқәа…» Абри аҭыԥ иабацәа, урҭ рабацәа рныҳәарҭа акәын Ацқьаҭыԥ ахьӡын иара. Абарҭқәа зегьы, абыржәы Алмас игәалашәараҿы иҿыхаз асахьақәа, издырхынҳәуан ихәыҷра ҳалал ашықәсқәа.
Алмас усҟан дхәыҷын, аха ибзианы игәалашәоит. Абри аҭыԥ ныҳәарҭас ишырзалхыз еиԥш, иара аныҳәагатәгьы иаман ахатәы амш, амза, ашықәс.
Убарҭ арыцхәқәа рааира гәырӷьарак ацын аҭаацәара рзын. Аиқәгәамҵра ҟаломызт, аибашәира ҟаломызт. Уи амш аҽны аиҳабацәа рхарԥ ҟәашқәа ркабақәа ирыҵыԥшуа, раҳәызба хәышқәеи, рыхҭырԥақәеи, реихымцаҭрақәеи зыдҳәалаз раатә маҟақәа рӡарақәа ҭырфаҷа ирықәҵаны, еизарак ахь анҭыҵра рҽаздырхиозшәа рҽеилаҳәа-рҽеилаца иаагылон. Аҳәсақәа ракәзар, касышла рыхқәа ҵаркуан.
Аныҳәагатә иахныҳәоз хԥаны еимҿаԥаз ирасатә-ҵәы ашьтәа агәы, агәаҵәа нахаҵаны рҿаԥхьа днагылон. Уи дналагон еихышәшәа-еихышәшәо зхатәы еиҿартәышьа змаз, бызшәа хаала ихыркыз ажәеиқәшәарала «хыхь иҟоу» иашьапкра. «Гәаҵәа хәыҷы ыҟам, гәаҵәа ду ыҟам, ухьышьыргәыҵа сакәыхшоуп, абарҭ ирылшоз ала аныҳәагатә ҟарҵеит. Аԥхьа абзара усырбоит, уажәы агәаҵәа усырбоит. Аԥхьаҟагьы улыԥха-угәыԥха рыманы иҟалозар, еиҳау рылдыршоит» ҳәа иажәа аахиркәшон аҵыхәтәаны. Алмас абарҭқәа изцәырзгаз, адәагәҭа иқәгылаз аҵла заҵәы, илаԥш иныҵигеит.
Ахәлара зыхьӡаз мҩасҩык аҵых алаихигарц амца адеиқәиҵалазар акәхап, аҩнуҵҟа «арҳәарах» зегьы рацәа ҷышәшәыраха иҭыблааны иҟан. Убри аныҳәара амш аҽны ада ахәыҷқәа абрахь хәмарра ҳәа иаарышьҭуамызт, иҵасым ҳәа иԥхьаӡаны. Уи амш азы иаахәлаанӡа ихәмаруан, ишәаҳәон. Убасҟан иссирха ихигоз ихәыҷра аамҭа ашьҭа дхыланы иҿынеихеит Алмас. Аҳаҷаҳәа иааигәалашәеит адәҳәыԥш анаӡараҿы иҵыҵуаз аӡыхь. Ашырҳәа уахь иҿынаихеит. «Сшубац сыҟоуп макьана» ҳәа иазҳәашаз абри акызаҵәыкоуп иахьа макьаназ абраҟа иибахьоугьы. Ақаруа еимхәыц хәыҷқәа арахәыцпа иаханаԥсошәа ахьхьа-хьхьаҳәа ацәқәырԥа хәыҷқәа «рцәажәо» ҩ-хаҳәык рыбжьара ибжьыхәраа иаауан иара. Днеиҳәҭҟәыҟәлан иуаԥсҵәы нӡааикылеит. Убри аамҭазы илаԥш нақәшәеит, ивараҿыҵәҟьа, ажәытә хаҳә еиқәҵараҟны зҽырқьақьаны амра ицәиалаз амаҭ. Адыԥҳәа ицәа ҩаихԥазшәагьы ибеит азнык азы. Ихәы-ижьы еиларгыло, иҵааршәыраха, изқәа акы ҩкыдлеит. Егьыгь, дшаабаз еиԥшҵәҟьа, шаха хаҿраҵас аҽааилнарҵәраан, ах-паҟьа ҵәырмаԥсӡа, абз еимҿаԥа ыркәат-кәато ихәаԥшра иалагеит. «Абна илӡааша, анцәа ицәымӷхаша, уабаанагеи ара», – иҳәан, дҟәынд-ҟәындуа иагәыдсҵарызеи ҳәагьы аӡыхь ахықә ааимидеит лаԥшыла. Уааи ухаҵазар, рҳәозшәа игәы инаҭон абла кылгьежь хәыҷқәа цырцыруа дахьырхыԥшылоз. Ашырҳәа днышьҭасын иааимԥыхьашәаз акы аашьҭиԥаан, аха иибаз, лаԥшҵашәараны иныҵаба ицазшәа, иҟаӡамызт.
– Анышә уамандаз, шҳамла иҭәу ахәымга, – иҳәан, ахаҳәырҟәара блала иааимидеит. Анаҩсшәа ахаҳәқәа рыбжьара рыбжьалара иаҿын. Уаанӡа аарла зшьапқәа еиҭаргоз ауаҩы, арԥыс еибагаҵас днеиҭаԥан амаҭ аҵыхәа днамҵасит. Ирҭрысны длахеит, аха аразинеиԥш маҷк иааиҵыҵит акәымзар, шьҭахьҟа изаамгеит. Аҵааршәы еиԥш, ихьшәашәаӡа иахьикыз ахәымгашьара иоуазгьы агәхьаа мкӡакәа, еиларӷәӷәа икны, деиҭалахеит. Иҵырҵыруа шьҭыбжьык нахылҵын, абӷашшара ааиҩиҵәеит. Иԥаҭԥаҭуа иааимпыҵахаз ахҵәаха наҟ инкаижьын «ххит» ҳәа ижьцәа ааизганы днақәыжьцәеит. Еикәаҳәы-еикәаҵәиуан аԥҵәаха ахьышьҭаз, наҟ азыбжак ахьхәыҵахазынтәи ашьеиқәаҵәа цәыкәбар-цәыкәбар ҵаҟа ахаҳә шкәакәа иақәҭәон.
Алмас абри амаҭ аԥҵәаха дахьахәаԥшуаз, ихшыбаҩ баҩ-баҩы еиҿнаршәшәартәы еиԥш, илымҳа ҭнашьаауа иалагеит усҟан иара идунеи-лаша аԥҭақәа ахазырԥаз ахҭыс…
… Дҵәаа-ҵәаауан, аҵыхәтәаны акәны аԥсабара, лгәаҟ бжьы ықәыҩуан, зцәа-зжьы далҵыз, иан, – игыәӷырҭа заҵәы лҭаҳәҳәара иахьаҿыз. Амцашоура иаргәашахьаз аԥҳәыс рыцҳа, лысаби инапы лымҟәыҵраԥсны илкын. Зымч злыӡаахьаз лыблақәа рзаа-рзаа ихылтуан. Урҭ, ахаара шрыхбалахьазгьы, рҽеизыркәкәаны иара ихәаԥшуан. Ахәаԥштәы аазхәахьаз лхы-лҿы иаҳа-иаҳа ахиқәарахара ианалага, иаҳагьы илырӷәӷәеит инапы ахьылкыз. Уи ала илҭахызар акәхарын лгәы аԥхара, лыразра, лымшра зегьы иара изынлыжьырц. Ахәшҭаарагәы еиԥш, ихыԥшшахьаз лқьышәқәа аҟыҿыҳәа дрыцҳауан. Илыкәша илхагылаз агәыцхәцәа, агәылацәа џьоукгьы иныҵакны иҵәыуон. Нас, иара, мчыла лнапы даампыҵырхын, адәахьы дрыманы рҿынархеит. Ашәхымс аҿы инеихьан еиԥш, уаҳа имаҳашаз иан лыԥсхыҵымҭазтәи «амаҭ сырфеит» ҳәа лыҵәаабжьы ауада иныҩныҩит…
Абас дшыҩныҵәаашоз лынарцәымҩа днықәлеит иан – игәыӷырҭа заҵәы. Уаанӡа амашәыр иамҭахәхахьаз иаб, ивараҿы днаганы, днаиварҵеит. Нкыдыгәгәала-нкыдӡыла ҳәа, деибакәеибаха адәы даақәхеит иаргьы…
…Абарҭ ахәыцрақәа дҳәынҷаны дышрымаз акәымкәа, илымҳа иааҭасит ашәак хааӡа. Ихы дааҩахан, иабыкәушь ҳәа дааӡырҩит. Иҵӡозеи абас аԥсыуашәак илымҳа иҭамсижьҭеи. Дахьыӡырҩлакгьы ашәаҳәабжьы гозшәа игәы инаҭон. Ус илаԥш нарықәшәеит, лбаа архаҿы ашьалҭа иаҵәара еиԥш ишьҭаз, ачаирҭа еиужьраҿы ихыз ачаиҿыхцәа.
«Анцәа иџьшьоуп, дадраа, ари насыԥ думи – угәы алаҟаны уус уанахагылоу…. Ишԥазҳаи уҳәарауазеи… усҟан адгьыл иқәҳәҳәаӡомызт, ҿыц ианыларҵаз аламҭалазы акәын… Еҳ-ҳ, анаџьалбеит… Ишәҳәала, дад, ишәҳәала… Ҳашԥеибыҭақәоушь ҳарҭ ауаатәыҩса уҳәарауазеи, ашәа еицаҳҳәоит ҳара, нас,  ҳаибаҭиуеит ҳара, зны ҳаибадыруеит, ҳара даҽазны ҳаиԥырҵуеит ҳара… Абри адунеи ҭбаа дуӡӡа ҳазымкуа иаҳцәыҭшәацәахеит. Ахәырма маҭәахә злоу аџьмаҭра иҭакыу аџьмақәа атәыҩа еибаргоит ҳәа акы рҳәалоит еиԥш, ҷан-ҷаны ҳаибакны ҳалақәа ааҭибахуеит, ҩымш адәы ҳақәнаҵгьы. Ԥылгды хәдыраҵас ихырҟәҿаа иаҳзыфара џьаҳшьоит адунеи. Ус ҳгәыӷрақәа ҳшыржьо-шыржьо акәымкәа, ҳгәы инықәҳахуеит анышәаӡа. Иахьа акәу, уаҵәы акәу ҳаздыруам акәымзар, зегьы убрахь ауп ҳхы ахьхо: ақьиагьы, аԥсахыҩгьы, ауаҩыламысгьы, амаҳагьагьы, аӷаргьы, абеиагьы. Амала, убрахь иҟоу знык иадамзаргьы, ус сынцәыҵыԥшшәа акәзаргьы, избазшәа сыҟандаз. Изеиԥшра уаахазеишь уахь ианнанага? Аха, уи сҳәеит ҳәа, арантәи иргаз рҟазшьа акәхап уаҟагьы ирымоу. Ауаҩытәыҩса, егьырҭ ԥсы зхоу раасҭа дшәарҭахарц даналага, дызлашәарҭоу, знык иҵигаз иҟазшьа бааԥс аԥсахра даараӡа ицәыуадаҩуп… Сызлақәоу закәызеи, мшәан, «уахь» ҳәа акрыҟандаз уи изҳәаз раԥхьагьы уаҩ дызцарымызт» ҳәа игәы дынҭацәажәан, ԥышәырччаракгьы неиҿықәлеит.
Шьыбжьы агәы ихалахьаз амра, акәтаӷь нцәуршәлар иаӡып ааугәахәрын. Алмас дышиашаз адәҳәыԥш ааихиҵәан иҿынеихеит.

Аа-ҵла

Нырцә-аарцә еиқәыԥшуаз ахәадақәа руак аҟынтәи даҽакахьы унеирц азы аӡыгәҭа зегьы уахыкәшаны уцар акәын, мамзаргьы Ҵәаҳәыркыра абахә уҽкнаҳан улбаар акәын. Убри аҟынтәи нырцә-аарцә инхоз ауаагьы анеибабоз аиҳа ианеибамбоз еиҳан. Ианеибабалакгьы харантәи сасдахьк дызҭааз иеиԥш еибаԥхьаӡаны, пату рықәибаҵон. Ишнеи-шнеиуаз, ацәгьеи-абзиеи раан қыҭак еицатәӡамшәа ашәаџьҳәаҩ, ма ачараҳәаҩы дҽыжәҵаны дрыбжьарҵо иалагеит.
Ауаҩи-ауаҩи рыбжьара агәеибабылра зырҿыхо аибабароуп. Абраҟагьы абарҭ аҩ-хәадак ирықәынхоз ауааԥсыра лассы-лассы изеибамбо ианалага ауп абасеиԥшқәа рыхьуа ианалагагьы.
Аԥхьаҵәҟьа иара ида аӡәгьы дныҟәомызт абри амҩахәасҭала. Уи, иааимариашаны ахәадақәа уаларыбжьысуан. Уи ала аарцәынтәи, ддәықәымлац шуҳәоз, нырцә днаӡон, нырцәынтәи, ддәықәымлац шуҳәоз аарцәҟа дааӡон.
Ус-ус, ари Алмас имҩахәасҭа аҿцааҩцәа аиуа иалагеит. Абри амҩа иабзоураны нырцәааи-аарцәааи амцеимдареи ашылаԥсахреи рыбжьалеит.
Убри амҩахәасҭа ихы ақәкны ддәықәлеит абыржәгьы Алмас. Аха иҟамызт, усҟан мра уқәмырԥхаӡакәа ашәшьыра уҵакны узгоз, ашәаԥыџьаԥра. Иҿаԥхьа ишьҭан хаҳәла ичаԥаз амҩаду. Ахәышҭаара агәаҟнеиԥш ижәпаҳаҳараӡа асаба аныжьлан. Зны-зынлагьы ԥшашәышәык анаслак, иҩышьҭыхны еиларгьежьуа иаманы аҿаанахон.
Абраҟа ӡынгьы-ԥхынгьы инеибеиԥшны аӡбаарақәа аман. Акамбашьқәа рызқәаҭыԥқәа иахьабалак, ашьхымӡа алхарақәа реиԥш, игәаҩа-гәаҩаӡа ианын. Камбашьтәара ҳәагьы иашьҭан. Уажәы акамбашь ахьҭатәаша акәым, алааԥса иажәша аӡы зҭатәоу ҽышьҭакгьы убашам. Алмас дышнеиуаз ашоура изымчҳаӡо даналага, мра ҟадыџь, арахь илаҟәӡама ҳәа иҿаԥхьа амҩа инымҩахыҵшәа зхала заҵәык игылаз аҵла ашәшьырахьы иҿынаихеит. Ашәшьыра данааҵагыла иаҳа иԥсы ааивигеит. Амҩа аганқәа рҟны мчымхарала иҵырхыз аҵлақәа, адоумыжьха инацәкьарақәа реиԥш ихахаӡа, рдац-хҩаақәа ажәҩан ахь ирханы икажьын. «Ранаџьалбеит, иага ргәаҵәа жәпоуп абасеиԥш аԥсабара рыцҳашьарада иазныҟәаз ауаа. Рҿы зцәажәом ҳәа аума ас изхыршьааз, мамзаргьы дара еиҳа мчыла ишаиааиуаз аадырԥшырц рҭахызу?! Усами ишеибаркыу џьоукы рдунеи. Ацәгьагьы абзиагьы неибаркны реибаргара иаҳа ирзымариоуп. Ҳаит, абааԥсы, ҳаӷоу рашҭа дҭаԥсааит, – ихы дацәажәауа, дааҟәынд-ҟәындит Алмас. – Ажәытәан ажәаны ирҳәон, ауасҭа бзиа абна дылалар ашәаԥыџьаԥ гәырӷьоит, ауасҭа бааԥсы еихаԥсыхәда абна дылаларгьы ашәаԥыџьаԥ гәырӡыӡоит ҳәа… Асеиԥш убахьоума?!». Уара араҟа узлаанрыжьзеи ҳәа, ихы ҩышьҭыхны дызҵагылаз аҵла дҩаҵаԥшит. Убасҟан ауп иангәеиҭа дызҵагылаз изакәытә ҵлаз. Аурыла рацәак аҩада аҽышьҭымхкәа, махә-шьахәла аҽырҭбааны, ауапа иаҵәа иҭашьшьы ихагылан аа-ҵла.
– Ара уабаанагеи?! – иҳәеит, дызқәымгәыӷӡоз идырки иареи џьара еиқәшәазшәа, иџьашьауа. Иҩнапыкгьы накәиршан иааигәыдиҳәҳәалеит. Ацәамԥара еиԥхьишьшьаауан акраамҭа. – Усҟангьы шәыжәла маҷын, уажә шәзеиԥшрозеишь?.. – инаҩсҟа абахә ашьапахьы инапы нарханы ажәабжьк азеиҭеиҳәошәа дналагеит. – Абни аҟәаԥа-ҿаԥара зегьы кыдырҭәааны шәара шәыла ихҟьан, дад, шәара шәакәӡан иқәиааӡоз. Шәыхьыӡгьы ахымзи, «Аара» ҳәа иашьҭан… Уажәы… Уара уахьыҟоугьы бзиами, дадхеит, уеиқәхагәышьозар аринахыс…. – Абас, абри аа-ҵла ихы аншьалан дацәажәауа дамҵагылан Алмас ҳамҭакы. Аха, аамҭа шынаскьацәоз аниба, уажәы-уажәы дахьыԥшны дшахәаԥшуаз, игәы шазхьаауаз даԥырҵны иҿынаихеит.
Амра акыр инхыҳәҳәахьан. Ишьамхқәа, уаҳа уҳазгагәышьом, абранӡа уахьаагазгьы иҭабуп ҳәа ҳауҳәар ухәҭоуп рҳәазшәа, иааиҵӡааӡаны акәын дышнеиуаз Алмас. Аха игәы иханы дагон убрахь, игәыӷрақәа зегьы зхылҿиаауаз ацәашь хәыҷы еиԥш, икәииӡа зцәаара ибоз, дызхьырԥшны дызгоз акахьы. Уажәы-уажәы дакуан аимҳәара. Иаҳа-иаҳа игәы кыдыԥшшо далагеит, амра иқәшыцыԥхьаӡа. «Ахәыӡ аҵалааитеи, дцәымсажәха адәы дықәзар аҵкыс наҟ даԥырсхып ҳәа аума абри амрагьы изықәнакыз», – иҳәон гәаныла. Акыраамҭа иԥсы ихәлаханы, ихәда адашқәа еибархханы, аԥсгәы дкылнахуан аимҳәа. Ҳамҭакы ус даагылон, нас амарсеиԥш, иеиқәа анапқәа ирҭагылаз ишьаргәацә пақәа наиҵакшо, иҿынаихон.
Дызныз амҩаду архәараҿы даннеи, дышиашаз дымцакәа, иармарахьала днымҩахыҵын, ашьашәырҳампал еиԥш илгәыгәӡа иҟаз марда хәыҷык дҩыхәнеит. Аҩсҭаа ихазы деилаҳарын, убас иԥшӡан убри аҭыԥ. Алмас дахьыҩхалаз дааҭгылан, аҭҳара-аҭҳараҳәа еисуаз игәы хәыҷык аҟара дааԥеиԥшит. Нас иблақәа ичабрала иааирыцқьан, дахьгылаз даанаԥшы-ааԥшит. Инаҩсшәа аҽабаа аҟәартәрақәа реиԥш, адгьыл ҭаҩаҿараны иахьыҟаз илаԥш надирхалан, дгәыԥшаа-хыԥшаауа уахь иҿынаихеит.
Иҭашәашәа-ҭашәашәаӡа адгьыл зышьҭра аныз ҳаҭгәынқәан. Абра анышә иамадан иани иаби. Урҭ ирхиааны иҟаз аҳәира неимыҭха-ааимыҭханы зӷәаасақәа звабаахьаз ҩ-ҳаҭгәынк днархагылеит.
– Саҭашәымҵан, сани саби! – иҳәеит, ибжьы қыџь-қыџьуа. – Саҭашәымҵан, абрысҟаамҭа шәгәыгәҭажьны шәахьсымаз азы. Шәыԥсы акрамчгәышьазар, гәыбӷан снамҭааит. Саҭоумҵан, саб, уара уахӡыӡаауа исзаурсыз уҵәҩаншьап ахьсзымхьчаз. Сара сразҟы уаҳа егьаламзар акәхарын. Гәнаҳа ыҟазар – ирзымгароуп зымшала, абасеиԥш, шәаргьы саргьы ҳаихҟьа-еиԥҟьа ҳҟалаз. Аԥсцәаҳа егьзҿамшәаша, изҳаимраӡазеи аибааӡара, шәара шәеибганы шәсымазҭгьы усгьы сыхьӡомызт. Егьа скыднаҟьазаргьы, уи ахыԥша бааԥс… – даҿын аҳаҭгәынқәа рахь ихы рханы ацәажәара, – абра шәывараҿы нышәнапыс исоурц сылахь ианызаарын. Уажәшьҭа сыԥсыргьы ԥсроума, зыԥсаҭа иаԥшуа аӡәы анышә сышԥамеимдари шәара шәҟны… – илаӷырӡқәа имаӷрала иааирыцқьан, аҭаҭын аацәыриган амца наркны ҩынтәҟа днаҿыхан инаганы аҳаҭгәынқәа рханы иарсыз ахаҳә-шәыгә инықәиҵеит. Дахьынӡазынаӡааӡоз араси амҵырбӷьи ныҵх-ааҵыхқәаны иааирыцқьашәагьы иуит. Ҳамҭакы ус аҭынчра иҽамаданы дтәан, нас дҩагылан аҳандакь иамаз ашәшьырахь иҿынаихеит. Убасҟан ауп илаԥш ианааҵашәа раӡынԥштәыла ишәны, еихацала иҭахкааз нышәынҭрақәак инаҩсшәа ишыҟаз. Изтәыдашь, аԥсы ихьӡума абри еиԥш азқәаҭыԥ зауз игәахәуа уахь иҿынаихеит.
Аихымца еихьушьыр аҽыԥҳәа амца акратәы ишын аҳауа.
Аихатә гәара данаадгыла, лаԥшыла иааимидеит аҩнуҵҟа. Цементла иҭачаԥаны абраҟагьы ҩ-ӷәаасак еиван. Иахьырзеиԥшыз рхаҟны напҟазала ицәны, мармалташь хаҳәык ахы ԥшьҟны ицәҩабжь-цхәеиқәараӡа ирхагылан. Агәҭаны ихыгьежьааӡа аџьоуҳар аҿыкәыршаны хаҵаки ԥҳәыски еидыртәалан рпатреҭ ҭасаны иҟан. Ара дахьгылазынтәи урҭ зусҭцәақәаз еилырганы избомызт аҟнытә, аихатә гәашә хәыҷы  алыкә нылыршәаны, уахь дынҭалеит. Шьаҿақәак ахьныҟаиҵаз дадырсызшәа дааҭгылеит, ицәагьы дааҭаӡыӡеит.
Ицәоу ирҿыхар ҳәа дшәозшәа, ашьшьыҳәа днеины днархагылеит.
– Шәахраҭ бзиахааит! – иҳәеит уи, иҽааларҟәынгьы рыгәқәа инапы нарықәишьын, – шәара ахәашақәа, шәыԥсы ахьынӡаҭаз адунеи зегьы аӷәра ахаҵаны шәнапы иадыркызшәа ишәыԥхьаӡон, шәымԥсӡарыз џьышәшьон… Ауаа рҷан аимҵәаразы шәҽырцҳафырны шәгылан, аха… – дырҩегьых иҭаҭын аацәыриган, акы амца наркны аӷәаасақәа руак ахы инықәиҵеит, аха нас ауп даназхәыц, ахаҵеи аԥҳәыси анеиваржуа, ахаҵа иармарахь ала шакәу аԥҳәыс дышиваржуа. Иҭаҭын неиҭаганы: – Аа, бысҭ, Хьыса, бах аҭаҭын. Бара ианакәызаалакгьы аҵәаԥшь иаҩызоу аҭаҭын сымоуп ҳәа бахыҽхәалон, – инаган уи  лӷәааса ахы инықәиҵеит. – Усҟан шьапҿаршә сышәҭон шәҩыџьагьы шәҽеидкыланы, аха ишыжәбо еиԥш, сшыҟазаалакгьы иахьагьы сыԥсы ҭоуп, аиба икәакәар былуам ҳәа, – ашьшьыҳәа атәарҭа лаҟә днықәтәеит; – «Дуаӷажәлазаргьы ауаҩытәыҩса дыԥсындаз умҳәан» рҳәоит, саҭашәымҵан. Аԥсҭазаара акырӡа саргәамҵхьеит, уи ауп иҟалаз… Аха, ус сҳәеит ҳәа, шәара иӡбаны исзыжәуз ауп, зегь… – апатреҭқәа рҟынтәи дызхыԥшылоз аблақәа икәымӷны илакьакьошәа ибо далагеит. Иашаҵәҟьангьы иагьилакьакьон, идырмжьыжькуан иԥсҭазаара хыфаа-ҿыфаааны иҟазҵахьаз «ахьаа бааԥсы».
Аԥхьаҵәыҟьа иҟәата-ԥсаташәа иааҟалаз игәгьы, аԥхныга еиԥш иҟацаӡа, аибарчра иалагеит. Иҩнуҵҟа ахәараҳәа еилашуан акы. Еиланаршуан ԥша змыҭәҳәоз, ӡы иазмырцәоз мцакы.
Акырынтә аҷыҷмаса реиԥш иқәпапахьаз, аха иҽзимҭацыз ахәыцрақәа ишәҭахыу сзыжәуы иҳәашашәа иҽрымадан агәалашәара ҵаула-хьшәашәақәа дыргәылаланы иҿынеихеит.
…Амаҭаԥшь, бырфын шахаҵас, илырлакьҭартә еиԥш аблақәа зханы амармалташь хаҳә  иалԥшны ихәаԥшуаз аԥҳәыс Алмас иан лаҳәшьа гәакьа лакәын, Хьыса лыхьӡын. Аԥсықымқымреи, ацәгьацәыԥхамшьареи рыла каҷбеиҵас еиларҷабны еибыҭоу аблақәа зханы, уажәы абра илыважу ахаҵа, Беса, диццаанӡа, дызмаз Кьаӷәса ихьӡын. Кьаӷәса, ардәынеиԥш иҟәиҭ-шәиҭуа, уаҩы диԥырхагамкәа, зхатә џьабаала иаарыхны крызфоз, инхоз-инҵуаз, аӡы ахьышьҭрахь ихынҳәуеит уҳәар, агәра згоз, ҩбара зламыз нхаҩ ҭынчк иакәын.
Беса ари ақыҭа иааӡаз, иалиааз аӡәы иакәмызт. Уи ара ақыҭа дшаланагалаз атәы ишырҳәо абас ауп. Ақыҭаҿы сҭаршынс ирымаз абрагьцәа даныршь ашьҭахь, ҽнак аиҳабыра рхаҭарнакцәақәак дрываргыланы иҩкылсит. Нас ажәлар ааизырган: – Абри ауаҩ ижәбо шәқыҭаҿы сҭаршынс даарышьҭит! Ҳара напынҵас иҳамоу абри шәлымҳа аҟынӡа инаагарц ауп, иақәшаҳаҭу шәнапы шәҩах! – рҳәеит.
«Ҳақәшаҳаҭуп»,– рҳәан, аӷзаа ааилдыргеит џьоукы. Даҽа џьоукыхгьы, Базалеи Шьаҳани уҳәа назлаз, «Амшә иакыз баба иҳәеит», – рҳәан, уа рҽааныркылеит.
Абри амш инаркны Беса ақыҭан «аӡәы» ҳәа дналагылеит. Иааинырсланы уи ихы ааирԥшит жәлар зҳәатәы иацныҟәаша, рҿахәы еиҭазҳәаша аӡә иакәны. Зегьы раԥхьаӡагьы уи аҿабызшәа хаа иҿан, ауаҩы иханшьалара идыруан. Ицәажәашьа, итәашьа-игылашьа зегьы рыла абри акала дсыуандаз ҳәа зхы дадзымкылараз дарбаныз… 
Ауаҩытәыҩса иԥсҭазаараҿы ахныҟәгара – зда ԥсыхәа имам гәыцәуп. Уи агәыцә иахылҿиаауеит амахәҭақәа рацәаны, уи амҽхак, аамҭа шаҟа инаскьо аҟара, иҭбаахо иалагоит. Ҳәарада, урҭ амахәҭақәа зхылҿиаауа шьаҭак ауп, аха дара амахәҭақәагьы дасу ирымоуп хазы-хазы дара рхатәы хырхарҭақәа, зегьы ганкахьала мацара еиццом…
…Хылҵ дрымаӡамкәа инхауан Кьаӷәса иԥҳәыси иареи. Аха ҟыҟ-ҿыҟда, иркуа-иршьҭуа рыцааиуа иҟан. Кьаӷәса иара ихатә џьабаала дынхон, аӡәы дидгәаҟлартә еиԥш дыҟамызт. Иԥсаса изанын, ишьамаҟа изгәарлон, ица аџьықәреи изҭан, иҩцара ҩы агмызт. Асас изы еснагь зчеиџьыка знапы ианҵаны игылаз, агәыла изы агәы даҩызоуп ззырҳәоз уаҩын.
Беса абри ақыҭаҟны сҭаршынс даныҟарҵа нахыс, Кьаӷәса иҩнаҭа иаҳа ҽыхьшьырҭас, неирҭа-ааирҭас ишьҭихит. Аусҳәарҭаҟны сасык данааилак аҟыԥыҳәа ҷкәынак даабжьырҟьаны ақыҭа агәы иналганы ашьхарԥы иамадаз ари аҩнаҭа ашҟа уахь Кьаӷәса иахь дирыҩуан. Кьаӷәсагьы, адырра шааиаулак еиԥш, ишьтәақәа иреиӷьыз аарылганы еиҿыхаа ақәаб ду инҭеиҵон, иҳаԥшьа ихтымыз аахтны инықәиргылон.
Амыргәыл тама еиԥш зцәа иҭыԥхаауа ишкьа-шкьо игылаз, уахык иадамзаргьы агара зҽахакны зыцәа нызмырхацыз аԥҳәыс ааӡа, Кьаӷәса иԥшәма Хьыса, еснагь аҭыԥҳа хымкых леиԥш Беса исасцәеи иареи рмаҵуразы дыхианы дгылан.
Беса абраҟа тәарҭас-гыларҭас иахьышьҭихыз азы анаԥшцәа дасу дара ртәала иазхәыцуан, дара иахьырҭахыз амаа арҭон, анапаҵаҵа, ашьапаҵаҵа, атәыҩақәа ахаргыланы иқәаџуа иныҟәо иҟазҵозгьы дубарын. Аха убарҭ агәаанагарақәа ицәырҵуаз иаахтыҵәҟьаны уаҩы изҳәомызт, иацәшәон. Зхыԥша ашьҭыҵра иаҿыз Беса ихьыӡ иаԥышькласуа акрамхаҳәар, ишранамхоз рдыруан. Даҽа ганкахьалагьы Кьаӷәса ипату, иаҳаҭыр збауаз ауаа рхыԥхьаӡара рацәахауа иалагеит. Избанзар, ақыҭа ахада иҩызцәа-иԥызцәа иманы уи аҩнаҭа дтәан, акыр рфон, акыр ржәуан. Урҭ ауаа даҽаџьара иахьнеиуазгьы уи ачеиџьыка атәы рҳәауан. Кьаӷәса иакәзар, урҭқәа ирышьҭаз уаҩымызт. Абриала схы бзиарак асыргап, мамзаргьы сыхьыӡ-сыԥша алашьҭысхып ҳәа акәӡамызт иҩны имҩахыҵуаз ҳаҭырла изныҟәигоз. Иара ихәыцрала, убри аҩыза аҟаҵара дарбанзаалакгьы иуалԥшьаны дахәаԥшуан. Анхаҩы агәашә зҿеиҵо, иара ихаҭа ашҭа далаҭаларц мацара акәӡам, асасгьы далаҭаларц ауп ҳәа акәын уи дышхәыцуаз. Абри еиҳаны иара уаҳа даҽа ҷыдарак изацларцгьы иҭахымызт.
Алҩақ иашьыркыцхьаз ажәытә ԥацхеи асасааира иазкыз имасар ҭӡи ирыҵаз агәыԥхарра иара изхоны ибон…
Уахык зны хаҵеи-ԥҳәыси, чаншьҭахьы, наҟ-ааҟ ахәшҭаара иҽҳәатәаны ажәақәакгьы неимда-ааимдо еицәажәон. Хьыса лыласаха рбыбкны аласҵҟьагала ацҟьара даҿын. Кьаӷәса, иаԥсуа ҳәызбеи, иблыга ҵәи, иткьац рқьақьақәеи наиваҵаны, уаанӡа зшьапы икхьаз амҵәышә ашышра даҿын.
– Сахьынаԥш-ааԥшуа ауаа срыҵашьыцуа салагеит, – лҳәеит Хьыса, ԥыҭрактәи рҿымҭра ашьҭахь…
Кьаӷәса уи лцәажәара алаҿымҭкәа, иара ишиҟазшьаз ала, иҭкьацқәа инацәкьарақәа иаарыбжьакны, инеихда-ааихдо иаҳәызба аҟәуала еихацалауа ашышра даҿын.
– Ҳара, – лҳәеит дырҩегьых Хьыса, – Зегьы раасҭа ҳзеицәахарызеи, изҳалымшарызеи ҳаргьы убри аҩыза?
– Иарбану, бара бнахыкәша-аахыкәшо, зцәыргара бзымгәаӷьуа уаха?! – иҳәеит Кьаӷәса, зыбжара дҩеихьаз имҵәышә ҩышьҭыхны, алашара кылԥхозар, ибарц иҭахыушәа инарҳәы-аарҳәуа дахәаԥшуа.
– Иарбан умбои, абарҭ ҳаҩнқәа роуп зыӡбахә сымоу. Ауаа аҳаҳаираҳәа анхара иалагеит, ҳара ҳаҩны асасцәа дуқәа иаҭаауа мҩасшақә рыҩнаԥхьа ишмиасыцгьы. Арахь иахьааиуа аҷышә илартәаны иҳамоуп. Исҭахыу ԥсааит, уи ауаҩгьы уажәшьҭа сицәыԥхашьоит, ргәы иаанагозеи, иҿаҟны ирымҳәаргьы… ахьӡ ду змоу аӡә иоуп, ихнарччар ҳәа сшәоит.
– Саб гәышьагьы, уи иабацәа гәышьақәагьы абри аԥацха аҟны акәын рысасцәа мҩахганы пату ахьрықәырҵоз, аха аӡәгьы дахымччацызт, иагьҟәнимшьацызт, – иҳәеит Кьаӷәса, имырхьаацәакәа.
Хьыса лхаҵа ииҳәаз иҵыблыраха лгәы ишынацралаз мҩашьо ахьышәҭҳәа лыласаха аашьҭԥааны аҿаԥарахь дныҩналеит.
– Усҟан аамҭа аҽакын, – ҿаалҭит уахьынтәи. – Уажәы иаҳа лахтырахеит, ҳара џьоукы ҳалақәа хҩоуп акәымзар. Сара исҳәо, усгьы уара ухы ухнахуеит, унаԥшы-ааԥшырауазеи, уарамыжда, уҩызцәа иҟарҵогьы умбари… Зынӡаск ушылашәыз уаанхаӡеитеи…
– Саргьы зынӡаскгьы ак сымбаҵәҟьо сҟаларым, аха уи аҩыза аԥсеивгара аиаша басҳәап, омак пату сзақәым, – иҳәеит, иҽеиқәрыԥшьыхаа.
– Избан?! – иага лгәамҵра цәырлымгарц лҭахызаргьы, лыбжьы маҷк днамхақәмыӷәӷәар амуит.
– Избан бымбои, усеиԥш анхара ҟаҵаны, нас асас дыҩнаугалар, уи амаӡарах жьы имҵоуҵар иаҩызоуп, – иҳәеит абжьааԥнытәи иҭынчшьала, имырӷәӷәакәа. Лхаҵа, ихы инапаҿы иааганы, џьара ииаҵәа-жьышәкгьы мырқәацаӡакәа, зегьы изеиԥшушәа ицәажәашьа, Хьыса иаҳагьы амца лнаркуан, аха убри ҩнуҵҟалатәи леилашыра адәахьы илынлырԥшцәаргьы лҭахымызт… Илҭахымызт, избанзар, акаҭ иалаҳазшәа иҳәаԥыӡыԥуа, насгьы аҵааршәы аиҳа ихьшәашәаны шәарӡыӡарак лыззырҵысуаз, иҵәахны илымаз маӡак лцәаргамахар ҳәа дшәон. Уи аргамахар ҳәа даншәоз, еиҳаракгьы Кьаӷәса инҭкааны данлыхәаԥшуаз акәӡамызт, усҟан аҭак ҟалҵон. Ус акәымкәа, хырҩа азымукәа, мҩасшақә ихы анымҩаԥигоз акәын даншәоз. Избанзар, иҟалон усҟан ларгьы ԥсыҽрак лыхьыр… Убри ашәымҭак иаҳәар ҟалон зегьы-зегьы. Убри азыҳәа еснагь илыман агәҽанызаара. Уажәтәи реицәажәараҿы аԥыжәара аанкылатәын, мамзар иудыруазеи… 
– Уарамыжда, (уара рыцҳа ҳәа акәын лгәы иаҳәоз), ҳара ҳала ари ҵа змаӡам адунеи ӷархар ҳәа ушәома… Ҳаԥшып, нас, ажәҩан иҩалбганы акы лаҳамҵаҳаанӡа!.. – лҳәан, дниасны рышьҭаларҭа уадахь лҿыналхеит.
Уахык, Бесеи Кьаӷәсеи аишәа иахатәаны акыр шырфоз, адәахьы аԥша асра ианалага, ашышҭӡы иаакылшәшәуаз аԥша агаз лампа арцәеит, ауахәа еиҿажьқәа ирхылҵуаз алҩа илакьҭо дара ахьтәаз ахь инианаган, ипырпылха рыблақәа инархылеит. Усҟан, Беса ус иҳәеит: 
– Иаҳҳәақәо ирзыууазеи, Кьаӷәса, ҩнык ашьапы укыроуп!..
– Саргьы иаҳәара саҿуп, аха ихахьы иааигом акәымзар, – ҳәа инацлырӷызит Хьысагьы.
– Ибымаикызаргьы диашам!.. – ҿааиҭит, абри лҳәандаз ҳәа дыԥшызшәа, аха иара зныктәи ала иаахҵәаны, ҿабызшәа хаарак нацӡамкәа ииҳәаз даацәшәан: – Иххь са изгааит, аха… – ҳәагьы нациҵеит, иаарласнгьы.
Кьаӷәса, уаҳа иблацәагьы џьара иаамырҵысӡакәа, аҽҳәахьы дыҽҳәаԥшуа дтәан. «Ируазеи, уара абарҭ, ауаа, сыбжьара ргәы иҭоума, мшәан, инеиҭанеиҭасуа?» – иҳәон гәаныла. Уи иҿымҭра гәҭынчымрак изцәырнагеит Беса. Иҟалалоит убасеиԥшқәа: ашәымҭактәи аҿымҭра, ухәы-ужьы еиланаргыло, аԥсаатә шәаҟьа еиԥш угәы аҭра иҭанамыргыло, ҩныҵҟалатәи шьҭыбжьык анахылҵуа. Насгьы аԥсабараҟны зегьы израҳауам уи «аҿымҭра абжьы». Иҟалап изаҳахьоугьы рхыԥхьаӡара даараӡак ирацәаӡамзаргьы.
Аха,  усеиԥшқәа раан уи  дацәымҩашьо идыруан ахымҩаԥгашьа, убри ашьҭыбжь зхылҵраны иҟоу, аибашьра иаҿу ҩнуҵҟалатәи амч шьҭыҵаанӡа, иара диасуан ахьаҵрахь, насгьы убри иациҵон ауаҩ даараӡа дымхәыцкәа зеилкаара ицәыуадаҩхаша, мамзаргьы игәарԥханы дызлаччаша, ажәақәак. Убасҟан уи дзыҿцәажәо маҷк данааҳәалаха , мамзаргьы данааԥышәырчча, уи нахыс иара итәы иаиргон.
– Ҳара ахацәа ишьтәқәоу ҳреиуоуп, – иҳәан, иажәа инациҵеит Беса, адәахьала иҽааиҭамкӡакәа, – ҳамхаԥагьара иахҟьаны, зны-зынла аҳәса ирҳәо изакәу еилымкааӡакәа ҳаҿаапкуеит, сара схаҵазар, уи сара избап ҳәа иԥхьаӡаны, адагәа илымҳақәа ираҳауа далагаргьы, иаҳауа ашьҭыбжьқәа рыгәра шизымго еиԥш, рыгәра ҳамго ҳалагоит. Уара умсит, Кьаӷәса, уара узы мацара исҳәозар, сара сыԥсааит. Адунеи иааршазар ахацәа зегьы ус ауп ҳшыҟоу. Аԥсаҭала ҳцәажәозар, ҳара ҳаԥсҭазаараҿы ҳагьзырԥшӡо, ҳагьзырхаауа, аҳәса роуп, – иҳәан, Хьыса лахьгьы дынхьаԥшын, иаармаӡашәагьы даалацәҟәит. – Изхысҳәаауа, Хьыса лыххь сара изгааит, илҳәаз ауп… Ацәҳар ацәа анахыҵуа ҳәагьы акы ыҟами, алшара аныҟоу ауп акы анаԥшьгатәу, акы аныҟаҵатәу… Ицәгьаз ҳәа акыр уаԥшьылгама? Мап!..
Кьаӷәса дырҩегьых ҳамҭак ҿиҭуамызт, нас ахәышҭаара иҽҳәаршәыз лабыҵә хыблаахак ала, убри зыӡбахә цәырыргаз ахыбра ҿыц асахьа ҭихуашәа, ахчныза хаҳә ҵәаӷәақәак ранҵара далагеит. Беса уажәтәи аҿымҭра уамак дацәшәомызт, избанзар, ибон иажәақәа, ишырҳәо еиԥш, ахҭа ишҭашәоз.
Кьаӷәса, знык азы аԥырқьҳәа инаицралаз амца аахҽын, ихала хәыцрак иҽнеиҭан ус дтәан.
Ари аимгеимцара ихы инархәаны Беса ибла млашьқәа Хьыса иналыдирхалеит.
Ларгьы азныказы даахәацыхәаԥшьхан, лхы зымҩа иналырхеит, аха илныруан илаԥш иаҳа-иаҳа лцәа-лжьы ишадҳәаҵалоз, уи илызнырҵысуан гәҭынчымрак, уаанӡагьы игәалҭахьаз, аха асҵәҟьа иаармарианы зыгәра лгарц лҭахымыз акы… Усҟан уи лҿаԥхьа иаатызшәа лбо далагеит даҽа дунеик. Убри адунеи алаԥшҳәааҿы инаганы инықәлыргылеит лхаҵагьы Бесагьы. Нас илшәеит, илзеит али-ԥси рыбжьара. Алаԥшҳәааҿынтәи Кьаӷәса арыцҳацәа зхьыкәкәа зыхшыбаҩ шаҟәахьаз аӡә иакәны дылбон, ахьча зныҟәгара даҟәыҵыз, аха ирыцҳашьаны ахырԥарсҭахь изкамыжьыз, аӡарҭра аԥхьа аҵәҩан иахарԥоу акәахьчажә деиԥшны.
Егьи… Егьи ихылҳәаара дақәшәомызт раԥхьаҵәҟьа, аха мацәысеимҟьарак иалагӡаны убас акы даашьҭнаԥааит, адунеи иааршаз зегьы налхаршҭны, убри ихәда снапқәа нарыкәыршаны даасгәыдсыҳәҳәаландаз лгәахәуа. Ишыналыхҟьаз еиԥшҵәҟьа иаразнак лгәанала лхы дацәыԥхашьеит. Адырҩегьых рылаԥшқәа анааиқәшәа, аԥыжәара шьҭнахуан лгәазыҳәара. Шьыри, илыбаргәузеи абри иеиԥш ахаҵа шьыбжьаанӡа иадамзаргьы зыҩны дзызгәарло аԥҳәыс ҳәа ахәыцра далагон. Амч ҷыда зманы дызхыԥшылоз уи иблақәа аҵыхәтәантәи ахыҟажара лцәыргар ҳәа дшәаны, зымҩа данԥшуазгьы, иара иакәын илбоз.
Беса иакәзар, аӡы ааӡаахра ада уаҳа ус амамкәа аҵәгәыр иаҿашәаз аԥсыӡ еиԥш уи дшыҳәаԥыӡыԥуаз ибон, аха дахыццакуамызт «иҿаҵахәы» иара иахь аагара. Избанзар, нас уи «аԥсыӡ» иацәыӡуан иамоу аԥшӡара, ацәа ацыҩцыҩра, аҟәымшәышәра. Иацәыӡуан наӡаӡа зегьы-зегьы…
Уи заманалаҵәҟьа идыруан убас зныктәи рылаԥш аиқәшәара иахҟьаны уахык шаанӡатәи лыцәа шҭынчымхоз, адырҩаҽынгьы агәамҵра шҵылгоз, данышьҭало, лцәамаҭәа ҳәынҵәрак иадамхаргьы ианыԥлыртлоҵәҟьагьы иара инапқәа дышрызхәыцуаз. Аха абраҟа дыццакуамызт, акы дӡааԥшылон, ҩнуҵҟала имаӡаӡаз, иара иҷыдарахаз уаҩԥсы изымдыруаз маӡак…
…Кьаӷәса дахьтәаз, инаур ааныжьны игәы-иԥсы иманы хара дцазшәа дҭаҳәахаа дызлаз ахәыцра наԥхьеикын, зымаҭа анҵәамҭаҿы иҩаганы «оҳ, гәышьа» ҳәа зыԥсы ааивызгаз арашәаҩ иеиԥш даақәыԥсычҳаны, иҽааириашан: 
– Ицәгьазаратәы, Беса, уххь згеит, исалҳәаз шԥацәгьоу?.. Насгьы ицәгьоуп зҳәада!.. – иҳәеит.
Дук хара имгакәа, тәым уасҭацәақәак аакылсын, Кьаӷәса ижәытә ҩны илагәҭасны ихырбыкьны илкажьны, уи аҭыԥан ахьатә кәасқьа ашьапы ркит. Абри ахыбра иалагеи-уажәи рыбжьара, уаанӡатәи Кьаӷәса иакәӡамызшәа, игәыҩба-ҿыҩбарақәа аҟәарҭ зҽалазӡаз акәҷар реиԥш, џьара инаԥхьарыланы рҽырҵәахит. Амала, зны-зынла зымч мырхакәа згәы ндырхаз, неихыркәа змам абырг иеиԥш, иҵкьыҿны, зхы ҟәыншьо игылаз иԥацха днавс-аавсны днахәаԥшлон акәымзар, еснагь илаԥш зхыз зыргылара иаҿыз аҩн ҿыц акәын. Убас еиԥш иманшәалахеит убри ахыбра аргылара, иаразы иназышьҭалаз аказы иеихәлахо ҳәа акәӡамкәа, уи моу, иаазгада, мшәан абарҭ амаҭәахәқәаҳәагьы ихы дазҵаалон, иҿыцҳҳараӡа ишьҭоу аҩнымаҭәахә анибалакь.
Беса абраҟагьы уаанӡатәи ихымҩаԥгашьа днавыҳәҳәаны даҽакала иҽеиҭеимкит. Уи заманалаҵәҟьа ибон, шаҟа иҽникылоз аҟара Хьыса лычҳара шхыжжуаз. Аха изаацәоуп ҳәа иԥхьаӡон гәаныла. Бжь-цаԥхак аартны, бжь-чықьмаџьак рыҵа дынҭаԥшуан, убасҟан ԥышәрыччарак неиҿықәҵаны еиҭанеиркыхуан.
Уахык зны, абжьааԥнеиԥш хаҵеи-ԥҳәыси анышьҭала ашьҭахь, Хьыса лцәарҭа дылҵны, мыцхә ахгәарԥхара злоу ацгәы гәабзыӷ деиԥшха, лхаҵа ицәа днадлеит. Ашықәсқәа ицәыргахьаз, бжь-шьхак рынхыҵ, бжь-мшынк рнырцә аҟәара иқәршәу, аҿаҳәатәқәа зегьы ҟазҵо алакәтә бырлаш ҟәырҷаха ибазшәа дааҟалеит Кьаӷәсагьы.
Аԥсҭазаараҿы ауаҩы иқәра шаҟа инаскьо аҟара игәхьаақәагьы рацәахо иалагоит, убасҟан иаџьал харазтәуа акы акәны иҟоуп уи макьанагьы «иԥха-ԥсы» шилоу агәрагара аниоуа. Усҟан ихашҭуеит ихигахьоу ихьаа-баақәа зегьы. Дхьанарԥшуеит ишьҭахьҟа инижьхьоу амш бзиахәқәа рахь. Изаанагоит, блацәеихаҟәысрак иадамзаргьы, гәыҷкәынрак… Иҵегь инахараны ибо далагоит имшԥхьаӡарақәа рылаԥшҳәаа.

*  *  *
Ԥсҭачан акәын. Ацәалашара адәы иаақәымлацкәа, Кьаӷәса ирахә ааныжьны аҩнынӡа сналбааххны иҟоу збап иҳәан, амҩа днықәлеит,. ԥхынҷкәын аҟәандара дацны, иныҟәашәа аарццакны иҩнаԥхьа дааихьан еиԥш, аӡәы ргәашә абжьы мыргаӡакәа иныдҵаны мҩахәасҭала дцазшәа игәы иааинаҭеит. Ииура изымдыруа агәашә даалахеит. Аха уи иоуз ацәалашәара бааԥсы ашьҭамҭак ыҟаӡамкәа иаҵанарӡит аҩны данааи иԥҳәыс иалҳәаз ажәабжь ссир.
– Сцәастәымкәа сыҟоуп, – лҳәеит, лыбжьы аӡәы иаҳар ҳәа дшәошәа, дахӡыӡаауа.
Кьаӷәса изы иҟьаҟьаӡа иаатит жәҩангәашәԥхьара, ииашаҵәҟьангьы агәра игеит «бжь-шьхак рынхыҵ, бжь-мшынк рнырцә аҿаҳәатәқәа зегьы ҟазҵо аҟәара иқәыршәыз абырлаш ҟәырҷаха» убри ауыха ишибаз ала…
Дытҟәаны дрыман Кьаӷәса Хьыса лҟынтәи иаҳаз ажәақәа. Ихала ихы даназынхалак, ихәыцрақәа рымҽхак иҽизҭакӡомызт. Акыр шықәса раахыс деиҵашьны дызмаз, анхара-анҵыра игәы ахымло дҟазҵоз, имақьа-хаҳәршәыраха еснагь дызҵаз, уаанӡатәи ихәыцра хьшәашәақәа наҟ ижәҩахыр илықәҳәаны илышьҭеиҵеит уажәы. Аҵәҩан анаирсуаз, ацәшьхәала аҵыруа аналидоз, аҿа-маҿа ргьама анибоз… шаҟараантәу седроу ихылҵк дҟаларц азы дматанеихьаз… Урҭқәа зегь ӡшәахшәа импыҵабо дшааиуаз, абар иажәынҭыҽха… «Дыҟазаап нцәакгьы сара сзы! – иҳәон гәаныла. – Иудыруазеи, имԥсра ҵеикгьы дысҭынхар?» – абас ихы дацәажәалон, ирышҳаны ирхыршьызшәа ахрақәа ирҿакнаҳаз аԥсҭҳәа шкәакәақәа дрылаԥшуа данаатәалак.
Абасеиԥш, Кьаӷәса ахәыцра хаақәа игәы-иԥсы рымаданы ихигон аҵхқәа. Амшқәеи амзақәеи иԥхьаӡон…
… Уахык, аҵхгьы такәы инаскьахьан еиԥш, Кьаӷәса игәарԥ инықәыҩны аҳабла иналалеит арҵәаа-арҵәааҳәа ҳәҳәабжьык. Уи ацәа иалнахыз ауаа, еибарҩны иааизар, Кьаӷәса хы-цаҳәцаҳәла игәы кылыблаа иџьмаҭрашә дылажьуп. Хьыса (аԥсуала ишаԥымызгьы), аеҵәа-жәҩан кыдԥаауа, агәарԥ дықәгьежьаауан. «Сара соуп зегьы зхароу, сара сышәшьы!..» – аҳәозшәа ахы ларҟәны, аџьмаҭаршә илагылан џьмакгьы.
Изларҳәо ала, ишыҟалаз абас ауп: алашбжьы геит, инақәырццакны џьмакгьы аҟаабжьы алашьцара иалҩит. Кьаӷәса инапы ҿызҳаҳауа ииааӡахьаз ирахә ирылалаз закәу збап иҳәан, ахьышәҭҳәа дындәылҟьеит… Уи акәхеит: раԥхьа ашәаԥыџьаԥ ршьапы иқәҟьеит, нас аеҵәақәа аалашьцакит, уи ашьҭахь шьапҿаршәырҭа змаӡамыз акы длалҟьан, иҵаулаӡаз тышак ахь иҿылаихеит.
– Кьаӷәса, цәгьаԥсышьа зырҭаз уара ахәаша… – рҳәеит, изаҳаны еизаз.
– Кьаӷәса бзиа… – рҳәеит.
– Ее, анаџьалбеит, иага хлымӡаах аабап, макьана ҳабаҟоу?! – иҳәазаап абырг Базала. Шьаҳангьы игәы иаанагоз убри акәзаарын, аха изынханы иҟаз иҩхаԥыцк ибз рыбжьакны ирыбжьаирыӷәӷәазаап.
– Ӡибнаҟа-ӡишәнаҟа! – лҳәеит аԥсӡы заҳаз ԥҳәыскгьы.
– Иааҩрада имнаҩааит, срыцҳами! – лҳәан, лнапқәа раҳаны анцәа дҩаиҵаԥшит даҽаӡәгьы.
– Угәы иҭаз ууасиаҭ ззынужьда, Кьаӷәса-а-а?! Иууамыз дсыуандаз ҳәа уишьҭан, алажә еиԥш аҵх лашьца уалазшьыда, Кьаӷәса-а-а-а, аа-ҳи-ҳи рҳәарауазиз сара сзы, уауа-а-ау!.. – лҳәан, иханы днатәеит иуеишьарахьынтәи ԥҳәыс быргкгьы…

Базалеи егьырҭи

Ахәышҭаараҿы агәгәаҳәа ақыдқәа еиҿажьны амца еиқәын. Абырг Базала ари амца ааигәараҿыҵәҟьа дтәан, аха уажәы-уажәы иҟәаҟәа рыхьҭшьрак кыдлон. Уи амца хаара мацәак аҵамызт иара изын. Илаԥш џьарак иаанимкылаӡакәа аимдара иаҿын аԥшьҭӡамцк рыбжьара. Беса, иҽеимыртаӷа, арымӡ ҟьаҟьа ду дахьықәтәаз аҟны уи илаԥш аннеилак, ахаԥыц хьаа ааизцәырҵызшәа, иџьымшьқәа неимарџахәны, ҿыцха ашьҭаԥшра дналагон. Беса иакәзар, иӡамҩа ажьԥсылара там-тамуа, «шәыпату схы иқәуп» ада ажәа иҿамыршәуа, дрылатәан еизаны иҟаз. Иааикәыршаны итәаз зегьы иҿы инҭшәаны ҳлымҳа инҭашәарызеишь ҳәа иҿаԥшуа изыӡырҩуан, рлымҳақәа изкыдҵаӡаны. Базала абра даарылатәеижьҭеи игәы акыҵхон, гәхьаагарак изцәырҵуан, уажәы-уажәы. Илаԥш гәаҟ-гәаҟуа ишнеиуа, анкьа Кьаӷәса дахьтәалоз аҭыԥ аҿы ианнеилакь, инацәкьыс амсеи ажьи рыбжьара аӡаӡ наицәавҵакшазшәа акы деиҭаиҵанарӷәӷәахуан…
– Уаха, абра итәоу, шәхаҵкы сцеит! – иҳәеит итәаз рахьынтә еснагь ажәауаара уаҩы изымҭоз руаӡәы, дҩагылан. – Машәыршақә араҟа ҳаиднамгалеит, уи зызкыу еицыжәдыруа усуп. Изхысҳәаауа, адунеи ус еибаркуп-тәа: хы ыҟазар, хылԥа ахалароуп, шәыххь сара ацәгьажә изгааит. Сара сыззааиуа, – иҳәан, имаҟа инапы авҵаиҵан иҽаариашаны иажәа инациҵеит, – дад, Беса, ҳҵеи бзиахә, жәларык зыбзада егьзыхәлам уара унапы ҳаныԥшылоуп, ҳҿахәы ҳзеиҭауҳәоит. Абра итәоу дарбанзаалакгьы уи мап ацәикуам. Убри аҟынтә ҳара, уара уҿаԥхьа иаҳзымшәакәа иҳадхаланы иҟоу рацәаӡоуп макьанагьы, аха ҳаргьы аԥхьаҟа ҳәа ҳгәыӷуеит, абыргцәа ҳҟамларгьы аҵеира иршәаратәы ҳазныҟәар убап. Хьыса, баба дбыкәыхшахааит, ҳаҳәшьеиҵбы боуп, ҳаибааӡахьеит, бара бхы иадыбкылаз ҳара ҳақәныҳәаҩцәоуп… насыԥ дуӡӡоуп ҳәа азаҳҳәоит шәара Бесеи бареи шәгәаԥхеибашьаны шәхы ахьеидышәкылаз, шәыԥсҭазаара ахьеилашәҵаз… Ҳазшаз дшәықәныҳәааит! – иҳәан, иҟас-ҟасо ҩыла ирҭәны иикыз иаҵәца ааҭиркәкәеит, нас егьырҭ итәаз зегьы иҳәашьҭыбжь ишазнеиз еиликаарц иҭахны днарылаԥшит. Аԥсыӡ ирылшәаз рчахәы ишазыҩуа еиԥш, досу ирымҵагылаз раҵәцақәа рахь  инеихеит. Аӡәызаҵәык, абырг Базала, ҳәаҵәы-ҳәаҵәран дызҿыз. Базала илаԥш уажәы-уажәы дыҵаиршәуан аҽҳәа анаҩсшәа акәакьаҿы итәаны, абарҭ ауаа ируа-ирҳәо ҳәа акы далахәӡамкәа, зеилкаара уадаҩыз маҭәарқәак ирылахәмаруаз ахәыҷы. Кьаӷәса-хәаша игәыӷрақәа зегьы зыдҳәалаз, зыбла аҭаԥшра дахьымӡакәа адунеи далхәдахаз ахәыҷы.
Базала еснагь дкылкааны дихәаԥшуан абри асаби, иҭахын Кьаӷәса итәык ихикаарц. Аха егьараан дихәаԥшыргьы уи изидбаломызт иибарц ииҭахыз…
Кьаӷәса данԥсы ашьҭахь ауп Хьыса ахшара данлоу. Усҟан ари ахҭыс заҳаз, Кьаӷәса дыздыруаз зегьы «ҳаи, рыцҳа, дымԥсыҵәҟьазаап, иҵәҩаншьап мыӡзаап, иҩнашә амкит убама!» – рҳәон.
Асаби, мшызҳа изызҳауаз, абар уажәшьҭа ҩыџьа рыбжьара дыбжьысуа дҟалахьан. Абри аамҭаз ауп аҳабла ианаарылаҩ Хьыса Беса хаҵас дылхалыртәеит ҳәа. Ари заҳаз ҳәарада, досу иара итәала игәникылон, ишиҭахыз еиԥш ахԥша ишьҭуан. Аха аӡәгьы иаацәыргаҵәҟьаны аҳәара иҽазикуамызт. Зыхьӡ-зыԥша ахә ҳаракны иршьоз ауаҩы, цәаԥҽыга ажәак, ларҟәыга ажәак идкылара рхы рзалагаломызт.
Абри ахҭыс аҟны ихатә гәаанагара иман абырг Базала. Убри азы акәын, уаха абра даатәеижьҭеи абри ахәыҷы дкылкааны дызихәаԥшуаз. Агәра игарц шиҭахызгьы, ибомызт уи Кьаӷәса дызлаидикылашаз акгьы. Дахьтәаз аҳаҷаҳәа иааигәалашәеит ԥсҭачан шьҭахьы зны Кьаӷәса иеиҳәаз: «Саџьал ааит ҳәа сыҟоуп, Базала, – иҳәеит уи, – абри, уахынла, шарԥазыла аҩныҟа санааиуа, еснагь аӡәы даасԥылошәа збоит. Знык-ҩынтә раҟарагьы сыбжьы насыргақәеит, аха, уаҳа умԥсит, абри ҳнышәынҭрақәа шыҟоу алашьцара дналаӡ дцоит. Сара сыԥсра адунеи ишанымԥшуагьы здыруеит, аха, иабихәац, макьанаҵәҟьа… насгьы имгәыӷкәа иԥсхьада… сыҵәҩаншьапык ҟаларгьы ҳәа акәын…»
Базала игәалашәарақәа цқьа игәылыршәшәаны дрызхәыцуанаҵы, ахәыҷ ихәмаргақәа зымҩа инышьҭаиҵеит, нас дбажәгәаламуа днеин Беса дахьтәаз днаидгылан, иажәа хәанчақәа рыла акы наиаиҳәеит. Егьыгь даашьҭихын ишьамхы днықәиртәеит. Ахәыҷи Бесеи неидкыланы илаԥш ианааҵига ицәа дааҭаӡыӡеит Базала. Шаҟа еиԥшузеи… шаҟа еиԥшузеи?.. Аҳәапаҿеиԥш Беса ицламҳәа иадтәалоу ашьана аҩыза, абар, ахәыҷгьы иахьимоу!.. – иҳәеит гәаныла. Убри ацәалашәара иоуз егьырҭ итәаз анырра рнаҭо-ирнамҭо иҭахны даарылаԥшит. Аха урҭ, арыжәтә иаанахәахьаз, рыхшыҩ уи азцо иҟамызт. Урҭ зегьы Беса аеҵә-жәҩан рҟынӡа дхагаланы ирҽхәара иаҿын. Базала абарҭ ражәақәа дахьырзыӡырҩуаз игәы ҵкапуан: «Иарбану иаҳзымшәараны иҳадхалаз ҳәа абарҭ ицангьы-иаангьы изҿу?! Хьыса Беса дааганы дылхалыртәазар, уи иаанаго, ақыдуахәа аҿы ауп амаҭгьы ҽыԥхьакырҭас иахьамоу, уаҳа закәызеи?! Иҟалазеи, абааԥсы? – Чмазара бааԥсуп абла аш ахылара. Уи ауаҩы адунеи игәы ахнаршәоит, ахаара ицәнарӡуеит, абзиеи ацәгьеи изеилымкаауа дҟанаҵоит», – иҳәон гәаныла.
Астол зыгәҭылакны итәаз аныҳәаҿақәа аԥырҵон.
Хьыса, аҭыԥҳа хымкых леиԥш, дырхагьежьуа дырхагылан. Уи лассы-лассы Беса иахь дыԥшуан. Иаргьы илаԥш аӡбаара кәыбры ацеиԥш, иналылрҟьаны лгәаҵа инҭаирчыхәчыхәуан. Ашәымҭак иалагӡаны, аҩыџьагьы ԥышәырччарак нарҿықәлон. Иԥышәырччоит урҭ, анаҟәа еиқәцәашь еиԥш ихьшәашәаз ԥышәырччарала, рԥышәырччара дацԥышәырччон Беса ишьамх иқәтәаз Панџьа хәыҷгьы.
Базала аҩы зҭаны иаԥхьа иқәгылаз аҵәца иҿахьы аҩагара изыгәыӷьуамызт. Иара иқәла Шьаҳангьы уи ивараҿыҵәҟьа дтәан, аха дҟәызгахашәа дынханы дыҟан. Иаҵәца ҩынтәҟа иқәхны иқәиргылахьан. Ахынтә раан, егьырҭ ирҳәаз иаргьы амин ациҳәан, алҭаирпҟеит. 
– Ее, егьыди, ҳанымԥсӡа ега ҳархаанхап, – иҳәан, Базала иаҵәца  аақәихын, ухараҭ бзиахааит, Кьаӷәса, ҳәа ижәны инықәыргыланы, наҟ адәахьы дындәылҵит.

*  *  *
Алмас абыржәы абра анышәынҭрақәа рҿы дахьаатәаз, уаҳа назлоу иԥсра убааит ҳәа акәын дшыҟаз. Шаҟа иҭахызиз абыржәы, агәкыдхга хәыцрақәа иҽрыламгалакәа, деихыкка, дызцәыӡны дыҟаз аԥсабара днықәԥшыр, изхара аҳауа цқьаӡа илбааидар, аха иабаҟоу дызхатәоу аҳаҭгәынқәа ирҭыҩуаны игәы иқәыҩуан, хҭак еицҭазыршәуаз абжьқәа:
«Уара, ҳара ҳауп узааӡаз, усҟан ҳада ԥсыхәа умамызт. Иугәаламшәои?! Жьалҵ-цәалҵ уоуп, саҳәшьаԥа уоуп сҳәан, узгарыда ҳәа уанықәха, сара усааӡеит», – абас рҳәозшәа рхибаалон Хьыса лыблақәа.
«Ауаҩрахьы укылзгарцы салагеит,  уаныҩеидас сара стәы уҵап, ишьҭукаап сҳәан, аха уара уааҳәны усҿагылеит, уажәы ҳара уаҳныӡбауеит!» – абри акәын ирҳәоз Беса иблақәагьы.
«Шәара сышәҿагылон, избанзар, убри ауаҩрахьы ҳәа шәара сызнышәҵоз амҩа хәаԥсан азы. Заманала исгәалашәоит уи аҵх мыжда, шәара шәахь схы андырхоз ауха…» – раҭеикуан Алмас, урҭ аблақәа.
«Уани уаби анԥсы ашьҭахь, уеиҭымха ақьаԥҭажә уанаххала, ухы уанҟәышлахаанӡа сҳәан, сара усыдыскылеит…»
«Уи, агәы санықәхаз ауха, егьырҭгьы шәара шәеиԥш, аҷан мҵарсцәа, ахәыҷы «абикәынра» изызуша аӡә димамкәа ас ала ааныжьшьас имоузеи ҳәа иаақәгылеит. Досу излашәзеиӷьыз аганахь ала сабҭынха, сџьынџь ахә ақәшәҵон…»
«Убырҭ зегьы, дегьызмаха, уеимҵарымшарц азоуми ҳара узҳадаҳкылаз, уажә уааҳәын, амшә зааӡаз ицҳаит ҳәа, аныӡба ҳаургоит…»
«Сара убарҭқәа сцәымӡырц ахьыуҭахыз азоума, Беса, усҟан уҷкәын Панџьа ихьӡала сабҭынха ашәҟәы изануҵаз?..»
«Панџьагьы уаргьы еилаҳҵодаз-еилаҳхуадаз, шәеишьцәамзи!»
«Убри «ҳаишьцәара» ихы иархәаны ауми иаргьы ҿааҳәыра смоурц лажәхырԥа сзуны аӡыблара сшеиҭаз…»


Панџьа

Иҟаларын абасеиԥш Алмас адамрақәеи иареи аиҿыхара ишаҿыз, урҭ рышәшьы еиқәаҵәа дшалаз уа даанхаӡаргьы илашьцаанӡа, амҩаду ҭырҭәаа зҿаазхаз агәырӷьаччабжьи ашәаҳәабжьи ракәымзар. Гәыԥҩык аҿар, ҷкәыни ӡӷаби еихлафаауа, аԥсҭазаара ргәыҵаҳәҳәа иаауан.
Ибҩа лагьанха ҵлакашәара илеихьаз амрагьы, уаҵәынӡа бзиала ҳәа раҳәо, меигӡарахда ахәылшәаԥшь ҟьаны ирыланаԥсон. Даргьы рхы-рыҿқәа уарцеи-уарцеиуа, иахәлаччон. Убри амра ашәахәа рылаԥсон, абарҭ адамрақәагьы налаҵаны, шьыбжьаарамԥын аӡыхь ахықәан иишьыз амаҭ инаркны, аԥсабара иаақәыз зегьы-зегьы…
Игәы чны иуакаӡа арымӡ иҽаҟәиган анышәынҭра дынҭыҵит.
Дааҭгылан деиҭанарзыԥшит амармалташь хаҳә иаласаз аблақәа.
Ҳамҭакы ус дгылан, нас, даахьаҳәын ашацаҳәа иҿынеихеит. Абри адгьыл иқәиааз шьацкгьы арҟьацра изымгәаӷьуашәа акәын дышнеиуаз. Иахьабалак иааикәыршаны, аԥсаатә бжьы ссирк рхаҵаны иҷырҷыруан, инахараны иааҩуан аӡхыҽҽақәа рыбжьы. Абарҭқәа зегьы иара изааигәаӡаз ракәын. Урҭ издырҵысуан цәалашәарақәак.
Абри мцеимдарҭак еиҳаны иахьыбжьамыз аҭыԥ иара изыҳәан реиҳа ихаҳәраҳатәыз акы изеиԥшхеит. Амашьынамҩа дызныз даамҩахыҵын арӷьарахь ала игаз ашьаҟамҩа днанылеит… «Гәад-аа-а!..» ҳәа ихәыҷыхьӡ ҳәаны аӡәы изҿиҭызшәа илымҳа иааҭасит. Ихы дааҩахазар, гәашәк аԥхьа дааихьан.
«Сабаанагеи?!» – ааигәахәт. Илаԥш иныҵигеит иҿаԥхьа инықәԥраа ицарашәа, еинрааланы, еихҳәа-еиҵҳәа игылаз анхара.
«Ухшыҩ мшаҟәахьеи уҩашьазаргьы зџьашьатәузеи», – аҳәон акы. Егьи: «Мап, мап, цқьа уаанаԥш-ааԥшишь!..» – аҳәон: «Сишь!.. Абан ани аџь-ҵла хыжәжәара!» – аҷараҳәа иааимшәеит ихшыҩ.
Алмас ибла адырхаланы акраамҭагьы дахәаԥшуан уи аҵла. Еиҳа-еиҳа рҽыԥхьаркуан уаанӡа иааизцәырҟьаз агәыҩбарақәа. «Сымҩашьаӡеит. Сара сымҩашьаӡеит! Аҩны сааит!..» ҳәа ибжьы нықәиргаргьы цәгьа ибомызт, аха изҿыҭуамызт, игәи-илаӷырӡи еилаҵәон, иара ус гәаныла  ииӡбоз ада акгьы изинырԥшуамызт. Убри аамҭазы абыӡгәырқәа еиларгыланы, асаса еимарҳаны аҿаанахеит ла дук, агәарԥ аҩнуҵҟахьынтәи. Иаауан, уи аандагьы гәашәгьы ирызнымкыларышәа. Ааишьа иамхацәгьахан, аҳандакь иҽнаваикит. Аҟаҵәыҳәагьы имшьхәылҵ ак налаҟацеит. Дааҭрысит. Убасҟан ауп иангәеиҭа аҵыс зкылымԥраауа агәарԥ ақәыцаанда шакәыршаз. Ихьухьууаз имахәар еиԥхьышьшьаауа иҽынаҟәиҭхеит. Аихатә гәашә еиҿаԥса ашьап паҟьақәа кыдыргыланы, аақ-аақ амшын уи ала. Ашә аартны аҩны даадәылҵит ԥҳәыс аукы. Азнык азы агәашәахь лҿаалхарышәа даабжьажьеит, аха нас уа лҽаанылкылеит. Уи инақәырццакны, алашыбжь иалыҩны, иааҩит хаҵак ибжьы.
– Бызкызеи, бара, уа? Банаџьалбеит бласы, бласы!.. Ихыҵны исыцәцоит бымбаӡои?!
Аԥҳәыс илкыз баҭылкақәак уа инаргыланы, ашацаҳәа, агәашәахь лҿаалхеит. Дааиуа-дааиуа ашҭа абжара ааиҩылшахьан, дадырсызшәа уа дааҭгылт.
Еиҭахгьы рҿаархеит Алмас игәаҿы иҿыцәаахьаз, аха еснагьтәи амш хаарадақәа рҟны, аарла акәзаргьы, ԥхарра хәыҷык анырра изҭоз игәҭыхақәа.
– Бабацеи бара, арахь имааша?! – иааҩуан дырҩегьых ақәаҵарахьынтә уи ахаҵа ибжьы.
Ҿааихак амам ала…
– Дызусҭахда, уа, агәашә илаӷьаз уажәы?! Ма «цу» бҳәарауазеи… ҳхы амгеи!.. – ашәырҭра дааҵыҵын иҿааихеит, хаҵа кьаҿк, еиқәанапқәа ҵаркәакәаны, харԥ заҵәы.
– Иаапкыша, Џьулбарс! – Арахь уиас! Иушышьозеи, алышькьынтыр ухы ухнахааитеи! – днышьҭасшәагьы иун, ила дназыҵҟьеит.
– Уҭал, уҭал! – ибжьы наиқәиргеит, такә дахьааскьаз даангыланы.
Алмас дахьгылаз деиҭаҵуамызт, дшьаҳаиҭхазшәа дгыланы дырзыԥшуан:
Дабатәи бзамыҟәу ҳәа акәхап, аԥҳәыс лахь дынхьаԥшын акы неиҳәан, иланарԥшыга аҵа дкылаԥшуашәа, илахь инапы адкыланы, ишьи-ишьи еиқәҵо иҿааихеит агәашә шыҟоу. Ԥыҭрак дахьааскьаз, дџыџӡа дааҭгылт. Нас: «Ҟоҳ, шәанаџьалбеит!.. Ҟоҳ, банаџьалбеит!.. Ҟоҳ, уанаџьалбеит!..» абас ҳәо, еиҭаҳәо, агәашә аартышьагьы дақәымшәо, акәкәыҳәа дацрыхо даавахеит.
Алмас, уажәраанӡа иблақәа ирхыз, алаԥшҵашәара хәашьқәа наҟ инархыҵын, дырҩегьых дыккаӡа дааимшәеит. Абар, Панџьа, иара дызхырааӡалаз, абар Сырма!.. Ихьаанагаз изымдырӡо, иԥхаҵәы-ԥхаҵәуа иблагәқәагьы алаӷырӡ ҩархыжжылт.
Панџьа ииулакгьы агәашә алыкә нылиршәан: 
– Ари уара уоума?! – иҳәеит.
– Ааи, сара соуп, Панџьа! – ҿааиҭит Алмас.
– Ассир сымбои… уара, уԥсы ҭалама, Алмас?!
– Сеиҭаиит, Панџьа!..
– Уанаџьалбеит, ари уара уакәҵәҟьоума?! – иара иакәу-иакәму цқьа еиликаар иҭахыушәа, аԥхьа инапы ааникылеит. Нас иара шиакәҵәҟьаз агәра анига, агәаԥҳәа, иҽынеигәыдижьлеит. Егьыгь, игәыԥшқара ииааизар акәхап, инапы наикәыршаны дааигәдиҳәҳәалеит.
Сырма лнацәкьарақәа лӡамҩа илзадымхӡакәа иаларԥсны иахьылкыз, ддысхазшәа, уаҳа илуа ҳәа акы дақәымшәо акәын дышгылаз. Макьаназы иҟоу-иану ҳәа акгьы цқьа еилкааны илбомызт. Лхаҿы илзаагомызт лыбла иабоз зегьы.
– Уԥсы ҭоума, ыы, уԥсы ҭоума?! Усыхәаԥши арахь, – иҳәан, дааиҟәыҭхашәа деиҭанеиҿаԥшит. Ҳамҭакы аҩыџьагьы блала иҭибаҵаарц рҭахыушәа еиҿаԥшуан. Нас Панџьа илаԥш зымҩа инеиган, иԥҳәыс лахьгьы дцәыҵыԥшшәа дынхьаԥшит.
– Бызгылоузеи, бара, аубиџьыр?.. Аԥсы дгыланы дахьаҳзааз бымбаӡои?! – ҳәа ибжьы наиргеит.


*  *  *
– Абас уаҩы изыруа убахьоума, Алмасхеит, уԥсы шҭаз акәызма ҳара абрысҟак ҳашургәамҵуаз, ианадамха, шәҟәыбӷьыцк ала иаҳурдырыр… Анцәа иуҟәырхуп, аха ҳара уеишәамаҭәа кҿаҵаны ҳтәан… Ҳрыцҳамзи… Ҳзыхурҟьазеи?.. – илаӷырӡ хаҟәҟәала ацәажәара даҿын Панџьа, аҩыџьагьы еиҿаԥшуа ахьаца амҵан иахьтәаз. «Шәарбанқәоу шәара абрысҟак «ирыцҳахаз», сшәызхымгартәы еиԥш?» – ҳәа азҵаара иқьышә инықәыххит Алмас, аха ихы инапаҿы иааганы иҽааникылеит. Дырҩегьых аҿымҭра нарыбжьалеит. Ас еиԥш акырынтә иҟалақәахьан ара иаатәеижьҭеи.
– Уара аӷьараҳәа уҟоуп, – иҳәеит Алмас, икәша-мыкәша днаԥшы-ааԥшуа. – Асеиԥш иҟамызт ҳара ҳхаан, (ҳара ҳанынхоз иҳәарц акәын, аха дырҩегьых иҽааникылеит).
Деиҭалагахит иҵәалаҵаратә цәажәарақәа ааигәыхәт Панџьагьы, аха нас: 
– Ҳазлаҟоу егьыҟам, аха бысҭак ҳфартә еиԥш, ҳааиуеит… Сара усазҵаауазар, иара убригьы анцәа иџьшьоуп сҳәоит, избанзар, уара иуздыруам Алмас, ҳара иаҳхаагақәаз. Аамҭа еиқәаҵәас иҟаз ҳара иаҳашькласит… агәаҟра, амлакра, ахьҭакра, ҳашнеи-шнеиуаз аҟазаареи – аҟамзаареи ҳанырҭагылазгьы ыҟан зны…
– Сара исыздыруам акәу уи аамҭа еиқәаҵәа атәы! Издыруада уара угәы иаанагозар, сара чашәла мацара иахьдырчоз сыҟан, сааӡаны саарышьҭит ҳәа?!
Алмас ицәажәара Панџьа ихы ишалнарҟьаз ааиныԥшит азнык азы, аха иацымҳәакәа, иажәа даҽа хырхарҭак ахь иниаигеит.
Алмас Сырма дзыҩналаз амаҵурҭахьы ԥшырҭас ихҭакны иман, аха макьана арахь ддәылҵны ҳәа лхабар ибомызт. Ус, ашырҳәа ашә ааимԥааны лҿаалхеит ларгьы. Аттаҳәа иҿаԥхьа ииаҟьаны рҿынархеит игәалашәараҿы инхаз амшқәа…
«…Мшыцәгьашьҭахьын.
Ԥхынран.
Дааиуеит, жәаа-зеижә шықәса иреиҳам ԥҳәызбак. Абри лныс уҳәап, цәгьаӡа деинаалоуп. Аҽарҳеиԥш днықәгыла-аақәгыло. Тамашәҭ ԥшшәыла ҵкык лшәуп, лцәа иадшәало иӡахны. Убри аԥштәахәы кассы еицарсак еиларшәны лыхәда иакәыршоуп.
Иҳәынҵәаршьшьыраха зыҭра иамкуа ацҳа иаақәҵәо илеиуаз акәара дааҽԥынгылеит. Зназгьы ацҳа дықәларашәа лҽыназылкит, аха, илзымгәаӷьуа, лышьҭахьҟа днеиҭаԥеит.
Убри лааира дазыԥшызшәа, нырцәтәи аԥаҩ даақәгылеит арԥыск. Ирезинатә галош хәҩагақәа ишрыдыҽҽалоз, ацҳа дықәланы арахь даарит.
– Нырцәҟа шәыруазма? – иҳәеит, аԥҳәызба данаалыдгыла, лаԥшылагьы дааимидеит. «Ааи» ҳәа аанаргауа лхы аалырҵысит ларгьы, уи изҵаара аҭакс.
– Аусқәа ҽеим! – иҳәеит, ихазы мацара иҳәозшәа, аӡы дҭаԥшуа.
– Смырыргьы ҟалаӡом, арахь аршьас иҟасҵара сыздыруам…
– Ԥсыхәа змам егьыҟам!..
– Аӡы ҭыкәкәаанӡа сааԥшып сҳәар… аусура сагхоит. Мамзаргьы абагьыр ахьхыу ала сцап ҳәа салагар, уахьгьы мышныҟәа бжьоуп…
– Ҵаара ԥхашьарам, асҟак бабаццакуеи? – иҳәеит дналԥыҩланы.
– Аусурахь?..
– Аус абабуеи?
– Ашахтаҿы!
– Ассир убалап?!
– Избан?!
– Саргьы уаҟа аус зуеит.
– Ииашаны?! – иааудырратәы ллакҭагьы аалхалашеит. Илаҳаз, лгәыҩбарақәа налыхҟьан: – Уаха аҷаԥшьара сара исуалуп. Арахь сагхоит, – ҳәагьы нацылҵеит.
– Шамахамзар, ҳшахҭақәа рҿы аус зуа зегьы здыруан аха..
– Сара мчыбжьык аҟароуп иҵуа аусура салагеижьҭеи, – лҳәеит иажәа ахы ахьцоз дырны.
– Ус акәзар, иҟоу басҳәап, – ҿааиҭит иаалырҟьаны, – сыхәда бнапы акәырша!
– Иауазеи, џьым-џьым!.. – иаалцәымыӷхеит иҳәашьа.
– Балга, балга! Ацәажәаха ҳамам, аусура багхоит!..
– Егьаурым сагхаргьы, снеиаанӡа сҭыԥаҿы иҟоу даасзыԥшып. Уи усҟак игәырҩаумган!.. – лҳәан, шьаҿақәакгьы лышьҭахьҟа днеиҭаҵит.
– Ибцәажәашьозеи бара, жәларык рыԥсы бнапы иануп, ус ишабалак ҳәа узызнеиуа усума ари. Иааԥсаз аҷаԥшьаҩ дамхацәар ҟалоит, машәырк ҟаланы ианаамҭоу ацхыраара анзыҟамла, амашәыр ахь икылсыр ауеит. Убарҭқәа гәашәҭаларц азоуми абас ҩыџьа аулафахәы шәыҭаны шәыздыртәаз! – иҳәан, аусура аԥҟарақәа налзеиқәиԥхьаӡеит.
– Иҭабуп даараӡа уахьсылабжьаз азы. Аха сара заманалаҵәҟьа издыруеит снапы иану аус аҿы аҭакԥхықәра исыду, – лҽаарџьаџьашәа инаиаҭалкын, ахәацаҳәагьы аӡахьы лҿыналхеит. Иара ашырҳәа дналыхьӡан, даашьҭикәыцәааит. Лара азныказы акыргьы лҽаалырххеит, аха арԥыс имахәҿа ӷәӷәақәа рҿы дахьымчыдахаз аҟнытә  лҽааиқәылкшәа луит. Инасыԥ инапы ианҵаны иманы днеиуазшәа агәалаҟара иманы ацҳахьы иҿынаихеит иаргьы.
– Аӡахьы бымԥшыкәа, аҩада быԥшла – лгәылҽаниҵеит ацҳа даннықәгыла.
– Бара ибыхьӡузеи? – ҿааиҭит, ацҳа агәҭаны инеихьан еиԥш.
– Уцала, уцала! Ҳанырлакь иуасҳәап!
– Ҳоҳ, бара избо, аҟамчы ласхҟьаны, «ачу!» ҳәа бҿылабхаргьы цәгьа ибымбозар ҟалап.
– Ацҳа ҳаҵҟьаны ицоит!.. – арҵәаа ааҭлыргеит.
– Ацҳа аҭыԥаҿы иҟоуп, бара быблахаҵ ауп зҭыԥ иқәҟьаз, – иҳәан, аҟыр-ҟырҳәа дыччауа, аӡы даарганы днаиргылеит.
– Ламыс умам акәымзар, ас аӡәы изыруа убахьоу?
– Еицәоугьы сықәнагоит! – иҳәеит иаргьы, нас аҩыџьагьы неиҿаԥшын иааибарччеит, аха лара дхәацы-хәаԥшьха дааҟалеит.
– Иҭабуп усыргәамҵит! – лҳәеит, лыбжьы ныҵакшәа.
– Аиеи, уажәшьҭа изыбымҳәарызеи, бызхара бансацәҳа ашьҭахь. Исааҭ днахәаԥшын, – Уажәшьҭа баансырхом, абзиаразы… – инапы аҿынаирхан, – Алмас сыхьӡуп, – иҳәеит.
– Сырма! – лҳәеит ларгьы, ҳамҭакгьы лнапы ааиҟәыҵымхкәа ус ҵаҟа дыԥшуа дгылан…»
– Анцәа уиныҳәааит, Алмас!.. – иҳәеит Панџьа афырџьан аақәхны.
Ахьшьыцба зласыз аҵар реиԥш, уи ибжьы иааимнарбӷьыжәааит Алмас зда имамкәа дызлаз игәалашәара лыԥшаахқәа. Иԥсҭазаараҿы иреиӷьыз амшқәа мчыла имҟәыҵызкәкәааз ауаҩы, дгәаӷганы днеиҿаԥшит.
Панџьа даҿын иажәа анагӡара; 
– …Аллаҳ иџьшьоуп, уԥсы ҭаны уаҳзааит. Уԥсы ҭаны уԥсадгьыли ууаажәлари рахь ухынҳәит… Аиаша уасҳәап, макьанагьы агәра сызгом уара шуакәҵәҟьоу. Нарцәынтәи иааз унаур акәушәа ауп сышухәаԥшуа. Иԥсны ибзахаз сашьа, анцәа ҳаигыумырхан, џьым!.. – абарҭ ажәақәа рышьҭахь илаӷырӡқәагьы аахаддылеит.
«Иқәрахьы днаскьо даналага, игәгьы ԥшқахазаап», – иҳәон гәаныла Алмас, Панџьа дахьихәаԥшуаз.
– Аҳы, Алмас, иаанкыл акы!..
– Изжәуам, Панџьа, – иҳәеит, ибжьы днақәыӷәӷәашәа.
– Ҳаи, уара мыжда, (зегьы акоуп уахьыҟазаалакгьы ухәыжәла цәгьара узаҟәымҵит ҳәа иҳәарц акәын, аха), ҳаидымтәалеижьҭеи иҵуа уазхәыци, акы аанкыли уажәазы, нас аҵаулра ҭаҳҵап…– ибжьгьы ҩаҳареикит даҵаҳәҳәашәа.
– Анцәа шәныҳә, анцәа шәныҳә!.. – ииҳәара иҿамшәазшәа, ҳамҭакы ифырџьан нарҳәы-аарҳәуа икын Алмас.
– Иҭабуп! – иҳәеит Панџьа. Егьыгь дҩахан иҩҭаиркәкәеит.
Аспирҭ иабылхьаз ирҳәарах акы ахьысызшәагьы иҟамлеит. Даҽа ҩба-хԥа фырџьан аныржә ашьҭахь, Алмас иара ус иаақәхны акгьы ахымҳәааӡакәа ижәуан. Ари зынӡак ихы еивҟьазар ҟалап ҳәа уи дихәаԥшуан Панџьагьы.
– Панџьа абна ақәаҵаҿы, амца зҵацеиуа ақәаб закәызеи? Кәацума иҭоу? – иҳәеит Алмас, арыжәтә мца иблақәа ирхыҳәҳәала дахьтәаз, уажәы-уажәы Панџьа уирахьҟа ԥшырҭас ишимаз ангәеиҭа.
– Аа, уа… уаҟа уаткак ҳаршуеит.
– Ауатка уҳәоу?! Мшәан, макьана ашәыр ҟалахьоума, мамзаргьы сара аамҭақәа сцәеилагоу? – иҳәеит ихы дацәажәошәа, ҿыцха дкаԥшуа.
– Аа, аиеи, иҳамоушәа иҟоуп усшәагьы акы. «Уи уара иузалоузеи уҵаа-ԥшаауа?» ҳәа акәхарын игәы иаанагоз, ганха дахьыԥшуаз.
– Нас изакәхарызеи иара, џьаргьы шәыр фҩык уаҳаӡомеи?!
– ?!.
– Аха, уи сҳәеит ҳәа, иҟалап, сара урҭқәа ргьама сцәыӡхьазаргьы. Ҳа-ҳа-ҳа… – иара иитәӡамыз бжьык ала дааҽхырччеит Алмас…
Панџьа адунеи ахаан гәырӷьарак ашьҭа ихы-иҿы ианылахьеит уҳәаратәы дтәамызт абыржәы. Хараӡа, абрахь џьара илаԥш кыдырхаланы дыԥшуан. Маҷ-маҷ рҽеиздырҵәон илахь ацәаҳәақәа, ааԥсарак зныруаз ихаҿԥшра акәын имаз. Алмас, иҿаԥхьа итәаз ахаҵа, илаԥш ааихмырсыӷьӡакәан дихәаԥшуан. Егьыгь, уарла-шәарлашәа, илаԥш Алмас иахь инаирхалон, аха хаха ианааизхалак, ашырҳәа наҟ инаиҟәганы, дахьыԥшыц аԥшра далагон.
«Дгәагәо, адамра дааҭыҵызшәа, дабаҳзаанагеи уҳәарауазеи, – аҳәон Панџьа игәы. – Сыла даԥырызгеит сымҳәази!.. Деиҭаакылсхит. Усҟантәи аӡыхәашьра схы иасырхәан, аха уеизгьы, аџьма имԥсыша амҵә азылаҟәуеит ҳәа ирҳәо изыҟалазаап умбои».
Ииасхьаз аамҭақәа еимырттаауа днарылалеит. Шаҟа днаскьоз аҟара изцәырҵуан иаҳа-иаҳа деиҵазкуаз, зынгьы ихы изанамшьоз, аха аханатәгьы аӡәы иҿаԥхьа иаацәырганы «сиашам» ҳәа иимҳәацыз, амыркаџьеиԥш иқәпапаны дызкуаз ахәыцрақәа, иара ихаҭагьы амыркаџьы зҿало агәыцә ахаҭа аиԥш, урҭ даарылагылеит. Иҿаԥхьа даацәырҵит, ишырҳәо еиԥш, зыхьӡ иҿарзза имҳәацыз, (уимоу иабхьыӡ дадкыланы ианиҳәалозгьы иҿы аӡы ҭоушәа еихымхӡакәа акәын ишиҳәалоз), иара ианимаҳауазгьы «Уи» ҳәа ззиҳәалоз ауаҩы. Уажәы ибла данаахгыла, абра иҿаԥхьаҵәҟьа дтәоушәа, аӷьара-ӷьараҳәа ицәажәашьагьы илымҳа иааҭаҩызшәа ибеит Панџьа.
– Панџьа хазына, уара умҩа иаԥырагылаз, иага дбаагәаразаргьы, улымҳа саркьада иубараҳа, сара дусырбарым! Иара саргьы уамак дысгәаԥхацәом, убри Алмас ҳәа узҿу, арԥыс хамхаԥагьашәа иҟоу. Знык сара ишысҳәаз еиԥш уҽанузеиқәыршәа, нас, ани акомҿараа роуԥшәыл Сырмагьы дналаҵаны, амацәаз ахы иҭакәашо иусырбап. Амала агәҽанызара угымхан, амарџьа, ҳәа иҟәаҟәа днас-насуан… – Аха уи сҳәеит ҳәа, сара сыҟанаҵы акгьы уацәымшәан!» – ҳәагьы нациҵалон. Абри лаԥшҵашәаралатәи реицәажәара амаӡақәа абыржәы Алмас иҵидыраар ҳәа дацәшәаны, «наҟ усԥырҵ уара ԥсаҭацәгьа» ҳәа аанаргауа, ихы наиҟьа-ааиҟьеит Панџьа. Аха, зегьы акоуп, ибла дхыҵуамызт «Уи», иџьымшь хәыҷқәа ажәырҭеиԥш иблақәа ирхашьшьы, еснагь ицырцыруа исаз их-ҟәази, иԥаҵаарҭа иқәчыз иԥаҵажәпақәеи уҳәа дахьынеимаз, неидкыланы уааизхәыцыр, аиашазы уааицәшәартәы акәын дшыҟаз. «Амала, ацәгьарахьыҵәҟьа аус ахы анарха, – аҳәон Панџьа игәы. – «Уигьы иҿыгҳара сацәымшәеит. Усоуп, уаҳа ԥсыхәа ыҟаӡам. Знапы ззымҟьаз, аӡы дагеит. Зыцламҳәа еибамгаз, ихәы аанхеит. Сара сакәым ари зхәыцыз?! Саргьы аҷык ауп иаасыгхаз сынхықәгыларц, аха… снаршә хиеит…» – абас илаԥш кыдырхалан ахәыцра даҿын Панџьа, абра дахьтәаз. Уажәы еиҳагьы рхыԥхьаӡара рацәан илахь ианыз ацәаҳәа каҷырақәа. Убарҭ ацәаҳәақәа ирныз аҩыра даԥхьарц иҭахыушәа акәын Алмасгьы уи дышихәаԥшуаз. Ҵабыргынгьы, дагьаԥхьаҵәҟьон. Алмас илаԥш Панџьа аӡаӡ еиԥш илҟьо даналагалак, инарҵауланы даақәыԥсычҳауан, раԥхьа иқәгылаз афырџьанқәа ауатка нарызҭеиҭәон.
– Анцәа уирҭхаџьлааит, Панџьа, – иҳәеит Алмас, Сырма аҩны агәашьа лҽадҵаны уажәы-уажәы лԥыраҳәа акьыԥшь лыблақәа инархшьылауа дахьгылаз, дналзыԥшшәа иуын:
– Даҽа акака аажәып, Алмас! – иҳәеит, Панџьа, Алмас илаԥш Сырма ишылзырхаз аниба.
– Исгәалашәаз удыруоу, Панџьа?! – иҳәеит Алмас.
– Иаҳгәалаҳаршәара мачхәума, Алмас, уи нас. Уажәы ари аанкылишь! – инаидикылеит ифырџьан. Иблақәагьы шәшьы еилаҳантақәак рыхҵаны рҿаархеит, ихы-иҿы зегьы амҽхакуа. Иаргәҵысҭаҿы дак атрымҳәа ашьҭыԥара иалагеит. Уи аханатәгьы убас дҟалалон, иҽеимыз акы аниӡбоз. Егьигьы иара диҿаԥшуан, аҩыџьагьы рылаԥшқәа еицәажәон:
«Ацәгьа-цәыҵыԥшаара уалагама», – аҳәон Панџьа итәы. 
«Ауаҩы дахьиз-дахьааӡаз, нас данԥслакгьы анышә дахьамардо аџьынџь ҳәа ауми ишашьҭоу?» – иҵаауан Алмас итәы.
«Уиала иуҳәарц иуҭахыузеи?..»
«Исҭахыуп иугәаласыршәарц, иҟалоит уара иухашҭзар, аԥсра-аӡра мҩа исзалухыз атәы…»
«Иҟалап, уара аҽԥныҳәа суҭарц уаҿызар?..»
«Ауаҩытәыҩса иԥсра ианакәзаалакгьы самеилаҳацызт, уи ус шакәу уара заманалаҵәҟьа иудыруеит».
«Ианакәзаалакгьы ҳааибуамызт уареи сареи, Алмас!.. Уҽаанкыл!»
«Мап! Иазхоуп сҽаанкыланы, сыг-сҿамҳәо сахьынӡаҟазгьы!»
«Урыцҳашьаны, деиҭымуп ҳәа, сани саби урыдыркылеит, ашьҭахь ухы уара иумырманшәалеит. Уи азы гәыбӷан зуҭараны иҟада?»
«Иҟалап анаԥшцәа иахьагьы убас акәзар ишырдыруа…»
«Издыруада сурӡырц уҭахызар?»
«Уакә-сакәымхеит! Амала издыруеит иара абыржәгьы усҟантәи уаамҭа умазҭгьы, али-ԥси рыбжьара иалыршаны, сыбаҩгьы ццышәыутәхьазаарын. Иҳарҭа-сырҭа ыҟамкәа сыԥсы дасҭеит, сара стәы иакит, сыла даԥырзгеит ҳәа акәын угәы рҭынчны ушыҟаз. Имшаԥшараха уҿаҳәатәы баны уԥшуан. Ауаа арахь, лахь ԥыракыгас сеишәамаҭәагьы кҿоуҵеит. Ашәгьы ушәуҵазар акәхап. Уи ала уаӷара хыумҩози. Ԥхыӡ иубаргьы уцәарҳаны уаазырԥшышаз, зыгәра умгашаз ауп уажәы абра лабҿаба иубо… Макьанагьы цқьа агәра узгом сара шсакәу, адамра иааҭыҵыз сыԥсгага акәушәа ауп ушсыхәаԥшуа. Мап, схаҭаҵәҟьа соуп абра уаԥхьа итәоу!»
«Уара ушҳамын, ус уагьаанхеит!..»
Абас лаԥшыла еиҿаԥшны, гәаныла еицәажәон арҭ аҩхацәак.
Алмас иааигәалашәеит:
…Сырмеи Алмаси анеибадырыз амш инаркны лассы-лассы еиқәшәо иалагеит.
Аԥхьаҵәҟьа зны «машәыршәа», аҽазных «мҩасшақә» еиниалон. Алмас ихылԥа аҵыс ҭан. Ицәа ҭынчмызт. Дахьтәоу-дахьгылоу, аус аниуа акәзааит, Сырма ибла дыхгылан, даргәаҭеиуан мцакы. Иагьарааны игәы иҭеикхьан дызмырҭынчуа зегьы аартны уи ауԥшәыл илеиҳәарц. Аха изеиԥштәуамызт, ӡшәахшәа зегьы наимпыҵабон, рхала ианааизынхалак. Дацәшәон, игәахәтәы лыҵшәадаханы, уи нахыс лылабара ицәыӡыр ҳәа.
Хәылԥазык зны, иҩызцәеи  иареи аусура ахьынтәи иааин, аҽыӡәӡәахагьы иахьымӡацкәа, аҷышә рҿатата, акы еимакны иалацәажәо ишгылаз, инхьаԥшымҭазы Сырма илаԥш дааҵашәеит. Уи убра аусуцәа рзеиԥшынхарҭа аҩны аҿаԥхьа, аҵлашьапқәа ирыдҟаҵалаз атәарҭаҿы газеҭк даԥхьо дтәан.
Алмас зназгьы дааҳәалахеит, аха, нас, ашырҳәа иҩызцәа днарыдҟьан уахь иҿынаихеит.
– Бзиала баабеит! – иҳәеит, даныналыдгыла.
– Бзиара убааит! – лҳәан, ларгьы, дыԥхашьа-ԥхаҵо, омак инеиҵыхны ибалқәа дырхымԥшылацәакәа, дҩеихаҵгылеит. Алмасгьы аӡы зҵабаз аԥсыӡ даҩызаха, дҳәаԥы-ӡыԥуа абзиабара мца даагәылахеит.
– Шәусура шԥацои? – дизҵааит лара.
Иҟаларын убри лызҵаара акәымзар, уи амца шыра иалахаз «аԥсыӡ хәыҷы» леиқәыблы ицаргьы. Аха, Сырма лажәақәа рԥсаҳәагаха игәы инықәлан: – Иҭабуп! Ицәгьам макьаназы, – иҳәеит, атәара иҽыназкуа, аха, иусуга маҭәа ҷыдақәеи ишьаҵақәеи уҳәару, иеибыҭашьаз ангәеиҭа, ацәԥхашьарак ааиаун. – Саҭамыз… бхала бынсыжьуеит, аха уамак сынхом! – иҳәан, дналыдҟьан иҿынаихеит.
…Анҷа-кәара аиҩхаа… Нырцә-аарцә зҽеилышь игылаз ашыцраҟны, иааҟәымҵӡакәа иҷырҷыруан аԥсаатә. Урҭ рыбжьы Анҷа-кәара ада, егьырҭ, уи акәша-мыкәша иҟаз зегьы азыӡырҩуан. Акәара хәыҷы иааҟәымҵӡакәа ахьыр-хьырҳәа рыхәаччара акәӡан изҿыз. Иҟаларын кьатеиԥҵәага лафк еибырҳәозаргьы. Иҟаларын бзиабарак аӡбахә иалацәажәозаргьы.
Араш-ҵла еихиаа амҵан наҟ-ааҟ еиҿаԥшуа ахаҳә иқәтәан Сырмеи Алмаси.
– Аԥхьаншәа акы уасҳәоит ҳәа бажәа иалабҵан… – ҿааиҭит, алабыҵә хәыҷы иикыз ала адгьыл ҵәаӷәақәак алдо дахьтәаз.
– ?.
– Сырма! – иҳәеит иара, изҵаара уаҳа аналаҿылымҭӡа. – Исыздыруам сиашоу, сиашаму аха… акы бгәы бнархьуашәа збоит. Даараӡа имаӡамзар… – иажәа ацҵара изымгәыӷьуа иҽааникылан, иахылҳәаарызеишь ҳәа аанаргауа, ибла ҭырхаха дналҿаԥшит. Ларгьы, убасҵәҟьа, лыбла ҭырхаханы акәын дышихәаԥшуаз. Ҳамҭакгьы рылаԥшқәа амхалдыз иааннакылазшәа еихәаԥшуан.
Ус, Сырма лыбла маахырқәа иаҳа-иаҳа рҽдырҭбаауа, рҽдырҭбаауа, мцак нархылан, лыбла ԥыџь ауқәа рҟны, аӡаӡа зықәнарҳәҳәыз ашәҭыц ԥшаласк иарҵысызшәа, акәапа-сапаҳәа алаӷырӡ цәыкәбарқәа нархьыкәкәан лӡамҩа ҟәымшәышә инадлеит. Нас лхы лшьамхы инанылҵан деиҵақьны аҵәыуара дналагеит.
Иара ашырҳәа дҩаҵҟьан дналыдыххылт, аха, ииура дақәымшәо, ус даанхеит. Лара, дарыхьҭшьызшәа лцәа дҭақыџьқыџьуа, аҵәыуара даҿын. Издыруамызт дыширгәыбзыӷшаз, дацәшәа-цәырӡыӡо лхахәы ааиԥхьишьшьаан, ашьшьыҳәа лӡамҩа инапы надҵаны, лаԥхьа иҽноужьны днышьамхнышгылт.
Алаӷырӡ цаҳә-цаҳәа инапсыргәыҵа иааҵалеит.
Урҭ алаӷырӡ цәыкәбарқәа рыԥхарра ихаакәакәараӡа цәаныррак игәаҿы идырҵысуан, игәеисра дырццакуан.
Лымаршәа куа даалыхан, игәы даадиҵеит. Абжьааԥын еиқәиршәалоз, аха игәаӷьны лҿаԥхьа изымҳәоз иажәа лыԥшаахқәа, еиқәԥах измаз рҿаҳәагақәа ԥырҵәҵәазшәа, рхала рҿаархеит.
Иажәақәа шаҟа дыргәылархалоз аҟара дигәдихалон аԥҳәызбагьы. Абар, абар рыԥсыԥ ԥхарра еилаҵәеит. Мап, иқьышә апҟацаҳәа дҭамсит уи, ус иқьышә лнацәа надкылан ашьшьыҳәа лҽынаиҟәыҭханы, аччеи, аӷәырӷьареи, алаӷырӡи лхы-лҿы ианыҷҷаауа, днеиҿаԥшит, абри акәын сара сыззыԥшыз ҳәа аанарго, нас, ашьшьыҳәа дҩагылан, ижәҩа лнапы наҵхны рҿынархеит.
Зыбжьы еиныҩыз ҩ-гәык, абзиабара еицақәҿызҭуаз ҩ-гәык, рышьҭыбжь иазыӡырҩуа инеиуан рҩыџьагьы.
Амҩа архәара иахьаавшәаз, шәааира акәын сыззыԥшыз иҳәашашәа, ргәы рҽанӡамкәа даарԥгылеит Панџьа…
«Иҟалап абри абыржәы ибла ихыу ашәшьы убра ахы акызаргьы, аха усҟан уи сызгәамҭаӡеит», – ааигәахәт Алмас, уажә Панџьеи иареи гәаныла еицәажәо иахьеиҿатәаз:
«Убри ашьҭахь, – аҳәон Алмас игәы, илаԥш Панџьа ишҟа ииаганы, – уажәы уара уҩны иҩнагылоу Сырмеи сареи раԥхьаӡа ҳшеибадырыз, сгәы дшақәшәаз, бзиагьы ҳшеибабаз, ларгьы дшақәшаҳаҭу аҟынӡа, сашьа уоуп ҳәа угәра ганы, зегьы-зегьы уасҳәеит. Убри реицәазар ҟалап адунеи сахьынӡақәу гхас иҟасҵахьоу зегьы. Уара уҽырхықәымҵаны уааччан, иахьабзамҭаныҵәҟьаз напалаукит, уҳәеит. Угьамақәа цәгьам, сашьа, уҳәеит, уаасалацәҟәшәа. Исоуҳәеит, лхы-лҵыхәа уаргьы ибзиаҵәҟьаны ишыудыруаз, шьҭралагьы дышхәыдам уҳәа зегьы. «Иузеиӷьасшьоит амҩа бзиа!» – ҳәа соуҳәеит. Сара усҟан ақәыԥшра ацәқәырԥақәа схы-сгәы ԥеи-ԥеиуа ирхымзи… акада егьыззымдыруаз ауаҩы, уажәақәа цәала-цәажәарак рыҵоуп ҳәа сҟамлаӡеит. Аҵыхәтәаны, исыхьша ансыхь ауп «амҩа бзиа» сшықәуҵаз саназхәыц, убри ҳаицәажәара инаркны суԥырганы сыҟазаргьы шуҭахыз аныздырыз».
«Саргьы сгәыӷуан ҿааҳәыра уауҵәҟьарым ҳәа!» – аҳәон Панџьа игәы.
«Аха исоуит уара исыцәурӡқәаз зегьы рахьтә акы. Даараӡа ихьшәазаргьы, исоуит, – сыԥсы шҭаз сыԥсадгьыл сыбла иабеит!.. Ашьҭахь, ула санаԥыруга, Сырма укаҭа еиқәаҵәа далахартә уныҟәеит. Узымныҟәарыз, аамҭа «Уии уареи иахьышәҭахыз ишәырҵәиуан. Лара дыцқьагәышьан, ужәӡы лхьысаанӡа…»
«Уи сара дсыԥҳәысуп! Ҳҭаацәаратә еизыҟазаашьа уаламцәажәан! Уаҳӷрыӡаа, наҟ!.. Насгьы арҭқәа зегьы уара иабаудыруеи, ҵаара ԥхашьарам?!»
«Аҳақ мааԥшыр ауӡом! Уарӷьажәҩа «Уии уареи ишышәҭахыз еиԥш шәусқәа еиқәымшәакәа, шәаргьы ахықәахь шәаманы иандәықәла, шьацәқәыԥла узыгәҭасыз, уҭынха ду  исеиҳәеит. Дабоубеи ҳәа уҵаауазар, дызбеит џьара. Уи даара дуаҩы хәыҷхахьан усҟан. Асалам узааиҭиуеит нырцәынтәи! Дузыԥшуп! Аха уаҟа шәеиниар, анкьеиԥш шәеимабзиамхар ҟалап! Еилкааны иман иааизууқәаз зегьы…»
Амацәыс анынкаҷҷалак ашьҭахь адыд  абакшари ҳәа иԥшызшәа иҟан урҭ аҩыџьагьы. Блала иҭибаҵаан, ажәада рыгәқәа еиҿашуан.
Анышә иҵаханы иҟаз асаркьал ҵәҵәа ааҵхны иурыцқьар, абжьы шумаҳара иаҳауан Алмас игәы абжьы. Панџьа иҿықәлаз аҿашәшьылара ашьҭра макьанагьы ианымҵыцызт.
Алмас ифырџьангьы абжараҟынӡа каҭәахьан. Уажәшьҭа имч аасҭа арыжәтә аиааиуа иалагахьан. Цәаҟәацәысҵас акы наиқәҳан, дхырсысуа далагеит.
– Ухы нықәҵаны уԥсы ааиҭак, Алмас! – иҳәеит Панџьа, иаархааны.

Аԥхыӡи алабҿабеи

…Алмас еихацҳафырк икыуп, аџьра, ахьара, ашәра, ҵыхәа ԥҵәара змам абна дылалан дцон. Днаԥшы-ааԥшуеит, аха ибом дзышьҭоу. «Узышьҭозеи?» – игоит бжьык, абна агәахьынтәи.
– Аа-ҵла сашьҭоуп, ԥшь-нызқь шықәса зхыҵуа! – иҳәоит иара.
– Иазууазеи? – игоит азҵаара.
– Сабацәа рҳаҭгәынаҿы гәашьас иасырсырц сҭахыуп.
– Ус акәзар, абар сахьыҟоу! – ицәажәахуеит иара, – Уааи! Сара соуп аа-ҵла! Зыжәла аихаԥсыхә иармаҷыз, иԥсаҟьаны акырџьара иалаԥсоу… Сыхиоуп! Ахәарши ацыци иага рхапыц рхыргьы сырзымфо, сырзмырхәаԥсо сахагылазаап урҭ уабацәа қьиақәа рҳаҭгәын…

*  *  *
…Алмас дааит! Ибмаҳаӡаци бара?!
– Дарбан Алмасу, бҽыбымшьааитеи?! – еибырҳәон ҳәсақәак.
– Алмас, иӡны иҟаз уара?! – иҳәеит хаҵакгьы.
– Иуҳәо закәызеи, ҳаи анцәа иџьшьоуп!..
– Алмас Кәашба иоуп изҿу, дад, уи уара уихааным! – быргкгьы имаҭа изеиҭеиҳәоит.
– Заџьал ыҟам дыхьыугалакгьы!..
– Досу илахьынҵа ишану еиԥш!.. Егьызқәымыз сара сгәаҟқәа ракәын, – лгәырҩа лынлырԥшуан ԥҳәыс-быргкгьы. 
Абас, мҩахәасҭала, мҩадула, ажәабжь неиҭа-неиҭасуа ақыҭа ахы-аҵыхәа аҽахьнагӡон…
 
1980












































АХРА ИАҾАХАЗ АБЫРЛАШ ԤҼЫХАҚӘА

Ажыжәҳәа инаивҟьаз амашьына, амҩаҿы абыб еилаҳанто иҩышьҭнахит. Аха уигьы имбаӡеит. Днеиуан наҟ иаԥхьаҟа имч змырхоз акы ихозшәа. Иҩнуҵҟа аибарчра иаҿын акы. Убри шаҟа ихаҳәыршәырахоз аҟара, ҵа змаӡам хланҵы бааԥсык дҭаԥушазшәа, иҟоу-иану акы имбаӡо дышнеиуаз акәымкәа, ахыгәҳәа акы днагәыдҳалеит. Ихы дааҩахан днахәаԥшын, схы иаахахьоу азымхаӡои мшәан, ааигәахәт. «Ахы уҳәеит ҳәа, иачҳауазеи иара… зегь зхыкәласуа ахы ҟадыџь…»
Мшәан ахы.. уи сара исымазу?… Ааи, исымамкәа! Анаукақәа рдокторра сзаанамгеи?!. Уи маҷума?  Имаҷӡам! Аҭыԥ бзиаӡагьы ахьыҟаз аҵарауаа русҳәарҭаҿы акресло тата игылаз аҟәҿыҳәа снаганы снықәнартәеит. Иаасыкәыршаны, аҟанҭаруаз еиԥш ателефонқәа: аиаҵәа – ахархь уаа ртәы; аҟаԥшь – снапаҵаҟа иҟоу рзы; аиқәаҵәа – хыхьтәи итәы… аллаҳ, аллаҳ… уи зны-зынла абжьы шаҟа иҷахьоузеи?.. Уи  ангәыҭшьаагахалак ауми саргьы снацәа ҟәаз нақәырӷәӷәаны стелефон ҟаԥшь аҳәаса ҵәыҵәыра «анҭасҭәоз».
Дырҩегьых машьынак «аршәаа» иасны инаивҟьеит. Дырҩегьых абыб-хәашырбыб ҩышьҭнахын еилаҳанто амҩа аҿықә иҩықәнарчит.
Лоу амашьынагьы, арныҟәаҩгьы, абыбгьы зегьы-зегьы зшаз рхәы нариҭан, иқәра иааноумшьартә ибаҩ шицәыласыз мҩашьо ажра днахыԥан, адәы днықәлеит. Акыр днаскьахьан еиԥш, қьаԥҭак днықәлеит, уи ҭацәиижьҭеи такәы шҵуаз ҩашьомызт: џьара игылан лаҳа хыжәжәарак, анаҩсшәа – аҵларкәыкә рԥыц иагахьаз аҳа-хҩаа ашьапы хыжәжәара, агәҭаншәа, аӡышьҭра дахьнырыз, имҩашьахуа ибаратәы иҟан абраҟа анкьа инхоз игәараҭа шакәыз. Акыр ачықьи, ажыци, нас аҭыраси ықәиаахьан, аха агәҭаншәа ишьҭаз адәҳәыԥш даараӡа иԥшӡан. Адәҳәыԥш ампыҵакны игылан ара-ҵла дук. Ашьапаҟны уамак идуцәамыз хаҳә ҟьаҟьакгьы шьҭан – ҳаҟьазаргьы ҟаларын, аха уи уажәы изакәыз аилкаара уадаҩын, ашыцламшә иаганы иҟан, анаҩсшәа даҽакгьы ашьынка ԥшра аманы, азқәа ықәцәаашәагьы иҟан – мақьахарын, иага еихаԥсыхә аршаҳабызхьан (ашьтәақәа еиҿыҟьҟьа излакнарҳауаз, ашәарах рцәа злархырхуаз, мамзаргьы аҵәҩаншьап анадырсуаз, раԥхьатәи амасар злаҿырцәаауаз аиха алархуазаргьы акәхарын).
Лоу даанаԥшы-ааԥшын, икәша-мыкәша блала иааимидеит, аха иибахьаз ҭыԥмызт. Ус дышгылаз иаагәеиҭеит, аԥхьан аӡышьҭра дахысны арахь данааиуаз, дызлааиз амҩахәасҭа аҿаԥхьаҵәҟьа наҟ-ааҟ еимариашаны ҩ-гәашьак шарсыз.
Амра еихахәашәара ишлеихьазгьы, иааузымчҳартә иарцеиуан аҟынтәи Лоу урҭ агәашьақәа ирзааигәахахьаз аҿышәшьыларахьы иҿынеихеит. Агәашьақәа руак иҽнадҵаны, даагылан лаԥшыла иааимидеит. «Ианбатәиу здыруада, аха ишьыркыцха игылоуп, аатәымкәа иҟам. Аа-ҵла, мшәан, уи еиҳарак анкьа изхадырсуаз анышәынҭрақәа ракәымзи. Иагьаџьарагьы избахьан, иахьысымбацгьы иагьаџьарагьы иаанханы иҟоуп. Уи сусс иалоузеи, аха абра сахьгылоу хымԥада ҳаҭгәынроуп. Иҟалап аӡәы игәы сықәгылазаргьы…»
«Уажәы иумбеит уигьы, угаӡам!» – аганахьынтәи бжьык ааҩызшәа илымҳа иааҭасит. Дагьааҭрысит, ауаҩынырҳа ду, акы деиҵанарӷәӷәазшәагьы ибо далагеит, убри абжьы зхылҵыз наурк иаԥхьа иаагылазшәагьы лаԥшыҵашәарак ниаҟьеит. Мшәан, уи иахьа араҟа акы збап, акы саҳап, мамзаргьы акы сгәалашәап ҳәа ихахьгьы иҟаӡамызт. Уи арахь дааит  зынӡаск игәы рҭынчны, зықәрахь инеихьоу ауаҩы, ус ақалақь дналҵны ишьапы неиҵихырц, иԥсы неивигарц. Маҷ дааԥсахьоума, усумҭа гәарҭак знапы иҵзыжьхьоу… Аха, мшәан, закәызеи ицрыхо иалагаз? Изахьӡузеи, «уажәы иумбеит ауаҩы игәы ақәгылара» ҳәа иаҳаз… Дааизар ажәлар рзы зхы аџьыка ықәызхуа, аспирантура (аспирантура закәыхзеи, данстудентыз инаркынгьы) данҭала инаркны анаука агәбылра зманы амҩа иқәлаз, иахьанӡагьы иқәу ауаҩы, џьара гәнаҳарак ҟасҵахьеит ҳәа ихахьгьы иааигомызт ахаангьы. Иааҟалоз зегьы ус «лахьынҵаны» дрыхәаԥшуан. «Сажәуа салагеит, уи акәхап» иҳәеит игәаныла.
Лоу агәашьа еиларӷәӷәа иахьикыз иадибаҳәала, алада илбаауа, аҩада ихало амитә зырҿиоз ашышкамс инапы инақәибаҳәаны иркит. Ицәа дҭыбзаауа даналага иаахәымгеишьеит, инапсыргәыҵа иаанхалаз зегьы агәашьа инадирҟьацылеит, урҭ рҟынгьы даанымгылеит. Егьырҭ иаанхазгьы рнырҵәара дналагеит. Уи убриаҟара ашышкамсшьра дагәыланахалеит игәмырҿыӷьгас иԥхьаӡаны иқьышә аччаԥшьгьы аақәхх-ақәххуан зны-зынла. Иқьышә шаҟа ачча ықәххуаз аҟара иблақәа шәшьык рхылон. Ашәшьы рхылон, абарҭ аԥстәы хәыҷӡа-мчымхақәа имч шрықәхоз ахьибоз аҟынтәи. Уи убас даҿызаауан, маӡала ихахәдахь ихалаз ашышкамс аҟыҵәыҳәа ац иланамҵазҭгьы. (Аҳаҳаи, аферым ашышкамс… алым зырбыбыз ашышкамс!). Ахьышәҭҳәа дызҿыз дааҟәыҵын, аӡәы сибомашь ҳәагьы даанаԥшы-ааԥшит. Зхы зыгәҩароу иоуп анаԥш-ааԥшра хҭазкуа.
«Ухы злаугәырҩахашагьы маҷӡам, гәнаҳала уеиҵаҭәуп!» – иааҩхит дырҩегьых бжьык.
Мап, агәнаҳа змам дмаҷуп, сара схаан издыруа рҿы, ус иҟан анкьа-бынкьагьы… ус иҟалоит… ауаҩытәыҩсеи-ауаҩытәыҩсеи рыбжьара иҟоу аизыҟазаашьа даҽакала аҽаԥсахаанӡа. Дасу ицәа иаду ихарԥ дахӡыӡаауеит, избанзар уи идыруеит, знык ианишәиҵа нахыс ицәа шыхнаҩо. Уи ицәа мааԥшырц азы ихарԥ зеиԥшразаалак ишәхаџьгәаны, аӡәы ишәихыр имуа далагоит.
Лоу иҳәынҵәрақәа ааимеиџьгәан, икәа-иҩыҵра инапы ныҵаирӷәӷәеит ӷьычрахк иҵәахырц иҭахызшәаҵәҟьа.
(«Иудыруазеи!»)…
«Аха, иҟоуп иага-иага иурмаӡаргьы, быжь-саԥаҭк зҿоу ачықьмаџьа иҭаҵаны, быжь-шьхак рынхыҵ иуҵәахыргьы изыԥшаауа, иаазыртуа ацыԥха – иахьӡуп «Агәалашәара» – ҭаха инаҭомызт уи абжьы.
Агәалашәара – дҽырхықәымҵа-ҽхырччашәа иуит азнык азы Лоу. – Агәалашәара… агәалашәара… – абри ажәа ихы ишҭагьежьуаз днатәеит.


* * *
…Амраҭашәарахь ихаз аԥенџьыр ҭбаақәа ахәылԥшәаԥшь хыгагааӡа ирылаԥхон, ԥсҭҳәацк зхыршәлаӡамыз ажәҩан ҵыблаауан.
Лоу убри аԥенџьыр ҭбаа дылԥшны адәахьы дшыԥшуазгьы, аԥсабара иҟанаҵоз аџьашьахәрақәа уамак хаара рыҵибаауамызт.
Ари амш азы, есымша еиԥш, аилатәарақәа ҩба мҩаԥигеит, урҭ рышьҭахьгьы, игәы кыдызххьаз ақьаад усқәа… аҵәҵәа быжьқәа, шә-зҵаарак – зны ирхааны, зны инақәырӷәӷәаны зҭак ҟаҵатәу… Мшәан, арҭ зегьы уажәы ибазма, нас иахьа лымкаала иаҳа дыздырааԥсазеи? Иааԥсара акәу, иара ус игәы бзиамзу – абригьы аилкаара ицәуадаҩын…
Адкыларҭаҟынтәи уажәы-уажәы иааҩуан ателефонқәа рыбжьы. Аԥышәа ду змаз имаӡаныҟәгаҩ, акыр шықәса раахыс зеиҳабы зыԥсы ихҭынҵо бзиа дызбоз, уи иҵыхәала зхаҵагьы, зыхшарагьы ааныжьны ирԥырҵыз Мери, зегьы рҭакқәа ахҭа иҭаршәны ирылҭон, ажәа мыцхәы лҿалыршәуангьы уаҳауамызт.
Мери, ателефон аӡәы данаслак, атрубка лыжәҩахыри лыцламҳәеи инарыбжьарӷәӷәаны, лхы-лҿы ԥшӡа нхырнаашәа, иахәҭоуи-иахәҭами ақьаадқәа реилыхра дналагон, хазы  ицәажәоз рҭакқәагьы ҟалҵон. Зны-зынлагьы аҟәышқәа реиҳабацәагьы, аиҳабы ихаҭыԥуаагьы ирзымӡбашаз азҵаарақәагьы лара ианылыӡбозгьы ыҟан.
Лоуи Мерии рыбжьара агәаԥхеибашьара ацәанырра анҿиаз, ианцәырҵыз анбыкәу ҳәа дара рхаҭақәа уразҵааргьы, иргәалашәомызт уи амш-шара анакәыз. Урҭ реизыҟазаашьа «адацқәа» иԥсабаратәыз мчык иабзоураны ргәы иқәырӷьацаны иаман. Аԥҳәызба еинаала, арԥарцәа нацәахыла иалыркаауаз абри ауаҩы иҟны зыҽны аусура дналагаз аҽны инаркны, иара иахь илоуз ацәанырра дарлашәит, илхашҭит лыкәша-мыкәша иааҟаз зегьы. Лхы рхылбааит лқәыԥшреи ллахьынҵеи. Абри аӡәк ималдеит лыхаара, лыԥшӡара, лыԥҳәызба-цәа ҟәымшәышәра. Абри аҟара лгәы-лыԥсы зыҿҳәараз ауаҩы ибзиабара, аԥҳәызба ҟәыбҷа дҟанаҵеит еиҳагьы ачҳара лыманы. Дзаҵәӡа, лхала лцәарҭа бымбыл данагәылахалакгьы хыргәаҟрада ахәлареи-ашареи рзыԥшра лылшо аҟынӡа. Зны-зынлагьы Лоу, мызла лымԥан данықәымлозгьы ыҟан, аха лара хьаак змаӡам иеиԥш, аусураҿы данааилак, лыбла разқәа ирхыҳәҳәылоз лылаԥш хаара наихьлыршон. Ари аҩыза ахымҩаԥгашьа Лоу дшашьцылахьазгьы, еснагь игәаҵан цәанырра ҿыцк арҿыхон, ицәа-ижьы иналаҵәаны, уи дызлеибаркыз дассакгьы аанмыжькәа иааимнадон. Лоу ҟазшьала дреиуамызт аҳәса реиԥка зылаԥш ԥсымҭә ззадымгоз, аха хаҵак иаҳасабалагьы ақьафура мап ацәикӡомызт.
Убри ахәылԥаз азы Лоу (ихаҭагьы ишџьеишьоз) мыцхәы дыхҭанакит Мерии иареи реизыҟазаашьа азхәыцра. Мшәан, избан иахьа абырсҟак дзихәыцырҭахаз? Абри азҵаара ихаҿы ишааигалак еиԥшҵәҟьа ибла иаахгылон хҩык ауаа: иара, нас иԥҳәысҵәҟьа Марина, Мери… Урҭ аҩыџьагьы (Маринеи Мерии) рыԥсҭазаара, наҟ-ааҟ зхи-зҵыхәеи аӡиасқәа ирҭарсу ацәаҟәа еиԥшха, ихәдаџьал иахшьушәа ибон. Ацәаҟәа шаҟа ԥштәы амоу унадыххыланы еилургараҳа еилыргашьак изамҭо, ииура-ииҳәара изымдыруа ихы имагәыхьха дааҟалон. «Мшәан, абас ианбанӡа, – дхәыцуан иара, – амшаҽны зхы акыз ҳаизыҟазаашьа зынӡаск сызқәымгәыӷуаз ахь ахы архара иаҿуп. Марина лакәзар, иҩашьом цәалашәарак шлымоу. Абрахь данааиуаҵәҟьагьы аусҳәарҭа аҟынтәи зегьы анцахьоу (иара, усгьы зегь рышьҭахь акәын аҩныҟа данцоз) аамҭа иақәыршәаны, насгьы дшәаԥырҳаԥуа ауп дшааиуа, изызҳәоузеишь?».
Маринеи иареи анеиднагалаз лара аԥҳәызба хымкых ззырҳәоз лакәын. Лхы-лҿы аиқәара аахыҩло, лыблагә цхаԥштәылақәа еснагь аразра рхыҳәҳәыла гәыкра-ҵаулак амаӡақәа иргәылаҵәахны ирымаз лыблаԥыџь ауқәа рыҵаҟа ихәыҵԥхаауан. Уи лшьапышьҭыбжь мыцхәы имыргаӡо, днықәԥрааны аҳауа дналаларашәа данныҟәоз, еснагь ибла еихмырсыӷьӡакәа длыхәаԥшуан, аҭахызаргьы аҩны ианыҟоу акәзааит, џьара ианеицу акәзааит, бзиа ибон лыхәаԥшра, уи еснагь гәазыҳәарак инаҭон. Убри лҭеиҭԥш еиҿкаа дхыхны даманы аҿанынахоз рыбжьара иаабжьагылон Мери лхаҿсахьа. Еиҟәнашон рдунеи. Али-аԥси рыбжьара згәыцә еиҟәдыршәаз ԥсҭазаарак иамахәҭақәаны, хаз-хазы ихьагәгәа аԥсабара аӡмыжьра иналахон. Убас ихьит Лоу убри ахәылԥаз азгьы. 
Мери ашә ашьшьыҳәа иаартны дааҩналеит, лара ишылцәаҩаз еиԥш, дмыццакӡо, лыгәчама ԥшӡақәа лхәамц рықәырхәмаруа лҿаалхеит иара иахь, қьаадқәак кны. Убри аамҭазгьы иара дзызхәыцуаз лара аӡә заҵәык лакәын: абыржәы иҭаххеит ақалақь ажәытә квартал аҿы игылоу, ажәытә ҩнаҿы иҟоу луада хәыҷы аҟны рҩыџьагьы рхала еицыҟазаарц, игәы ианырит, ицәа дҭарчыхә-чыхәуа деиԥхьызшьшьаауаз лнацәкьара ԥшқақәа, иҿыгәҳәаауа иқьышәқәа зыԥшаауаз лқьышә-жәпа ԥшӡақәа… убасҟан иара зегьы-зегьы: агәырҩагьы, ахьаагьы, аусурагьы ихаиршҭрын, уи шықәсыктәи аԥсшьара акәмызт изыԥсахарыз. Уи ацәанырра ссир абриаҟара иаԥсоуп (иашоуп, џьоукы иаархәоит, ирҭиуеит, аха) ҳәа ахә зшьахьада. Мшәан, ахә амоума аԥсҭазаара?!
Лоу, Мери дизааигәахацыԥхьаӡа илаԥш лылаҵәон, игәы ианыруан лыԥсыԥ лагаҩагашьа ашьҭыбжь. Тәҵасҵәҟьа иҳәатәы инахымԥаӡо зхы имаздахьаз аԥҳәызба лахь рыцҳашьарамызт дзымпыҵазхалоз, иҭахын, дазгәышьуан рхала џьарак реицыҟалара. Илакҭа ааԥшӡахеит данааидгыла. «Мери, бара иахьа уамакала быԥшӡоуп!» – иҳәарц иҿы анааихихуаз аамҭазы, лара ҿымҭӡакәа қьаад бӷьыцк неилыркит.
– Хырԥашьа змам акоума? – иҳәан, дыццакы-ццакуа илаԥш нахигеит, аха ианыз иблақәа ирымбазшәа ихы ҩышьҭыхны дналҿаԥшит.
– Ателеграмма… абыржәыҵәҟьа иааргеит!
– Аа, ателеграмма… ателег… – ахьышәҭҳәа еиҭаақәиԥаан, ибласаркьақәа аашьҭихын, ианпыҟҟала ианыз анбанқәа хыма-ԥсыма еиқәыԥхьаӡо иҿынеихеит. Знык-ҩынтә даԥхьеит, нас убри ақьаад аԥштәы иаҩызаз аԥштәы ааихәеит ихаҭагьы, иқәлашьцазшәа ибеит азнык азы, акресло амаа изнапык ала еимларӷәӷәаны иааникылеит. Ибон ицәа-ижьы зегьы еилаххаа ишцоз, игьежьуан ауада аԥшь-ҭӡамцк. Игәы аӡаӡ еиԥш, акы аланакшон аҟынтәи аҽырҵысра дацәшәо ашьшьыҳәа днатәеит. Дахьтәаз ателеграмма икын, арахь даҽазнык даныԥшылар ҳәагьы дшәон. Убрахь, џьара ихшыбаҩ аҵахь еилагьежьуан уажәраанӡа дзыԥхьаз ацәаҳәақәа. Илацәа неиқәиԥсеит, аха имацара дшыҟамыз даназхәыц!..
– Мери, сшофер доушьҭ, – иҳәеит деишәара-еиҵараха. – Исҭахыуп шьапыла маҷк сааныҟәарц. Баргьы ибаамҭоуп шьҭа… бца аҩныҟа. Амцхә бхы аџьабаа абырбацәоит, бхы бааиҷаҳала, бымбои ишыҟоу аԥсҭазааражә, ушымгәыӷӡо, угәуҽанӡамкәа иааҿахҵәоит…
– Абзиараз, Лоу, сара сцоит аҩныҟа… Иахьа амш шаҟа ибзиаз ала уаҵәы аԥсшьара мшы азгьы еиӷьхаргьы ҟалап, – лҳәан, азнык азы лхы-лҿы шәаԥшьшәа иааицрашәеит. Аха, абраҟагьы еснагь еиԥш уи лхымҩаԥгашьа мцхәрак лцәалашәар ҳәа дшәаны, лцәажәара даҽа хырхарҭак налҭеит. – Ицәгьамызт мышкы-ҩымш раҟара ақалақь уналҵны уԥсы ушьар, ҭагалантәи аԥсабара ухала уазаанханы уналаԥшыр угәы ухашҭрын, – лҳәеит. Арҭ лажәақәа ҩбара шрыламыз идыруан Лоу, аха уажәыҵәҟьа акы ибо, акы иаҳауа дыҟамызт. Лара ддәылҵырц ишақәылкхьазгьы даақәгьежьаан, лнапы ԥшқарахқәа ижәҩахыр инықәылҵеит, нас ихахәда ааиԥхьылшьшьааит, лыԥхарра-хаа ааизныжьны ахьшәҭҳәа дындәылҵит. Илаҳа-лаҳауа ауада иҩнан иааибадыруазар аахыс иаалыгмыжьӡакәа илықәылҭәоз адухь «Мадам Роша» афҩы. Ари иара зегь реиҳа бзиа иибоз адухь фҩы акәын.
Ателефон акыркырҳәа абжьы гон, аха агәхьаагьы икымызт, дҩагылан икабинет абжара ааиҩишан деиҭааҭгылеит, иҿаԥхьатәи аҭӡамц илаԥш надирхалеит. Уи зегьы шәҟәықәҵарҭала ихҩан, иҭәны ашәҟәқәа ықәын. Аҭӡамц днадгылан аҳәынҵәра еиқәаҵәа днақәыӷәӷәеит, аҭӡы ааидыҵын иара ишҟа аҿы аарҳәны иаагылеит аҭӡамц иалаҟаҵаз архьшәашәага-бар. Лоу аминерал ӡы аҵәца инҭеиҭәан днаҿыхәеит. Аҩынтә раан иаҵәца ааҭиркәкәан, архьшәашәага-бар аҭыԥ ахь индәықәиҵеит.
Лоу икабинет дзаҵәӡа данааҩнаха, зынӡа ихы-игәы аақәмаҷхеит, ихы ҟәнишьо, џьара цхыраарак изҭаша, ихәарҭахаша уаҩ димаӡамкәа, аҵла-ҩа деиԥшны ихы ибо далагеит. Уамашәаҵәҟьа дзаҵәхеит. Иара иҭахӡамкәа, имч змырхоз акы даашьҭыхны мардуан ҳаракык даҿацаланы дканацозшәа ибон. Шаҟа дҩаскьоз аҟара иаҳа-иаҳа дыбӷаӷон, уи амардуангьы нҵәара ақәӡамкәа ҩада-ҵәҩанҵәыҟа ихалон, ларҭацыԥхьаӡа ишьапы рҿаиргылацыԥхьаӡа иблахаҵ гьежьуазшәа  ибон. Аха игәы нхон, избанзар иҩнуҵҟала здац-ԥашә зҳахьаз Аҩада ахалара, иҵгәаны даманы ицон. Мери дысмышьҭыр акәын, – иҳәеит игәаныла, – уи  сааигәара дыҟазҭгьы иаҳа даҽакала сгәы сырӷәӷәон, уи уааигәара даныҟоу ухьаақәа, угәырҩақәа зегьы ухашҭуеит, закәытә цәаҩоузеи илымоу абри аԥҳәыс, – иџьеишьон ихала дахьхәыцуаз, – еснагь илырмаӡо лыбзиабара дахӡыӡаауа ишылыхьчо, дшеиҷаҳауа убоит лхымҩаԥгашьақәа зегьы рҟны, лыбзиабара цқьа ала аԥсҭазаара зегьы лрышҳарц лҭахыушәа ауп уи адунеи дшықәԥшуа. Ҳарамрак згәаҵа иҭам ауаҩы ззырҳәо лоуп» иҳәон убри «амардуан» дахьаҿагылаз, уи иҵегьы дҩаскьарц иҭахын, иҟаиҵеит даҽа шьаҿак. Убасҟан икаххаа иааимҟьеит икәша-мыкәша.
Лоу абыржәоуп еилырганы ибо даналага, арҭ ашықәсқәа ииасхьоу рыҩнуҵҟала, бзамыҟәралаҵәҟьа шаҟа гәнаҳа ҟаиҵаз. Х-ԥсҭазаарак (Мери, Марина, иара) дрыҵаӷьычуан. Закәытә гәнаҳароузеи урҭ аҳәсақәа аҩыџьагьы рыбжьара дызҵоу. Аӡәы – иара иқьафуразы лыхаара, лқәыԥшра зегьы аҵаа зыхьӡаз ашәҭыц еиԥш, инапы ишаныз ианыканӡалеит. Егьии иареи ирыбжьаз агәбылра ҭагалантәи абӷьыц еиԥш ихҩеижьаахахьеит, ишынҿшәара аԥсы ахац иакуп. Иаргьы-ларгьы ирындмырԥшырц рҭахӡам адәахьала, аха ргәаҵан – ақәа еицәа ақәа ауеит, асы еицәа асы ауеит… Ргәы нызкылаша хылҵ дрыбжьамгылеит иԥҳәыси иареи. Рыбла ишабоз аҿыцәаара иаҿын рыбзиабара ахәшҭаара, аха ус иааиуан. Ианқәыԥшқәаз, гәыӷрак иажьон, аха уажәшьҭа, урҭ амц-гәыӷрақәа раҵкыс аиаша алаҭаԥшра иаҳа-иаҳа ирныруан…
…Лоу, дшьаҳаиҭхазшәа, ихәыцрақәа дырзынханы убас такәаамҭа аԥенџьыр дадгылан. Аха, нас даақәгьежьаан, истол ахь иҿынеихеит, қьаадқәак аақәихын асеиф ахь иманы  иҿынеихеит. Убри аамҭазы илаԥш наахеит иаԥхьа иқәыз апапка цәхаԥшь – «Аԥсны агеологиа. Кәмызба А.В» ҳәа изныз. Иара убри авараҿыҵәҟьа иқәын уажәраанӡа деилазырӡыӡаз ателеграммагьы. Дадырсызшәа иара уа дахьгылаз даанхеит. Убри аамҭазы аҷараҳәа ашә аартны дааҩналеит аԥссаҩы, луеидреи лҩымсаги кны.
Иакәымк дақәылкызшәаҵәҟьа ажәжәаҳәа иқьаадқәа неилаџьгәашәа асеиф инҭеиҵан, ацаԥха наркны адәылҵырҭа ашә ахь иҿынеихеит.
– Абзиараз, Лоу Маҳҭы-иԥа, – лҳәеит аԥҳәыс бырг. Аха уи иара иҟынӡа изынаӡо иҟаӡамызт, дшындәылҟьаз еиԥшҵәҟьа алашьцареи ақалақь уаа ршыкьбжьи днарыхәлапҟеит. Аха, абраҟагьы еиҳагьы ихы дазаанхеит, дзацәцозма? Уимоу, ауаа рыжәпараҿы еиҳагьы дзаҵәхеит. Акыр днеихьан еиԥш, дааҭгылан икәша-мыкәша иҟаз илаԥш иныҵигеит. «Мшәан, зегьы рҽеиҭаркызшәа ауп ишыҟоу, избан, абарҭқәа зегьы ҿыцбарах изызбои, абриаҟара срыҟәганы сыҟазма уажәраанӡа, шаҟа гәымбылџьбарала иццакуазеи аԥсҭазаара ҟадыџь, уи азакәан аӡәы изхьарҳәуа дыҟоума?!» – дхәыцуан Лоу. Иҟалаз зегьы ихаҿы иаамгаӡакәа, наҟ, иара ус лымҳаҭасны иоуз уҳәан-сҳәанк еиԥш зегьы-зегьы инаивсны ицар иҭахын, аха иауамызт, шаҟа иҽырцәихьчарц далагоз, аҟара, иаҳагьы дшьаҳаны дыркуан. Данырмыхәаӡа игәы иҭеикит ус, наԥшҩык иаҳасабала иҟалаз зегьы харантәила дрыхәаԥшырц.
Абри аҩыза аҭагылазаашьаҿы ихы аннеига: «Иҟалаҵәҟьазеи мшәан, амашәыр – машәыруп, уи аиԥш иагьаџьарагьы иҟалахьеит, иагьаҩгьы ирыхьхьеит. Ииашоуп, угәы унархьуеит, угәы иалсуеит, аха… ауаҩытәыҩса уи аҿаԥхьа имчузеи, ари – аԥсҭазаара аҵабырг ауп…»
Нанҳәамза маганаҵас илакьытаӡа, ицәырҟьа-цәырасуа жәабаа-ԥакьал иалан.
«Жәабаа-ԥакьал асеиԥш ианхылалак амш бааԥс иазҳәоуп» рҳәоит.
Амшын ахықәаҿы ажәытә баагәара ахаҳәқәа ахьеилажьыз даннеи, даамҩахыҵын, урҭ ахаҳәқәа иреиҳаз акы дҩыхәнан иӡарақәа кны даақәгылан, ақалақь илаԥш иааҵигеит, амшын гәы ихыԥраауаз аԥшалас хьшәашәа наидиҳәаҵалан ицәа-ижьы маҷк нарԥсаҳәан, иԥсы ааивигеит. Нахьхьи хараӡа алаԥшҳәаа ахьаанҵәоз, асар шкәакәа реиԥш еибарыҩуа иқәын ацәқәырԥа-хышқәа. Даахьаҳәын, дахьиз-дахьааӡаз ақалақь дналаԥшит. Лондон, Токио, Париж, Ниу-Иорк – қалақьс дахьнеилак илаԥш иҵашәоз зегьы, ринтерес кны еиликаауан. Аха, уажәы, абри иқалақь гәакьаҿы иибоз рахьтә изеилымкаауаз рацәахеит. «Уаха мацара акәхарцу? – ихы дазҵаауан. – Мап, иҟалап исызгәамҭаӡакәа акырӡа сҽаҟәыҭханы снаскьаӡазаргьы, иҟалап акәым, усҵәҟьоуп ишыҟоугьы. Анаука, астатиа, ажәахә, асимпозиум, аконференциа, аредакциа, ателехәаԥшра… абанкет… аҳәса… абас ауп ишыҟоу, аҩыза Лоу, – иҳәон гәаныла, – арахь, абра увараҿыҵәҟьа аҭыџь андырҭәауа еиԥш, агәгәаҳәа аԥсҭазаара аилашра иаҿуп. Уи уара иубомызт, уара уоуп иавахо акәымзар… Ари ақалақь аразҟы амоуп, иамоуп ахатәы поезиатә шәага-зага – арифмеи аритми. Ари ақалақь агәеисра иалоуп нҵәара зықәӡам аамҭа еикәшара, ашықәсқәа, ашәышықәсақәа, уи агәеисра иаланагалахьеит ахәымгареи, ацәгьацәыԥхамшьареи, аԥсахреи, агәазыҳәара ссирқәеи, ԥсҭазаара змоуӡакәа ибжьаӡыз афилософиатә хшыҩзцарақәеи, аиыха иахьымӡаз агәҭакы ссирқәеи, имарианы ахы шакыз еиԥш,  имарианы зҵыхәтәа ԥҵәаз аиҩызареи, мамзаргьы инаунагӡахаз абзиабареи, ҭоуба зыдулаз аус ԥшьеи, зыԥсыжра адырҩаҽныҵәҟьа ирхашҭуа ашәҟәыҩҩы «ижәҩангәашәԥхьарақәеи», ҵыхла зхәыцра блаҟы-блаҵәо еимдо асахьаҭыхҩы илаԥшҵашәарақәеи, аҭаҳмада лахьыцәгьа аҵыхәтәантәи иԥсеизгара ашьҭыбжьи, раԥхьатәи аҵх азы амҳараҿтәи амаӡа-цәажәашьҭыбжьқәеи, ҿыц ииз асаби икьаасыбжьи…
Ааи, абарҭқәа зегьы ыҟоуп, аԥсҭазаара ахьыҟоу…»
…Лоу днеиуан рацәакгьы дмыццакӡо, уажәы-уажәы дааҭгылан: «Амашәыр – машәыруп, иагьаџьарагьы иҟалахьеит, иагьаҩгьы ирыхьхьеит, иагьараангьы иҟалап», – иҳәон игәаныла. Аха зегь акоуп, иагьа ихигарц даҿызаргьы, уи дзацәцомызт, акы игәы ҿнакаауазшәа, иԥсы изеивымго дҟанаҵозшәа ибон. Игәы инаҭон иԥылоз, иаԥысуаз,  ивсуаз зегьы цәҟьараҵас рылаԥш иара иқәкны иркызшәа, убарҭ рылаԥш-гәынамӡарақәа дызҵаз «аидара» закәыз аилакаара иазкызшәа.
Абас ихәыцрақәа рӡыблара дшалаз ауп изгәамҭаӡакәа иҩны дшааизгьы. Алифт днадгылан иҭааӡа алашара згәылԥхоз «аҳәынҵәра» шкәакәа днақәыӷәӷәеит, аха иҩашьомызт иара иаԥхьа даҽаӡәы дышҭалахьаз, аџыр шахақәа еибарххо рышьҭыбжь гон. Абыржәыҵәҟьа дгәылоума, дтәымуаҩума, аӡәы  диҿаԥшырц иҭахымызт, аха уаҳагьы еивысшьа ыҟамызт, шьҭахьҟа ддәылҵны дабацарыз, аҩныҟа дааит…
Алифт ашә аатит, зегь реиҳа дызқәымгәыӷуазгьы абар – иԥҳәыс Марина лҽеилаҳәа-лҽеилаца дааиԥылеит.
– Џьаракыр бцозма, Марина? – иҳәеит ибжьы ныҵакны.
– Ааи, џьаранӡа снеиуеит. Иҟалеи ԥштәы ухаӡамеи? – лҳәеит лҽаарҭынчшәа.
– Мап, ус акагьы… маҷк сааԥсоуп, – иҳәан, ихәда ыҵархханы изкыз игалстукгьы ааиркәадан, икьаҿ аҳәынҵәрақәа ааԥиртлеит. Марина игәалҭеит лхаҵа инацәкьарақәа шықыџьқыџьуаз. Уи аамҭазы алифт ашәқәа ааидылеит. Лоу ахьышәҭҳәа «аҳәынҵәра» инацәа  нақәирӷәӷәеит ицәцар ҳәа дшәаны. Ашә шаатыз еиԥш уахь дынҭалеит, Маринагьы даахынҳәын дишьҭагыланы дынҭалеит. Али-аԥси рыбжьара иҟан абжьбатәи аихагылаҿы. Рыҩнашә аалыртын Лоу ижәҩа иҭарԥаз икостиум ааишәылхын, акнаҳарҭаҿы инкналҳаит.
Иара азал дахьыныҩналаз дадырсызшәа дгылан.
– Марина, – иҳәеит ибжьы иара итәӡамкәа,  аха нас иаҳа иҽаарҭынчны: – Сара акгьы схараӡам, ибдыруаз… – иҳәеит.
Лара иажәақәа рхы ахьцоз лзеилымкаауа лыблақәа шәарӡыӡарак рхыланы дихәаԥшуан.
– Иҟалазеи, Лоу? Исаҳәи иҟалаз?! Уҽаарҭынчи! – Лоу иԥшәма лыблақәа уаанӡа ирхибаалалоз агәынамӡара ахаҭыԥан, уажәы қьыԥшрак, рыцҳашьарак рхибаалон. Исҳәарыма, исымҳәарыма ҳәа даалак-ҩакит азнык азы, аха уажәшьҭа мҳәашьагьы имаӡамызт.
– Баатәеишь, – иҳәеит, дахьтәашазгьы налырбауа, иаргьы адиуан днықәтәеит. Дырҩегьых уи лыблақәа нҭкааны днырхыԥшылеит. Урҭ уажәы еиҳагьы шәарӡыӡарак имаҽханакхьан, иҩашьомызт цәалашәарак шлоухьаз, ихирмыз акы лаҳараны дшыҟаз.
– Мшәан, изакәытә маӡоузеи абриаҟара зцәыргара узымгәаӷьуа, ианузымҳәоз уаламгаӡандаз, иумдыруеи уара умаӡеи-уаргамеи сыҽшаласмырхәуа, уи сашьцылахьеит… – лҳәеит лгәи-лылаӷырӡи еилаҵәо. «Биашоуп, Марина, – иҳәон гәаныла, – сара бара бганахьалагьы, Мери лганахьалагьы, иара иганахьалагьы, шәыцыԥхьаӡа гәнаҳарак-гәнаҳарак срыҵоуп».
– Мамоу, џьушьҭ, закәытә маӡоузеи… – иҳәеит игәаӷьыр-изымгәаӷьуа, – Адамыр Кәмызба дҭахеит, аекспедициахь дахьыҟаз… Ахра далҟьеит… – ҿааиҭит илаԥш адашьма иқәырҟаца икны.
Марина лышьҭыбжь ҳәа уаҳа акгьы анимаҳаӡа: 
– Исҳәаз баҳау? Адамыр дҭахеит… аекспедициахь дахьцаз! – иҳәеит маҷк ибжьы днақәыӷәӷәашәа.
Марина  дтәан лоуразоуроу дҳашҳатәрахазшәа лхы-лҿы хәаԥштәылаханы, џьара қәацарак лымаӡамкәа, аха нас лқьышәқәа егьа еихалырӷәӷәазаргьы, илызнымкылакәа аҵыс-ҵысра иалагеит. Лоу уи лхы-лҿы аԥшра аҽшеиҭанакыз аниба, игәаҵанӡа инҭыԥсааит, иҵааршәха акы дааимнадеит. Ибон абри ажәабжь анцәыригеи уажәи рыбжьара иԥҳәыс шаҟа дицәыхарахахьаз, еивысшьа змаӡам ахаҳәшәыгә еиԥшха, еиҭах рыбжьара акы еибарчны ашьҭыҵра ишаҿыз. Уи иаҳа-иаҳа ишьҭыҵуан, аҵааршә-ԥарда иаҩызаха ирыбжьагылон, наҟ-ааҟ, зынӡаск еиуам-еитәӡам ҩ-ԥсҭазааракны, ҩ-дунеикны еиҟәнашон. Лоу макьанагьы цқьа издыруамызт ишәаџьҳәара-жәабжь лара лҟынӡа ишнеиз, иажәақәа рҵакы еилылкаау, еилылымкаау…
…Аҳра зауз аҿымҭра ихьанҭаӡа аҽарыжәпон, уи шаҟа иқәыӷәӷәоз аҟара ҩнуҵҟала даргәамҵуан, шаҟа иҿаҳа-ҿымҭраз аҟара ихнатуан, иараргамон имаӡақәа зегьы.
Зыхаара-бзаара цаны, гәбылрак рыхӡамкәа дкылкааны ихәаԥшуаз Марина лыблақәа ирхибаалон зегьы-зегьы шылдыруаз, аха иахьанӡагьы акы  лынмырԥшӡакәа дшааиуаз. Иҿаԥхьа дтәан иҟаиҵахьоу агәнаҳарақәа зегьы рзы шаҳаҭра зурц зылшоз ауаҩы. Уи дихәаԥшуан рыцҳашьарада. Ихымҩаԥгашьақәа зегьы бзианы иҭызҵаахьаз, ауаҩы дгәаӷганы дналҿаԥшит. Марина ҽырҵыс лымаӡамкәа дтәан, лқьышәқәа  шҵысыц иҵысуан, лӡамҩа иадланы лыцламҳәа еиҩшараҿы рҽеиԥыргалон аҿымҭра ашьҭыбжь зыҭра ихнацаз алаӷырӡ-цәыкәбарқәа. Уи абыржәы убасҟак лцәымӷра иман дналыхәаԥшит, арҵәааҳәа длыҵаҳәҳәарцгьы акы ааигымхеит. Аха убасеиԥшқәа раан, данеилашәалоз, ихы инапаҿы иааганы машьца ацәажәра идыруан. Уи ианакәызаалакгьы игәҭакы анагӡараҿы ицхраауан, аԥыжәара  шинаҭоз гәеиҭахьан. Аха уажәтәи аҭагылазаашьа уаанӡатәиқәа иреиԥшымызт, изеиқәыршәомызт иажәақәа. Иԥыххааса иқәиҵар иҭахын аҿымҭра. Уи шаҟа аҽарыжәпоз аҟара деилашәон, изцәырҵуан Марина лцәымӷра. Уи уажәы лара илҭагылазаашьаз иара зынӡаскгьы игәхьааигомызт. Хәыцырҭас имаз ихы акәын. Аргамаду ибон абри аԥҳәыси иареи рыԥсҭазаараҿ гәбылрак рыбжьаӡамкәа машәыршәа еиднагалаз џьоукы шракәыз, уи лгәбылра зегьы ахра иалҟьаны иԥыххааса ицаз Адамыр иҿы ишыҟаз, уи иагьшицԥсыз…
Марина лқьышәқәа ааихыԥхьан акы лҳәеит.
– Ибҳәаз закәи, иҟалозар быбжьы ааҭгеи? – иҳәеит ирхаарц шиҭахызгьы ақәымчрахь ицәиасны.
Лара ахьышәҭҳәа дҩаҵҟьаны аԥенџьыр днадыххылеит, уаантәи дааиқәҟьашан, рышьҭаларҭа ауадахь дныҩналеит, лышьҭахьҟа ашә ныдыжьланы.
Лоу ииура изымдыруа азал лаԥшыла иааимидеит, иууаӡа ихәаԥушан зегьы. Зегьы-зегьы еибархханы изкыз арахәыц шыԥҵәара иҟалахьан. «Мап, ирԥсыҽтәуп», – иҳәеит Лоу. Ашьшьыҳәа дныҩналеит Марина дахьцаз ауадахь.
Марина акаруаҭ дылатәан лхы лыкәаҽны, хәыцрак дҭанагаланы дшамазгьы, лгәы ианыруан Лоу лара лахь дшыҩналаз. Иаргьы днеин дналыватәеит. Лыҵкы акалҭ ԥхьаршәҭын аҟынтәи луаҭәа ҭҭәаақәа ҟәашә-ҟәашәӡа иааԥшуан, илаԥш нахигеит лцәа-лжьы ԥшқарахра. Марина Лоу днеиҿаԥшын, ҽархықәымҵа-ԥышәырччарак налҿықәлеит. Рҩыџьагьы рылаԥшқәа рымч змырхоз мхалдызк иакызшәа инеидхалеит. Урҭ ирхыҵны рҿаархеит агәаԥсахеибакра иахылҵуаз аҿымҭра абжьқәа:


* * *
«Уԥхамшьан, усыхәаԥшырц умааи, усыхәаԥшла!..» – абас рхибаалон уи лыблақәа.
«Марина, бхы бнапаҿы иааги! Ибаҭәам ҟабымҵан, бҽаарҭынч! Ҳаицәажәап гәаартыла!» – ларҳәон иара иблақәагьы.
«Сара сыҽсырҭынчхьеит. Сыҽсырҭынчиижьҭеи акрааҵуеит. Уи ус шакәу заманалаҵәҟьа иудыруеит… – раҭалкуан ларгьы. – Уара изҳәо назыгӡо, ԥсыцқьала адәы иқәу ҵарауаҩуп ҳәоуп ушырдыруа, аха урҭқәа зегьы лахь ԥыракыгоуп. Уара ухада хы уҭахӡам. Уи уара дуԥырхаган, избанзар, уеиҳа дуаҩын, дҟәышын, ҭыԥ иумҭеит, иԥсы ахьынӡаҭаз еснагь дкыдуцалон, ахра-ҿҟьара дадуцалон, далҟьеит…»
«Сара, Марина, баасзыӡырҩы, ахра дкыдсымцалеит, уи ихатә гәаԥхарала дцеит аекспедициахь. Идиссертациазы аус иуан…»
«Идиссертациа!… Уԥхамшьаӡакәа иагьызлоуҳәаӡеи уи ахьыӡ…. Иабаҟоу раԥхьатәи иусумҭа аҵәаӷәа зхьушьыз?.. Уара уҟәышын, уи дгаӡан… Дгаӡан, избанзар, мыцхәы ауаа рыгәра игон, ақьиара мыцхәы илан… Уара уҟәышын, избанзар, заа иудыруан аҩада узлахалашаз…  Убрахь ухаларц азы Адамыр иҩызцәа рыхәдаџьал уқәгылон…»
– Марина!.. Сбыҳәоит бҽаанкыл!.. – дӷьаҵәы-ӷьаҵәуа ҿааиҭит Лоу, абас ҿымҭра-лаԥшыла ҳамҭакы ианеицәажәа ашьҭахь, лыжәҩахыр инапы  нықәиҵеит.
– Ускьымсын, Анцәа уишазар… – лҳәеит лара мчыла лхы лнапаҿы иааганы.
Лоу ибон, Марина лхымҩаԥгашьала еицәоу ахь дкылсыр шауаз, аҟнытә иҽынлаҟәыҭханы даатәеит.
– Уара иуқәҿиеит аԥсҭазаара, иара иқәымҿиеит… Избанзар, уара уҩызцәа ахра иаҿалаӡом, ҳамҭакы уаҟа рҽааныркылоит, нас аԥхьаҟа ицаз амҩа анылырхлак, урҭ рыԥсра-рыбзара анеилыркаалак гәнаҳак змаӡам реиԥш, рҽырмаалықьны урҭ рышьҭра инықәланы рҿынархоит, ақәцәан ианхалалак, уахьынтә ҵаҟа иԥшӡом, иҵегьы аҩада иԥшуеит, даҽа ԥсҭазаарак зыхҭнырҵаша еиҳау даҽа ҳаракырак ҳбозар ҳәа.
– Марина, ишсаҭәам бысмацәажәан, Адамыр иҭахара имашәыру мусхәуп, уи аҩыза амашәыр иагьаџьара иҟалахьеит, иагьараангьы иҟалап…
– Амашәыр аҟалара иацхрааз уара уоуп…
– Мап, сыхаара, бара бцәажәашьала иахьа исаҭәам ак сбырҟаҵоит, – иҳәеит деилашәа-еилыҵуа.
– Иуҭахыу ҟаҵа. Сара сгәы иҭоу уасымҳәарц залшом. Знымзар-зны иҳәатәын… Сара Адамыр бзиа дшызбоз бзиаҵәҟьаны иудыруеит, иаргьы бзиа сибон. Уи ҳабзиабара иҳамаз иахьанӡагьы ҳгәаҵаны иҵәахын. Баша ҽзымдыр ҟаҵаны усыхәамԥшӡан…
Марина лылаԥш наиҟәылган зыҭра иҭамгыло аҭҳара-ҭҳара еисуаз лгәы ашьҭыбжь дазыӡырҩуа дӡыҩӡа лҽаанылкылеит… Уи азнык азы акәын, нас иԥытлеит лгәалашәарақәа.
– Уара иугәалашәома уи амш?  – лҳәеит лара.
– ???
– Зҿумҭуазеи?!
– Марина, сбыҳәоит, бҽааиқәкы зны, нас ҳҩыџьагьы акаҿы ҳазааиуеит.
– Акаҿы ҳазааиуеит ба? Уа уиашоуп, уи иԥсра саргьы исывбоуп… Убасҟан, убри амш азы уара усԥымлазҭгьы, Адамыр иԥсы ҭазаарын. Уи аԥсҭазаара уамакала бзиа ибон, уи уара ахаангьы иузеилкааӡом, Лоу, избанзар, уара аԥсҭазаара бзиа иубоит ухатә қьафуразы. Адамыр иара ихатә қәҿиара аасҭа даҽаӡәы иқәҿиара деигәырӷьон, ицәаҩамызт исылшаз жәбо ҳәа ауаа рыбла ахгылара, убри аҟнытә уара дҵакны думан, иахьихәҭазгьы, иахьихәҭамызгьы даурхон, иуҭахын еснагь дуҟәыганы, убла дахьамбо дыҟазарц, ус зыҟоуҵоз иареи сареи абзиабара ахьҳабжьаз азы амацаразгьы акәӡамызт, уицәшәон, уеиҳа абаҩхатәреи адырреи шимаз убон азы, еснагь ухы раҳаны уахьыԥшуаз аҩада ахалараҿы иараӡәзаҵәык иакәын иуԥырхагахарц зылшоз.
Лоу Марина длыҵаҳәҳәарц иҭахын, аха акы деиқәҳәаланы дакуан аҟнытәи:
– Маҷк бҽаанкыл, сыхаара! – иҳәеит иаҳа иаархаашәа, – иҟалаз хнырҳәышьа ҳзаҭом… иаҳмычҳар…
– Мап, Лоу, уареи сареи иахьарнахыс еинаҳчҳауа ҳәа акгьы аанымхеит, иудыруаз! – лҳәеит Марина днеиԥыҩланы. Дҩагылан, адәахьы дыԥшуа аԥенџьыр днадгылеит ҳамҭакы. Нас даахьаҳәын, Лоу дкылкааны днаихәаԥшит. Аха лылаԥш хараӡа, џьара, лара лыда даҽаӡәы ибла иамбоз, лыԥсахаара здыз даҽакы иазырхан. Лҿаԥхьа итәаз ауаҩ шаҟа дихәаԥушаз аҟара, ахгәахшәара лызцәырҵуан, иара изгьы, лхазгьы. Уи аамҭа, лара лыԥсҭазаараҿы шаҟа «аимҵакьачара» ихәмарыз дазхәыццыԥхьаӡа дацәыхарахон уажәтәи лҭагылазаашьа. Лҿаԥхьа ицәырҵыз ахҭысқәа лцасҳәа ируазшәа, иаҳа рҽеидкыланы, иларҳәоз – «бара ибхароуп» ҳәа акәызшәа лбон. Урҭ рҵаулара шаҟа дӡааԥшылоз, аҟара, атҟәацыбжь иардагәан аӡмыжь аҵан иҳәыԥыӡыԥуа иаанхаз аԥсыӡ хымхәа деиԥшханы лхы лбон.
…Иахьанӡа цәгьам-бзиам дааиуан, избанзар, игәыӷәӷәара лааигәара илыман, лара лыԥсҭазаараҿы агха шыҟалҵаз лдыруеижьҭеи акырҵуан, уи усҟан лнапы ианиҵаз ибзиабара деижьеит. Ажәакала иуҳәозар, далахәҳахәҭит, избанзар, еиҳа ахьӡ-аԥша зманы иҟаз, аԥхьаҟа аԥеиԥш ҳаракы заурц зылшоз, анаукатә уаажәларраҿы аӡәы ҳәа дгылеит ззырҳәоз данылба, лынасыԥ хә-дула  илҭиит. Аха, уи «хә-дула» дхызхыз, акапеи кылҵәа аҟара дшаԥсамыз агәра лгеит, Адамыр зегьы ланажьны, лыбзиабара цқьа еиқәырханы ишимаз агәра анылга. Лара илцәыӡыз зегьы – ауаҩра, агәрагара, абзиабара иара еиқәырханы иман… Уажәы урҭқәа зегьы нахьхьи џьара ахра кнаҳараҿы иԥыххааса ицеит…
– Сыбзыӡырҩуеит, Марина, бажәа нагӡа, – иҳәеит Лоу, уи акы лҳәарц шылҭахыз дырны.
– Иарбан уззыӡырҩуа? – лҽынкылара лцәыуадаҩны дныҩныҵәааит Марина. – Ааи, сара уи бзиа сибон, бзиа дызбон, уаҳама?! Ари аума иуаҳарц иуҭахыз! Иашоуп уареи сареи  абриаҟара аамҭа ҳаицынхеит, аха иҟамлацызт уахызаҵәык иадамзаргьы уи сара сгәы дҭамкәа, сыԥхыӡ даламкәа. Ҳанеиднагала нахысгьы избон агха шсыхьыз, уареи сареи арма-ӷьырма шьаҵа ҳшеиԥшыз. Аха исынсырԥшуамызт, избанзар, уара аҩадара ухазгалоз умардуан аҟны ԥынгыла умаӡамкәа ацара уаҿын… Саргьы суаҩытәыҩсан… ҩынтә аԥсҭазаара аиура цәгьоуп. Азныказы иҟалаз схы  шԥасзамырнаалари, ахьӡ-аԥша змоу ауаҩы иҟны сыԥсҭазаашьа еиӷьхап ҳәа сгәы рӷәӷәаны сдәықәлеит. Аамҭа шаҟа инаскьоз аҟара Адамыр  игәбылра иаҳагьы исыдҳәаҵалон, аха адырҩагьых сыршьаҳауан ахьӡи-ахьмыӡӷи. Уара   суԥырҵыргьы (иара сышкаимыжьуаз шыздыруазгьы) ишҟа схы архашьа сымаӡамызт. Ауаа рыбз сазхәыцит… ҳқьабзқәа, ҳҵасқәа срызхәыцит. «Еиҳабы иԥҳәыс диҵхны дигеит, уи уаҩрам» – ҳәа шырҳәоз здыруан. Цәыбзасгьы дсыдыркылон, хымԥада. «Ауаса кьаԥа кажьны аҟаб ацәа шьҭызхыз ҳәа, иҟалҵазеи ахсаԥыҭ, арык иреиӷьыз ауаҩы ихәда шԥаԥылҟеи» – сзырҳәарын… Урҭқәа зегьы Адамыр дладмырҟәырц залшарымызт. Уи иара ишизхымгоз здыруан. Иара ихьчаразы, еиқәырхаразы мацара, сара схы тышасҳәазаргьы исычҳауан. Сара аханатәгьы издыруан Мерии уареи шәеизыҟазаашьа. Аха алаҿысҭӡомызт. Избанзар, Меригьы сара сеиԥш дыгәнаҳауп, джьоуп лыԥсҭазаараҿы, уи абзиабара дарлашәит. Уи азы мацарагьы акәӡамызт изуанасыжьуаз, иуанасыжьуан, маӡала даҽа бзиабарак ҵәахны иахьсымаз азы. Адамыр аррахьынтәи дхынҳәаанӡа снапы ианиҵаз абзиабара ахьсзымхьчаз шсанаижьыз еиԥшҵәҟьа, иуанасыжьуан уаргьы…
Марина уажәшьҭак лычҳарақәа зегьы рҵыхәтәа шыԥҵәаз удырратә деиҵақьыз-қьызуа, лылаӷырӡ пҟышқәа уажәы-уажәы лыцламҳәа аҩшараҿы рҽеиԥыргалон, нас акәапа-сапаҳәа, илгәыҵаԥсаны илкыз лнапқәа инарықәҭәон. Уи лгәаҵа жәагәаны измаз зегьы цәырылгеит, иаҳа-иаҳа лымч шкаԥсоз лбон. Лышьи-лышьи неиқәҵо ашьшьыҳәа аҭӡамц иадгылаз акресло аҟынӡа днаӡан, днатәеит. Ауада зегьы ӡыҩӡа, шьҭыбжьык ҩнымыҩӡо, ианымацәыс ашьҭахь адыд абакшари ҳәа иԥшызшәа, зегьы рыԥсы ӡаны иҟан.
Аҵәыуара даҟәыҵхьан Марина, абри аҟара аԥсахеибакра ашьҭахь иаҳа лыԥсы еивылгазшәагьы лбеит. Уи уажәы еилыхха илбон, убасҟан лқәыԥшразы ашәымҭаказтәи лыԥсыҽхара рҽеишьа змаӡам ааха  шылзыннажьыз. Иҟалақәаз зегьы лхаҿы илзаамго, иԥсабаратәым цәырҵрак еиԥш иаацәырҟьаны, лхы-лгәы  шынеибакәыз дрытҟәеит усҟан. Нас зегьы аӡлагара алу иахәлахаз аԥшхәҵә еиԥш, иҟаҟа-ҭәаҭәны иаахәлылгеит. Дыҟам уаҳа Адамыр лахҿых, Адамыр қьиа…
Лоу уаҳа ажәак мҳәаӡакәа дындәылҵын, иусурҭа уадахь дныҩналан, аӷьеиҩҳәа ашә ныдижьлеит.
Марина лнапқәа лгәыҵаԥсаны, лылацәақәа неиқәԥсаны дынкыдиаалеит. «Сара соуп зегьы-зегьы зхароу… Уи иԥсра сара соуп изырааигәаз… шаҟа  аԥсҭазаара бзиа ибоз Адамыр… Адунеи данын дзаҵәӡа… Иан дыҟамызт, иаб дыҟамызт, аешьеи аеҳәшьеи имамызт… абиԥазаҵәра, аеҭымра дрылҵны, ихы мацара дашьҭамлакәа, дкәалкәало, аԥсҭазаара арахәыц дахьынҳаланы, сыжәлар рзы ихәарҭоу акрысзыҟаҵозар ҳәа дашьҭан. Сара исымеидарц ииҭахыз игәы хәыҷи, иԥс хәыҷи, ҟәнысшьеит, усҟан, ԥагьарала сааӡамзи… Уажәы иҟалаша аныҟала сызҿу арбан, мшәан?!» – аалгәахәын дҩықәтәеит. Убри аамҭазы Лоу  дааҩналеит ипижама ишәҵаны, чаи ҵәыцак ахәырпҳәа даҿыхәо.
– Уаргьы саргьы, Лоу, – лҳәеит Марина. – Адамыр иҭахаразы ашьауӷа ҳақәҵатәуп!
– Иарбан шьауӷоу игәарабгалаз? Бхы аҭыԥаҿы иҟоу?! Ауаҩы машәырла дҭахеит, уаҳа акгьы.
– Мап, уаргьы саргьы ауаҩы даҳшьит, Лоу!
Лоу иаҵәца ахьигара имоуа дшаҟь-шаҟьо даақәхеит.
– Уи уара иузианажьуамызт уаҵкыс абаҩхатәра ахьимаз… Адамыр дырҿиаҩын, дҵарауаҩыҵәҟьан. Уара… уара у-Хоџьан-дууп, уаҳа акгьы. Уи амца ицран, дбылуан… уара иҿыцәааз ахәышҭаара-мца ахчныза хаҳә хьшәашәа уаҩызаха, устол уахымҵӡакәа аус ууеит. Удҵа наугӡоит… Аха иуқәҿиеит. Уажәы – адоктор, нас – академик. Ҳәарас иаҭахузеи, уигьы ҟалоит… Узсыхәаԥшуеи? Ус акәӡами?!
Лоу иажәа набжьеигаларц далагеит, аха Марина днеиԥыҩлеит.
– Иуасҳәоит даҽакгьы. Уажәы акгьы узымдырӡошәа, исҳәақәо зегьы уамашәа иубошәа аҽыргаӡа ахьыҟоуҵо уигьы ҵаҵӷәы амаӡам. Избанзар, уара ибзиаҵәҟьаны иудыруан ҳанстудентцәаз инаркны Адамыр бзиа сшибоз. Уара уаалаган, иара арра дахьынӡаҟаз, сқәыԥшреи сқьыԥшреи ухы иархәаны унапахьы сзааугаз, сыбзиабара ухнахҵәҟьаны акәӡам. Абраҟагьы уиҵашьыцуан Адамыр. Сара сеиԥш аԥшреи асахьеи змаз аԥҳәызба динасыԥхар ҳәа ушәеит. Адамыр абраҟагьы уиҵаӷьычит, Лоу.
Лоу аарлаҳәа акәын иҽшникылоз, лыхшыбаҩ еимицҟьааратәы инапы мҩаниҵарц егьааигхомызт, аха Марина ллакҭа данынхыԥшылалак, дшьаҳаиҭхазшәа дааннакылон. Уи идыруан иаалҳәоз зегьы шиашаз. «Мшәан, дыршьаси еилкаашьаси иалҭаз ракәын изымбатәбарахоз. Шаҟа ҵуазеи абарҭқәа зегьы шылдыруазгьы ҿымҭӡакәа ицәырымгаӡакәа дицынхоижьҭеи?!» Абас ихы дазхәыцуанаҵы, Марина дниасын лҿыналхеит. Ус шаҟа дгылаз игәалашәом, аха аҩналарҭаҿы аԥхьатәи ашә абжьы анга ауп ихы аҭыԥаҿы ианааи. Акы ицәа иалашәаны ахьышәҭҳәа дындәылҟьеит, аха алифт аџыр  шахақәа реибарххара абжьы мацара акәын игоз. Дыҩны амардуан днаҿалеит. Такәы длеихьан ауп ианигәалашәа ипижама мацара шишәыз, арахь хазы ачаи злаижәуаз аҵәцагьы импыҵарӷәӷәа икын. Илымҳа иҭаҩуазшәа игәы инаҭон иаҳа-иаҳа ицәыхарахоз Марина лшьапышьҭыбжьқәа. Даахынҳәын, дгарыгаҽо аҩада амардуан дҩаҿалеит…


* * *
…Лоу абыржәыгь абри адәҳәыԥш-қьаԥҭажә аҟны деишәара-еиҵараха агәашьа дахьадиалаз илымҳа иҭаҩуазшәа игәы инаҭон уи ахәылԥаз азы Марина ддәылҵны данцозтәи лшьапышьҭыбжьқәа. Дагьааҭрысит, ихәыцрақәа  неиԥхьбеит, аҷараҳәа ихшыҩ ааимшәаны, аԥсабара днықәԥшит. Нахьхьи ахәылԥшәаԥшь зҿаԥхоз ахра цыҩ-цыҩқәа абырлыш ԥҽыхақәа рҿаԥсоушәа еилаарцыруан. Хыхь ажәҩан ашҵаҿы иӷар-ԥшарӡа «жәабаа-ԥакьалқәа» ацәырҵра иаҿын. «Жәабаа-ԥакьал» хылар амшцәгьа адыруеит» – рҳәон ажәытәан ааигәахәын, иаарццакны иҿынеихеит ақалақь ахь дназгашаз амашьына аанҿасырҭахь.

















































Михаил Лоховицки
(Аџьуқ-Гиреи)


АДЫД БЖЬЫ
Аҭоурыхтә повест

«Иҟан зны ажәларқәа зегьы 
иаӡәыкны, аха нас хазы-хазы ицеит»

Урыстәыла аҳәынҭқар иҿаԥхьа ичарҳәаҩхаз, зырратә уалԥшьа анагӡараан аҭоуба еилазгаз, аҳәынҭқар ижәлантә ахьымӡӷ изыргаз, уи иахырҟьаны зус ӡбаны ҿааҳәырада Аҩадатәи Тунгузҟа, мамзаргьы дара атунгузцәа рхаҭақәа ишырҳәо еиԥш, Ангараҟа ахгара зқәырҵаз сара, Иақәыԥ Каисаров соуп абарҭ ацәаҳәақәа зыҩуа. Исҭахыугьы-исҭахымгьы неилаҵаны, сгәалашәарақәа рымшынҵа ҟасымҵар ада ԥсыхәа сымамкәа сҭазыргылаз аҭагылазаашьақәагьы шьарда ирацәоуп.
Сара ашәҟәыҩра аганахь ала акгьы сылаӡам, салам шәҟәқәак сымҩыцзар, уа даҽа сахьаркыратә ҩымҭак аԥысымҵаӡацт. Амала,  аиаша сҳәозар, урҭ асалам шәҟәқәа ҳәа сызҿу рыҩра сықәҿион. Уи ус шакәыз дырҵабыргуан урҭ ирыԥхьоз. Сара исыздыруам, егьыс даҽакала, иаҳҳәап: романума, повестума, мамзаргьы биографиатә нҵамҭақәоума… акы зыҩуеит ҳәа иалаго ашәҟәыҩҩцәа рҩымҭақәа раԥҵараан, ахы излалаго раԥхьатәи ацәаҳәа ԥшаашьас иарҭо.
Амала, ус сгәы иаанагоит, амемуарқәа рыҩра салагазҭгьы, мчыла иҟырҟылбаадатәны акәымкәа, иаҳа исзымариахар ҟаларын ҳәа. Аамҭа ус иҟалеит, Урыстәылан уаҳа ус змам зегьы амемуарқәа рыҩуеит. Инеибеиԥшны зегьы абас ауп ишалагогьы: «Сара абарҭ ацәаҳәақәа зыҩуа абригь-абригь аамҭазы сиит», мамзаргьы «Сара сабду абас-абасала иҟаз аӡәы иакәын…» Уи нахыс меигӡарахда ақьаад аҵәаӷәарсҭа алго рҿынархоит. Убарҭ сахьрыхәаԥуша, избоит, амемуарқәа рыҩра бзиа ирбоит зых ду-беиа избо, зхатә ԥсҭазааратә ҿырԥшы изызҳауа аԥхьаҟатәи абиԥарақәа рзы иаҳа ихәарҭоуп ҳәа изыԥхьаӡо ауаа. Урҭ рҩызцәа амемуарқәа, сгәанала, Опрышкин зыжәлаз аҭуџьар ихы иазиргылаз абаҟа иаҩызоуп. Уи зыӡбахә сымоу абаҟа амармалташь цыр-цыр иалхын, аџьар ахагылан, хьӡыркы-нбанла абас еиԥш иҟаз аҩырагьы анын: «Уара, имҩасны инеиуа, уааҭгыланы усыхәаԥш, зыԥсҭазаара аҵыхәтәантәи амшқәа рҟынӡа зџьынџь-ԥсадгьыл амаҵ азызуаз, убри аҟынтәи зуаажәлар рыҿгьы ҳаҭыр зқәырҵоз соуп сара!»
Аха, уажәы сара ақьаад ԥыжәжәаны икаԥсо, сҩыга карандашь сыцқәа ирыбжьакны ихыҟаҟаауа аԥенџьыр сахьылатәоу зынӡаскгьы сгәы иҭаӡам сабацәа-рабацәа рыбзиара ду агәаларшәара, мамзаргьы уи ала хьӡык-ԥшак арҳара. Злакҭа ҭылашьцаау Ангара сахьахәаԥшуа, абнаршәыра зхала илахаз аԥсаатә хәыҷы-гәыҭҟьа сеиԥшны схы збоит. Акы зҩып ҳәа сгәы ианҭаскыхгьы, аҩышьа сшақәымшәогьы, ҳазшаз Анцәа ду, схы-сгәы ишрыҵеиҳәаз еиԥш, иахьынӡауала иааркьаҿны,  реиҳа исызгәакьоу, исзааигәоу ҭыԥқәак рҟны сааҭгыло, акы рыгмырха – акы рыцымҵа, сызлаԥшыз ахҭысқәа ишыҟаҵәҟьаз еиԥш изыҩуеит. Џьара-џьара исымоу, сара сзы иҷыдароу сдунеихәаԥшышьақәа, даҽаӡәы даҽакала идикылозар, иаҳҳәап хҭысқәак сахьрықәыӡбо, ани аума, ари аума рзы, амцхә амца рыҵасҵацәоит ҳәа игәы иаанагозар, усҟан аԥхьаҩ гәыбӷан симҭааит, сара заанаҵы исҳәахьеит сышлитераторым, сагьхшыҩҭра дуны сшыҟам… Сара сызусҭоу сҳәахьеит, аха еиҭашәгәаласыршәоит: ҿааҳәыра змамкәа ахгара зықәҵаны Сибраҟа идәықәырҵаз соуп, сара. Аха сахьыҟазаалакгьы ихадароуп сара сзы, шәаԥырҳаԥрада аиаша алакҭа аҭаԥшра!
Арҭ снапылаҩырақәа  реиҭахҩылаагьы ҟасҵоит, избанзар, зеиԥш ҟамло егьыҟам. Аҩбатәи аекземплиар, сахьцо амҩан, издыруа, ма измырӡша ҳәа зыгәра зго аӡәы изынсыжьуеит. Егьи актәи, ажурнал «Отечественные записки» аредакциахь ирзысышьҭуеит. Уи ажурнал азы иага рҳәозаргьы, иахьазы иара иацназго акгьы ҳамаӡам. Иркьыԥхьыр, сара сыгәҭакы наӡоит, ирымкьыԥхьыр, ишԥаҟасҵагәышьари, ус  еиԥш зыхьқәахьоу иаӡәым-иҩыџьам, урҭ иҟарҵаз аҩыза акәхап саргьы иҟасҵараны иҟоу. Разҟык сымазар, аамҭа бзиак ҟаланы, сҩымҭа ауаа аԥхьо иҟаларгьы алшоит. Исԥеиԥшу сыздыргәышьом. Иҟалоит уи сара схаҭагьы сахаанымхаргьы.
Абарҭ сгәы иҭыхоз сгәырҩақәеи схәыцрақәеи ақьаад ахь ииазгарц сҭахызижьҭеи, уажәы схы изладызбало ала, акрааҵуазаргьы ҟаларын, аха акы сԥышьклаҳәуан, иснарҟаҵомызт, убарҭ сзыниаз-сзынԥаз зегьы маӡала, сыхшыҩҭраҿы рҽеизакны, нас хыла-гәыла еилаланы еилаҩынтуа ианалага, сара қәра дук шсымамгьы, сӡышӡа сышлеит. Убри саамҭа маҷ аҿаԥхьа аҳақ ашәара сыдны схы сыԥхьаӡоит. Сара зыӡбахә сымоу хаҭалатәи сара сыламыс аҿаԥхьа мацара акәӡам, сара зыӡбахә сымоу саргьы, шәарҭгьы,  егьырҭгьы, дарбанзаалакгьы зегьы еицыҳзеиԥшны ҳцәа-ҳжьы иалоу ауаҩытәыҩсатә ламыс аҟәырҷаха ауп. Аџьамыӷәа цәгьа зхызгахьоу ҳажәлар рҟны акәзар, уи зынӡаскгьы ԥсы-ԥхак алаӡамкәа идысны иҟаӡам, аԥсымчхара шамоу мҩашьахуа ауаатәыҩса рыбзазараҿы иаанханы иҟоуп. Амала зны-зынла аиҳарак уи ахы ахьцәырнаго арыжәтә џьбара иагахьоу ргәалашәарақәа рҿы ауп. Арыжәтә џьбара иарҩашьахьоу, иаршаҟәахьоу, ҩ-хык зхагылоу «Ашьауардын» дамҵахырхәо, нас ицәа иаду ихарԥ наҟ-ааҟ амҳасҭақәа инапқәа  нҭарԥаны даханы иааиҟәжәаны,  игәышԥы ҟьаҟьаӡа иаартны инаумҵакны игәаҵан иҭаԥсхьоу ажәақәа ҳәаны дӷыӷуеит.
Сибраҟа сахганы сахьынӡаҟаз, исԥыхьашәаны еизызгаз агазеҭқәеи ажурналқәеи реиҳараӡак ирнырҵоз Кавказтәи ахҭысқәа ирызкыз ракәын. Убра избеит 1859 шықәсазы иҭыҵыз ажурнал «Современник» ажәабатәи аномер. Убраҟа иануп, изызкыу уажәы цқьа дысгәалашәом, аха иара ихаҵкы Добролиубов ирецензиа. Ус иҩуеит: «аҽаҩра аҟамлара, арахә рчымазара аҵысра, асҭаршын ихымҩаԥгашьа мҽыӷра, амал-уаҩы ихашәахы имбо дахьыҟоу, амчра знапаҿы иҟоу иламысдара – абарҭ ацәаҩа бзиа гьамадазтәуа ахымҩаԥгашьақәа, аԥсҭазаара аҿиара иаԥырхагоу ацәырҵрақәа роуп ауаҩы арыжәтә џьбарала ихьаақәа химҽыр ада ԥсыхәа имамкәан дҭазыргыло».
Даара диашоуп ари зҳәаз. Мшәан, избан хыхьынтәи иҭрыжьыз аманифест ала атәцәа  анзиндартәуаз, ҳлитераторцәа аӡәгьы ибжьы нҭыганы дзақәмыӡбаз? Иара сара схаҭагьы, урҭ раасҭа еиҵаны аара сыдӡам. Убри аҟынтәи, ԥсаҭала ҳцәажәозар, азин сымоума, сара стәы иавганы даҽаӡәы иуҭрахь ахаҳә аршәра. Иага ус акәзаргьы, аҵарадырра змақәаз рахьынтәи аӡәырҩы, гәнаҳарак иаҵаӡамкәа, арахь азалымдара иҭаргыланы ирымаз ачерқес жәларқәа, ԥсаҭала рыхцәажәара рҽахьазыркуаз азгьы иҭабуп ҳәа раҳәатәуп. Ҳажәлар уаанӡатәи рзыҟазаашьа атәы ҳҳәозар, урҭ ашьхаруаа рхамхаԥагьареи рхьыԥшымрази уҳәа ирымаз ацәаҩа-ҟазшьа хазынақәа есымша иреилаҳауан. Ҩ-цәыкәбарк ашьа иахылҵыз аурысқәеи ачерқьесқәеи уажәшьҭа егьараангьы еилаҵәаны иҟалахьазаарын Урыстәылан ишьақәгылаз аҳра-тәратә мчра акәмызҭгьы.
Астол снадтәаланы ак сымҩыр амуа, аиҳаракгьы сҟазҵаз, абрантәи сыбналаны сцарц иақәкны иахьсымоу ауп. Хаҭала сыԥсҭазаара шьаҭанкыла аҽахьеиҭанакыз аҭыԥ ахь снеира шыҟалаз, уажәы абра  Сибрантәи саназхәыцуа, схаҭагьы агәра сызгаӡом.
Ауаҩытәыҩса ҩнуҵҟалатәи идунеи аҟынтәи амшын цәықәырԥа еиԥш, ижәыланы зҿаазхо игәҭакы ацныҟәара зегьы ирцәаҩоуп, аха аурыс изы иаҳагьы иҷыдаҟазшьоуп. Ус еиԥш иҟоу ахамаԥышәарақәа сара схаҭагьы имаҷымкәа срықәшаҳаҭхахьеит, усҟан зегьы рҽеиҭаркуан, даҽакала рҽырԥсахуан. Амала ус акы  санамыргәаҭеиуаз, зегь шыҟаз сыҟан, зны аҳәырҭахь икарцо, нас ашьырҭахь иаарцо ауасақәа среиԥшны схы збон.
Абра, ҳқыҭаҿы иааны иҟаз аҳәынҭқар иқьаҳиа, шәара ишәмаҳацкәа шәҟаларым аҳәынҭқар ичынуаа ақыҭарахь ианаауа рхы шымҩаԥырго, урҭ ауаа иаарзырулак азы рхы иақәиҭуп, иҟашәымҵан, ишәымун ҳәа разҳәода; арҵәаа ҳәа иҽы даҵаҳәҳәо даакылсуеит ачынуаҩ дымҩаԥызго, уи ишьҭарххны иаакылсуеит х-ҽык зҵаҳәоу афаитон, аҽқәа рыхәда иахоу асаркьал ҵәҵәақәа рыбжьы улымҳа ҵнахуа. Имгәацәа дахыԥшны адгьыл дзықәымԥуша, дааҭыҵуеит иара иаҳаракыра, ачын-уаҩ дытәӷәырҿаҿо, ишша игәы икылачны дшыҟоу мҩашьо, дҳаш-ҳашуа. Уи нахыс арма-ӷьырма цәҳашҳароуп, иааиԥыхьашәаз ани-аби ԥси-бзеи иаанижьуам, ҿҭыӡәӡәала драцәажәоит. Изхароу-изхарам дыҟаӡам иара изы. Ҭаҷкәымла рқьышә  ҭаԥиҵәоит, ашьа рҿихуеит, ихы ишааҭашәаз ала рус иӡбоит. Нас ақыҭа ахада иҩнаҭаҿы итәаны иаашаанӡа амҵырбӷьы уатка рыжәуеит. Ус, адырҩаҽны адырҩагьых игоит аҽышьҭыбжьқәа, асаркьал ҵәҵәақәа рыбжьы иаҳа-иаҳа инаскьоит, ԥсы зхоу зегьы уф гәышьа ҳәа рыԥсы ршьоит.
Абри зхысҳәаауа, хымш ҳқыҭаҿы иааны иҟаз ачынуаҩ иоуп. Излаҟалаз сыздыруам, аха уи ашәҟәыԥхьара бзиа избоз аӡәы иакәзаарын, данцоз ицәынхеит Р.А. Фадеев ишәҟәы «Кавказтәи аибашьра 60 шықәса ахыҵра» зыхьӡыз. Сара уаанӡагьы уи арратә публицист иӡбахәқәа саҳахьан, уи моу зынгьы Кавказ еибашьуаз аурыс ир ркомандаҟаҵаҩыс иҟаз аҭауад А. Бариатински иҟны аррамаҵзура данахысуаз хаҭалагьы дызбахьан. Иара убас издыруан уи Урыстәыла анапаҵаҟа аславианцәа зегьы џьарак реидкылара дшашьҭаз, анаҩс, аурыс ҳәынҭқар иеибашьцәа Кавказаа рабашьраҿы иаадырԥшуаз рфырхаҵара дшазышәаҳәаҩыз. Усҟан, сара данызбазгьы, акы даналацәажәоз, хыхь-хыхьла мацара иалацәажәоз аӡәы иакәны дызбеит.
Ари ақыҭаҿы, усгьы шәҟәыԥхьаҩыс ирымаз сара аӡә-заҵәык сакәын. Зыӡбахә сымоу ашәҟәгьы, изҭахыдаз аҟынтәи, астароста исзааигеит. Ишысзааигаз еиԥшҵәҟьа аԥхьара салагеит. Раԥхьаҵәҟьа иаҳәоз уи аҟара хырҩа азымуӡакәа сшаԥхьоз акәымкәа: «…амшын аԥшаҳәа ҭацәит, акгьы рыцҳашьатәӡам, аҳаскьын бааԥсы шьаҭанкыла иҵхыуп, иқашә-қашәо игылашт ачарыц» ҳәа ахьаныз сылаԥш ишааҵызгаз еиԥш, ашәҟәы искыз ирууааӡа исыршәит, аҟьамсарҭрахь. Убри аҟара сыԥсахы еибанаркит ҭынч џьарак сзымтәо саналага, Ангара аӡиас аԥшаҳәахьы сылбаан алеиҩеира салагеит. Агәамчхара ду злаз  Сибра аӡиас ииасны иахьцоз еиқәшьшьы акәын ашьҭыбжь шуаҳауаз. Иџьоуҳарха, еивҵарыԥхааны зҿаазхоз ацәқәырԥа маҷқәа аԥаҩ иахьадԥыххаалоз сынхықәгылан, ажәҩани иареи еивҵалозшәа иахьынӡазбоз сылаԥшҳәаа ианыҵызга, уахьынтәи иааԥушаз аԥштәқәа иаасгәаладыршәеит сыԥсҭазаараҿы ахааназы исхамышҭуа исзаанхаз, зны амшын аҟәараҿы сызлаԥшыз ахлымӡаахра.
Мшәан, абырсҟаамҭа сҟәазгаӡа абраҟа сышԥатәаз, ных-ных, сҳәан схы гәыбӷан асҭо салагеит. Ес-иааҟасҵалакгьы абрантәи сыбналаны сцароуп, сцароуп… уаҳа акгьы! Убрахь сцаны, зны ааӡабла сызнысыз амҩа сеиҭанысырц мацара акәымкәан, жәларык рахьынтәи зыԥсы ҭаны иаанхаз ҳәа зысгәахәуа аҷкәын хәыҷи аӡӷаб хәыҷи сыԥшаароуп!
Ангарантәи схынҳәны сааит сқәацәажә ашҟа. Сцәашьы абла ҭааӡа иасыркын газеҭқәак срыхәаԥшуа салагеит. Урҭ ҭыҵижьҭеи мызкы-ҩымз анҵлак ашьҭахь ауп арахь ианаарго. Зны-зынла еиқәыжьны иааргоит, даҽазных арахьынӡа изымааиӡакәан амҩан ибжьаӡуеит.
Арахь, раԥхьаҵәҟьа санаанагаз, газеҭ гәам-самс иаасымԥыхьашәалак рыԥхьара салагон. Аха урҭ Урыстәылатәи аинформациатә агентрақәа ирнырҵоз адырраҭарақәа убриаҟара ихырҟәдаа-ҿырҟәдааны иҟан, Европа акәым иара Урыстәылаҵәҟьагьы иҟаз аҭагылазаашьаҵәҟьа зеиԥшраз, хыхь-хыхьла акәзаргьы, еилкаашьа амаӡамызт. Џьара ӷбак ӡааҟәрылеит, даҽаџьара адгьылҵысра, мамзаргьы аӡхыҵра ҟалан, ауааԥсыра аԥхасҭа рнаҭеит… даҽаџьара аӡәы дыршьит… адунеи аҵыхәан аканал ржит – абарҭ ракәын реиҳараӡак ирҳәоз. Абра Ангара сахьынӡаҟоу зегь реиҳа аинтерес зҵаны сара сзыԥхьахьоу акы заҵәык ауп – Каракозов аҳәынҭқар дишьырц дышиеихсыз. Иара убригьы ус ажәабжьны иааҩит, нас аҳәынҭқар иԥсҭазаара наунагӡахарц азы  ҳуахәамаҿы Анцәа иашьапкра мҩаԥаагарц адҵа ҳзааит, ашьҭахь ҩымз ааҵхьан, аофициалтә дырраҭара агазеҭ аҿы саԥхьеит.
1871 шықәсазы Франциа ареволиуциа шыҟалаз ансаҳаз ҵыԥхцәа ауп, иара убригьы газеҭла акәымкәа, ус ажәабжьны исзеиҭеиҳәеит  атунгузцәа ашәҟәы ранҵаразы абраҟа имҩасны ицоз чынуаҩык. Уахык уи сара сҿы дыҟан. Акаҵақәеи абызкаҭаҳақәеи уамакала дрыцәшәозаарын, дмыцәаӡакәа цәгьаԥсышьала иааиршеит. Суадаҿы акаруаҭқәа ҩба сызгылоуп, араҟа инхо аҭыԥантәиқәа, шамахамзар акаруаҭқәа рҿы ишьҭалаӡом, рҽагьеилырхӡом, ишеилаҳәоу адашьмаҿы ииоит. Ахәылбыҽха аԥсаҭазы ҳчаи ыжәуа ҳахьтәаз, уи агубернатор иканцелиариа ачынуаҩ, Париж иҟалаз ареволиуциа аиҿкааҩцәа дшыруаӡәкыз милаҭла иполиаку, аурыс ир рҿы аррамҵзура иахысуаз шиакәу сеиҳәеит. Аполиакцәа, араҟагьы, Иркәытсктәи агуберниаҿтәи ашахтақәа руак аҟны аҭыӡшәа шьҭырхын, шьаарҵәырала еиқәыркит.
Аԥхьаҩ ихаҿы изаамгозар ҟалап, зыҩнра-згәара иахганы иҟоу ауаҩы шаҟа адунеи далхәдаау, аиҳараӡагьы Ангара аԥшаҳәа иаԥну аҭыԥ лашьцара ҿаҳа-дагәаҿы иҟоу сзы. Иҟалаз-ианылаз уеилзыркаауа ажәабжьқәа аранӡа иааҩаанӡа акырынтә рҽеиҭаркуеит, аиаша акырӡа иацәыхарахоит. Асалам шәҟәқәа усгьы аӡәгьы иҟынтәи сара исоуӡом, ажәабжьк саҳарц анысҭахыу Енисеиҟа снабжьыслоит.
Агазеҭқәа наҟ инықәҵаны сықәиеит, ацәа сымԥан иқәымлеит. Сылақәа ааԥшуа ус сықәиан, сҿаԥхьа ииасны ицон аӡиас ду меигӡарахда ацәқәырԥақәа аки-аки еигәыдҵо, ишьшьылаҳауа. Ицон уи дгьыли жәҩани ахьеивҵалоз алаԥшҳәаахьы. Изакәытә арха еиужьроузеи иҟоу араҟа. Уаҩы инапы зкьымсӡац дгьыл чашәроуп, зықьверсла уныҟәозаргьы аӡәгьы дахьуԥымлогьы убап, амала иҟоуп гәыԥ-гәыԥла анымха-хымҵәақәа ҳәа изышьҭоу атунгузцәа ргыларҭақәа, мамзаргьы асасдкылашьа бзиа змоу ауаа қьиақәа аостиакцәа
Ҩышә шықәса раԥхьа араҟатәи абнатоурақәа ирҭааит аказакцәа рдружина, ршәаҩақәа ирынгыланы. Урҭ ирышьҭагыланы иаауан, аҳәынҭқар идҵала, арҭ аҭыԥқәа рҟны аӡын хыҵакырҭақәеи ахырӷәӷәарҭақәеи рыҟаҵара знапы ианыз.
Адырҩаҽны ацәылашарахь инеиуа ианалага абрантәи бналашьас иҟасҵаша сазхәыцуа салагеит. Уи усҟакгьы уадаҩра  алаӡамызт. Зыҟны сыҟаз аԥшәма уаҩ қьиак иакәын, изныкымкәа сицны абнарахь шәарыцара сцахьан. Мызкы инеиҳаны уа ҳанаагылозгьы ыҟан, изныкымкәан схала Енисеи ақалақь ахь сцахьан. Убри аҟынтәи арантәи сшыбналаз иаразнакҵәҟьа ишрызгәамҭоз здыруан. Иара убас исҭахқәаз ақьаад, заанаҵ реиқәыршәара усҟак садымхалацәаргьы ҟалон, урҭ ирыхҭнысҵашаз ҟәрышьқәакгьы ҵәахны исымоуп. Сан ԥсаҭа бзиа исзаанлыжьыз ракәгәышьоуп. Анцәа иџьшьаны абри Ангара нхарҭа ҭыԥс  ишысзалырхыз ауп акәымзар: Тобольск, ма Бериозовкаҟа даҽа џьара сақәшәазҭгьы, изласаҳахьоу ала, сыԥсы ҭаны уахьынтәи цашьа соурангьы сыҟаӡамызт. Амала, зегь лахьынҵоуп акәымзар, абрахь сшаанагазгьы уамашәа иубаратәы ауп ишыҟалаз.
Ажәаҟны ишырҳәо еиԥш, ацәгьеи абзиеи рышьхәа еивҵамзар, аԥсҭазаара  згьамахомызт. Амҩан, ҳшааиуаз, ӷәӷәала сычмазаҩхеит. Красноиарсктәи абаашхырӷәӷәарҭаҿы саанрыжьит, ашьҭахь сымԥсыкәа сеиқәхеит, аха сырхашҭызшәа сыӡбахә ргәаладмыршәеит. Ус сшыҟаз анкьа зны Кавказ инхоз, уажәы Енисеисктәи агуберниа агубернатор иканцелиариаҿы аус зуаз аӡәы ибзоурала, абраҟа сахьыҟоу нхарҭа ҭыԥс исзалырхит. Исҭахызар, арантәи Енисеиҟа нхара ҳәа сиасыргьы ҟалон, аха сара исҭахымхеит. Аиашазы сыԥсҭазаара аҵыхәтәантәи ашықәс хьанҭақәа рзы, ацәа салоушәа, изакәызаалак гәыԥсахрак, ҽеиҭакрак сҭахӡамкәан акәын сшыҟаз.
Иҟалар ауеит сыгәҭакы анагӡаха сахьымӡакәа, амҩан сдырбаандаҩыргьы. Уи аҩыза сақәшәар, Анцәа иумҳәан, исԥеиԥшхо еилкаауп, џьара  маденҵхырҭак аҿы сҳарҭа-ԥсырҭа уаҩы имбо сылцәыҵаԥсуеит ауп, уаҳа акгьы. Уи аҩыза саниар  иԥсуа сара сымацара сакәӡам, исыцыԥсуеит избаз-исаҳаз, сзыниаз-сзынԥаз, сгәынкылараҿы исзаанханы иаасымоу зегьы. Сара исхызгази сызлаԥшызи рҩыза даҽаӡәы ихимгаӡацт, дагьаламԥшӡацт ҳәа ауп сгәы ишаанаго. Иаҳҳәап, убас сара сеиԥш иақәшәаз даҽаӡәы дыҟазаргьы, акгьы иҳәо смаҳаӡацт. Ус анакәха, сара  азин сымоума сызлаԥшыз ахлымӡаахра  ауаа рахь еиҭамҳәаӡакәа адамра аҭагалара.
Агәра злазгарызеи сышнеиуа амҩан аполициа  сшырҿамҳауа, мамзаргьы амхылдыз еиԥш урҭ наҟ исҟәызгаша разҟык шсоуа,  мамзаргьы амашәыр алԥха сыманы сеибга-сеизҩыда сшаанхо? Мап! Убри аҟынтәи сара иаасхызгақәаз зегьы-зегьы ақьаад аҿы ианысҵароуп, иҩны ишьҭысхроуп, нас ауп абрантәи сшьамхы сҽанасырго!


* * * 
Сеиԥш зеиԥшу зегь реиԥш, аполитика ду ҳәа изышьҭоу, сара рацәак агәхьаа скымызт, иара убас  сагьашьҭамызт. Ҳаиҳабыра роума егьырҭ реиҳабыра роума рдипломатиатә аҩысҭаарақәа ртәы сзеилкаауамызт. Зыгәра згоз сзыԥхьоз агазеҭқәа ирҳәоз акәын. Дара урҭгьы, еиҳаракгьы санқәыԥшыз, рықәыӡбарақәа сыҽрылазгаломызт. Ҳара зегьы ҳрааӡон, аиҳаракгьы акадетцәа, ҳҳәатәхаҵаҩцәаны. Даҽакы акәым, адекабристцәа рықәгылара, усҟан ҳара арра-ҵара иахысуаз, изакәызаалакгьы џьара акала ныррак ҳнамҭаӡеит, акгьы ҟамлаӡазшәа ауп ишҳаҩҳажьыз. 1825 шықәса декабртәи ахҭыс атәы акьыԥхь аҿы аҳәара ҟаломызт.
Сара рыӡбахә, ма рыхьыӡқәа саҳахьан икнаҳаны иршьқәаз. А. Марлински иповестқәак срыԥхьахьан. Издыруан «Марлински»  шԥсевдонимыз. Ирҳәоит уи Кавказ аибашьраҿы,  Ардилер азааигәара дҭамхаӡазшәа, изеибашьуаз ашьхаруаа рганахь диасызшәа. Ус рҳәаратәгьы иҟан, избанзар, уи иԥсыбаҩ џьаргьы ирымбаӡеит. Ас еиԥш иҟаз ажәабжь  иаҳагьы «атәыҩақәа» ахаргыланы игәарарҵон. Аҳәынҭқар ду иҿагылаз чарҳәаҩцәоуп ҳәа иԥхьаӡамзи?! «Ҟалашьас иамази уи ачерқьесцәа-ахыхҵәаҩцәа рышҟа диасны дрыдымгылакәа» ҳәа аларымҳәози, рыхьӡ алашьаҭаркырц азы  ахыҭҳәаа-жәабжь иеигӡомызт. Иџьоушьаратәы иҟаӡами Германиа иамҵахырхәоз ачынуаа ргәаԥхарала, ачерқьесцәа рыдгьыл аҿы Ардилер зыхьӡыз аҭыԥ ахьӡыҵәҟьа аахыхны, анемец бызшәа аҟынтәи иаауаз ахьӡ – Адлер ахьахьӡырҵазгьы.
Сара абарҭқәа зегьы  зысгәаласыршәо иахьатәи ҳаамҭала уахәаԥшуазар,  сыхшыҩдара иахҟьаны сзыниақәаз ахҭысқәа зегьы хәыц-хәыц џьарак еидыскыларц азы ауп. Сқәыԥшра санҭагылаз Кавказ иазкны издыруааз? Ажәак-ҩажәак рыла исҳәозар, абас иҟан: уаҟа инхоит ауаҩы инапаҿы изаамго, ибникхьоу ауаа, ақәылаҩцәа-арҳәцәа, ахыхҵәаҩцәа-аԥсылманцәа. Урҭ адунеи иқәнаҵы ақьырсиан жәлар  аҭынчԥсҭазаара роураны иҟаӡам – абас иҟан сгәаанагара.
Ажәакала, сара аамсҭа шьа злоу, сцаны урҭ рабашьра иеиҳаны сыхьӡ-сыԥша шьҭызхуаз даҽакы збомызт. Насгьы сгәы иааанагон ачерқьесцәа, Азиа хылҵшьҭрақәа аӡәырҩы реиԥш аашьара злоу, зыхшыҩ цагәу уаауп ҳәа. Аха убри сгәаанагара иаҿагылон, даҽа сахьан иснарбоз А. Марлински иповест, уаҟа ачерқьесцәа иуаа ҟәышқәаны, иуаа қьиақәаны, иуаа ԥшӡақәаны иснарбон. Аиаша ҳҳәозар, усҟан азы уи усҟак агәхьаа скцәомызт, избанзар, ҳара ҳааӡан урҭ рцәымӷрала. Убри аҟынтәи ашьхаруаа ҳнапаҿы ианааҳгалак, ашьҭахь урҭ рыԥсылман гыгшәыгра ахаҭыԥан ирызнаҳгоит ақьырсиан маалықьра?! Убри алагьы ирымбаӡац абзиара ду рзыҟаҳҵоит, – абас акәын сгәаанагара шыҟаз, хаҭала избаанӡа.
…Кавказҟа сдәықәлаанӡа, сан дызбарц Калугатәи агуберниахь сцеит. Уа сахьнеиз сан исалҳәеит; Калуга ақалақь аҿы даныҟаз агубернатор иҩнаҭахьы днарԥхьазаап. Уаҟа илбеит Шамиль данахыргоз ицахыргаз ашьхаруаа. Шамиль ихаҭа абал ахь анеира мап ацәикит, аха уи изааигәаз ауаа уа иҟан. «Ԥшреи-сахьалеи чаԥашьалеи зеиԥш умбаӡо арԥарцәоуп дара, – исзеиҭалҳәон сан, – даараӡа зхы ҳаҭыр ақәызҵо уаа-аамсҭашәақәоуп. Абал аҿы иҟаз зегьы рылаԥш зхыз урҭ ракәӡан». Сан лабҿаба лыбла иабаны исалҳәаз усҟан исмаҳаӡазшәа ҟасҵеит, аха уажәы ирҿыцны исгәалашәеит. Исгәалашәоит, иашаҵәҟьаны иҟалаҵәҟьаз збаз иҟынтәи исаҳахьаз даҽакгьы.
1861 шықәса – сентиабр мзазы аурыс ир акгьы зхараӡамыз ауааԥсыра рыԥсадгьыл иахцаны иахькарцо, абџьар-мца иахьадырго азы рхы еиҭарҳәарц, Мамрыҟә-оӷои иааны иҟаз аимператор иҭааит, гәыԥҩык ашьхаруаа рԥызацәа, ауаа ҟәышқәа ҳәа иԥхьаӡаз. Аха, анхацәа рхы  рақәиҭтәҩы ҳәа изышьҭаз Александр III урҭ дагьырзымӡырҩит, дхьаԥшынгьы дрыхәамԥшит: «Шәыхҵәаны Ҟәбина аԥшаҳәахьы шәынха ҳәа  ахьшәарҳәаз, шәцаны шәынха! Мамзаргьы шәықәҵны Ҭырқәтәылаҟа шәца!» – дрыҵаҳәҳәеит уи. Ачерқьесцәа  ишьҭахь риарханы дааҳәны днагылеит. Уи аамҭазы икәшаны игылаз ишькылкыҩцәа еицгәарҭеит, илаӷырӡқәа изнымкылакәа иӡамҩа иадланы ишлеиуаз. Иаргьы инапала илаӷырӡқәа ааирцықьан: «Арҭ агәаҟқәа рыбла ахыԥшылара уаҳа исылымшеит!» иҳәеит. Абри аамышьҭахь афицарцәа зегьы  ахьааидгылоз аимператор игәыԥшқара  атәы ада ҳәатәы рымаӡамызт. Аимператор игәҳалалра ашьҭра ихыланы акәын ишцоз ҳауаажәларгьы. Адинмаҵзуцәа имҩаԥыргоз ацәгьацәыԥхамшьара атәы уи зынӡаскгьы исҳәарц сҭахӡам, аха… Иԥшьоу ауахәамақәа рхадацәа, Кавказ ауааԥсыра ахьындырҵәоз иахәҭоуп ҳәа иԥхьаӡаны, Христос  ишиашьапкуаз, дарбанзаалакгьы Анцәа дхазҵоз имбарц залшомызт.
Уи ҳаҟәыҵп уажәазы. Сазыхынҳәуеит сара  схатәы. Троицк ақыҭаҿы ҳанхон, саб ақыҭа ахадас дыҟан. Заанаҵы иԥсҭазаара далҵит. Сара усҟан жә-шықәса схыҵуан. Ҳқыҭа аӡиас Протва аԥшаҳәа аҿы акәын иахьыҟаз. Ари ақыҭа анкьа зны Урыстәыла анаукеи аҟазареи Ракадемиа раԥхьатәи апрезидент аҳкәажә Воронцова-Дашкова илтәын. Абыргцәа ирҳәо исаҳахьан, уи Италиа даныҟаз, аиҩызара шрыбжьалаз адмирал Нельсон бзиа иибоз Емма Гамельтони лареи. Ирҳәон Емма Гамельтон сасра Троицкҟа даалон ҳәа. Ари  хыҭҳәаауп, уҳәарын, аха иабаҟоу иахьа уажәраанӡагьы еиқәханы Троицк  азааигәараҵәҟьа иҟоуп Воронцова-Дашкова ишьаҭалыркыз аҳабла Гамильтон зыхьӡу. Убри аҳкәажә лаҳҭынра азааигәара ҳанхон ҳара. Аҳҭынра ашьҭахьҟала иҟан зымҽхак ҭбааз абаҳчара. Уаҟа Екатерина II лаҳаҭыр азы иҟан амармалташьтә обелиск, анаҩс аӡхықә аҿы игылан  ақьаадҭыжьырҭатә фабрика,  аҳҭынра  аҿаԥхьа игылан ауахәама. Убраҟа  джуп аҳкәажә Воронцова-Дашкова. Абаҳчара ахылаԥшра шагыз даараӡа ианыԥшуан, аха даҽа ганкахьалагьы, ус иахьыҟаз иаҳагьы аԥсабаратә цәаҩа анаҭон.  Аԥхынразы, хәылԥазыла ачықьқәа рҟны абгарымҵқәа хәыҵыԥраауан. Аӡиас узлалбаауаз амҩа еикәаҵәиуа илбааԥан, аӡиасгьы рацәак идуцәамызт, аха асырӡ илеиуаз, амшцәгьа бааԥсқәа раан, уаҩы ишимбацыз ала ихышхыҵәон, ақыҭа ауааԥсыра зегьы ирыҵалон, адгьылбжьаха еиԥш, егьырҭ ақыҭақәеи иареи еиҟәнашон. Ахәыҷра аамҭа иеиӷьу акрыҟоума, уи шыссиру еиԥш, иссируп аԥсабарагьы.  Протва иаҳа иахьӡыӷӷараз аҭыԥқәа рҿы иҭиаауан  чилим ҳәа изышьҭоу абнарасажәла. Ҭагалан араса анкаԥсалак аӡаҵахь иӡааҟәрылон. Ааԥынра анааилак урҭ ирхылиаауаз аҟатарақәа рхыцәқәақәа аӡы  иахьӡааҳәҳәо абӷьы иаҵәа ылыргон. Акадеттә корпус сҭалаанӡа, сҩызцәа хәыҷқәеи сареи, ари аӡы ҳҭалон, нанҳәа мзазы араса ҳаҟәшәон, зны-зынлагьы, 25 шықәса Кавказ аррамаҵзура иахысхьаз аунтер-афицар Тимофеи Кузмин иаҳзыҟаиҵаз амҿтәы ҟамақәа еиҿакшо аибашьра-хәмарра ҳахәмаруан. Саныхәыҷыз, уи ашьхаруаа рыӡбахә ала акыр  сеиҳәахьазаргьы уажәы исгәалашәом, аха акадет аҿы аиҳабыратә классқәа рҿы сантәаз акырынтә сиазҵаақәарц иақәыскхьан. Акадеттә корпус аҿы сҵара ахыркәшарахь снеиуа саналага, иареи сареи лассы-лассы ҳалацәажәон аԥхьаҟа сшьапы  сшықәгылашаз атәы.
Абас еиԥш иҟаз аамҭа иааӡаз афицар қәыԥш, ҳәарас иаҭахыузеи, Кавказ аррамаҵзура ахысра иаҳа ахьӡ-аԥша снаҭарашәа збон. Ихҩаԥшьааӡа аҭаҭын иашәхьаз иԥаҵа далаччашәа, арахь рацәакгьы иҭахцәамкәан, уи Кавказ аибашьра ишалагаз иазкны акырқәа сзеиҭеиҳәахьан.
«Иҳаҩсны хараӡа ицахьоу аамҭақәа рыла ҳалагозар, ишыҟалаз абас ауп, – иҳәон уи, – ачерқьес жәлар ахаан, ианакәызаалакгьы аӡәы ихьыԥшымкәа рхы иақәиҭны инхон, инҵуан, рыдгьыл ахь мчыла ддәықәларц аӡәы далагаргьы, дықәрыжьломызт, рхы ахҭнырҵон. Ус ишыҟаз акәымкәа, Запорожиа инхоз аказакцәа ихьыԥшыму рхатә ԥсҭазаара шьақәдыргыларц иақәыркит. Ари збаз аҳәынҭқарԥҳәыс Екатерина, ҳәара аҭахыума илгәамԥхеит, аха мчыла акәымкәа, маанала  даахәыцын: Кавказ инхо ачерқьесцәеи аказакцәеи еиҿасыжьыр, дара-дара нибарҵәап, рыхәҵәы ықәибахып, саргьы сааҭынчхап, лҳәан, даалаганы аказакцәа Запорожиантәи ихырҵәаны, нхара ҳәа Кавказҟа иаалышьҭит. Аха урҭ ахьааиз, Екатерина ишылҭахыз акәымкәан, даҽакала иҟалеит: аказакцәеи ачерқьесцәеи аиӷарара ахаҭыԥан, аиуара рыбжьалеит, еинаалан анхара иалагеит, убри аҟара еизааигәахеит ачерқьесцәа рцәашәҵатә маҭәа аказакцәа иргәаԥханы цәашәҵатәыс ишьҭырхит. Ажәакала,  ари аҩыза аҭагылазаашьа иаҳагьы дацәшәеит Екатерина. Убасҟан асенат  ааизылган лгәы змырҭынчуаз ралҳәеит, иааилацәажәан ачерқьесцәа рымацара ракәымкәа аказакцәагьы  кыддырӷәӷәаларц азы, ар рыжәырҵарц рыӡбеит».
– Ишсоуҳәара, изеиԥшра уааузеи ачерқьесцәа? – ҳәа саниазҵаа, дааԥышәырччашәа иун ус иҳәеит: 
– Ацәаҩа бзиа змоу, афырхаҵарагьы, зегьы уаа қьиақәак роуп!
Изакәызаалак даҽакы, ачерқьесцәа рзы, сара уи иҟынтәи исмаҳаит. Сара исҭахын ҽыҳәҵәыла аижәыларақәа, напышьашәала аилаларақәа, аиҿахысрақәа... ртәы сзеиҭеиҳәаларц, аха, мап. Тимофеи исзеиҭеиҳәоз Кавказ аррамаҵзура дахьынӡахысуаз: абнақәеи ашәыр-баҳчақәеи шхыршьаауаз, аҽыуардынмҩақәа шыҟарҵоз, амхурсҭақәеи аҭыӡҭыԥқәеи амца рыцраҵаны ишырбылуаз уҳәа ртәы акәын.
Ашьхаруаа рҭыӡҭыԥқәеи рымхурсҭақәеи зырбылуаз, ршәырбаҳчақәеи абнарақәеи зхыршьаауаз сара, усҟан исзеилкаауамызт аҟынтәи Тимофеи ҩажәижәаба шықәса арра дахьынӡаҟаз, знымзар-зны џьара  ахәшәбылфҩы имаҳаӡакәа,  аинтенданттә командаҿы дыштәаз ихигазшәа сгәы иснаҭон. Тимофеи зны иқьаф ҟаҵаны дыҟан, уи асолдаҭцәа ржәытә ашәак сзиҳәеит. Тимофеи иҽыриашаны «смирно!» ҟаҵаны дҩагылан:
– Шаго-ом-арш! – иҳәеит. Нас акеиҳәа ашәа аацәыриган, уи ашәа атакт ишьаҿақәа ақәыршәо иҿынеихеит. Ибжьы хьыр-выршәа иҟан, аха ианиааз ар рҿы ахкҳәаҩыс дшыҟаз ҩашьомызт.

Еи, ачерқьесцәа шәыҽшәмырԥагьан,
Шәара шәкәылӡы ҳаннакылом ҳарҭ,
Ҳаԥса ҵары шәахаҵаны шәыкнаҳҳап
Шәҳамазар, аҵкыс еиӷьуп уа шәаанхар.
Ишьапы шәагәӡы, шәимҵахырхәа Александр,
Ишәанаижьырц шәыгәнаҳарақәа зегьы.
Ишәхашәмыршҭлан шәшьамхы шашәырсра,
Иҿаԥхьа, аҳәынҭқар дуқәа ирҳәынҭқару уи!

Ари ар рашәа, сара даараӡа исгәаԥхеит, уаанӡа исзымдыруаз, Тимофеи ифырхаҵарақәа рызгьы исанаҳәаз рацәоуп. Уи моу, ихаҭагьы ҳаҩныҟа днасыԥхьан, сан лҩынтәыршыра ауатка  хпыҿк азна наисыркит. Ахпыҿ ахьышәҭҳәа иаасымԥааны илҭаирпҟан, аҵықьҳәа деимсеит,  аимҳәаршәаа ихьызшәа иҟырҟгьы атрышә иасит, сан  дахьгылаз убри аҟара дшәеит, дышьҭҟьаны дкаҳарц акгьы аалыгымхеит.
– Аҭхаџьра шәҭазааит! Даара иҭабуп! – иҳәеит, иԥсы анеивига.
Арратә корпус саналга, ибзианы еилыскаауа салагахьан ҳаиҳабыра имҩаԥыргоз аполитика хырхарҭас иамаз,  ишырҳәо еиԥш, ахи-аҵыхәеи ахьыҟаз. Ҳарҭ афицарцәа қәыԥшцәа, иҵарадаз ауаа рхы иҭаҳгаларц ҳалшон,  Англиа Кавказ анапахьы иаанагарц  иаашьҭеижьҭеи акыр шҵуаз. Избанзар, Азиа Маҷи, Џьамтәылеи, Афганистани, Индиагьы убрахь иналаҵаны, рышҟа анеига агәашә убраҟа акәын иахьырзаатуаз. Насгьы англызцәа реиԥш иҟоу ҳаӷацәа знык Кавказ рнапаҿы иааганы ашьхаруааи дареи анеидгыла нахыс Урыстәыла аҳәынҭқарраҿы аҭынчԥсҭазаара шзыҟамлоз. Убри аҟынтәи ҳажәлари ҳаԥсадгьыли рҿаԥхьа, апап Евгени ишиҳәаз еиԥш, ҳпатриоттә уалԥшьа наҳагӡарц азы рҭыҩра иҭаҳҟәаҟәар акәын ҳаӷацәа. Амала, усҟан сара рыцҳа  сышԥалашәыз уҳәарауазеи?! Англиа имҩаԥнагоз ампыҵахаларатә  политика санақәыӡбоз, ишԥасызгәамҭоз мшәан ҳара ҳхаҭақәагьы дара убарҭ Џьамтәылаа, Индиаа, Афганистанаа…  ҳреиҩаӡоижьҭеи акыр шааҵуаз. Алорд-аҵәыршҩы  Пальмерстонгьы, акрал ԥҳәыс Викториа Актәигьы, ҳара  ҳканцлер Нессельродгьы, аҳәынҭқар Николаи Актәигьы – рызегьы анык илыхшазшәа акәын ишеиԥшыз. Ҳара ҳимпериа аганахь ала, Крылов иабжьагажәа ахархәашьа ҳзымҵеит. Аԥхьаҟа ҳҿыхарц азыҳәан, ҳаргьы ҳахәцәаҟынӡа ашьеи аҳәынҵәеи ҳрылагылазар акәхеит.
Гьаргь-ацқьа иныхаԥшьа дамҵагыланы сан днасықәныҳәаны амҩа сықәылҵеит, абрахь Аладаҟа схы ансырхоз. Амҩан, сахьаауаз уажәы-уажәы сгәы иҭысҳәаауан Пушкин ицәаҳәақәа: «Уҭаслымха Кавказ, Ермолов днеиуеит!». Урыстәыла ахьчаразы ахьӡ ду арҳара акәын сызхыццакуаз. Амҩан сахьцоз, сзыниақәази ашьха дгьылқәеи сареи раԥхьаӡа акәны ҳшеибадырзи – арҭқәа зегьы аныҟалаз иацы акәызшәа иҿыцҳҳараӡа уажәгьы сгәалашәараҿы  иҟоуп. Ус сгәы иаанагон, сышнеиуа акәымкәа, ахыԥҳәа амра шәахәа ашыра сналагылоит ҳәа. Аха, мап, сышьҭахьҟа инсыжьуеит зыԥштәы еицакхьаз асыныҟәа еиқәыцәашьқәа, саԥхьаҟа иахьхтырахахьаз аҭыԥқәа рҿы, еихала-еихыҵуа ахылҩа-ԥсылҩақәа шьҭыҵуан. Аҽышьап иарапахьаз амҩа, наҟ-ааҟ аҩ-ганкгьы рҿықәқәа рҟны рҽыкәабаны аӡы иааҭыҵызшәа ицыр-цыруа еилыбзаауан ашәаԥыџьаԥ иаҵәара. Убла  хыркуан аҿаҟьа-наарақәа рҟны аҵиаашәҭы хыкқәа. Аха, нас амҩа хбарраҿы аҽыуардын ишьҭнарббуаз асаба еилаҳанто унагәылалон. Абасала мши-ҵхи еиҭныԥсахло сшааиуаз, иаацәырҵит уажәраанӡа збара  сгәы иҵхоз ашьхақәагьы.
Урҭ рымҵан маҷк аҟара ҳааихәлахеит, иааԥсаз ҳаҽқәа злаҳаԥсахшаз ахьыҟамыз азы. Аха уамак ҳнымхацәакәа сманшәалахеит, сшьапы инаркны схаҟынӡа гәрамгара лаԥшыла сеимыздаз, зыхәда адашқәа алпыҟҟа игылаз афельдегер – уаҩаԥшь цәеиқәара, абрантәи егьи астанциа аҟынӡа снагара дақәшаҳаҭхеит. Амҩа ҳанықәла, иаҳа-иаҳа ашьхақәа ҳарзааигәахацыԥхьаӡа, Кавказ иазкны иидыруа сеиҳәарацы зҵаарала дыхҭаскуа салагеит, аха иара иҿы аӡы ҭаҭәаны дтәазшәа ҿиҭуамызт.
Иҟасҵоз, сахьиватәаз, ихымҩаԥгашьа сҽансраалагәышьар акәхеит. 
Аҽыуардын ишьҭнарббуаз асаба еилаҳанто аҳауа иахьалаз, иҿыцҳаҳараӡа, шәышәырак рымаӡамкәа исшәыз ар рымаҭәа, асы-шәыб еиԥш ижәпаҳаҳараӡа иахьақәҳауаз, хазы сгәы снархьуан. Сылаԥш сызрывгомызт ахьаца-ҵла наақәа,  ашәышықәсақәа ирықәлаз аџь-ҵла дуқәа, уажәада исымбацыз ахьа-ҵлақәа. Урҭ ахьа-ҵлақәа шракәыз аҽыуардынныҟәцаҩ иоуп исазҳәаз. Ҳазныз ахаҳә мҩачаԥа, абахәқәа рыбжьара инабжьакәараҵа-аабжьакәараҵо иган. Дук мырҵыкәа ҳҿаԥхьа иаацәырҵит сыла иҭалаҳаз ахрақәа, еиқәыхьшәашәа-иҭылашьцааӡа иҟаз аиҩхаа ҳанҭалеит. Сымҩанызаҩ иҽқәа ааникылан дналбаан,  рышԥырхақәа рҿы ирхаз аҵәҵәақәа надҿеиҳәалан, дааины иҭыԥ аҿы днатәеит, нас иныҵакшәа ибжьы нарықәирган, ашьшьыҳәа ҳҿынаҳхеит.
– Иаанагозеи ари, араҟа абрагьцәа ирҭыԥума? – ҳәа афельдегер сиазҵааит. Иара имаҳаӡазшәа ҟаиҵан, сызҵаара аҭак симҭаӡеит. Изқәа ҟьаҟьара сахькыдыԥшылоз исныруан, уи сылацәажәара усҟак дшамеилаҳауаз, насгьы избон иҿымҭра зцәыргара иҭахымыз маӡак шаҵаз. Сгәы аҭыԥ иҭамгыло сааҟалан, исҟәныз аҳәа амҳасҭа ирӷәӷәаны иааныскылеит. Скьарахә хьанҭа «Смит Вессо» сарҭмаҟ иҭан. Даараӡагьы сақәгәыӷуан. Уажәраанӡа, сарҭмаҟ иааҭыган исыҟәнысҵарауааз аасгәахәит. Амлаҭ-бек ма Измаил-бек зыхьӡу ачерқьесцәа-абрагьцәа, иаҳҳәап, аҟәҟәаҳәа ихысуа, арҵәаа-сырҵәаа еибарҳәҳәо рҿанаархалак, ҳаиҳәа сҩаҵҟьаны, аҽыуардын сҩаныԥаны, саҳәа ааҭкәыцәааны, аҟабаӡеиԥш рыхқәа еиҩырссо сҿанаасхалак, зыԥсы ҭаны иаанхаз ишәаны рҳарҭа-сырҭак умбо рҽырҵәахып, нас аҽыуардын ахь саннеилак, уаанӡа ишәаны абнара илатәаз афельдегергьы дҵыс-ҵысуа: «Шәара шәаҳаракыра, ҳшәыҳәоит ҳаҭашәымҵарц, аиашазы даараӡа сшәеит, аха шәара шәакәзаап афырхаҵаҵәҟьа, абрагьцәа еиларгьежьны иԥхашәҵеит» иҳәап. Абри аҩыза  алаԥшҵашәарақәа сахьрылаз акәу, аҽыуардын мыцхәы сахьырҵасуаз акәу, сылҭаҳәахаа сыцәеит.
Ус, ахысбжьы еиԥшны акы саанарԥшит, сагьыҩышьҭыԥеит. Иҟоу-иану ҳәа акгьы сзеилымкаауа, арахь сыблақәа ҭызза иааԥшуа амҩа снанԥалеит, скаҳаит, аҽқәа рҳан иқәыр-қәырит, саҳәа аҭра иҭысхырц икны сахеит, аха иамуит. Нас иабантәиҳақәлеи ҳәа схара-хаԥшуа сҽахьысҵәахышаз абнарахь сеихеит.
– Шәабацои уахь, Шәаҳаракыра?! – сықәҿиҭит сымҩаԥгаҩ. Сышьҭахьҟа саахьаҳәзар, ҳҽыуардын кьынааӡа игылоуп, аԥхьатәи акәыр ахшәазаап. Уи ауп зыбжьы саанарԥшыз. Исыхьыз сацәыԥхашьан, схы ахьызгара сақәымшәо саақәхеит.
– Исыхь сыздыруам, сымгәа акааҭалан… – сҳәахит хырқьиагас. Нас, ауаа ируа ҳәа, ҵлак снавагылахит. Даҽазнык сықәҿиҭаанӡа уа савагылан. Аҽыуардын ахь саныхынҳәгьы  сыԥхашьаны сыблақәа сызцәыргомызт, ҽыԥныҳәак саур аасҭа схы иаагәыдҵаны сҽысшьыр еиҳа еиӷьысшьон…
Астанциаҿы ҳанааи, џьоукы ахьеицәажәоз, ишырҳәоз саҳаит: убра  ҳахьхыҵуаз акаҵәараҿы абрагьцәа ыҟазаап. Насоуп сыхшыҩ аназцаз, сымҩаԥгаҩ даангыланы аҽқәа рыҵәҵәақәа рыбжьы мгартә еиԥш изҿеиҳәаз.
Сҭыԥ аҿы саннеи, ар рполк аштаб аҟны амаҵура сырҭеит. Раԥхьа аротабжа асубалтерс сыҟан, нас –  арота зегьы. Раԥхьаҵәҟьа, абас мызкы аҟара, избоз зегьы сдыргачамкуан, сгәы шьҭырхуан. Ус изызбозгьы аруаҩ имаҵзура ҿыцбарах иахьызбоз азы мацарагьы акәӡамызт. Изыхҟьаҵәҟьаз ҳәа сгәы изаанаго, сқәыԥшра акәын. Агәабзиара сыман, сгәамч ӷәӷәан, уи еиҳагьы сгәы архаҵон. Асолдаҭцәа зыхоз амохоркафҩы, ршьаҵақәа анрышьырхлак ршьапымыӡәӡәақәа рыфҩы, аҽуац афҩы – зегь сгәаԥхон, ҳауа зҩыдаҵас срылачон. Бзиа ибаны сахәаԥшуан амра ацыԥхьқәа ахрақәа ианрывҵнагоз, аеҵәақәа ажәҩан иаҵыџьџьаауа ианыҟаз, схы раҳан ажәҩан саҵаԥшуан. Сыкәша-мыкәша иҟаз ракәзар – ауаа хазынақәа. Сгәазхара сзахәаԥушамызт амаиор Офреин игәышԥы иаркыз «Гьаргь иџьар». Уи иқьышә-ҵаӷақәа иԥаҵақәа «рықәырҷабны» иӡамҩа ҭчаақәа рахәыц ҟаԥшьыла ирысызшәа, рдақәа рылԥхо, ихәаԥштәы блақәа рыла укылиҵәарашәа акәын еснагь дышухәаԥшуаз.  Ҿык-бзык ишаанамгарала дыцәҳауан. Убри ицәҳашьа саргьы исҵар сҭахын, убас иара еиԥш сԥынҵа кәырӡа сыҟазарц сҭахын… зегь реиҳа сзеилаҳауаз еилкаауп – «Гьаргь иџьар». Убри соурц азы, усҟан, сызшьапык, ма сызнапык ҿырхуазаргьы акгьы сҳәомызт. Сызлаз, џьара акала сыҽрылскаарц сҭахын, аха акаҵәара-хыҵырҭаҿы исыхьыз ашәыргәындара анаасгәалашәалак сцәа сҭаӡыӡон, аӡәы иаҳар ҳәагьы сшәон. Убри аҟынтәи, аӡәы акгьы имҳәаразы, ишсыхәҭаӡамызгьы асолдаҭцәа срыцны аунтер афицар ихаҭыԥан сара сцон, аҭабиақәа срыцҭатәон, амҿы рыцԥысҟон… исҭахыҵәҟьаз, абрагьк даацәырҟьаны, афедфебель ахәыц еиҩнаҵәо исзихыз аҳәала, ихы ихыскәыцәаарц акәын. Аха макьаназы ус еиԥш акгьы санымиацызт. Ҳазҿыз уи акәын, хәылԥазыла ҳааилатәаны, аспирҭ-цәашьы ҳаԥхьа иларгыланы арыжәтә аажәуан, аидысларақәа рҿы ашьхаруаа рахьтә аӡәы ижәҩахыр ҿызҵәаз, мамзаргьы илахь ахызаҵә ҭазыртәаз рфырхаҵара рыдаҳныҳәалон.
Убас еиԥш, зны иааит, сара сыззыԥшыз ахҭыс аныҟалашаз амшгьы. Схымҭа иланашьҭыз ачерқьес снеихагылеит, ихы ҷаԥшьӡа исан, иблаиқәарақәа аҭаара иаҿын, убриаҟара сшәаны сгәыҭҟьа-ԥсыҭҟьаха сыҟан, ашырҳәа саҳәа ааҭысԥаан, акырынтә деиҩырсса-еихырсса дықәсҵеит, убриаҟара шизызузгьы, сшәаны шьҭахьҟа-шьҭахьҟа сышцоз аунтер сигәыдҳалеит. Дысныӡбозу, дсыдныҳәалозу сзеилымкаауа:
– Уи анышә, даурхеит!… – иҳәеит.
Сгәы хынҳәуа, сыблахаҵ еилагьежьуа саналага, даасыҵагыланы сааникылеит.
– Акы уацәымшәан, раԥхьатәи аан ус ауп ишыҟало, – сиргәыбзыӷуан.
Ахәылбыҽха афицарцәа еизаны сфырхаҵара сыдырныҳәалон. Исҿыҵганы арыжәтә рыжәуан. Сара изжәыз сылсит, сааҟәымҵӡакәа агаӡа-ччара сыччон, зегьы сҽыргәыдыжьланы исгәыӡуан. Нас амаца асрахь ҳаиасит, уаҟа ҩынҩажәижәаба мааҭ саҵахеит, даҽа хынҩажәижәохә мааҭ ауал сықәсҵеит.
Адырҩаҽны ҳрота акомандир азин имхны ҳааигәара иҟаз даҽа ҳаблак ахь ҳцан, аҩи аканфеҭи аахәаны ԥҳәыск лҿы ҳамҩахыҵны қьаф аауит. Уи, зхацәа аррахь иҟаз, лҩызцәа аалгеит… Сара схы аҭыԥ аҿы иааины санааԥш, ԥҳәыс еиқәыззак лгәыԥҳә дуқәа рыбжьара сԥынҵа бжьазза сышьҭан. Сшааԥшыз анылба, аҟырҟырҳәа даасхыччан, зегьы ишраҳауаз «ацәалашьшьы» ҳәа сзылҳәеит…
Аамҭа ацара иаҿын, аррамаҵзура сахысуан зегь реиԥш. Раԥхьаӡа акәны убасҟан схымҭа иамԥыхьашәаз ачерқьес дышраԥхьатәиз еиԥш, дагьҵыхәтәантәихеит. Мап, ус изыҟалазгьы сара исҭахыҵәҟьамкәа акәӡам, ус ҟазҵаз уи ашьҭахьтәи аҭагылазаашьақәа роуп.
Шамиль дандырбаандаҩы анаҩсан, Мрагыларатәи Кавказ аҟны, иналак-ҩалакны акәымзар, аиҳарак аибашьра еиқәтәахьан, 1881 шықәса нҵәаанӡа Даӷьсҭани Чечентәылеи рҟны џьара-џьара аиҿахысрақәа ҟалалон ҳамҳәозар.
Ҳара ҳаруаа ирхагылаз акомандирцәа аҽазыҟаҵарақәа ирҿын Ҟәбина аарцәтәи аԥшаҳәахьы аҵыхәтәантәи ажәыларақәа мҩаԥганы, нас иааиуа ашықәс азы, Кавказ ашьхарԥқәа ирҿанхоз, иара убас амшын Еиқәа аԥшаҳәа иаԥныз ашьхаруаа хырҵәаны Ҟәбина нырцәҟа ирганы индырхарц, адҵа ирымаз анагӡаразы. Иззымдыруа заанаҵы изеиҭасҳәарц сҭахыуп; ачерқьесцәа рмилаҭтә шьҭреибаркыра ҷыда ҟазшьас иамаз; араҟа еитәышьҭраз, еигәыцхәыз ажәларқәа рацәан: ашаԥсыӷқәа, анаҩеицәа, быжьдыгәаа,  аҟабардақәа, ҭемрыҟәаа, абаӡыхьаа, аублаақәа уҳәа убас егьырҭгьы. Ааигәаӡатәи аамҭақәа рзынӡа ачерқьес жәлақәа рҟынтәи хыԥхьаӡарала иреиҳаз ашаԥсыӷқәа ракәын, аха урҭгьы-егьырҭгьы, аублаақәагьы рыԥсадгьыл аҿы аӡәгьы даанымхаӡеит.
Ажәакала, Ермолов ишьаҭаиркит, Бариатински иациҵеит, харада-ахара здырҵаз ашьхаураа рхырҵәара аус. Бариатински уи ахьӡ ду алигеит. Убри азоуп лаҵарамза 21 1864 шықәсазы Кавказтәи аибашьра аилгара аҳаҭыр азы аҭауад лаша аинрал-фельдмаршал иныҳәаҿа ҷыдала изааникылазгьы. Сара усҟан сыхәны схы самыхәо срымҵан, сахьышьҭаз адунеи  ақәԥшылара схы ахызбаауан, схы сцәымыӷханы акәын сшыҟаз. Иага зургьы исмаҳар ауамызт игәкылҵәагаха, иҵарыхәӡа иааҩуаз аҭауад лаша ибжьы:
– Иныҳәаҿа скуеит аҭауад Бариатински, – иааҩуан ибжьы гәыԥҵәага, – уи иакәмызҭгьы, абыржәы қәҿиара дула ихҳаркәшаз ҳаибашьра асистемаҿы иаарласны ҳгәахәтәы ҳахьымӡаргьы ҟалон. Уи иажәақәа раамышьҭахь «ура-а-а, ура-а-а!» ҳәаны акраамҭа рнапқәа изеинырҟьон арыжәтә ишьҭнахны ихызазо игылаз, аинралцәеи афицарцәеи.
Аҭауад лаша «асистема» ҳәа дызҿыз ҵакыс иамаз уи акәын: ашьхаруаа рқыҭақәа рнапаҿы ианааргалак, рҭыӡҭыԥқәа амцақьоуқьад иадыргон, ршәыр-баҳчарақәа хыршьаауан, иаанхоз рҷан, афицарцәа, чынла еиҳаз, еимҵәаны иргон, чынла еиҵаз еиҵаны ирауан. Ажәакала, ауаа рцәырҳәразы аԥышәа змаз рхәы ҭарыжьуамызт. Абас иҟан.
Ашьхаруа қыҭақәеи аҳаблақәеи ҳнапаҿы ианааҳгалак, аҭырџьманцәа рыла ауааԥсыра ирылаҳҳәон, рҭыӡҭыԥқәеи рыдгьылқәеи ааныжьны нхараҳәа Ҟәбина нырцәҟа ицарц, мамзаргьы зынӡаск иқәҵны мшынгәыла Ҭырқәтәылаҟа ицарц рыдаҳҵон. Иҭаҳарцәуаз адгьылқәа рахь,  ишырымуазгьы мчыла, аказакцәа нырхара ҳәа иааҳгон. Урҭ ирҭахыҵәҟьамызт, ибналаны идәықәлалон, аха ҳрыхьӡаны аҟамчԥҵаҵа иҵхны иҳаргьежьуан. Убри аҟынтәи аказакцәа, ҳарҭ афицарцәа, еснагь лахә-лахәы иҳашьклаԥшуан. Рыҳәсақәа ракәзар, ашәиԥхьыӡ ҳадыргон.
Хыхь исҳәан еиԥш, аиашазы аказакцәагьы аурыс жәларгьы ирҭахыҵәҟьамызт ачерқьесцәа рыдгьылқәа рҿы дара ааины инхарц. Кавказ ырҭаслымны уа иқәынхо ажәларгьы ргәы рымҟьара аурысқәа ирҭахызижьҭеи акрааҵуан ҳәа ирҳәогьы аиаша иацәыхароуп. Амчра знапаҿы иҟоу гәыԥҩык имҩаԥырго рус еиҵаҟәаҟәақәа алахырҩаларц азы ажәлар ргәаҭахра акәны иҟоушәа ажәабжьны игәарарҵон.
Сара абыржәы сызлацәажәақәо рҟынтәи иҿыцу акгьы сҳәаӡом азы, урҭ уи аҟара сыҽрылазгалом.
Аҭауад Бариатински иӡбахә хыхь исҳәеит, аха сеиҭазыхынҳәырц сҭахыуп. Иара итәала Макиавелли диаҟараны ихы иԥхьаӡон. Ус дыҟан, иполитика иацныҟәоз зегьы уаа бзиақәан, иаҿагылоз зегьы иуаа цәгьамыцәгьақәан, ибзамыҟәқәан. Убри Бариатински иаԥшьгаралоуп ҳара ҳархәҭақәа рахь иадрыԥхьало ишалагаз, амали ачыни рыҭарала ихырхуаз ашьхаруа аамсҭцәа иреиуаз џьоукы-џьоукгьы. Ҳара ҳполк аҿы иҳалан ус иҟақәаз: апоручик Ҟрымгирееви апрапоршьчик Батиеви. Иара убас хаҭала сара избахьан аполковник Ажәанба, аҭауадцәа Цицианови, Бебутови, аштабс-афицар Мысҭафа Араблински уҳәа имаҷҩымкәа аурыс имаҵура ныҟәызгоз.
Убас зны, усҟан ҳполк аӡиасқәа Лабеи Ӡыши рганахь ала ижәылон, сара аподпоручик ичын ахь схалахьан, акыраамҭа ҳазҿыз аиҿахысра ашьҭахь, қыҭак ҳалалеит, аруаа ирыдаҳҵеит рабџьарқәа наразқәынҵаны, амҿыԥҟага аихақәа аашьҭырхырц. Сара сызлаз агәыԥ абаҳчарақәа хшьаатәыс иҳаман. Ҿынаарак аҟны еихашьшьы иаҿагылаз абаҳчара ҳажәлеит. Сара уаҟа избаз аҩыза даҽаџьара иҟоуп ҳәагьы сгәы иаанагом иахьагьы.
Џьашьахәыс исыԥхьаӡо иара абаҳчара шеиҿкаази ишыҟаҵази ауп: анаара  аҿаԥҟаны аӡахәа еиҭаҳан, аныҟәгара бзиагьы аман, аӡахәақәа рладахьҟа еиҭаҳан: аҳа, аҵәа, атама, аца, абҳәаса, амышмула, акамфеҭ-ҵла уҳәа зеиуахкы уҭахыз. Урҭ зегьы цәаҳәа-цәаҳәала ишәа-иза еиҭаҳан. Абаҳчарахь иааиуан аӡымҩангага ажра. Уи аӡышьҭра схыланы сҿынасхеит, ҳарԥарцәа ракәзар, еицлабны уаха-саха ҳәа ашәыр-ҵлақәа хшьааны реилажьра иаҿын. Абаҳча ахьыҟази аӡы ахьынтәаауази ҩбаҟа верс рыбжьан. Уантәи егьи анаарахь сиасит. Уаҟа ашырӡи ахәыӡи ылан. Уаҟа афельдфебель Кожевников дсыхьӡеит. 
– Иуҭахыузеи, узышьҭоузеи? – ҳәа саниазҵаа:
– Ус, башаӡа, – иҳәеит длак-ҩакуа, – шәхала шәгәы мҿыӷьӡои. Насгьы араҟа ишыҟоу шәымбои, макьаназы иҭынчраҵәҟьангьы иҟаӡам, иахьынтәиааз узымдырӡо, адгьыл иҩыҵшәазшәа абрагьцәа  аауҿаҳаргьы ауеит, – иҳәеит.
Кожевников ар рмаҵзураҿы дыҟеижьҭеи ҩажәижәаба шықәса ҵуан, «Гьаргь иџьаргьы» иман. Дыццакӡомызт, уаҩ ҭынчк иакәын. Уи солдаҭк иаҳасаб ала иуалԥшьа наигӡон, данқәыԥшыз иаб иҩнаҭаҿы дшыцәаӷәоз, дшылаҵоз еиԥшҵәҟьа гәык-ԥсыкала. Дҳәатәхаҵаҩын зегь рҟны. Афельдфебель сааигәара дгылан, иҿаԥхоз амра инапы  аԥыракуа, уажәы-уажәы еиныланы  иҟаз ижакьа еиԥхьишьшьаауан. Игәасҭахьан уи еснагь абык иеиԥш дшысхылаԥшуаз.
Аиашазы асолдаҭцәа быргцәа зегьы афицарцәа ҿарацәа гәцаракны ирхылаԥушан, иагьырыхьчон, рыгхақәагьы рыҵарҳәон, мамзаргьы дара рхахьы иргон. Акадеттә корпус иалганы ирзаауаз афицарцәа ҿарацәагьы асолдаҭцәа быргцәа ахьырацәаҩыз аротақәа рахь акәын иахьырышьҭуаз.
– Даара иҭыԥ ԥшӡароуп, – иҳәеит днаԥшы-ааԥшуа.
– Иубама? – сҳәеит, сара, – анаҟатәи абаҳчара зеиԥшраз.
Ишибаз сырдыруа ихы ааирҵысын,  ҳазҭагылаз  ашырӡҭра илаԥш нахганы даақәԥсычҳан, иҳәеит, «адгьыл ҿынаарақәа рҿы аиԥш, ашьаҟьарсҭақәа рҿгьы адгьыл аӡы иамыӡәӡәарц азыҳәан ахықә еиқәҵаны аҵангәара акәдыршон, нас арҩаш аҟынтәи иааргоз аӡы аурышьҭуеит, уи аԥслымӡи алыкьи еизнаго мацара еиҟаранатәуеит. Ианеиҟаранатәлак аӡы ааныркылоит, уахык, ҩаха, мызкы… шықәсык зҳәаз иеиԥш, арахә ықәдыртәоит, урҭ руац ала адгьыл дырҵәуеит, уи ашьҭахь адырҩагьых анышә ԥсыла ааганы иқәырԥсоит, нас ауп ианыларҵо, ианаадрыхуа. Сара агәра згоит, абас еиԥш аус зуа, ихандеиуа…» иҵегьы акы иҳәақәарц акәын, аха иҽааникылан, иҭаҭынжәга хәыҵәкьаҿ аацәыриган, аҭаҭын хыхы нҭеиџьгәан, иеихымца неихьшьны амца наиркын, алҩаҵә хәхәаӡа иноуижьит.
Ҵаҟа ҳахьлалбаауаз ҳсолдаҭцәа еикәшаны черқьеск ихагылан, ихы ак ҭагало иацәажәон. Уи ахаҵа мыцхәы дауцәамкәа, иааигны, ачымазаҩ ԥшра иман, иԥштәы ихаҳаны дыҟан.
– Ее, уара ахлаҳәацәгьа, – иҳәеит ихагылаз аруаа рахьынтәи аӡәы, – абас зыҟашәҵозеи уара, шәара ҳашәтәуп, ишәҭахыу ҳзыжәуы шәҳәар, абриаҟара анибарҵәара ҟалозма, шәыуаажәлар шаҟаҩы ҭахаз умбаӡои?!
– Уара, ари уиаҟара  зиоуҳәои, зегьы рзы аара идуҵеит ҳәа иара  акрихароума, насгьы акраанагоума, иҟалаша ҟалахьеитеи! – иҳәеит даҽаӡәы.
–  Ааи, ус ауп, аха…
– Угәы намӡошәа ауп ишызбо.  Шәихәаԥши уара акгьы ишьаӡамкәа ишьапқәа хырҟьаҟьа дшыҟоу?
– Шәаангылишь уара, сара сшьаҵақәа сыцәхәыҷқәоушәа иҟоуп, иара исҭоит иагьизыбзиахоит, ари днаҭым шәымҳәозар, дуаҩыми, уара?!
– Саргьы исцәымцхәу цәашәҵатәы кьаҿк сымоуп, исҭоит, иагьинаалап ҳәа сгәы иаанагоит.
– Нас,  ҳаналагах, шәааи, уаҩҵас деилаҳҳәап! – абас аӡәи-аӡәи инеихҳәаало уи ицхраарцы рҭахын. Уамашәа иубаша, сара изныкымкәа игәасҭахьан, ҳаибашьцәа иҟарҵаша аныҟарҵалак ашьҭахь акәын, ргәы ԥшаауа ианалагоз.
Даҽазныкгьы, убас уамак иахьҭынчрамыз қыҭак аҿы  ҳполк наганы идыргылеит. Алашьцара рҽалакны, уи иқәынхоз ауааԥсыра иқәҵны ицахьан. Алашьцара алаҩафҩы аларчны ар рхәы аҟаҵара иаҿын. Кожевников  ашьхымӡаҭра аҟынтәи ацха сзааигеит, агьама даараӡа ибзиан, егьырҭгьы абжьааԥнытәи рчакәамԥа ахаҭыԥан, акәац аҵәы иахаҵаны аӡра иаҿын. Ус аҵых алашьцара иалыҩны, инароуӡаны ҳәҳәабжьык геит. Зегь  ҳааилагьежьит. Аунтер солдаҭцәақәак иманы аҳәҳәабжь ахьынтәиааҩуаз дцеит. Ус аччабжьқәагьы ааҩит. Иҟалаз уи акәзаап: ақыҭа ауааԥсыра хыма-ԥсыма иқәҵны ианцоз  хәаџьа ҭаҳмадак дырцәынхазаап, дыцәазу сеидру, уахынлатәи анамаз аамҭа анааи дааԥшын, хыхь дыҩхалан азаҭ ҿыҭуа, аллаҳ иашьапкра далагазаап, насгьы иара длашәын, икәша-мыкәша иҟоу-иану ҳәа акгьы издырӡомызт. Дрыман иаан аҭырџьман ицхыраарала акыр  ҳаихлафаан дауҳашьҭит, аха зегь акоуп, аҭаҳмада аџьаама дҩыхәнан акыр аамҭа анамазкра даҿын, ибжьы ҟыуҵәыуо аҵых иалан. Аҭырџьман иҳадтәалаз иҳаиҳәон уи инамазкра иалаз ажәақәа рҵакы: «Аллаҳ еиҳау уаҩ дыҟаӡам! Дыҟам зегь зымчу даҽаӡәы, аллаҳ ида! Шәааи,  шәыԥсеиқәырхаразы шәашьапкы, шәимҵаныҳәа. Аллаҳ иҭаала ду зегь зымчу!..» – иҳәон ахәаџьа дахьыматанеиуаз.
Абри ахәаџьа лашәы ибжьы ахьсаҳауаз, сгәы быжьнахит. Иҟалап, уи зыхҟьаз, абрантәи иқәҵны ицаз иуааԥсыра ахьрышьҭаҿиҭуаз акәзаргьы.
Арыжәтә ыжәуа ҳаштәаз акәымкәа, абаҳчарақәа  анхаҳшьаауаз исыцыз агәынамӡарақәа ртәы аахтны исымҳәар сгәы иамуит.
– Исзеилкаауам, шәхаҵкы, – арыжәтә ицәгьамкәа аус ауа иалагахьан, – изыхҳарҟьозеи, ихаҳшьаауа абаҳчарақәа? Еиӷьӡамзи ишыҟаз еиԥш, кьыс рымаӡамкәа аказақцәа ирзаанаҳажьызҭгьы.
Ҳкомандир Офреин иҭаҵәахны имаз арыжәтә анаанҵәалак, афицарцәа ҿарацәа днарыдтәаланы ирыцижәуан. Уажәгьы  абра дтәан, исҳәаз шааиҳазҵәҟьа иҳәа-блақәа ҟәыс-ҟәысуа сыхәаԥшра далагеит.
– Уара апоручик, излазбо ала макьанагьы арратә гәеилгара уцәмаҷзаап, арсҟаамҭала иудыруазарц ухәҭан. Абыржәы иуасҳәо убарҭ уԥаҵа ӷар-ԥшарқәа ирыдҳәаланы иумаз: ҳара ҳкомандаҟаҵаҩцәа иҟарҵо дара ирдыруеит, уара усс иумам. Абарҭ абнауаа рынхарҭақәеи рбаҳчақәеи шеибгоу иаанҳажьыр, уашьҭан дара адырҩагьых абрахь  ихынҳәыр ауеит. Абас еиԥш анырзаҳаулак ашьҭахь, рышьҭахьҟа ахынҳәразы гәыӷырҭа рымаӡамкәа, даҽаџьара рхы ахьадыркылаша иашьҭалоит, ҳҳәатәы иацныҟәо иалагоит. Еилукаама! – акыргьы днасықәымчит.
– Аиашазы ари аҩыза арратә тактика ҟаларангьы иҟаӡам, – иҳәеит  апоручик Попов-Азотов, – ахьӡ-аԥша умаз аурыс ҳәынҭқар, – ҿааиҭит ибжьы ҩҭыганы, – агәра ганы сыҟоуп, – иҳәеит уи, – абырсҟатәи ашьха ҳаракырақәа руак аҿы, аибашьра анеилгалак ашьҭахь, Ермолови Бариатински рыхьӡала, амҿыԥҟага аиха асахьа аҭаны  амҿыԥҟаҩцәа рбаҟа шдыргыло азы.
Уи иажәақәа рҵакы иашаны ишеилыскаауазгьы гәҭынчымрак сызцәырҵит. Офреин иакәзар, уи иажәақәа рацәак дырзымхәыцӡакәа:
– Ажәа бзиа уҳәеит, апоручик, – иҳәан инапқәа ааиниҟьеит.
Ажәеи-ажәеи  хибатуеит ҳәа шырҳәо еиԥш, даҽакы ахь смиасыр сгәы иауам, мамзар убра сывараҿы итәаз апоручик Попов-Азотови егьи апоручик Гаиворонскии зусҭцәоу аԥхьаҩ изы еилкааӡамкәа иаанхоит.
Попов-Азотов ҳәа сызҿу хаабызшәак зҿымҵуаз, зхы-зҿы ччаԥшьк ықәымлоз, есымша злакҭа хьшәашәаз аӡә иакәын. Ихы-иҿы ицламҳәа иацәдуцәоума ҳәа угәамхәырц залшомызт уаниҿаԥшлак. Убри азы акәхап данцәажәозгьы ицха-шәха ҟәашӡа изааԥшуазгьы. Иаԥхьатәи ихаԥыцқәа хыхьгьы ҵаҟагьы еиԥшны ибжькаҵәан. Игәышԥы иаркын «Гьаргь иџьарқәа» ҩба – асолдаҭтәии афицартәии. Сара заанаҵнатә исарҳәахьан адиул дахьалахәыз дахырҟьаны маҵурала дшыладырҟәхьаз, аха Веден амҵан иааирԥшыз афырхаҵаразы адырҩагьых афицар ичын ахь дхаргалеит.
Ҷыдала ҩызак далхны димаӡамызт, амаца асрагьы иҽалаигалацәомызт, арыжәтә ижәуан, аиҳарак, ианижәуазгьы ихала данаанхалак акәын. Ацәажәараҿы иҿаԥыц ӷәӷәан, иажәа аҵакгьы иаармарианы аилкаара уадаҩын, лафны ианиҳәози, иҵабыргны ианиҳәози узеилкаауамызт. Сахьихәаԥшуаз уи зегьы  ҳнеибеиԥшны ҳаицәымӷызшәа сгәы иснаҭон.
Асолдаҭцәа бзиа дырбон…
Апоручик Гавиронски иакәзар, уи дхазын, цәаԥштәыла дуаҩеиқәан иблагәқәа ҭиаҵәааӡа, иааиланы, раԥхьаҵәҟьа ҳанеибадыр инаркны уаҩгәшаҭаҩык, ҳаҭырбаҩык иакәызшәа дызбеит. Аха, нас дызлеилыскааз ала, уи иашаҵәҟьангьы, зеиҳабацәа рҳәатәы иахымԥоз, рҿы иааҭшәаны исаҳарызеишь ада зхатә гәаанагарак змаӡамыз аӡәы иакәзаарын. Попов-Азотов иашаҵәҟьаны ишизиҳәаз еиԥш, амаҵура змаз аӡәы дниаӡааны, ҭыԥ дук анбасоури ҳәа иԥшуаз дреиуан. Исзеиҭарҳәахьан уи иҟазшьақәа зеиԥшразгьы: Офреин абрахь арота акомандирс даарышьҭаанӡа командирс иҟаз, утәы-стәы иаламыз ихаан, Гавиронски иара иаасҭа чынла иеиҵаз даараӡа игәцареикуан, дрылатәаны драцәажәон, ирзеиҭеиҳәон иара иабшьҭраҵәҟьа атәра иҭаз рҟынтәи ишаауаз… аха Офреин абрахь данаа нахыс урҭқәа акгьы имҳәаӡацызшәа зегь ааихаршҭны аҽхәарагьы далагеит: «Сара хылҵшьҭрала сызлыҵыз, Запорожиантәи аҭуџьарцәа иреиуоуп, даҽа ганкахьалагьы, унеишь-уааишь ҳәа зарҳәо динмаҵзуҩцәоуп» – иҳәо далагеит.
Избон уи Офреин диҿыԥшны ҿҭыӡәӡәаала асолдаҭцәа дышрацәҳауаз, дышрықәмақаруаз, иҟалалон аҟамчы анырхиҟьозгьы…
…Ҳахьеидтәалаз арыжәтә  инамцхәны иаажәит, аиҳаракгьы Попов-Азотов иижәыз илсит. Изласымбацыз ала амцхә дцәажәо далагеит.
– Ишсашәҳәара, шәара ҳаҭыр зқәу аруаа, – ҿааиҭит уи иаалырҟьаны, – шәара уамашәа ишәымбаӡои, ҳара абырсҟак асаара ҳиеихырхәаны Гарибальд ихаҵкы ахькаҳмыршәуа змааноу?
– Сара ус еиԥш аӡәгьы дсыздыруам! – ибжьы-гәаҩа ҩҭицеит Офреин.
– Генуезтәиуп, дымшын-ныҟәаҩуп, ареспубликанеццәа дреиуоуп, Мадзини ичарҳәара далахәын, – иҳәеит Попов-Азотов ҽырхықәымҵа ҳасабла ихы мҩаԥго. – Австриаа дрыдгыланы хацәнамырха деибашьуан, ашьҭахь Аладатәи Америкаҿы ареспубликақәа  Риоградени Монтевидиои дрыдгылан, даныхынҳә Европаҟа, уамакгьы ҵуам.  Неаполитантәи аинрал Ланди диабашьны ир еилаԥыххаа иқәиҵеит.
– Сара исзеилкаауам, ҳара ҳахьыҟаӡам иҟоу, иаҳзымдыруа республиканецк ихымҩаԥгашьа ҳусс иалоузеи, ҿырԥштәыс иаҳзаажәгартә еиԥш?! – иҳәеит Офреин.
– Гарибальди ихымҩаԥгашьа, ганкахьала, ҳаиҳабыра ргәы иақәшәоит, аха сара агәра ганы сыҟоуп Кавказҟа даанагазҭгьы, уи ашьхаруаа дрыдыгыланы ҳара дшаҳҿагылоз.
– Австриаа дахьрабашьуаз азы ҳара ҳидгылоит, – сҳәеит.
– Иашоуп. Абра ҳнапаҿы дҳамԥыхьашәазҭгьы деимҿаҳажәжәон. Ашҳам илыжжуа дааччеит Попов-Азотов. Офреин ҳаицәажәара иҽныбжьеигалан, «даҽа ҩба-хԥа шықәса ракәхап, нас аибашьрагьы еилгоит» – иҳәеит.
– Уи аҩыза ансаҳауа, сгәы быжьнахуеит, – иҳәеит Гаиворонски,  – аибашьра еилгар нас ҳара афронт иалагылаз афицарцәа уи нахыс ҳхы зланыҟәаагои?
Попов-Азотов аҩы зҭаны иикыз абокал аҵанӡа иааҭыркәкәаны ижәын, иқьышәқәа имаӷрала иааирыцқьан:
– Сара исылшоны сыҟазҭгьы, аибашьраҿы аԥышәа ду змоу аӡәы злауакәу ала усышьҭуан Аладатәи Америкаҟа, уаҟа уара, ажәаҳәарада, иҭабуп ҳәа уаҳәаны урыдыркылон, Апрезидент Линкольн иҿагылаҩцәа рыгәҭаны.
Попов-Азотов иаҳа-иаҳа дџьасшьо  салагеит. Сгәы иаанагомызт араҟа сара сыда шәҟәык, журналк, газеҭк иаԥхьахьо аӡә дыҟоуп ҳәа. Абар даҽаӡәгьы – адунеи аҿы иҟало-ианыло ахҭысқәа ирызҿлымҳау, урҭ рзы зхатә гәаанагара змоу.
– Аиашазы, – иҳәеит Попов-Азотов, – араҟа уара уеиԥш иҟоу  шәышьаҭа  шәҳарц азы алшара шәымоуп, аха ишәԥырхагахоугьы ыҟоуп, убри аҟынтәи иара  иаҳаракыра аҳәынҭқар ихьӡала арапорт жәҩыроуп, ужәла аҟынтәи аԥынгыла «гаи» ацрыхра азин шәиҭаразы, мамзар аурыс шьацқьара аҟынӡа изынаӡом.
– Уҽаанкыл акәымзар!,.. – Гаиваронски   дааикәашәан, дагьҩаҵхахеит, – сара сызхылҵшьҭроу…
Аха, Попов-Азотов уи иажәа анагӡаха имҭакәан, Офреин иахь даахьаҳәын:
– Уара ар рҿы акрызбахьоу, акрыздыруа аӡә уоуп,  уазхәыцхьоума, ҳара ҳҿы аполиак жәла ма аурыс хьысҳа жәла змоу афицарцәа, мариала иреиҳау амаҵурақәа зрауа?
– Ҳәара аҭахыума, мап! – иҳәеит Офреингьы. Ус – ианыҟалақәоугьы ыҟоуп, аха ишыҟоу умбои, аҳәынҭқар…
– Ииҳәаз уаҳама? – Попов-Азотов Гаиворонски дкылкааны днеиҿаԥшит, – ари зегьы лахьынҵоуп. Ҳара зегьы ҳажәлақәа рҿы ауп иахьыҟоу аԥхьаҟатәи ҳԥеиԥшгьы, – амаиор иахь даахьаҳәын, – иаагап, уара ужәла Оф-реин! Араҟа иҳаҳауа ашьҭыбжьқәа иҳарҳәозеи? – мацқьа-шьацқьа, ныхгыла-аахгыларала ахымҩаԥгара, рыцҳашьарак алаӡамкәа ахысра, ар рымаҭәа аҟынтәи аинрал  иеполетқәа рныҟәгара…
Амаиор дахьтәаз иблақәа амацәыс рхылазшәа иаацырцырит.
– Иагараан иуҳәахьазаргьы иахьа реиҳа усгәаԥхоит, – иҳәеит уи.
Попов-Азотов адырҩагьых хаарак аҵаӡамкәа дааччан, сара днасыхәаԥшит.
– Каи-са-ров! – ибжьы неиҵыхны сыжәла хәҭа-хәҭала иааихишеит, – араҟа иаабоит аҭаҭарцәа рҟынтәи иаауа аҟазшьа: «ҳ-Ҳәынҭқар изы, ҳ-Џьынџь азы!» ҳәаны, аҩнуҵҟатәи адәныҟатәи ҳәа акәӡамкәа, аӷа дыҟоуп ахьырҳәаз, хаҳәырҵәи ажәылара.
– Сара сааҳәыцы-мыцит, аха изура-исҳәара, аҭак шисҭара сақәшәомызт. Апоручик иажәақәа ирылыжжуаз ашҳам, сбылуа исыцралеит, ганкахьала ииҳәоз шиашазгьы. Егьырҭ афицарцәа аӡәгьы алаҿиҭуамызт, ҳаицәажәара аимак ахь ишкылсуаз рбазар акәхап.
– Шәара шәыжәла изакәу… – сҳәан, уа саанхеит акгьы сзацымҵаӡакәа.
– Поповааи, Ивановааи рылоуп Урыстәыла аԥсы злаҭоу, – ҳәа иҳәеит уи даҿамхаӡакәа. – Иаҳҳәап Попов зыжәлоу аӡәы дымҩахҟьаргьы цас усуп ҳәа аӡәгьы изҳәаӡом, игәгьы иаанагаӡом. Амала, иаҳҳәап, Мицкевич, ма Ицкевич зыжәлоу аниакәха, ҳәара аҭахыума иаразнак гәҩарасгьы дышьҭыхны ишьклаԥшра ҳалагоит. Избанзар, уи даниз инаркны ижәла ахарала ус лахьынҵас иоураны дыҟан. Уи дкыдцалатәуп, ԥсцарҭа иҭатәӡам. Абри  ахықәкы анагӡараҿы ауп иахьыҟоу ҳ-Ҳәынҭқарра аҟәыӷара дуӡӡагьы. Амин! Шәааи, иаажәып ҳ-Ҳәынҭқарра аҟәыӷаразы, иара иаҳаракыра ҳимператор ихшыҩ цқьа азы.
Зегьы адрыуҳәа иҩагылеит.
Сара сахьтәаз маҷк аҟара саахьыркәа-сыркәеит. Ҩнуҵҟала сҽеиҩысшазшәа сгәаанагарақәа наҟ-ааҟ еиҿагылон. Ганкахьала Попов-Азотов ахьымӡӷы сҭеиҵазшәа схы сыԥхьаӡон, даҽа ганкахьала убри ахьымӡӷ саҵазҵаз ауаҩы иажәақәа реиҳарак срықәшаҳаҭын, аиаша-ԥсаҭа иазааигәан. Аха апоручик аҵыхәтәан ииҳәаз ацәа салырхызшәа сгәыҩбарақәа насхырҟьеит. Анцәа иаамышьҭахь абри иоуп иҟоу ҳәа сызхәаԥушаз ҳҳәынҭқар изы абас ҿҭыӡәӡәала ихцәажәара шԥеигәаӷьӡеи – абри акәын усҟан схы иҭагьежьуаз. Иҟасҵо дырны акәӡамкәа, схы сызнымкылаӡакәа, усгьы иҵҟьақәарц иақәызкқәахьаз сҩызцәа ирамраӡакәа сжәылеит, ишԥыкәу Анцәа зыда  дҳаимҭаз ҳҳәынҭқар ишакәым ушихцәажәаз – сҳәан сиҵаҳәҳәеит. Папов-Азотов идәықәиҵаз иҭаҷкәым аганахь саршәит. Аӡә дахьгылаз дыҳәҳәеит: «адиуал, адиуал!» ҳәа.
– Ааи, ааи, адиуал ахь суԥхьоит! – сҳәеит сыԥсы ансылала.
Офреин дҳалаҳәҳәан ҳаимирпит, насгьы уаҵәы ашьыжь иара иҟны ҳнеирацы адҵа ҳаиҭеит. Гавронски снаскьаго ус сеиҳәеит.
– Уара аҳәаҟьара уазыманшәалазар, адиуал аҿы, тапанчала ахысра уақәшаҳаҭымхан. Папов-Азотов тапанчала ахысраҿы аҵыс абла ҭихуеит…
Аҭҳарцәҳәа ацәа санаалҵ, сҿаԥхьа арымӡ дықәтәан Попов-Азотов, срыцҳаишьозшәа акәын дышсыхәаԥшуаз.
– Шьыжьбзиа, Каисаров! – иҳәеит сшааԥшыз аниба, – уҽаарҭынчны уаасзыӡырҩы. Сгәы иаанагоит иаха иужәыз ухыԥсаахьеит ҳәа. Уи аҭакс игәаласыршәеит иаха иааиҳәақәаз зегьы.
– Уара уаалаганы, Офреин иҟны унеины, сажәақәа срыхьхәит ҳәа иоуҳәозар, сара адиуал мап ацәыскуеит. Сеилкаа, сара уара ушьра сҭахым, насгьы иахьынӡаздыруа, уан уыда длымаӡам…
Уаанӡа избахьаз иакәӡамызт, ақәыц зылҳәҳәо иҟаз ауаҩы, уажәы дҟәатаӡа дыҟан. Ииҳәаз сақәшаҳаҭхар, сҩызцәа рҿаԥхьа саҳаҭыр ласырҟәит ауп. Афицар иаҳаҭыр ахьчара еиҳаны исыргылар акәын. Уи иаргьы идыруан, аха…
– Зажәақәа рзы саҭамыз зҳәаша уара уоуп, апоручик! Уара уоуп Урыстәыла аҳәынҭқар  ҿҭыӡәӡәаала ихцәажәаз!
Иаалырҟьан дааԥышәырччан:
– Цезар гәрамгарҭас дыктәым ҳәа угәы иаанамгаӡои! – иҳәеит. Азнык азы сара исҳәара сҿамшәеит.
– Сара сажәақәа сырхынҳәӡом, сара соуп аҳәынҭқар иныҳәаҿа аанкыланы ишәзыржәыз. Уи азы аҭамзаара шьҭасҵар, усҟан «Аҳаҭыр ахьчаҩцәа», зегь акоуп, сара исанарыжьӡом, смаҵура салрымцар руӡом.
– Сара хаҭала ахьымӡӷ сургеит, – сҳәеит. – Офреин иҿы снеины абасҵәҟьа иасҳәоит.
Иара џьара акала ихаҿсахьа аҽеиҭанамкӡо акәын дышсыхәаԥшуаз. Амала уи иага иҽирҭынчуазаргьы уи иблақәа рыцҳашьарак рхызбаалон.
– Ибзиоуп, нас усгьы акәзааит, амала адиуал мап ацәукӡом? – дсазҵааит. Убасҟан еиҭасгәалашәеит  Гаиваронски иажәақәа: «тапанчала аҵыс абла ҭихуеит». Сцәагьы сааҭӡыӡааит, мшәан, ҳарҭ ҳахьынтәи ҳуаӡәы Попов-Азотов ма сара ааигәа зымгәа ҭсырбгаз ашьхаруа хаҵа ҳиеиԥшхарцу?! Ных џьушьҭ исыхҭашәаз закәызеи?..
– Ааи, иашан сеилукааит, мап ацәыскӡом! – сҳәеит.
– Ишуҭахыу, ишуҭахыу… амала уаасзыӡырҩы, Офреин иҿы ҳаицнеины «арыжәтә ыжәны ҳаҟан, гхак ҳахьзаргьы ҳхала ҳаинышәахьеит» ҳәа иаҳҳәап, нас уареи сареи, аӡәгьы иамҳәаӡакәа, ҳаалаганы Кавказтәи адиуал ҟаҳҵап. Ари исҳәаз ушԥахәаԥшуеи?
Кавказтәи адиуал ҳәа дызҿыз иаадырқәоз излареиԥшмыз рацәан. Иаман ахатә ҷыдарақәа, уи маҩԥызгозгьы ауаа гәымшәақәа ҳәа изышьҭаз ракәын. Иаанагозеи уи?! Иаанагоз убри ауп, ашьхаруааи ҳаруааи аиҿыхарақәа ианрылагалак, адиуал зыбжьазҵаз, аҩыџьагьы роура-рышәара иҩагыланы, еивагыланы раӷацәа рхымҭақәа злаауала еицны рҿынархоит, ажәакала ахымца иаауаз еицаԥылон, иагаз – дагон, иаанхоз – даанхон, ҳәатәы ыҟаӡамызт.
Аиаша шәасҳәар еиӷьми, абри ауаҩ исеиҳәаз, схахәдаџьал иқәжьыз аҳаҟьа лықәҳәаны иканажьызшәа сласӡа сааҟанаҵеит.
– Ибзиоуп, иуҳәаз сақәшаҳаҭуп, апоручик, – сҳәеит, – амала ишсоуҳәара иахатәи ухымҩаԥгашьа зыхҟьаз арбану?
Скылкааны слакҭа дынҭаԥшын:
– Уи, уара усҟак хьаас изумоузеи?! – иҳәеит.
– Ааи, аха иаха ҿҭыӡәӡәала, убз ацәа ахыхны зегьы  уҳахцәажәеит, ҳара ҳхала ҳакәым, уара ухгьы уахыччеит. Иара дышсыхәаԥшыц дсыхәаԥшуан.
– Уажәшьҭа иуҳәеит ҳәа акгьы аанагом. Амала башаӡа сажәақәа аӡы иасымҭеит, избанзар, уи засҳәаз зегьы иззеилымкаауа ракәӡам… Сузыԥшуп акомандир иҿы, – иҳәан, уаҳа сышҟа дхьамԥшкәан дцеит.
Акомандир Офреин иҟны ҳҩыџьагьы ҳаицнеины ҳара ҳхала ҳаинышәахьеит, акгьы хьаас иҟашәымҵан ҳәа иаҳҳәеит. Нас афицарцәа «рыламыс аусӡбарҭахь» ҳнаргеит. Уаҟа адиуал амҩаԥгаразы  ҳаиқәшаҳаҭны иалаҳхыз аформа анраҳҳәа, «ибзиоуп» ҳәа ахырҳәааит.
Ҩымчыбжьа раҟара ааҵхьаны ашьхаруааи ҳареи аиҿахысра ӷәӷәа ҳауит. Иаразнак  ҳаибаԥшааит Попов-Азотови сареи. Сара сгәы аҭыԥ иҭагыломызт, сшьамхқәа ҵыс-ҵысуан, аха егьи иахьибоз исынсмырԥшырц  саҿын.
– Ахы сықәшәар, срылганы арахь сузаагару? – дсазҵааит  ҳанааиԥылаҵәҟьа. Сара раԥхьаҵәҟьа уи дысхыччоз џьысшьеит, аха саниҿаԥшы, ииашаны  дышцәажәоз агәра згеит. Азныказы сеигәырӷьеит исаҳаз. Дышԥашоу уҳәарауазеи ауаҩытәыҩса ҟадыџь. Аха, нас, изулакгьы изгәаӷьын:
– Уара ухаҭыԥан сара сҟалар? – сҳәеит.
–  Уи нас иаабап, аҳы, уаала, ҳцап! – иҳәеит.
Акырцх еиԥш иаауаз ахымҩасқәа ҳарԥыларц ҳҿынаҳхеит…
Аамҭа рацәакгьы мцацкәан, уи дхьыхәхәа, иԥсыбаҩ сызқәа икыдҵаны исыманы ҳҭыԥ ахь саауан. Иеихсыз знык ада дымхысӡеит, игәыҵәҟьа иҭаиршәит. Попов-Азотов иԥсхыҵымҭаз ак сеиҳәарц иақәикит, аха изынамыгӡеит, илацәақәа неиқәиԥсеит.
Уаххьафара ҳәа ҳанааилатәа сара аҵәца аашьҭысхын, Попов-Азотов игәалашәаразы иныскылеит.
– Аиаша ҳҳәозар, уи ахаҵа гәыҵәҟьа зызҭаз аӡә иакәын, – иҳәеит Гаиворонски, нас сара сахь даахьаҳәын, – уара апоручик уаԥхьаҟа абзиарақәа шузыԥшу ҩашьаӡом, абыржәгьы лыԥхала уалҵит, – иҳәеит.
Сара сахьтәаз, сгәалаҟазаара амшцәгьа ашьҭахьтәи аҩар-ӡы еиԥш ихәашьын, зны-зынлагьы сгәы ааԥшқаханы сылаӷырӡқәа аахыддылон. Сгәы дрыцҳанашьон Попов-Азотов. Сара, абыржәы уи данҭаха ашьҭахь ауп еилыскаауа саналага, абраҟа иааҟоу зегь раасҭа иара акырӡа дшеиӷьыз.
Гаиворонски арыжәтә ахьижәуаз, уи иӡбахә ала адырҩагьых акы иҳәақәеит ҳәа сыҟоуп, аха урҭ сгәалашәом, сагьырзыӡырҩуамызт. Аха иакәымк шиҳәаз аҟара сцәа иалашәан:
– Уара уажәы убас еиԥш  уихцәажәоит, аха иара иҭыԥ аҿы аҟалара уара  иуқәшәазҭгьы, – инеиҿасырхьит, – уаҟәыҵ акәымзар, ишакәым ала суацәажәарцгьы сылшоит, – сҳәеит. Ишызбоз, Гаиворонски иҿаԥшылара аҽаԥсахит, ииҳәо дақәымшәо даабалыбаҭеит, аҟәардә иикыз импыҵыҩрны икаҳаит.
– Лафҳәароуп анырҳәа, ирҳәалакгьы иахьабалакь ианаалоу џьушьома апоурчик, саҭамыз аҩызцәа аҟарулрахь сцароуп, – иҳәан дындәылҵит. Саргьы уаҳа уи игәаӷ зхызгарыда ҳәа иаанхаз афицарцәа лаԥшыла иааимыздеит, даргьы уи гәарҭазар акәхап, џьоукы рыхқәа ладырҟәит, даҽа џьоукых ӡибнаҟа аԥшра иалагеит.
Попов-Азотов анышә дамаадеит арҩаш ихықәгылаз аҭәа-ҵла заҵәы амҵан…

* * *
Абри нахыс, изыхҟьазаалакгьы лассы-лассы сылаԥш дыҵашәо салагеит раԥхьаӡа акәны, насгьы иагьҵыхәтәантәины, акгьы зхараӡамкәа, зыҩнааҵраҿы схымҭа иасыргаз ашьхаруа хаҵа. Аамҭа цон, сара – сара сакәӡамкәан, ишырҳәо еиԥш, ҳашәхымс арымала сшьапы ахызгазшәа акәын сшыҟаз. Асеиԥш сҟазшьа иаалырҟьаны аҽахьеиҭанакыз, схаҭагьы иалсҳәаара сыздыруамызт. «Попов-Азотов иҭахара сара исхароума?» – схы сазҵаауан. Мшәан, уи  ихаҭыԥан, ашьхаруа ихызаҵә сара сгәы иҵашәаргьы амуази, мамзаргьы ҳаицыршьыргьы алымшози?… Адиуал сара мап ацәыскызҭгьы, иаргьы мап ацәикыр акәхон. Иаргьы-саргьы  иаҳзеиԥшыз ари адунеи аҿы ҳаицынхо ҳҟалон… Ус анакәха, уи иҭахараҿы сара гәнаҳарак саҵаны избом!» – абас ала схы салабжьаны сгәы сырҭынчуан. Аха аамҭала акәын, ԥыҭрак ашьҭахь сыгәхьаа еиҭасызцәырҵуан. Сзеилаҳауаз аррамаҵзурагьы сгәы ахшәо салагеит. Сара сназлаз гәыԥҩык ар рнапхгара рҟынтәи  аҳамҭақәа шҳанаршьаз анҳаларҳәагьы, изакәызаалак акала сгәалаҟазаара шьҭнамхӡеит. «Митә ҟамлеит, џьарк ҳанаршьазар» сҳәеит сгәанала. Попов-Азотов «Гьаргь иџьарқәа» акы еиԥш ҩбагьы иман, аха иабаихәеи?!
Уи абырсҟаамҭа аррамаҵзура дадҳәаланы дзамаз сара сзы еилкаамызт азы, Офреин сиҳәеит уи иҭынхаз ибиблиотека: ҩажәаҟа шәҟәи агазеҭқәеи, ажурналқәеи гәаларшәагак аҳасаб ала сара исиҭарц. Ашәҟәқәеи, ажурналқәеи, агазеҭқәеи зегьы-зегьы аамҭа иарҩеижьхан, иаражәхьан, аха урыԥхьартә иҟан. Хәыц-хәыц рыбӷьыцқәа еихыршәшәо срыԥхьон, цәаҳәа-цәаҳәацыԥхьаӡа сыргәылаԥшуан, изтәыз аԥшәма Попов-Азотов иӡбахә, ибиографиа атәы зҳәоз џьара нҵамҭак збозар ҳәа сеимдон, аха мап! Џьаргьы акгьы сԥыхьашәомызт.
Раԥхьа аррамҵзурахьы санааиҵәҟьаз сыблақәа дыршанхо, уамашәа џьашьахәырас иҟаҵаны сызхәаԥшуаз зегьы сгәы рыхшәеит, сара сзы акгьы хаарак аҵаӡамызт. Маӡала акәзаргьы еилыскаахьан ҳкомандирцәа анапымцқьара, аԥсымцқьара шрылаз, даагозар Офреин, ар рныҟәгаразы аҳәынҭқар иҟынтә иаауаз аԥарақәа рӷьырак иара ихатә џьыбахь идәықәиҵон…
…Абра Сибра сахьыҟоу, аизга «Армеиски сборник» аҟны саԥхьеит 1864 шықәсазы Урыстәыла аҳәынҭқар инапы шаҵаҩыз ақәҵара, уажәшьҭарнахыс ар ркрыфара-чаразы рныҟәгаразы аԥараныхра зҭакԥхықәроу шықәсырацәала  ар рмаҵзура ныҟәызгахьоу аунтер-афицар иоуп. Сара уажәшьҭоуп еилыскаауа саналага, чынла еиҵаз ар рныҟәгаразы аԥара ныхра азин рырҭозар, уаанӡа, чынла еиҳаз, рыбжьара изакәытә еиҵаӷьычраз иҟаз!
Аӡәаӡәала ҳафицарцәа сахьрызхәыцуаз еилырфаҷа избон досу дзакәыз: апоручик Маслов дмацасҩын, дымцҳәаҩын, аштаб-капитан Мардиуков дааҟәымҵӡакәан ашьхаруаа (урҭ рыдагьы) рҷан арҳәазара даҿын, аԥсықамқам-ԥаҵаԥшь, иблақәа ԥсеи-ԥсеиуа, аласбеиԥш дҵыхәаршәшәо аподпоурчик Гнедовски, аполковник иԥҳәыс лкалҭ дыҵыԥшны, дааҟәымҵӡакәа лытәӷәыбжьара дыбжьаԥшуан. Амала, сара абарҭ хыхь зыӡбахә сҳәаз ауаа рҟазшьақәа ҳазшаз  срылхәдаитәит, иашангьы иҟаиҵеит.
…Аамҭа ансымаз суапа сыҽнылаҳәаны амца сыҽҳәаион, мамзаргьы сыҩҽыжәланы схала снаԥшы-ааԥуша аныҟәара бзиа избон. Зны-зынла иахьынтәаанагаз сзыдмырӡо схы сцәымыӷхо аҟынӡагьы саннеиуаз ыҟан, «иҟалои, мшәан, схы иаагәыдҵаны сҽысшьыр» ансгәахәуазгьы рацәан. Аҽшьара схы иҭашәалон, аха ишысзымгәаӷьуазгьы здыруан.
Ара, уажәы сахьыҟоу, усҟантәи аамҭа саназхәыцуа, исгәалашәоит ҳархәҭаҿы имаҷымкәангьы аҽшьрақәа шыҟалахьаз. Изыхҟьозгьы, амацасра, арыжәтә ма ахьымӡӷ – абарҭ ракәын.
Аҽықәтәара даара сашьцылеит. Ирҳәоит аҽи алеи раҟара ауаҩ изааигәоу, деилызкаауа даҽа ԥстәык ыҟам ҳәа, иагьиашоуп! Раԥхьа исымаз аҽы ҽынадик акәын. Уиаҟарагьы сгәы азыбылуамызт. Сҩызцәа аӡәырҩы реиԥш, исоуаз аԥара хәыҷқәа схы иахаршәаланы реидкылара салагеит. Аҽқәа бзиа избоз, насгьы аҽы бзиа иақәтәаз, араҟа Кавказ ар рҿы ҳаҭыр иқәырҵон. Убри аҟынтәи аҭыԥантәи аҽыжәлақәа ртәы ибзианы издыруаз афельдфебель Кожевников,  аҽқәа рыӡбахә ала акырынтә сиҿцәажәахьан. Убри ибзуоралоуп, Попов-Азотов данҭаха ашьҭахь, избоз зегьы џьашьахәыс иркуаз аҟабарда ҽыжәла шаасхәазгьы.
Аҽы иҭиуан черқьес ҭаҳмадак. Ашьапы ахьуан иара, абырг дыццакуан, аҽы цыркьы ала ирласны  дызцомызт аҟынтәи хәмариала иҭиуан. Излеилыскааз ала, Анаԥаҟа, амшын аԥшаҳәахьы албаара дахыццакуан. Ҭырқәтәылаҟа амҩа иқәлаз иуаажәлар дрыхьӡарц иҭахын…
…Аҽы аасымхәар, Кожевников имуҵәҟьеит, ари аҩыза аҽы уаҳагьы иубараны уҟаӡам, иҳәеит. Ашьҭахь аҽқәа ртәы бзианы издыруаз ахә злақәырҵаз ала ҩышә мааҭ иреиҵамкәа иаԥсан, сара жәамааҭк ҳәа иаасхәеит. Аҽы змаҳхыз ачерқьес ҭаҳмада, аҽы ашьапы ахьахьуаз инапы ақәкны Кожевников акы изеиҭеиҳәон. Уи днаҳадҵны дышцаҵәҟьаз, аҽы ҭрысны, аӷәра ҳампыҵжәааны ицарц иақәнакит,  ианаҳмышьҭы акьыркьырра иалагеит, ҳҩыџьагьы  ҳаицхырааны аарлаҳәа иаанаҳкылон.
Сара уажәшьҭа, исыбаргәыз, саамҭа  меигӡарахда изықәсырӡшаз сыман. Сҽы савагьежьуа садгылан, Кожевников иакәзар, уигьы сҽы ашьапы  ахьахьуаз ҳаскьынқәак ԥшааны иақәиҵон, аӡырҟәанда иӡааиргылон, ажәакала ахәшәтәра даҿын.
Сара сҽы снапы иасыршьцыларц азы акраҿасҵон, схәы иахаршәаланы ашьақар асҭон, сацәажәон, исыргәыбзыӷуан. Ацыркьра ианаҟәыҵ, уаҳа даҽаӡәы игәра мгакәан, аӡахьы иганы сара схала искәабо салагеит, ҽыҳәҳәагала исрыцқьон,  аԥырцә сҳәон. Аҽы Џьубга ахьӡын. Уи ахьӡ аурыс бызшәахьы еиҭоугар – «аԥшалас» аанагон. Уахьахәаԥушаз агәамч ду шамаз ҩашьомызт. Маҷ-маҷ атәы сҵо саналага ауп ианеиылскааз уи аҟабарда ҽыжәла «шьагды» ишатәыз. Ари аҽыжәла ачерқьесцәа рҟны иреиӷьу ҳәа иԥхьаӡан. Егьи адыга ҽыжәла «жьарашьҭы» аасҭа агылара маҷк еиҵан, алаӡареи ахачҳареи, агәашьамхи рзыҳәан аиԥш  узыԥашаауамызт, мчыбжьык акраҿамҵаӡакәа иаанхаргьы, аныҟәашәа уи азы иагнархомызт.
Хҭацәыхак шаасоулак аҽҭакырҭахь сҿынасхон, харантәи санабалак Џьубга ақәарқәашьеира иалагон, аԥхьатәи ашьапала ишьаԥхыцуа, абыби анышәи шьҭнарббуан, сааигәа дааихьоумашь ҳәа аблақәа ирцәыҵыԥшны иԥшуан, ашьақар ақьышә ишнықәсклак, аԥынҵа аҟәымшәышәра сыдырӷәӷәаланы сааннакылон, «хырр» ҳәа ашақә иасуан. Нас ачерқьес кәадыр нақәҵаны амгәырхақәа ансырххоз, ацәа иҭаӡыӡон, изқәыршәшәон.
Ахьышәҭҳәа саныҩҽыжәлалак ашьапқәа адгьыл иқәгалаӡамызшәа иҽырԥа-ҽырԥо аҿынанахон. Сҽы «сыҵакәашо» сахьнеиуаз сызбоз сыҵашьыцуан. Џьубга аҟамчы аурбар, мамзаргьы амаҳмыз ааурхар ауӡомызт, урҭ рыдагьы иара аԥшалас иаҩызан, насгьы «ихьымӡӷнашьон».
Такәы аамҭа ахы иоусыжьӡомызт, шьаҿа-шьаҿала, ныҟәашәала исырныҟәон, нас аӷәра иақәиҭыстәуан, иаргьы акаршәреи аҿынаареи зегь азеиԥшны, ԥслаҳәҳасабла икаууа аҿынанахон. Зны-зынла амҩа санацәхҟьалозгьы ыҟан, аха сҟьалар ҳәа сшәомызт, Џьубга аӷәра нақәсыршәуан, ахала саманы иаауан. Ашьхаруаа шамахаӡак акәымзар, аҽы иеихсуамызт, уи здыруан азы ҵыхла санныҟәозгьы ыҟан. «Зеиԥш ҟамло егьыҟамызт, ахы сықәшәаргьы Џьубга  сҭыԥ ахь сшаанагоз здыруан…
…Ус иаалырҟьаны ҳархәҭахьы имҩахыҵит, ҳкомандаҟаҵаҩ хада аҭауад Бариатинскии аинрал аграф Евдокимови, ҳархәҭа азыҟаҵашьа зеиԥшраз  агәаҭаразы. Иахьабалак еилыхаран. Ар рышьҭаларҭа, ртәарҭа-ргыларҭа, рыкрыфарҭа, рышәҵатәы, рабџьар – абарҭқәа зегьы аамҭа кьаҿк иалагӡаны еиҿкааны аиҳабацәа идырбатәын.
Аҵыхәтәан аполк ацәаҳәа ҳақәдыргылеит, ҩбаҟа сааҭ цахьаны еиԥш: «иаауеит, иаауеит!» – рҳәеит. Афаитонқәа рыкәырқәеи, аиҳабыра рышькылкыҩцәеи еилаҳанто ишьҭдырббуаз асаба иалыҷҷаауа, ихьӡыркха иуҿаԥхон рыжәҩа иқәыз рчынқәеи рақсельбантқәеи.
– Ап-о-о-олк, шәҽыриашаны шәгыл!.. Иалагеит агәаҭара. «Агәынамӡара, мамзаргьы аҽԥныҳәа шәымоума?» – иҳазҵааит, аха иага гәала ыҟазаргьы, асолдаҭцәа ҳәашьа рымоума, «акы шәҿыҵҟьар ишәыхьуа жәдыруаз!» афельдфебельцәа заанаҵы рҭаҷкәым – лахҭымқәа цәыҵырҳәҳәаны иддырбахьан. Асолдаҭцәа рхымҩаԥгашьа згәы иахәаз Евдокимов:
– Схахәышлара ларҟәны сара шәҿаԥхьа схырхәоит! – иҳәеит.
Ар зегьы аӡәк еиԥш «ура» еицырҳәеит. Абри ажәа «ура» ансаҳалак самхаԥышәырччоит, избанзар уи ҭаҭар бызшәоуп, «уас» ҳәа ауп иаанаго. Афицарцәа бзиа ирбоз, Даргоии, Гергебилиеи, Польшеи рфырхаҵа ҳәа изышьҭаз аинрал-фельдмаршал аҭауад Бариатински, иҳәеит иахьа иаадырԥшыз азыҟаҵареи алеишәа бзиеи ртәы иара ихаҵкы аимператор илымҳа аҟынӡа ишнеиго. Адырҩагьых – «ура!» Аӡәырҩгьы игәырӷьацәаны иамхаҵәуон.
Игеит адаулқәа рыбжьқәа, ацәаҳәа ҳшықәгылаз, ҳаишьҭагыланы ар рхадацәа раԥхьа ҳаиасны ҳцар акәын. Сара асолдаҭцәа сраԥгыланы с-Џьубга саҵаҽырбо снеиуан. Акәадыр сахьантәалаз сыбӷа риашаны, сарӷьарахьтәи саргәҵысҭа, сарӷьа маҿа адкыланы сармарахь санаахьаԥш агарф Евдокимов нацәахыла аҭауад Бариатински  сшиирбоз гәасҭеит. Иирбаҵәҟьоз хаҭала сара сакәӡамкәа, с-Џьубга акәзаарын, аха усҟан иабаздыруаз.
Ақьабзтә мҩасра ҳаналга ашьҭахь ихәы ӡаны ицәысфазшәа илахь еиқәшьшьы Гаиваронски ус иҳәеит:
– Каисаров, уара Анцәа дыззылԥхаз уреиуаҵәҟьазаап, аинрал-фельдмаршал ихаҭа лаԥшхаала духәаԥушан, ҳаиасны ҳахьцоз. Саргьы сгәырӷьаҵәа сааҟалеит. Сҽы назган аҽхарԥарҭаҿы аӷәра нахасыршәит, еснагь еиԥш ашьақар асҭеит.
Ахәылбыҽха суапа сҽылаҳәаны сшықәиаз аԥхӡы иҿашы даакылҟьеит Офреин:
– Ирласны уҽеибыҭа, ар рхада дуԥхьоит! – иҳәеит. Саргьы ахьышәҭҳәа сҩаҵҟьан, али-аԥси рыбжьара сҽеиҿкааны сшьапы сықәгылахьан.
– Амала, уахьнеиуа, иуасҳәарызеи, амарџьа, сумырԥхашьан, иакәымк уҽыҵымҟьан, – алымҩанык дсылабжьон ҳкомандир.
Ар рхадацәа ахьтәаз ҳаннеи, аҩналара шысзымгәаӷьуаз аниба Офреин сышьҭахьҟала днасыцәхасын, сныҩнаирԥалеит. Ҿык-бзык ала иузымҳәо ирхиаз астол гьежь ду ахаҿы итәан Бариатинскии Евдокимови. Урҭ иаарыкәыршаны итәаз, игылаз афицарцәа зегьы сара сакәын уажәазы изхәаԥшуаз. Сара сгәы аҭра иҭамгыло, сыԥхашьа-ԥхаҵо сахьгылаз сшьамхқәа сыҵаҟәалозшәа збон, схы-сҿы амцабз ахысызшәа ибыз-бызуан. Сҟырҟы сцәыҭшәацәахан, сыбжьы хьыр-вырӡа иааҭызган сшааиз сҳәеит, изулакгьы…
…Ар-р-рахь, уааскьеишь, апоручик! – ар ркомандаҟаҵаҩ ишицәаҩаз ала ибжьы насықәиргеит аинрал-фельдмаршал, уи азмырхакәа инацәагьы харҟәало  сышнеишагьы насирбеит. Саргьы аӡ скуазшәа сыԥсы ӡаны, ҿымҭӡакәа ишҟа снаскьеит. «Апоручик»  ҿааиҭит дсеигәырӷьазшәа, ибжьы хаарак аҵаҵаны. Раԥхьаҵәҟьа ииҳәаз агәра сзымгеит, «мшәан сара  сподпоручикуп, агха ихьит аасгәахәит. Бариатинскигьы Евдокимовгьы иааҳәны инеиҿаԥшын акы аибыҳәара иалагеит. Сыблақәа сзаҟәымго, уажәада исымбацыз, Бариатински игәышԥы икыдыз Андреи Аԥхьанаԥа иорден сахәаԥшуан, ус маҷ-маҷ схы ҩышьҭхны, зықәра аасҭа ақәыԥш цәа зхаз, агәамч ду змаз, инапы иакыз амчра иаҵаҽырбоз ар рхада снеиҿаԥшит. Аарла слымҳаҟынӡа иааҩуан Евдокимов хрыжь-хрыжь исеиҳәоз иажәақәа: агәаҭаратә цәаҳәа ҳанықәгылаз азыҟаҵара бзиа шсымаз иаасырԥшыз схымҩаԥгашьа ар рхада ишигәаԥхаз, убри аҟынтәи чынла сшеиҳартәыз – сеиҳәон.
– Апо-р-р-ручик! – акаҩҳәа иҿацаӡа ауада иааҩныҩит аҭауд ду ибжьы – иуҭахӡами уареи сареи ҳаицәажәарц! – иҳәеит уи. – Уааи, уареи сареи ҳаицәажәарц азыҳәан, ҳаҽқәа еиҭнаҳԥсахлап! Уи иажәақәа егьырҭ изаҳаз агәахәара шырнаҭоз мҩашьо аӷыу ааилдыргеит. Сара сахьгылаз сылахь аԥхӡы хьшәашәа алҵуа иалагеит. Ак сҳәарц сҭахыуп, аха исзыгәаӷьуам, сыхәда еимаҳәахны акы иааннакылеит. Ҳамҭак ааҭынчрахеит, аха Евдокимов аруаҩ иҵасала ибжьы ҩҭыган дааҽхырччан:
– Уара, арԥыс, иуџьысшьоит ухымҩаԥгашьа! Ари аҩыза аразҟ ду аиура дарбану згәалаҟазаара шьҭнамхра. Аибашьра адәаҿы ақәыџьма даҩызоуп, аҩны – аҭацаԥшқа! Анцәа уиныҳәааит, уныҳәаҿа ааныскылоит апоручик! – иҳәеит.
Сара сызлаҩналаз ала сдәылҵу-сдәылымҵу сгәалашәаӡом, убас еиԥш, алаапк сыцҳазшәа сдәылҟьеит адәахьы! Ауадалықь ԥҳәыс леиԥш, сышьҭахь раимырхаӡакәа, шьҭахьла-шьҭахьла такәы снаскьеит.
Алашьцараҿы сыԥшааны, Офреин сааигәыдиҳәҳәалеит.


* * *
С-Џьубгеи сареи ҳанеиԥырҵуаз атәы сзеиҭаҳәом, сгәы иснарҳәом. Бариатински исзынижьыз аҽы ақәтәара акәым, ахәаԥшрагьы сҭахымызт. Мызкы ашьҭахь ҳаштаб афицарцәа руаӡәы хәмариала иаасырхәеит. Ари згәамԥхакәа, акыр иҽеимыз ацәажәарақәа ахзырҿиаазгьы ҟалақәеит. Сгәы бзиам ҳәа ҿыҵгас иҟаҵаны аԥсшьара срышьҭразы арапорт зҩит, аха аполк акомандир мап сцәикит, уи изырҟаҵазгьы, ҳәараҭахыума, Офреин иоуп. Сара сзы абри аԥсабара зегьы гәарабжьараны сыбжьахазшәа, иҭшәаррахеит. Уи зегьыҵәҟьа Џьубга ҟадыџь ахьсцәыргаз акәӡамызт изхараз, иаалырҟьаны аҭауад ду сырҽхәаԥхьыӡ ахьиҳәаз, чынла сахьыҳараикыз уҳәа сызлаз сҩызцәа рҟынтәи иаҵашьыцуаз рацәаҩхеит, иахьааидтәалоз, амаца иахьасуаз, фырџьанқәак ахьааныркылоз  снарымԥхьо иалагеит. Урыстәыла иааҟало акгьы џьашьатәӡам атәым уаҩ дгәыцхәхар ауеит, агәыцхәы дтәымуаҩхар ҟалоит. Тәымуаҩыс ирыԥхьаӡо уи еснагь гәрамгарҭас дрымоуп.
Зны аотриад ахь маӡа-шәҟәык гатәыс исырҭеит, уи ашьҭахьгьы – даҽакы. Аполк анҭыҵ саныҟаз иаҳа сыԥсы еивызгон. Сымбара еилаҳауазгьы шыҟаз збон. Дҵак соур инасыгӡон, сцон-саауан, амҩаԥгаҩ дсымаӡамкәа. Изныкымкәангьы абрагьцәа сышьклахысхьан, рхымҭа сыжәҩахыргьы иаӡывасхьан.
Аштаб аҿы уск аҵыхәала акапитан Закурдиаев  сицны сахьнеиз аполковник Геимани сареи ҳаибадырит. Згәы аартыз, ар рмаҵзураҿы зхы аџьыка ықәызххьаз аӡәы иакәын. Командирс даман, иқәҵны Ҭырқәтәылаҟа ицоз ашьхаруаа рымҩа аԥхьа иҟаз Амшын Еиқәа аҿықәантәи абаашхырӷәӷәарҭа.  Закрудиаеви сареи Геиман исасдкылашьа ҳгәы иахәан, уаҟа ҩымшҟа ҳаагыларц ҳаӡбеит, иаргьы деигәырӷьеит. Усҟан ԥхыӡ избаргьы исызхаҵаӡомызт, убарҭ мышкы-ҩымш  ирылагӡаны аԥхьаҟатәи сԥеиԥш зегьы ӡбахоит ҳәа. Аиаша шәасҳәап аполковник бырг амра иашәхьаз ихы-иҿы уарцеи ахәаԥшра усҟакгьы сеилаҳауамызт, аха… Ихахәышла ихахәда инықәԥсон, ижакьа шлахьан, амала иџьымшьқәа еиқәаҵәан. Уаанӡа избахьаз аӡәы, ицәа ихыскаауан. Аха дызусҭаз сгәалашәомызт. Аполк ахь ахынҳәра сгәы азыҳәомызт, аха аҽыуардын иақәыз аҭәа сылаианы амш ашареи ахәлареи  еихьысыгӡаларгьы сҭахымызт. Акапитангьы дҟәазгаӡа акәын дшыҟаз, игәы ахьҿыӷьуаз акәхап, дааҟәымҵӡакәа иԥынҵа агәаҩара дҭыхон, ахәыцқәа ыҵихуан. Уи дызҿыз дааҟәыҵын:
– Ҳамцаӡои? – иҳәеит.
– Ҳцалап! – сҳәеит, – амала амҵырбӷьы иалхыу акәымкәа, хар змамшәа иҟоу иаажәыша акыр шәымуома? – снаиазҵааит. Закурдиаев иблақәа ааччан, снапы аанкыло, ус иҳәеит:
– Аром угәы иагома? Иамаитәи аром цқьа ҳәа изышьҭоу!..
Амҩа ҳақәлеит. Амҩа зынӡаскгьы ибааԥсӡамызт, иҽыуардын уиаҟара иҭагәҭасӡомызт аҟынтәи ҳҩыџьагьы аҭәа тата ҳалатәаны ҳаицәажәо ҳцон. Убри аҟара  ҳаизааигәахеит сыхьыӡ – Иаков ҳәа акәымкәан Иаша ҳәа сеиҳәо далагеит. Сымҩанызаҩ дуаҩ ҟәышын, аԥсҭазааратә ԥышәа иман. Убри аҟынтәи уи  уицны агәҿыӷь уагомызт. Закурдиаев сыгәра ганы гәаартыла дсацәажәон, уи сара еиҳагьы сгәы иахәон.  Исгәалашәеит уи дзеиԥшнысшьалоз.
– Мақсим Мақсим-иԥа цәгьа  уиеиԥшуп, – сҳәеит.
– Уи дызусҭахда?
– Лермонтов иҩымҭа уаԥхьахьоума?
– Мап! Дзеиԥшра уаҩузеи уи?
– Абас уара уеиԥш зеиԥшу ҭаҳмада гәыразк иоуп.
– Ар рмаҵзура иахысуа абыргцәа зегьы анык илыхшазшәа еиԥшуп! – иҳәеит. Ҳшеицәажәоз иаасгәалашәан сиазҵааит:
– Абра абырсҟаамҭа аррамҵзура уахьынӡахысуаз Бестужев-Марлински ҳәа зарҳәоз џьаргьы думбаӡеи?
– А-а, уи узҿу, – иҳәеит Закурдиаев, – мап. Хаҭала сара џьаргьы синымиеит, аха егьырҭ адекабристцәа аӡәырҩы аррамҵзура иҳацахысуан. Марлински ҳәа узҿу урҭ дрыламызт.
– Ишырҳәо ала, уи уажәыгь ашьхаруаа рҿы иҽыԥхьакны дҟаларушь, шәгәы ишԥаанагои?
– Уи аҩыза алегенда рҳәоит, аха, Марлински иоума, егьырҭ роума аӡәгьы иԥсадгьыли ижәлари чарҳәара рзимуӡеит. Аибашьраҿгьы избеит, сара урҭ, – иҳәеит Закурдиаев, – аиашазы агәаӷь зызҭоу фырхацәоуп. Иага умҳәан, нас аамсҭа хылҵшьҭрақәами, аӡәы иашьҭахь игыларц  шԥазалшоз. Амала иҟан, дара рыҩнуҵҟа, сгәы зыхшәақәазгьы, ацәгьаҳәара здыруаз, зегь зхараз дара ракәӡамкәа, егьырҭ ракәызшәа ҳзырбоз. Усҟан даҽа џьоукгьы ауаа хархьқәа ирылҵқәазгьы ачерқьесқәа рахь ишиасқәазгьы  ҳаҳақәахьан. Шамиль идгыланы еибашьуан, абзарбзан хқәа издырҭәон… – иажәа уаҳа иацымҵакәа ҳашцоз, – уманшәаланы утәоума? – иҳәан даасыхәаԥшит. «Ааи», сҳәеит саргьы.
– Сара сахь лассы-лассы дааилоит, ибзианы издыруа хаҵак, д-черқьесуп иара. Сасра дансзаауа напҭацәы дааӡом, арыжәтә анидызгалалак даарагьы иҭахцәамкәа, акы, ҩба – уаҳа дырхысӡом, иааникылоит саҳаҭыр азы мацара. Ачерқьесцәа, аиашазы аҩгьы рыжәуеит, ауаткагьы рыжәуеит, аха ианакәзаалакгьы арыжәтә рылсны ршьапы изықәымгыло, ирҳәо рҿамшәо, ируа иақәымшәо иубаӡом.
– Исзеилкаауам, ҳаӷацәа иреиуоу уара уахь сасра дышԥамҩахыҵуеи?!
–Уи цәгьара злоу уаҩӡам, абџьаргьы икӡам, Озермес ихьӡуп, иара. Иабгьы дыздыруан, Ҭырқәтәылаҟа ицаз дрыцны  дцеит. Урҭ рҩыџьагьы – абгьы аԥагьы ажәлар рҿы ашәа аԥҵаҩцәа ҳәа ирышьҭоуп. Ачерқьесцәа рҟны ашәаԥҵаҩы абџьар идыркӡом. Иеибашьуа деибашьуеит, арҭ реиԥш иҟоу усс ирымоу афырхацәа рзы ԥсра-ӡра зқәым ашәа рзаԥҵароуп, ахәра зауз, ахәрашәа ала ихәра ирӷьароуп. «Ҳаӷацәа иреиуоу дышԥааушьҭи» уҳәеит. Уи сара ӷас дсыԥхьаӡаӡом, иаргьы – убас. Ҳаиҩзцәоуп, иҳабжьоу ауаҩра ауп. Уи ҳара ҳҭагылазаашьаҿы аилкаара уадаҩзар ҟалап, аха аԥсҭазаараҿы ус ауп ишыҟоу. Аиаша уҭахыума, ҳара урҭ рдунеи закәу ҳара ахаангьы иаҳзеилкаараны ҳаҟаӡам… Урҭ… урҭ хақәиҭрала анхара зҭахыу уаауп! Амҩа ҳахьынӡақәыз, Закурдиаев даланагалан, ачерқьесцәа рыбзазашьеи руаҩытәыҩсатә ҟазшьеи ирызкны исеиҳәаз зегьы еиҭаҳәашьа рымаӡам. Абрахь, Сибраҟа санаарышьҭ ашьҭахьгьы ачерқьесцәа рмилаҭтә шьақәгылашьа иазкыз акыр анҵамҭақәагьы срыԥхьеит аҟынтәи издыруагьы маҷӡам. Ахҭысқәа снарԥыҩланы исҳәозаргьы, ааигәа саԥхьеит Л. Льиулье истатиа «Черқьестәыла» захьӡу. Уаҟа автор ашьхаруаа-ашаԥсыӷцәа рзы абас иҩуеит: «…ажәлар напхгара рыҭара аӡәы ихала инапаҿы иҟаӡам, – иреспубликатәуп. Азакәанԥҵаратәи анагӡаратәи амчрақәа знапаҿы иҟоу ажәлар роуп – идемократиатәуп». Срыԥхьахьеит уи иақәшаҳаҭым ргәаанагарақәагьы: «Азҵаарақәа рыӡбарц азы ажәлар иалырхуаз аҟәышцәа-аиҳабацәа, ауаа нагақәа, изакәызаалак мчыла дҵак аҟаҵара азин рымаӡамызт, ирылшоз акы заҵәык – абжьагажәала аус аӡбара акәын, ус анакәха ажәлар анапхгара рымаӡамызт» – рҳәоит урҭ. Ашаԥсыӷқәа рҟны ҵасла иаԥымызт ацәгьа ҟазҵо ашьра иқәҵара, абахҭа иҭакра, урҭ рыҩнуҵҟа иҟамызт арҳәреи аӷьычреи…
…Ажәаатәи ашәышықәса анҵәамҭазы ашаԥсыӷқәа раамсҭцәа  Шереҭлыҟәаа, ирымаз рзымхакәа адгьылқәа рацәаны ирымпыҵаркуа иалагеит, ишнеи-шнеиуаз акәымкәан, арҳәрақәагьы ҟарҵеит. Ари збаз ашаԥсыӷ жәлар ааизан Шереҭлыҟәаа ртәыла ралцаразы аԥҟара рыдыркылеит. Иалырцеит рқьабзи-рҵаси ахьеиларгаз иахырҟьаны. Шереҭлыҟәаа ршьа рурц иақәыркит, аха рхала рымч ақәхомызт. Быжьдагәаа раҳ Баҭы-гиреи иҿы ицеит, уҳацхраа, еимаҳҵәо рмал абжа уаҳҭоит ҳәа. Аха Баҭы-гиреигьы Шереҭлыҟәаагьы ирдыруан иага рымч еиларҵаргьы ашаԥсыӷцәа ишырзымиааиуаз. Илықәланы ицеит Петербургҟа аҳәынҭқарԥҳәыс Екатерина II  лыцхыраара иаҳәарц. Екатерина II адҵа ҟалҵеит хышәҩык аказакцәа-аибашьцәеи абзарбзанқәеи Баҭы-гиреи ирҭарц. Ашаԥсыӷцәа иҟалаз анырба ахыхьчаразы рҽеидыркылеит. Иҟалеит ашьаарҵәыратә еибашьра. Убри иазку ачерқьесцәа рҳәамҭак ыҟоуп: «ашаԥсыӷқәа аибашьраҿы иаиааины ишаауаз ԥҳәыск дырԥылеит, схаҵеи сыҷкәыни абаҟоу ҳәа данразҵаа, аибашьраҿы иҭахеит рҳәеит, арҵәааҳәа дыҳәҳәо, лыӡӷқәа шцәылԥуаз, шәара шәызлеиқәхазеи ҳәа данразҵаа: ҳара Баҭы-гиреи даҳшьит, рҳәеит. Аԥҳәыс аҳәҳәара дааҟәыҵын анапеинҟьара далагеит. Убри нахыс ашаԥсыӷқәа рҿы аамсҭара аҵыхәа ԥҵәеит, ажәлар русқәа рхала ирыӡбо иалагеит.


* * *
Уажәы абраҟа, Сибра, абарҭқәа сахьрызхәыцуа, иаҳа-иаҳа еилыскаауа салагеит ашьхаруаа ҳаимпериа аҿаԥхьа харас ирыду, хақәиҭрала иахьынхоз мцара шакәу. Убри иахырҟьаны мацара ауп шьаҭанкыла рықәхра изаҿу. Ашьхаруа жәлар рхақәиҭреи рхьыԥшымреи аҿкы, Урыстәылатәи аҳра-тәра, аџьамыӷәа цәгьа иҭаргыланы иамаз егьырҭ ажәларқәа рахь ииасыр ҳәа ишәеит, уи ауп иҟалаз.
Ашаԥсыӷқәа рҭоурых изладыруа ала; амонголцәа роума, Александр Македонски иоума, Ҟрымтәи ахан иоума – аӡәымзар-аӡәгьы илымшаӡацызт урҭ ахәура рҭацалара. Аурысгьы уи инагӡаны илымшаӡеит. Илшаз рыхәҭак рнырҵәареи иаанхаз рыԥсадгьыл иқәцаны ркацареи роуп. Уи илзыршазгьы – хыԥхьаӡарала – ҵҩа змамыз ар ахьимаз ауп.


* * *
Схынҳәуеит   аҽыуардын ахь.
– Афанаси Игнат-иԥа, уара ачерқьес бызшәа удыруама? – сиазҵааит Закурдиаев.
– Еиужьҵәҟьаны ацәажәара сылшом, аха  ԥыҭ-чыҭқәак здыруеит, амала урҭ рбызшәа уҵарц уҭахызар, убз агәыр аҵа икылухыроуп – иҳәеит. – Озермес ҳәа сызҿу ихаҭагьы ицәгьамкәа аурыс бызшәа идыруеит…
Озермес ихьыӡ иҳәацыԥхьаӡа уии сареи уажәраанӡагьы ҳаибадыруазшәа сгәы иснаҭон. Ацәа санҭанагалозгьы Египеттәи афараон Рамзес ихьӡ иахыршаланы сазхәыцуан. Џьоукы рыбжьы ацәа салнахит.
– Иабыкәу? – дҵаауан Закурдиаев.
– Аа. Абан, ачықьқәа рывараҿы, – иҟамчы ахәы нароуны иирбон аҽыуардын ныҟәцаҩы.
– Ижәбазеи уара?! – сыбжьы нарықәсыргеит. Закурдиаев аҽыуардын дналбааит, саргьы снаишьҭалеит. Ҳҿаԥхьа ҽыуардынк хыршәҭны икажьын, аҽқәа ыҟаӡамызт, анаҩсҟа аӡәы дышьны дышьҭан,  иарҭмаҟгьы уа иван. Закурдиаев аԥсы днеихагылан, ихы ларҟәны днеиҿаԥшит, илахь ахы ахьақәшәаз абаз ҭыԥк аҟара икылжәан. Џьара дшызбахьаз аҟара гәҩарас исоуит, аа, дысгәалашәеит ахәаша, раԥхьа абрахь санаауаз саазгаз афельдфебель иоуп. Сгәы даарыцҳанашьан зымҩа аԥшра салагеит.
– Иакәым ҟалагәышьеит, аха иҳамчузеи, акызаҵәык иҳалшо, даанмыжькәа, даашьҭхны иҭыԥ ахь игара ауп, – иҳәеит Закурдиаев. Ари заҳаз аҽыуардын ныҟәцаҩы:
– Дабаҳгои мшәан, аԥсы дырххо, абраҟа џьара анышә даҳҭап, – иҳәеит.
Закурдиаев ииҳәаз дахымԥеит.
– Ари дқьырсиануп, қьырсианҵас дымҩаԥгатәуп. Уара унеины уҽқәа раӷәра аанкыл, ҳара  дақәаҳҵоит, – иҳәеит, сара сахь даахьаҳәын. Икьакьа-ҩаҩаӡа иҟалахьаз аԥсы деимакы-еиҿакны аҽыуардын данаҳҵеит, ихы-иҿы мааԥшуа аҭәа нақәиҵан:
– Сара аԥсы идтәалара уажәы исымбеит, уара угәы иаҭахымзар унеины аԥхьа уақәтәа, – иҳәеит Закурдиаев.
– Саргьы аԥсы сицәшәаӡом, – сҳәан уахь  сҿынасхеит, дук хара имгакәан, ҳаргьы уи иҭыԥаҿы ҳҟаларгьы ауеит, – сҳәеит.
– Убз уацҳаи! Амала, аратәиқәа сдырны исылакьысӡом, араҟатәиқәамзар, иуасҳәои… Ҳцалап, Анцәа ҳихьчозар аабап. Ҳнаскьацыԥхьаӡа аԥсы дааскьаны сшьапқәа дрыдыӷәӷәалозшәа збо салагеит. Аԥсра сахьацәшәоз сзымхозшәа, уажәы аригь дысзацлеит. Ааилашәшәымҭазы апост аҿынӡа ҳнаӡеит. Угәы иаазымчҳартә аҳауа ҵаан, насгьы уамакала ицәаакын. Апост ахырӷәӷәарҭа аҟәарч-ҩны иҩнан. Наҟ ашьҭахьҟа сахьԥшуаз ҭӡамц иаҵәак аҿыкәыршазшәа збон. Ари закәызеи ҳәа Закурдиаев ианисырба:
– Уажәада амшын умбаӡаци?! – иааџьеишьеит. Ишьамхқәа ҩацәӡа фельдфебельк асолдаҭцәа ицны даакылсит. Акапитан аԥсшәа аниеиҳәа ашьҭахь, асолдаҭцәа  неины аԥсы дылбааргеит. Слымҳа зышьцыламыз шьҭыбжьқәак саҳауан, урҭ ахьгозахь снаскьацыԥхьаӡа иаҳа-иаҳа илаҟәуан. Абыржәоуп раԥхьаӡа акәны амшын анызбоз, мап, асахьақәа рҟны избахьан, аха «аԥсы шҭаз» исымбацызт. Аканџьақәакгьы ӡыхгылан. Ҵаҟа аӡы аҟәарахьы иааиуан. Сылаԥш иахьынӡабоз  шәах шкәакәала ихнаҟьон, нас инахынҳәны шьҭахьҟа ицон. Уахь сналбаан, снапы нӡаашьыланы аӡы сҿасҭәеит. Аҵаарагьы сқьышә инықәлеит.
Закурдиаев ибжьы насықәиргеит. Амшын ахьынтәи иаауаз аԥша абаафҩы аанагон.
Ԥыҭрак ашьҭахь  ҳхәы идырхиаз ҳнахатәеит. Сышьҭахь амца иақәыз акәашқәа аҿҿаҳәа «ицәажәон». Иахакнаҳаз ачуан ахәаҭаҳәа ижәуа  акәац ҭан. Акәакьҭаҿы икҿагылан ауарҳал зқәыршәыз ацәардӷәы.
Ахәыҟаҵаҩ ерыӡк азна аҩы иманы дааит. Закурдиаев  Иамаитәи аром ахыртлара даҿын. Ихиҿынԥшылара исанаҳәон, еибгала абранӡа ҳахьааз, иаб иҩны дтәоушәа ихы шибоз.
– Афельдфебель агәаҟ сара сахь акәын дахьаауаз, – иҳәеит Закурдиаев, – иаҵәца аром ҭаҭәо дахьтәаз… – Нас иаанаҳкылап еибгала ҳахьааз азы!
Ус-ус, акакала, ҩба-ҩбала ԥыҭкгьы аажәит, алафгьы ҳҳәеит, ҳаччеит, Закурдиаев ицәажәашьақәа рыла еиҳагьы ихы сгәаирԥхеит.
– Шәыԥшла, – иҳәеит уи, – арыжәтә ыжәны, иԥынҵа акәацәра ихысга нацәала атахҳәа днасын, – аус злоу абри уԥынҵа ушасуа ауп. Уԥынҵа уанаслак улаӷырӡ аанагоит, улаӷырӡ анаауа, арыжәтә хылҩа-ԥсылҩаны инаухҟьоит. Иашоуп ача ацәакьакьара уафҩыргьы ҟалоит, аха ари исҳәаз иаҳа иԥышәоуп, – иҳәеит.
– Афанаси Игнат-иԥа, аиашазы, иаауҳәо зегьы аԥсы рхаҵаны ауп ишуҳәо! – сҳәеит.
Иара дааԥышәырччан:
– Иашенка, уара угәалаҟазаара шьҭызхша акыр сызҳәазар, агәаҳәара ду шыснаҭо удыруаз! – иҳәан ихәдаҿы еивҵарыԥхаа еибаркыз аҳәынҵәрақәа ааԥиртлан, зегьы иҳамҵагылаз  иџьам-гәаҩақәа рызна-рызна аҩы нарҭеиҭәеит.
Арыжәтә изжәыз сгәы анарԥшаа, сара исхыз-исҵыхәаз, иаасхызгахьаз зегьы Закурдиаев изеиҭаҳәара салагеит. Попов-Азотови сареи иҳабжьаҳҵаз адиуал иалҵшәахаз аниасҳәа, уи аҩызцәа араҟа ирацәаны ишыҟалахьоу иҳәеит. Аха Џьубгаз исыхьыз аниасҳәа маҷк даакәанызанит, аҭауад Бариатински усҵәҟьа шԥаҟеиҵарыз игәахәзар акәхап, аха ишыҟалаҵәҟьаз агәра анисырга игәы ишалсыз збон, сахьихәаԥшуаз. Ҳахьынӡацәажәоз арыжәтәгьы еицаажәуан. Закурдиаев илсуа далагахьан, аха уи акәымкәа дызмырҭынчуаз даҽак шицрыхозгьы збон… Ус амаҵуҩы дааҩналан акрышәҭахыума, ишәыгыу акрыҟоума ҳәа дҳазҵааит.
– Иван, анаҟа изҿузеи? – дҵааит Закурдиаев.
– Аԥсы ихаԥхьоит, ацәымза аркны ихатәоуп, – иҳәеит егьыгь ицамҭазы. Амаҵуҩы данца:
– Унапаҵаҟа иҟоу пату шуқәырҵо ҩашьом, – сҳәеит.
– Ԥсык еицаҳхоуп! Ахымхәацәа ркоманда. Асолдаҭцәа реиҳараҩык быргцәоуп, ичымазаҩу, излымшо дубап, саргьы сбыргыуп, сызшьапык сыхәом, аха чынла сахьеиҳау аҟынтә сҳәатәы иазыӡырҩуеит. Изакәу удыруаз Иаша, сара ацыркьра салагеижьҭеи ацыркьцәа зегьы бзиа избо салагеит. Убас ҟазшьас ишьҭысхит.
– Нас уареи сареи ҳаидызкылои, ахы зықәшәахьоу сшьапы акәӡам сыжәҩахыр ауп, – сҳәеит сахыхәмаршәа.
– Уара утәы хазуп, – сыхәмарны исҳәаз, иашаны идикылазаап, – уара, ушызбо ала, уцыркьуп, шьапыхьла акәымкәа, гәыхьла, саҭоумҵан ас ахьысҳәо, аха, – иҳәеит уи.

* * *
Дук ихарацәамкәа, сабик иҵәыуабжь слымҳа иҭаҩуа салагеит. Раԥхьаҵәҟьа иагьааџьасшьеит, аха уаҳа акгьы ансмаҳа сҽааиқәыскит.
Аныхаҿы сноугаргьы сықәуеит сара ишсаҳаз еиԥшҵәҟьа Закурдиаевгьы ишиаҳаз азы, аха имаҳаӡазшәа ҟаиҵеит акәымзар, уи смаҳарц азоуп ибжьы рдуны ацәажәара дзалагазгьы.
– Аурыс солдаҭ – асолдаҭцәа зегьы дырсолдаҭуп. Уи изкны акрықәа узеиҭасҳәахьеит, – дналагеит уи, – амала, уажәы харантәи салагоит гәыбӷан сумҭан, – иҭаҭынжәга ааҭарцәны ҿыц аиҵаҵара дналагеит. – Ҳара абри агаҿа илаваҵаны, «аҭырқәцәа рыӡхыҵра аанызкыло» ахьыӡҵаны абаашхырӷәӷәарҭақәа ҟаҳҵеит. Ҷыдала иаагозар Ардилертәи – «Аԥсыцқьа Идоуҳа», Тҟәаԥс аӡиас аԥшаҳәаҿытәи – «Велиаминов» (Тҟәаԥс – шаԥсыӷ бызшәала – Аӡыҩыбжьара). Уи анаҩс – «Головин», «Лазарев», Шәачатәи – «Александровское» (уи ахьӡ ԥсахны «Новагинское» ахьӡырҵеит).  Еилкаауп арҭ зегьы зхаҟаҳҵаз, ашьхаруаа амшыннырцәынтәи афатәи абџьари рмоурц азы ауп, иара убас  ашьхарахь аӡынразы ас ду анлеилак рырахә рырҳәразы арахь аԥшаҳәахьы изымлыбаауа раанкыларазы, рымҩақәа рыҿаҟәаразы ауп.
Арҭ ахырӷәӷәарҭақәа рҟны ар рмаҵзура уахысуазар аасҭа, аҟарс уҭакызар шәыџьара еиӷьуп.
Акы – агәҿыӷьра уагон, нас ашыӡчмазара ҵысит, адәахьы уԥынҵа уздәылырҳәҳәомызт, ҽнак-мзар ҽнак, асолдаҭцәа рахьтә аӡә данымԥсуаз ыҟаӡамызт. Ардилертәи агарнизон аҟны мацара аа-нызқьҩык ауааԥсыра ԥсит, аҿкы чмазара иагеит. Ӡынрак азы ашьхарахь ас ду ауит. Ачерқьесцәа рыҩнуҵҟа амлакра ҵысит. Ацҳаражәҳәаҩцәа ҳзаарышьҭит афатә азы ацхыраара раҳҭарц азы. Урҭ наҟ иԥхаҳарсит, ус анырзаау ашьҭахь ақәыларақәа ирылагеит. Лазаревтәи абааш илақәланы, зегь нырҵәаны рыфатә ргеит, ашьҭахь Велиаминтәи  дырҳәит. Ааԥынразы иаадгылеит Михаиловтәи. Уаҟа еиҳабыс даман аштабс-капитан Лико – зцәаҩа џьбараз уаҩын.
Агарнизон иақәларц ианыҟаз, заа мышкы шыбжьаз ачерқьесцәа ацҳаражәҳәаҩ дизаарышьҭит, ҳара ҳгәы иҭоу жәдыруеит, аха ашьакаҭәара ҳҭахым, хаала иауазар, иаҳҭахыу ҳашәҭа, мап анакәха, уаҵәы аԥсышьа цәгьа шәоуеит, рҳәеит. Лико – ауаҩы махәалахьа ззырҳәоз, – ари аҩыза аниаҳа, арҵәаа ҳәа дыҳәҳәеит: «наҟ иааигәыдҵаны дышәшьы, ари аҩыза ажәа ҳзаазгаз!» – адҵа ҟаиҵеит. Ацҳаражәҳәаҩ дыршьит.
Лико хылҵшьҭрала дыфранцызын, аха аурыс ааӡара иман. Агарнизон зыхьчоз, зшьапы еиҭанаго иҟаз ҩышәҩык иреиҳамызт, егьырҭ зегьы ашыӡчмазара рыхьуан. Лико адҵа ҟаиҵеит ашьхаруаа анқәылалак, ахи-ахәшәи рыҵәахырҭа ԥыржәарц. Аха  изгәаӷьуадаз? Уи ихы иадиҵеит Архип Осипов – аршьаҟауаа иреиуаз: «Исылшо ала Урыстәылазы бзиарак ҟасҵарц сҭахыуп, сышьҭахь иаанхо саларгәалашәалап» иҳәеит. Адырҩаҽны ачерқьесцәа ражәа иамеижьеит, ахырӷәӷәарҭа бааш иақәлеит. Афатә ҵәахырҭа акәыз џьшьа ахи-ахәшәи ахьыҵәахыз ашә аԥҽра иалагеит. Ари збаз Архип Осипов, иԥижәеит. Дҭахеит Осипов хлаҳәадагьы… Нас, уааи, Иаша иаажәып Осипов игәалашәаразы, – иҳәан, Закурдиаев иаҵәца нҭыркәкәаны инықәиргылеит. Арыжәтә ахьсылсыз акәу, мамзаргьы абырг исзеиҭеиҳәаз ажәабжь анырра иснаҭаз акәу, сахьтәаз сгәы ҿыӷьуашәа збо салагеит. Исгәалашәеит, абрахь аполк ахь сааизар аахыс сан салам шәҟәык шылзызмҩыцыз. Ус иаалырҟьаны адырҩегьых аӡҟы ҵәуабжьы саҳаит. Мшәан, иашаҵәҟьоума исаҳауа! Сҳәеит гәаныла.
Закурдиаев сниҿаԥшит, аха уи иҽадцаланы иҭаҭынжәга аиҵаҵара даҿын.
– Усҟан ҳаруаа рацәаҩны иҭахама? – снаиазҵааит, иажәабжь аҵыхәала.
– Ԥшьынҩажәаҩык рҟынӡа ҭахеит. Ликогьы дызгарыз ахы иқәшәеит. Ачерқьесцәа зыԥсы ҭаны ихәны иаанхаз иахьцоз ирыман ицеит, ашьҭахь аурысқәа итҟәаны ирымаз ашьхаруааи дареи еиҭнырԥсахлеит.
– Уара уалахәызма, Афанаси Игнат-иԥа?
– Мап! Анцәа исҟәырхуп! Уа иҟаз аероманах Наиси исзеиҭеиҳәеит.
Ҳамҭак ҭынчран.
– Шәӡ-ы-ы-р-ҩы!
Шә-гәы-шә-ҽаныз! – игеит аҷаԥшьацәа рыбжьқәа.
Закурдиаев  даасҿаԥшын, уажәшьҭа узырччаша акы узеиҭасҳәоит, – иҳәеит.
– Зны ашаԥсыӷқәеи абаӡахцәеи рҽеибыҭаны Навагинтәи абааш-хырӷәӷәарҭа иақәлеит. Агарнизон аиҳабы Прыскин иԥҳәыс, – аԥҳәыс еиҿамс ҳәа ззырҳәоз, лҳаргь  лхаргыланы аиҿахысрақәа ахьцоз днеизаап. Ари дызбаз ашьхаруаа ахысрақәа ирҟәаҵын: Прыскин изаарыцҳаит: «ҳара аҳәса ҳрабашьӡом» ҳәа. Абри ашьҭахь аинрал-леитенант Раевски  дахыхәмарны иҳәалон: «ҳаибашьцәа рхаҭыԥан афицарцәа рыҳәсақәа наҳашьҭлозҭгьы, шьҭа урҭ ашьхаруаа ҳнапахьы иааҳгахьазаарын» ҳәа.
Абра сахьтәаз исыӡбеит снықәианы сыцәарц, аха ацәара сымԥын иқәломызт.
– Шәара шәабиԥара ртәы ҳҳәарым, иара ҳара ҳабиԥарагьы шаҟа ирхаанхахьоузеи? – сҳәеит.
– Уара макьана акгьы умбаӡац, – иҳәан Закурдиаев дҩагылан, схәыҷаахыс исаҳауаз ашәак аацәыриган, алеи-ҩеира далагеит.

Ҳамҭас иаашәышьҭуеит
Ацәқәа, ауас чахқәа.
Иаҳгәаԥхоит иахьҳашьоу аласа қылԥадқәа.
Аха еиӷьаҳшьоит иҳашәҭар аҳәыс хырцәала!

Шәаҳныҳәоит шәныҳәаҿа аанкылан,
Ахәша алаҵаны ақашь ҳфоит.
Жьыхәҭа бзиакгьы амца иныҽҳәаҵан,
Иаҳӡуеит, иаҳфоит, иаажәуеит!..

Ашәаҳәара дааҟәыҵны аҭӡамц аҿы икнаҳаз аимператор Александр II ипатреҭ днамҵагылеит. Уи илахь ҭакнаҳан, илымҳа џадрақәеи, иӡамҩа иадгылаз имыжҩыцқәеи, армарахьҟа иԥхьаҳәаз ихахәи, иԥаҵеиужьқәеи инапала еиԥхьышьшьаауа днархысит.
– Ирҳәоит, ари уажәы ижакьагьы ауишьҭит ҳәа – тәамбашақә даацәажәеит Закурдиаев.
– Аҳәынҭқар қьышәқәҵала уихымцәажәан, – сҳәеит сара.
Закурдиаев азнык азы исҳәаз агәхьаа имкӡазшәа ҟаиҵеит, аха ашьҭахь апатреҭ аҿаԥхьа диашахәҵәаӡа дҩагылан:
– Шәара шәҳәынҭқарратә мчра аҿаԥхьа, – иҳәеит уи, – хеиҭаҳәара зуеит! – Шәара шәаҳаракыра, снапы ианышәҵаз аԥсыжырҭаҿы, ауаа ԥсуеит, иаажуеит, абри ҳаҿуп!..
Аҭаҳмада иижәыз арыжәтә иаҳа-иаҳа ишилсуаз ҩашьомызт.
– Изакәытә бзамыҟәажәоузеи аԥша иуҿанагалаз! – сҳәеит снаиқәымчны.
Закурдиаев даахьаҳәын блаҵыхәала днасыхәаԥшын, ишьапы иҵшьуа ҳазхатәаз астол ахь дааин арымӡ днықәтәашәа иуит, аха ихы ихәамц иазнымкылакәа ачанах инанаҳалеит.
– Афанаси Игнат-иԥа, иҟауҵо закәызеи, уааԥши арахь? – сҳәеит, аха изоуҳәода, ибз аҟәаҟәа ԥҵәазшәа иҿы еилгаӡомызт. Санимыхәа, саргьы снықәиеит, исызгәамҭаӡакәан ацәа сылҭаҳәахаа сагеит. Ԥхыӡк салан: ҩ-ӡиаск рыбжьара аиҩхаа сыбжьахан, сзыбжьыҵуамызт. Сывараҿы аӡәы аԥсхыхра даҿыхуп. Попов-Азотов ибжьы акәхушәа ак саҳаит: «–… абас ауп ишыҟоу аусқәа, сашьа, уаала ҳцап».
Сцәырҳаны сааԥшит. Ишшарыз ишахьан.

* * *
Сара санҿыхоз Закурдиаев дгылахьан. Баҭылкак аром хыртланы икны, илакыҵа ашәаԥшь ҟаԥшь аҽыкәыршаны, сара дысзыԥшны дтәан.
Амаҵуҩы аӡы ааиган, ус иахәҭоуп ҳәа ӡык насҿасҭәеит. Сҿаԥхьа иаацәырҵыз ашьхақәа рмаҟҿаҳәара аҟынӡа шәаԥыџьаԥ иаҵәарала ихҩан. Ҳуадахь сааҩналеит, Закурдиаев аром ахпыҿ иҭаҭәаны иқыџь-қыџьуаз инацәкьарақәа анаша рҵәы рыбжьакны исԥигалеит. Ахпыҿ анызжә, иаҳа ацәажәара сгәаԥхо сааҟалеит.
– Афанаси Игнат-иԥа, ишсоуҳәара, абраҟа аҳәсақәагьы шәымоума, мамзаргьы ус лаԥшҵашәараны исзааиу, иахантәарак асаби иҵәыуабжьы саҳауан, иаанагозеи? – сҳәеит.
Ихы ааирҵысын:
– Иҟоуп! – иҳәеит.
Ацәажәара уамак ишигәамԥхоз шызбозгьы, сеиҭаиазҵааит.
– Афельдфебель данбажәжуеи?
– Даажхьеит! – иҳәан, ихы-иҿы иҩнапык рыла ихҩаны иааникылеит.
– Ашьыжьу?!
Исҳәаз ихы ишалнарҟьаз збеит, аха иҽаарҭынчны:
– Ҳара шықәсык шыбжьоу аҳаҭгәын аажуеит… Иҟоу уасҳәап Иаша, абри аџьам гәаҩа ала арыжәтә аажәып угәы ишԥаанагои? Сара иаҿаршәны мап аныск, илахь аамарџахәны  аџьам гәаҩа азна аром наниҭәалан ибжьы гәаҩаӡа:
– Иԥсыз иахараҭ бзиахааит, џьанаҭ ҭыԥс иоуааит, азеиԥш ԥсыжырҭаҿы дыжәжы ҳәа расҳәеит, уахь дахьнеиуа еилдыргалааит уи динла дызҵанакуа иарбану, – иҳәеит.
Иарбан ԥсыжырҭоу зыӡбахә умоу, иабаҟоу иара анысҳәа, Закурдиаев иром ааижәын имаӷра дафыҩны:
– Иҳақәиҭу иҳәахьала, ауаа зегьы еишьцәоуп, афельдфебельгьы аиашьаратә нышәынҭраҿы даажит, – иҳәеит, нас, – уаала, унаган иусырбап! – нациҵеит.
Агәашә ҳанҭыҵын, амшын аԥшаҳәа ҳаваланы ҳҿынаҳхеит. Ааԥын мшқәа рызтәи амшын ихыслоз аԥша ҿацаӡа ианысҿас слах-ҿыхӡа сааҟалеит. Уажәы-уажәы сқьышә аҵаара ықәлон. «Иарбан ҳаҭгәыну  исирбо аҭаҳмада, ари аҩыза аџьанаҭ ҭыԥ аҿы» сҳәон сгәанала. Ирацәаны, аԥра ӷбақәа рԥырсалқәа лашьҭны, аҟәара иацәыхарамкәа амшын иӡхгылан.
Ҳашьҭахьҟа афельдфебель дҳашьҭаланы дааиуан. Уаҩы абаакы иакәын иара. Ибӷа џьыҟәын нацәкьыск аҟара ипаз ихәда ихы кәымпыл ахагылан.
– Ар рымаҭәа  зушәымзеи? – сиазҵаауеит уи. Иара ибжьы ҵаӷраԥсӡа ус иҳәеит.
– Ҳаҭыр зқәу сеиҳабы азин сиҭеит,  ашыӡ сыхьуеит. «Ачымазаҩ-аиҭачымазаҩ ҳәа абригьы асолдаҭцәа злаизыӡырҩуазеи?» аасгәахит. Иара еиҭах иҳәеит:
– Анҭ аӷбақәа иаабо аҭырқәцәа рыӷбақәа роуп. Атауар азы иааны игылоуп, атауар ҳәа ҳзышьҭоу ачерқьесцәа роуп. Урҭ рахгаразы ауп иааны изгылоу.
– Ишԥа, уара?! Ачерқьесцәа атауар еиԥш ираадырхәома?!
– Ааи, ус ауп, Ишәзымдырӡои. Иашоуп адәахьала ус акәымшәа зегь хҩоуп, имаӡоуп, аха уамашәа иубаша ус шакәу зегьы ирдыруеит, иаартны ирызҳәом акәымзар, – иҳәеит афельдфебель иԥси-иԥси аарла еихьымӡо. Закурдиаев уаҳа дааҳәынгьы дҳахәамԥшӡакәа дышнеиуаз, дааҵәин, акәара-ҷҷа днахыԥан абнара днылалеит, маҷк дааҭгылан, ҳаргьы ҳнаихьӡеит. Ацәажәара сналагарц инақәскит, аха уи иқьышә ихысга нацәа надикылан «ҿумҭын» ҳәа аанарго инасирбеит. Акәара ахықә зегьы инаваҵаны чықьран. Ачықьра унахыԥшыр, наҟ  дҳәыԥшран, иаакәыршаны бнаран.
– Абраҟа иааубо зегьы  ҳаблак еицаланхоз роуп, – иҳәеит  адәҳәыԥш ахь сырԥшуа. Сара сылаԥш маҭа-маҭа иаанкыло адәҳәыԥш снахысит. Адҳәыԥш зегьы уааԥсырала, хацәала-ҳәсала ихҟьан. Ҩыџьа-ҩыџьала, хҩы-хҩыла; знапқәа згәы иқәԥсаз дубарын, дубарын  ҿыцха  ишьҭаз, ажәакала еихьышь-еиԥышь еилажьын. Сахьрыхәаԥшуаз зыԥсы қәацоз аӡәгьы дызбомызт. Абри аҟара аԥсцәа џьарак ишьҭаны исымбацызт, иагьсмаҳацызт. Мшәан, абри аҟара ачерқьесцәа абраҟа инзырҵәазеи акыр рылатҟәацма, аасгәахәит, аха уахьгьы иалсҳәаара сыздыруамызт,  аӡәгьы ахәра иманы, шьак ихьшны избомызт. Чмазарахару изгаз? Атиф еиқәаҵәа рыхьзар алшоит… Ус анакәха, абрантәи акәын иаха аԥсфҩы ахьынтәи саҳауазгьы…
Ҭынчран, шьҭыбжьык уаҳауамызт, амала алада амшын гәынқьуан, аҳауаҿы ажьымҵқәа еилауаҭыруан. Абри акәхап Закурдиаев аиашьаратә ԥсыжырҭа ҳәа иахьак зыӡбахә имазгьы. Еилкаауп ачымазара ҿкы ҵысыр ҳәа ишәаны иԥсуаз ашьхаруаа зегьы џьарак еицыржуан, афельдфебельгьы убарҭ дрыларжит.
– Ақьырсиан дааганы аԥсылманцәа дызрылажәжи? – снаиазҵааит сгәы иамукәан.
– Сеиҳабацәа рыдҵала ауп ишыҟасҵаз, – иҳәеит иҽыргызмалшәа, сара имаскуа саналага, дсыҵаҳәҳәеит. Ԥыҭрак ашьҭахь:
– Афанасиа Игнат-иԥа! – ахәыцра зҽаҭаны игылаз акапитан снаицәхасит, – иашамкәан иҟашәҵеит афельдфебель абарҭ дахьрылажәжыз.
Илахь еимарџахәны даасҿаԥшын, уаҳагьы уи аӡбахә даламцәажәакәа даҽакы ахь диасит:
– Арҭ зегьы еимактәы-еиҿактәы рымаӡамкәан иҟалоит, саргьы санԥслак уахь снанагар… Нарцәы ҳаннеилак ауп зегьы ҳәоуеиқәшәала ҳаныҟало, – иҳәеит уи. Мшәан дызлоу закәызеи аҭаҳмада ахшыҩца, абрахь сабаанагеи аасгәахәын сышьҭахьҟа схынҳәырц инақәскуан еиԥш, иџьасшьашаз акы сылаԥш нақәшәеит. Адәҳәыԥш аҿы ишьҭаз ауааԥсыра зегьы рыхқәа амрагыларахь ирханы акәын ишышьҭаз. «Ус анакәха – сҳәеит сгәанала, – арҭ акгьы рылаԥымжәаӡеит, ачымазара ҿыкгьы рыламлаӡеит, инықәиан рхатәгәаԥхарала рынарцәымҩа иазцеит».
Закурдиаев адәҳәыԥш аҿы ишьҭаз аԥсцәа ирҿыхар ҳәа дшәозшәа, ишьапԥынҵа дықәгыланы днарылс-аарылсуа иҿынеихеит. Усышьҭаланы уаала ҳәа инапы сирбан, уахь сҿынасхеит. Уажәы-уажәы сшьапы  саԥшуан, аӡәы сиқәԥалар ҳәа сшәаны. Афельдфебельгьы дҳаш-ԥышуа дсышьҭан.
Ишьҭаз аԥсцәа руаӡәк иқәра ахьынӡаҟаз сеидроу, ихы-иҿы, ихаз ихылԥарчы ихнаҩон, ахәԥсы хаххаала, аӷреи аҷаҷеи еидҩаланы иҽы кәадырӡамкәа ихагылан. Икаҳар ҳәа ишәозар акәхарын ашьапқәа надаада иаҵхны, ахы шьҭацаланы иакын. Аԥсы снеихыкәшан, уи снадгылеит. Ахаҿы  анааиԥхьысшьшьаа, ацәа иааҭаӡыӡаан, алаӷырӡқәа акәаԥ-саԥҳәа инҿышәшәаны аԥсы ихылԥарч ақә инылаҭәеит Сыԥсы маҷхошәа збо саналага ашырҳәа Закурдиаев снаишьҭалеит.
– Афанаси Игнат-иԥа, – сыбжьы наиқәсыргеит санихьӡа, аха иара нацәақәкыла ҵаҟа адгьыл ахь снаирԥшит.
Ҳаԥхьаҵәҟьа ԥшьҩык еиван. Ахылԥарч зхаз абырг ижакьа-шла, аласа-лых ашьал зҿаршәыз аԥҳәыс бырг, аԥҳәыс қәыԥш, аҷкәын хәыҷы… Аԥҳәыс қәыԥш лҳәынҵәрақәа ахьеибартыз аҟынтәи иааԥшуан аӡаӡа зықәнауны иҟәашә-ҟәашәӡа еиваз лгәыԥҳәқәа. Лқьышә ԥшӡақәа маҷӡак иахьывҵрааз аҟынтәи дԥышәырччозшәа убон, лызнапык еиҵыхны лганахь илыван, еидыԥсылахьаз лнацәкьарақәа илываршәыз асаби ицәашәҵатәы рыбжьарӷәӷәаны иркын. Асаби ихаҭа дабаҟоушь сҳәан лаԥшыла аимдара салагеит, аха џьаргьы дызбомызт. «Иҟалап, абри лысаби иҵәыуабжьы акәызҭгьы иахантәарак исаҳауаз?» – схы сазҵаауан.
– Арҭ рызегьы рыԥсқәа џьанаҭ еицыҟалоит, – иҳәеит афельдфебель дӡырга-ӡырго данаасыдгыла. Сара сылаԥш «ҵаа-ԥшаауа» аԥсцәа ирылан. Зышьҭахь сарханы ишьҭаз аҷкәын инаҩс дышьҭан даҽа быргк. Издыруаз аӡәы иакәызшәа сгәы иснаҭан, снаихәаԥшызар, абар ассир! Џьубга змысхыз ихаҭа-ԥсаҭа! Уи инаҩстәи аԥҳәыс лыԥшра шеицакхьазгьы, лыԥсы анҭаз даараӡа дшыԥшӡаз умбарц залшомызт: Лыџьымшь кахәхәақәа, лӡамҩа ҟәымшәышәқәа, лԥынҵа ԥшӡа – зегьы еинаалан, лхы-лҿы еиҿыркаауан ллымҳа ашьҭахьынӡа ихнаҩо алаҳә-хӡы еиԥш еиқәаҵәаӡа иқамызуа илықәыз лыхцәы. Лцәашәҵатәы шьацԥштәылан, лҟаԥҟаԥ шьаҵақәа хҩаԥшьаан, ашьапахьы иаҳа иаазыҭшәаны лшьапахәданӡа илеиуаз ашьаруал еиқәа лышьан. Абри аԥҳәыс есымша абас лҽеилалҳәозушь?.. Мамзаргьы аԥсра лҽаназлырхиоз, џьарацага амаҭәа ҳәа илымаз лшәылҵоу?
– Афанаси Игнат-иԥа! – сыбжьы наиқәсыргеит. Иаргьы дхынҳәны иҿааихеит. Убри аамҭазы ҳнаҩс ишьҭаз аҭакәажә дааҳәыцы-мыцит. Сара убысҟак сшәеит сшьамхқәа срызнымкылакәа сарыхьҭшьызшәа аҟәараҳәа сеиҵасуа салагеит.
Аҭакәажә лыҿқәыршә аалҿылхит. Илхагылаз днаҳҿаԥшит, аха ҳагәхьаагьы лымкыкәа (иҟалап лыблақәа ҳрымбаӡазаргьы) дааҟәынд-ҟәындны акы лҳәан, адырҩагьых лхы-лҿы нхылҩеит.
– Ҭынч аԥсыха ҳашәҭ, шәаҳԥырхагамхан ҳәа ауп илҳәаз иаанаго, – иҳәеит Закурдиаев. Сыԥсы  сзеивымго, схәаҽуазшәа збо салагеит. Аԥҳәыс бырг слыхәаԥшыцыԥхьаӡа, сан дысгәалашәон. Слыхәаԥшрым сҳәон, аха сгәы иауамызт. Лара дласкәантарӡа дахьышьҭаз ашьацҵәҟьа лзырҽуамызт. Сылаԥш дыҵашәеит даҽаӡәы. Уи иблақәа ааԥшуан. Инапқәа игәыҵаԥсаны дахьышьҭаз скылкааны дсыхәаԥшуазшәа акәын ишызбоз. Илаԥш сзымчҳазт егьырахьҟа аԥшра салагеит. Сахьынаԥшлакгьы адәҳәыԥш хҟьаны ишьҭаз аԥсцәа зегьы сара  исыхәаԥшуазшәа акәын ишызбоз. Исықәлашьцо иалагеит. Уи нахыс акгьы сгәалашәом.
Сааԥшит амшын ахықәаҿы, Закурдиаев сышьҭахьҟала дсыҵатәаны, игәы скыдыриааланы сикын, афельдфебель аирыӡ ала иааигаз аӡы сықәиҭәон.
Срымпыҵҟьаны сцарц салагеит.
– Уҽааиқәки, арԥыс, уҽааиқәки. Аа, абри ҿамҩак ыжәишь, уалнахуеит, – иҳәеит, Закурдиаев ифлиага насиркит.
Ҿамҩак аҟара мчылаҵәҟьа исиржәит. Нас иаргьы днаҿыхәан ацәажәара дналагеит:
– Убраҟа ишьҭоу ауааԥсыра, рҭыԥ иахыҵны, рыдгьылқәа ааныжьны Ҭырқәтәылаҟа ицарц азы рқыҭа аԥыза иоуп, зегьы раԥхьаӡагьы, ирыдызцалоз, аха даргьы акыраамҭагьы иақәшаҳаҭхомызт… Аҵыхәтәаны иақәшаҳаҭхан ашьхантәи илбааит Ҭырқәтәылаҟа ицарц. Аха, араҟа иахьааиз, иразҳәахыз уара ддыр, ираҳаит уа иахьнеиуагьы бзеирак шырԥеиԥшымыз еилыркааит; уахь инанагаз ашьхаруа жәларқәа уаас ишырымԥхьаӡо, амла ишаго, аҿкы чымазара рыхьны анҵәара ишаҿу… Ас еиԥш анраҳа ацара мап ацәыркит, шьҭахьҟагьы хынҳәышьа рымаӡам. Уахь ҳцарагьы ҳаԥсуеит, ҳашьҭахьҟа ҳгьежьыргьы ҳаршьуеит, аԥсра-ԥсра ианадамха ҳадгьыл аҿы ҳаԥсааит рҳәан, абра иахьубаз адәҳәыԥш аҿы рҽеиҵыхны аԥсра иаԥыларц рыӡбеит. Гәыԥҩыла еицыԥсуеит, ҳара иԥсуа нарылганы иаажуеит, абри ҳаҿуп.
Ҭырқәтәылаҟа имцар зымуаз рԥыза ихаҭа дыбналеит, аха иҷкәын ҳара ҳахь дааишьҭит, ар рҿы дыҟоуп, хаҭалагьы дызбахьеит, дыпрапоршьчикуп, Аҳмеҭков ижәлоуп, амцаԥшь даҩызоуп, дҽыбӷаҟазоуп, деибашьҩуп. Абас ауп, Иаша, адунеи шеиҿартәу!..
– Избан, Афанаси Игнат-иԥа, арҭ Ҭырқәтәылан иахьнеиуа уаас изырымԥхьаӡо, мшәан, османаа ракәӡами, уахь инеирц азы ирыԥхьаз? – сиазҵааит Закурдиаев.
– Ирҳәоит, иргаз ауаа рхыԥхьаӡара рцәымыцхәхеит, ргарҭа рымам ҳәа. Арахь акәын, ашьхаруаа еихьԥшны ишцац ицоит. Араҟа иаанхар, усгьы ари ҳқәыџьма…
–Уи дарбан узҿу?
– Аинрал Евдокимов, уаҳа дарбану? Есҽны аҽԥныҳәа ҳаиргоит: аус шәызуам – абри ауп иҿыҵакӡоу. Сара дҵас исымоу, уи иҟынтәи, аиаша уҳәозар, ауаа рхырҵәара ауп. Убри ахыхь адырҩагьых, шаҟаҩ ԥсыз, шаҟаҩ ықәҵны ицаз ашәҟәы иҭазгалар ауп. Есымчыбжьатәи аҳасабрба сирҟаҵоит: «Ашьхаруаа рыдгьыл аҿы шаҟа ишәзырмаҷуа, рхыԥхьаӡара шәырмаҷла» – иҳәеит. Џьоукы-џьоукы афицарцәа уи иҿаԥхьа иҵыхәаршәшәо иқьақьоит, амц рҳәоит, уи ала рхы ҿырхуеит.
Сара азнык азы уи ацәажәара даҟәысхырц иақәскын, аха сҽааныскылеит. Даҟәысхыргьы-даҟәысымхыргьы акраанагозма? Иҟалаша усгьы иҟаланы иалгахьан. Амала, иҩашьаӡом, залымдарыла акгьы зхараӡам ауаа ахьынҵәо игәы иалагәышьоуп, аха арахь изеиҳәашаз уаҩы димамызт аҟынтәи ауп адәҳәыԥш аҿы «зхатәгәаԥхарала» аԥсцәаҳа зыҽизҭоз ашьхаруаа сирбарц сызнеигазгьы.
– Аҭырқәа иихәыцыз удыруоу? – иҳәеит уи. – Ачерқьесцәа ахьигоз азы ҳара ҳтәқәа аԥара ирҭо ианалага, ашхәақәа ауааԥсыра рықәыртәаны амшын агәахьы днаскьаны, урҭ ашхәақәа рыҵақәа кылҵәаны, иақәтәазгьы изықәтәазгьы ӡаарҟәрыланы, ирласны арахь деиҭахынҳәуан, иаанхаз рызгьы аԥара иоурц азы.
Ари аҩыза ажәабжь гәыҭшьаага уаҳа азыӡырҩышьа сымамызт, исзычҳауамызт.
Издыруан: ауаа рықәра ааины иажәны иԥсуеит, ма ачымазара иаахәжәаны иагоит, абџьар ҭҟьар иашьуеит, амца иабылуеит!.. зҳәаз еиԥш… аха ара избаз, сызлаԥшыз ауаа рыԥсышьа аҩыза даҽаџьара иҟалахьеит сызҳәом. Араҟа рхала аԥсра рҽарҭоит, раԥхьаҟа уаҳа гәыӷырҭа ҳәа акгьы ахьрымам азы. Иҟалап ачерқьесцәа рдин-ҵас ала цәала-жьыла гәнаҳарыла иҭәу ари  адунеи иаԥырҵыргьы, рдоуҳа иазынхоит ҳәа гәыӷрақәак рыманы акәзаргьы, ишырҳәо еиԥш, «имқьуа-имӷызуа» рҽырҭынчны аԥсра амҩа изықәло.
– Афанаси Игнат-иԥа, дабацеи ани аԥҳәыс қәыԥш зымаҭәақәа лымпыҵарԥсны илкыз ахәыҷы ихаҭа, уи дыԥсыма? – сиазҵааит.
– Ахәыҷқәа ранацәа раԥхьа иԥсӡом, ан дыхьшәашәахьан лхәыҷы агәыԥҳәы ицәон, убас еиԥшгьы саниахьеит.
– Аҭырқәцәа дырбазар, дыргеит!
– Ирзыруеи асабицәа ахьырго?
– Ахшара дызмам ираадырхәоит!
«Ауаҩжьыфаҩцәа!» – сҳәеит гәаныла.
«Уаргьы угыгшәыгуп, ууаҩшьҩуп!» – сҳәеит схазгьы. Ари аҩыза акырынтә исҳәахьан, срықәыӡбон, сеиҭарықәыӡбон, иахьа џьара, уаҵәы – даҽаџьара ажәлар маҷқәа ҳамч рықәхоит, ҳариааиуеит ҳәа аҭоурых аӡыблара иахәлазыԥсоз, ауаҩы иԥсҭазаара, акапеи кылҵәа аҟара ахә зымшьоз. Абыржәыҵәҟьа, сырратә уалԥшьазы ишьҭасҵаз  аҭоубагьы, суаҩытәыҩсатә ҭакԥхықәра уҳәа реиԥш иҟақәаз агәырԥшаагатә цәаныррақәа акгьы рыгәхьаа скымызт.
Закурдиаев иажәа схәыцра салнахит.
– Уи лыԥсы анҭазгьы дызбахьан! – иҳәеит, – еҳ, сабиц, изакәызеи аԥшреи-асахьеи ҳәа илымаз, изакәытә цәеи-жьи ссирзи уи илнубаалоз. Ажәалагьы иузеиҭаҳәом, иҩны ақьаадгьы иузанҵом. Иҟалап, убри илеиԥшыз лзы акәзаргьы Анцәа-хша ҳәа ззырҳәоз!
Ҳара, убра амшын ахықәан, ахьаца-ҵла амҵан ҳахьынӡатәаз, иааит гәыԥҩык  ачерқьесцәа. Руаӡәк иҽы аӷәра инапы ҭаршәны икын. Ашьхаруаа шаарбаз еиԥш аурыс исолдаҭцәа нарыдибаҳәалан еимырдеит, нас наҟ ирԥырҵит. Ашхәагьы ааины аҟәара иазааигәаны иааӡхгылеит.
– Арҭ цоит! – иҳәеит Закурдиаев, – уаала, дара рышҟа ҳнеип!
– Уца уара, сара исҭахым! – сҳәеит.
Закурдиаев дҩагылан уахь иҿынеихеит, аха избон акы дшаргәамҵуаз.
Ашхәа дааныҵны аҟәарахьы дааит ҭырқәа палтыҟсак, ихи-ихәамци ахьеиԥшьу узеилмырго, амрахәагаҿы илымҳа иаҵхыз илымҳарыҩқәа еилаарцыруан. Ачерқьесцәа дшаарацәажәаз еиԥш, даргьы икәшаны иаагылеит. Заӷәра икыз аҽы, иҩашьомызт, аҟабардақәа рҽыжәла ишеиуаз. Иҩашьомызт иара аҽы аӷәра зкызгьы ирацәажәоз аҭырқәа дышиқәшаҳаҭмыз. Аҽы аӷәра аноуишьҭ ус ахала игылан, уажәы-уажәы ацламҳәа ижәҩахыр иахьнашьуан.
Аҽы иадгылаз ида егьырҭ неины анышь инақәтәан, инахараны иӡхгылаз аӷбахьы рҿынархеит.
Аҟәараҿы игыланы ирзыԥшуаз ашьхаруа ҷкәын ишәақь ааиҟәныхны, аҩада ажәҩан ахь ахы рханы «амгәа иҭаз» ааҭаирцәит, нас иршәны амшын иналаижьит, иҟамагьы ааимӷихын уахь иршәит, иаргьы дыҩны еишьҭаланы иааиуаз, ацәқәырԥақәа рахь иҿынеихеит. Атрышә данас, иҽгьы иахьгылаз иаақәыр-қәырын, иҩаҵԥан аԥшәма инаишьҭалеит. Уи иҟны ианнеи, ахәда инапы аакәиршан, еиваӡысо амшын иеицхылеит.
Сахьԥшуаз гәаныла ус сыӡбон: «знык еибганы аӷба аҟынӡа изнеигәышьар, иҩышьҭыхны аӷба иақәдыртәоит» ҳәа. Аха, уаҳа умԥсит. Аҽы ахәда инапы акәыршаны ишикыз еиваӡысо аӷба иавсит, шаҟа инаскьоз аҟара иаҳа-иаҳа сылаԥш иацәыӡуан, ацәқәырԥақәа зны ихырҩон, нас «агәаҩара» иҭарыжьуан. Нас зынӡаск исцәыӡит.
Уажәраанӡа адәҳәыԥш аҿы сызлаԥшыз ахҭыс анаҩсан ари избаз убасҟак аҟара саргачамкит изура сақәымшәо. Гәаныла исҳәон: «уԥсҭазаара аҵыхәтәа хуркәшарц уҭахызар, аҿырԥштәы бзиа! Ашә кыдҟьаны удәылҵит ҳәа акраанагома, ашьҭахь акгьы узмырҽеиуазар. Уаныҟам ашьҭахь иузырҳәалакгьы зегьы акакәӡами?!…»
Иаҳа-иаҳа схы сгәы ахшәон, амшын аҟны аҽӡаарҟәылара сылымшаргьы, схы ахызаҵә ҭасыртәап» – сыӡбеит.
Ауаҩы иаҟара уамашәаҵәҟьа ишоу даҽа гәымхак узыԥашауам. Аҽшьра сгәы ианҭаск, бзиак зыӡбаз иеиԥш, слах-ҿыхӡа сааҟалеит.
Закурдиаев дааит, аха илахь даара еиқәын. Уи симырбарц иҭахны:
– Шьыбжьхьа хиоуп, уаала! – иҳәеит. Илаҿымҭӡакәа ус снаихәаԥшит. Иареи сареи ҳабжьара аҭӡамц хьшәашәа ҳабжьалара ишаҿызгьы гәасҭеит.
Закурдиаевгьы, афельдфебель цәыхаагьы, ахырӷәӷәарҭагьы, амшынгьы, адәгьы, абнагьы – зегьы-зегьы абри адгьыл аҿы акәын иахьыҟаз, сара егьи адунеи ашәхымс сызшьапык ыласыргылахьан…

* * *
Дахьаанагаз, дызлааз ҳәа ҳамбаӡакәа, ажәҩан даалшәазшәа даакылсит ашьхаруа арԥыск – иоура-иҭбаарала наӡаа-ааӡак, иԥшра-исахьала абри  иныс уҳәаратәы.
Абырг данааидгыла, Закурдиаев ила-иҿы ааихаччеит. Дара акы еибырҳәон аԥсцәа ахьышьҭаз адәҳәыԥш ахь инаԥшны, нас уахь дцеит.
– Иугәалашәома, Озермес ҳәа зыӡбахә уасҳәаз иоуп. Абанҭ аԥсхыхра иаҿу дырзааит, рыԥсымҭазы «Ауаз ашәа» рзиҳәарц.
Шьыбжьхьа анаҳфа ашьҭахь, арантәи сцарц иақәскит, аха акапитан  аԥсраҩынҵәаразгьы иумит, «ухала усзышьҭуам, уаҵәы уахь аокруг ахь аӡәы дцараны дыҟоуп, уиццап» – иҳәеит. Имасымкит, иахьагьы уаҵәгьы еиҩыргозеи?!
Зхы-зҵыхәа ыҟамыз ҭоурых шәҟәы бжатак збан, саԥхьо ацәардӷәы сықәиеит. Цас иауазшәа  абри ашәҟә бжатаҿгьы иаацәырҵит схьаақәа зырҿыхашаз.
Бжьынтә ԥҳәыс даазгахьаз Иван Грозни иҭаацәаратә хҭысқәа рҿы снанагеит. Уи аурыс ҳәсақәа игәы анрыхшәа ачерқьес ԥҳәызба ԥшӡа Гәашьанаи – ашьҭахь Мариа  Ҭемриук-иԥҳа ҳәа еицырдыруа иҟалаз, дизааргеит. Ҳәарас иаҭахыузеи, Иван Грозни (алеишәацәгьа) ачерқьес ԥҳәызба қәыԥш лыԥшреи лсахьеи рымацара ракәӡам дхызхыз. Гәашьанаи инапы данакуаз, ибла иаахгылон адыгақәеи аҟабардақәеи рхаҭарнакцәа – ауаа нагақәа, Ҟрымтәи ахани аҭырқәцәеи ҳарцәыхьча ҳәа изааиқәахьаз. Урҭ дахьырхаҵгылаз инаҭаз рацәоуп; иаҳра иацлеит, инапаҿы иҟалеит адыгақәеи ачерқьесцәеи рыдгьылқәа, уигьы азмырхакәа есышықәса аҳаза ду рымихуан, уи анаҩсангьы ҩажәанызқьҩык ашьхаруаа аибашьцәа аурыс ир рҿы аррамҵзура иахысуан…
Сгәы сзақәымкызт, наҟ иқәсҵеит, изҭахыда аҭоурых аӡыхәашь аҭалара. Адыгақәа рбырг-ҟәышцәа аҳәынҭқар Павел Актәи иҟынгьы инеихьан, инапаҵаҟахьы идикыларц азы, аха уи аҳәынҭқар ԥынҵахашәшәала Ҭырқәтәылеи иареи реизыҟазаашьа иаԥырхагахар ҳәа дшәан, мап рцәикит.
Раԥхьаҵәҟьа исзеилкаауамызт аҭырқәцәеи ҳареи иҳабжьаз аизыҟазаашьақәа зеиԥшраҵәҟьаз, ашьҭахь ауп схаҿы иааиуа ианалагаз, – Османтәылантәи иаауаз аемисарцәа, амулацәа, ахәаџьацәа рыбз иқәыз ажәа хаа ашьхаруа жәлар ықәганы ргара акәын изызкыз. Рыцҳарас иҟалаз урҭ рполитика иадгылаз, ихнахыз, иацныҟәаз рацәаҩхеит.
Урҭ ирҟаҭәаз агаӡақәа абџьар кны аурысқәа ирықәлон, иршьуан, идырҳәуан. Убасҵәҟьа рзыруан рхымҩаԥгашьа згәамԥхакәа ирҿагылоз дара ртәқәагьы.
Аԥенџьыр аҟынтәи избарҭан амра аҭашәара ишаҿыз. Схы сзымдыруа аҟынӡа арыжәтә зжәындаз сгәахәит. Уаххьа анаҳфоз ус иагьыҟасҵеит. Аҵх агәазы сааԥшит. Сеиҭацәарц салаган, аха зуапа зҽылаҳәаны адашьмаҿы ишьҭаз, Закурдиаев ихәда абжьы самыхәошәа анызба, адәахьы сдәылҵит, аҟарул агәашә  сзааиртын:
– Хара шәымцан, шәхацкы! Машәыр шәыхьыр ҟалоит! – иҳәеит.
Мзаҭәымҭан. Иара амзагьы шашаӡа ажәҩан агәы икыдын. Амшын ацәқәырԥақәеи абӷанҷи «еихәмаруан», ахьыр-хьырҳәа еихәлаччон. Инахараны иӡхгылаз аӷбақәа руак ыҟаӡамызт, схы дааҭашәеит зҽы ахәда знапы акәыршаны амшын ихылаз ашьхаруа ҷкәын. «Аҽы акәу, аԥшәма иакәу раԥхьа иӡааҟәрылаз? – схәыцуан.
Амза амшынгәы ихнаҵоз ашәахәа мҩахәасҭаҵас акәын ишалдаз, сынхылан сцандаз угәахәрын уахьахәаԥшуаз. Аха, уахь ишшәарҭаз дырны сышьҭахьҟа саагьежьит. Уажәазы сахьцалакгьы сзеиԥшын, ицатәуп ахьырҳәоз сцон, гәаныла сышнеиуаз акәымкәа, абар, издыруаз амҩахәасҭа збеит. Саныланы сышнеиуа, сҿаԥхьа иаацәырҵит ачықьра еилачыра-еиқәаҵәақәа. Урҭ рышьҭахьҟа бжьы-ҭаала аӡәы ашәак иҳәон. Иҩашьомызт гәаҟашәан. Амахәқәа снарыха-аарыхан сынцәыҵԥшит. Сылаԥш наиқәшәеит аҵла зҽадҵаны игылаз хаҵак, дҩашьомызт дышчерқьесыз. Сара сцәырҵаанӡа, иара ахьышәҭҳәа сгәеиҭеит. Сышьҭахьҟа сгьежьып сгәахәын,  сшьапаҿы акы сахҟьашеит, схы ларҟәны игәасҭазар – дышьҭан аԥсыхьшәашәа, сцәа сааҭӡыӡааит. «Ари агәаҟ аԥсцәаҳа дааины данааидгыла иҽиҵәахырц  ачықь давалазар ҟалап» ҳәа гаӡа-хәыцракгьы аасхҭашәеит.
«Ара дахьышьҭоу асолдаҭцәа-аԥсыжцәа дрымбакәа даанхар дыгәнаҳауп» аасҳәан снапы данҵаны даашьҭысхит, рацәакгьы дхьанҭаӡамызт, дсыманы адәҳәыԥш аҿы дназган, егьырҭ иҩызцәа аԥсцәа днарывасҵеит. Абарҭ сызлаԥшқәаз убри аҟара сгәы дырԥшааит, илеимаҭәаны аҵәыуара салагеит. Нас изулакгьы уи аԥсцәа рҭыԥ ааныжьны наҟ саԥырҵит. Сеиханы сҭыԥ ахь сдәықәлеит, аха сышьҭахьҟа шьапышьҭыбжьқәак саҳауа салагеит, сшәаны санхьаԥш, уажәраанӡа аԥсцәа ирхагыланы ауаз зҳәоз ахаҵа дсышьҭаланы даауан. Скылкаангьы дсыхәаԥшуан. «Мшәан, ари иахьа Закурдиаев дзацәажәоз ашьхаруа ҷкәын иакәӡами? Ааи, иара иоуп!» – сҳәеит, нас, – Озермес уоума? – сыбжьы наиқәсыргеит.
Иара ашьшьыҳәа иҿааихан, дысзааигәаӡаны даасыдгылеит. Иаасыкәыршаны иааҟаз  шынеибакәыз: амза ашәахәақәа, адәҳәыԥш аҟны ишьҭаз аԥсцәа, ацәқәырԥақәа рқәыԥсычҳара, шьҭыбжьыда иниаҟьаз уахынлатәи ахьычԥаԥыр, икәымжәы маҭәа дҭаҟаца сҿаԥхьа игылоу ачерқьес – абарҭқәа зегьы-зегьы ԥхыӡ избозшәа акәын сшыҟаз. Сҿаԥхьа игылаз Џьегәаҟәа (жәлар рашәаҳәаҩ) аурыс бызшәа цәгьамкәа ишидыруаз аасгәалашәан:
– Закурдиаев сҩыза бзиа иоуп, ҳагьеиуацәоуп – ҳәагьы нацысҵеит. Нас: – уара уакәызма аԥсцәа ирхаԥхьоз? – снаиазҵааит.
Озермес анбанқәа еилырфаҷа аурыс бызшәа цқьала «ааи, сара соуп!» ҳәа аҭак сиҭеит. Раԥхьа уи дрыҳәон: «…Шәгыл! Шәаала, ҳцап аибашьра ахьыҟам!» ҳәа реиҳәон. Аха, дара, уи игәра ргомызт; «…уаҳа аԥсҭазаара ҳәа џьаргьы акгьыҟаӡам, зегьы-зегьы аибашьра иахәлабгахьеит, ҳара ҳтәы ҳәа уажәшьҭа акгьыҟаӡам, аԥсра хьшәашәа ада!..» рҳәон даргьы. Ианырмуӡа ауаз рзиҳәон иара…
Иџьоушьаша абри  ҳаицәажәашьагьы аԥхыӡ саланы избозшәа сгәы иснаҭон. Иара сызиазҵааз  аҭак ансеиҳәа ашьҭахь, сҿаҳахазшәа ҳамҭакы ус сихәаԥшуан. Амала, уажәы изласгәалашәо ала, «Изакәытә ашәази ирзуҳәоз?» ҳәа сиазҵааит. Иаргьы «ан лыҷкәын наӡаӡа ҳәа иалҳәоит, иара дыццакуеит, дымцар иуам… абас иҟоуп» иҳәеит.
– Убрахь, аибашьра ахьыҟам акәу дахьыццакуа?
– Ааи!
– Иабыкәу уи, аибашьра ахьыҟам?
– Убрахь!.. – иҳәеит иахьыкәу еилкаамкәа.
– Нас, уара угәра зырымгозеи?
– Сыгәра зырымгаз… урҭ уаҳа рыԥсы  адунеи иқәӡам, ирхыҵны ицахьеит. – Ииҳәаз џьашьо сышихәаԥшуаз, – Саргьы зҵаарак усҭар ҟалома? – иҳәеит Озермес. – Убраҟа адәҳәыԥш акәакь аҿы ишьҭаз аԥсы адәагәҭахь днаганы аҵәыуара узалагазеи? Иԥсы анҭаз дудыруазма?
«Мап!» ҳәа аанарго схы аасырҵысит.
– Уара ухаҭала гәырҩа умоума? – деиҭасазҵааит.
– Сара, сароу… сара урҭ рыцҳасшьоит!
– А-а-а, уеилыскаауеит! Ҳара ҳажәлар рҿгьы, ус иҟоуп, фырхаҵарыла иҭахаз, драӷажәлазаргьы, лаӷырӡыла дырҵәыуоит.
Сара сажәақәа рҵакы иара даҽакала еиликааит. Убри аҟынтәи:
– Мап, уи азы акәӡам! – сҳәеит, – сара схаҭагьы сыԥсы ари адунеи иқәӡам! – Исҳәаз даназхәыц ашьҭахь ус сеиҳәеит:
– Уаргьы аԥсра уеилаҳауама?
– Ааи! – сҳәан, схысга нацәа саргәҵысҭа инадкыланы инаисырбеит. Иибаз изымбатәбараханы дсыхәаԥшуан. Сара усҟан исыздырӡомызт ашьхаруаа рҟны амалаҽшьра рҵас ишаламыз. Уи моу зҽызшьуа аӡәы дҟалаӡаргьы иқәыӡбон акәымзар, дрыцҳашьаны алаӷырӡ иқәырҭәаӡомызт. Амалаҽшьра игәнаҳароуп ҳәа ирыԥхьаӡон. Аҽшьра – ҽшьра ианадымха уи згәы иҭазкуаз, аԥсцәаҳа ихаҭа дааины дигаратәы ихы ҭаиргылар акәын.
– Сара аурыс ҩыза бзиа дсымоуп, Алиа ихьӡуп! Шәара шәтәала – Илиа, – иҳәеит Озермес. – Уи, ашьхаруаа рабашьра мап ацәкны, ҳара ҳашҟа диасит. Ҳара ҳҿы дыҟоуп, дынхоит, дынҵуеит, ҳҭахык иеиԥш ҳаизыҟоуп. Иуҭахызар, уи иахь узгарц сылшоит!
Схагәҭа жьаҳәала иасуазшәы акәын сыхшыбаҩ «ахьеибафоз» абжьы шсаҳауаз. Аха, нас сааимшәахын «абри абыржәы исеиҳәаз, уажәраанӡа схахьы иааганы сышԥазымхәыццыз!» сҳәон сгәанала.
– Озермес, иҟоу удыруама, исоуҳәаз сақәшаҳаҭуп! – сҳәеит иаразнак. – Сга, суццоит!
Убра амшын аԥаҩ аҿы ишьҭоу ахаҳә ду аҿы сизыԥшызарц насаҳәаны, адырҩагьых дцеит уажәраанӡа ауаз ззиҳәоз аԥсцәа рахь. «Бзеила» ҳәа реиҳәозар акәхарын. Саргьы амшын ахықә ахь снаскьан, ашыцламшә зқәиааны ишьҭаз ахаҳә ду снадиаалан хәыцрак сынҭанагалеит. «Ари сызлоу аԥхыӡ уажәшьҭа ихыркәшахап, саргьы Закурдиаев ихәламшәы иҭыҩуа аӷызбжьы ацәа салнахуазар акәхап» ҳәа схәыцуан. Сахьынаԥшуаз амза ашәахәақәа амшын агәы хкы рацәала ихыхәмарлон.
Ахьҭагьы сакит. Иабыкәу мшәан, сахьцо?.. Зегь акакәӡами сара сзы! – схы сеихсыргьы, сахьымаара сцаргьы? Сааизар аахыс, шышкамск иаҟароу иадамзаргьы хәарҭарас  исылоузеи? – схы сазҵаауан, – ишԥазури, ус иҟоуп – ауаҩытәыҩса ицәаҩа-ҟазшьа – аԥсыҽра илагәышьоуп.
Ашьыжь сшыҟам ибар, Закурдиаев аҳәҳәара-аҟаара дшалагашазгьы аасгәалашәеит, икәша-мыкәша иҟоу зегьы ршьапы ишықәиргылозгьы сназхәыцит. Убри аҟынтә игәы сырҭынчырц шәҟәы бӷьыцк изызҩып, ҳәа иақәыскын, аха уигьы аҭахымызшәа збеит. Иаҳагьы иеиӷьуп хабарда дыбжьаӡит ҳәа срыԥхьаӡар, усҟан быҷкәын дҭахеит ҳәа сангьы ашәҟәы еиқәаҵәа  еицарса лоуӡомызт.
Иашангьы, исхызгақәаз рышьҭахь, абрахь Сибраҟа санахырга, сан исзылҩыз лысалам шәҟәы аҿы илыҩуан «сыԥсит ҳәа агәра шылымгоз…
…Озермес дшааизгьы сызгәамҭаӡеит. Адгьыл дааҵыҵызшәа саԥхьа дгылан, саргьы иара ишҟа шьаҿақәак ныҟасҵеит, убри аамҭазы ахызаҵә аршәаа иасны схылԥа схаӡамызшәа иаасхнакәыцәааит, ааигәаӡа аҵықьҳәагьы ахысбжьы геит. Озермес саамҵԥаан ахаҳә снаваижьын, черқьес бызшәала даҵаҳәҳәаны ибжьы иргеит.
Архәҭа ахьыҟаз аганахь ала аҟарулцәа еиқәҿырҭит, адырҩагьых аҟәҟәаҳәа ахысбжьқәа геит. Нас иааҭынчрахеит. Озермес схылԥа аашьҭихын инасиркит.
– Уара амза алара уҽаҭаны угылан, уи азоуп рылаԥш узыҵашәаз, – иҳәеит.
– Иҳаихсуадаз?
– Дабрагьуп! Иаб иашьа абни адәҳәыԥш аҿы аԥсхыхра даҿуп.
– Аказы сышуазҵаашаз схамшҭи, уҽы умгаӡои? Мамзаргьы уҩыза бзиа Закурдиаев бзиала ҳәа иаумҳәаӡои?
– Мап!
– Ус акәзар, ҳдәықәҵа!
Аԥхьа амшын аԥшаҳәа ҳаваланы дгьылбжьахак ҳақәланы ҳцон, нас амшын, иаҳа-иаҳа ҳашьҭахьҟа иааныжьны ҩада, ашьхара ҳҽадаҳхалон, зны аиҩхаахьы ҳалбаауа, арҩаш ҳарны, акыӡӷра ҳаҿало ҳцон, амшын арӷьарахь инхон, амза хланҵы иҭалон. Ҳныҟәашәа џьара акы иаагмырхаӡакәан ҳцон. Макьанагьы сызлаз ԥхыӡын сара сзы. Амҩан ҳазлацәажәоз акгьы сгәалашәом. Ҩбаҟа сааҭ раҟара ҳныҟәахьан, Озермес, ҳшеицыз абыржәы игәалашәазшәа.
– Аҩны шәышԥаҟоу? – иҳәеит.
– Иҭабуп, хар ҳамаӡам! – сҳәеит саргьы.
– Ушьҭахьҟа, уҭаацәара рҿы иманшәаланы иҟоума?
– Сан лхала лоуп исымоу, уигьы дахьыҟоу арантәи даараӡа ихароуп, – сҳәеит. Аҭакс:
– Аллаҳ агәабзеира лиҭааит. Уара иухьӡузеи?
Сыхьыӡ иасҳәеит. Ҳамҭак ашьҭахь:
– Иақәыб, уара ишԥауҭахыу, сара усысасуоу, мамзаргьы ацуҭа-уаа урыланхарц уҭахыу?
«Иақәыб» – ари акәхоит уажәшьҭарнахыс сыхьыӡ ҿыц аасгәахәит. Сара сыбналаны ашьхаруаа рахь сцаны сышрыланхаша ҳәа акгьы сазымхәыцӡацызт, аҟынтәи исҳәо сҿамшәо саақәхеит.
Озермес сицны сахьцоз, сара сыбналаны ашаԥсыӷцәа рахь сцандаз ҳәа акәӡамызт, исҭахыҵәҟьаз схы сацәыбналарц акәын. Ари ашьхаруа ҷкәын исиҭаз азҵаара уажәы акәымзаргьы уашьҭан аҭак аҟаҵара шсықәшәоз уажәшьҭа избон, аҟынтәи, исҳәоз цқьа агәра ганы сшыҟамызгьы:
– Шәара шәҿы саагылоит! – сҳәеит.
– Ҳаи, аферым! – исҳәаз шаҟа игәы иахәаз изымҵәахуа ҿааиҭит.
– Аҵх лашьцара ҳҽалакны, ҳҽыхәжәаны ҳабацои, ҳабаццакуеи? – сиазҵааит.
– Ҳҳаблаҿы аӡәы аԥсхыхра даҿуп, иԥсы сахьӡароуп, исзыԥшуп, – иҳәеит.
Абарҭ ацәаҳәақәа ирыԥхьо аҽԥныҳәа сиҭаргьы ауеит, ахаан сзымбацыз Озермес, абас иаармариаӡаны сыгәра ахьигаз азы. Аха, сара, иззымдыруа ишәзеиҭасҳәоит, ашьхаруаа зегьы ауаҩы игәра агара цәаҩас ишрымоу. Уи зыхҟьогьы, сгәанала, дара амцхә иахьуаақьиацәоу акәзаргьы ҟалап. Иҟалап сиашамзаргьы, аха ауаатәыҩса рыбжьара иҟоу агәреибамгара, ацивилизациа иахылҿиааз акы акәушәа збоит. Ааи, уи адагьы ҿыҵга амамкәа иауҟахыу… Анкьатәи аамҭақәа рзы, ирҳәоит вологдаа рҿы аҩнқәа рыҩнашәқәа адыркӡомызт ҳәа. Сан исзеиҭалҳәон, амҩа хара иқәу амҩасҩы, ҵхыбжьонзаргьы, џьара аӡәы иахь дымҩахыҵыр, дызҭааз аԥшәма дизҵааӡомызт «уабантәиаауеи, узусҭада» ҳәа. Иазҵаарахь диасаанӡа уаххьа иҿаиҵон, ичаи ршыга «асомовар» наизықәыргыланы нас акәын иҭҵаара даналагоз. Ара Ангара аҟны акәзар, уаҟатәи хазуп; ашәқәеи аԥенџьырқәеи ыҵаршьыхаа иаркуп уахгьы-ҽынгьы. Абааш иаҩызоуп, ҩналашьа рымаӡам.
Мҩасҩык дымҩахыҵыргьы, рышә длылаԥс дымцозар, изаадыртӡом. Ус ахьыҟарҵо зыхҟьогьы амзыз хазуп – арахь дымҩахыҵыр алшоит абахҭа аҟынтәи ирцәыбналаз ауаҩы  – цәгьамзар бзиа ҟазымҵац, иагьыҟазымҵо.
Сара усҟан Озермес иеиԥш иҟаз ауаҩы сицныҟәартә еиԥш сахьиниаз азы сразҟы сыцныҟәеит ҳәа сгәы иаанагоит. Мамзар, схала сдәықәлазҭгьы, ачерқьесцәа рахь сцоит ҳәа, хымԥада амҩан, ахызаҵә схы иҭадыртәон. Уаҩы симбаӡакәангьы слыбжьахәаша сыӡуан,  алашәагагьы ҿаҵахәыс сроураны сыҟан, аха…
Аҵых ашарахь ахы архахьан, сымҩанызаҩ Озермес ибла гәыӷра-иаҵәақәа еилсыргартә еиԥш аамҭа неихьан. Амҩа ҳақәын.
– Уара уаб Ҭырқәтәылаҟа данцоз уара узицымцазеи? – сиазҵааит.
– Сара саб убас сеиҳәеит: ауаҩы иԥсҭазаара амрагылареи амраҭашәареи ирыбжьоуп. Ашаԥсыӷцәа аӡәырҩы амра иахьӡарц ицеит, сара сыԥсҭазаара ахы ахьхоу амраҭашәарахь ауп. Уара уқәыԥшуп, уахь угара ашьыжьтәи амра агылаха амҭара иаҩызоуп.
Анаҩс саб еиҭа ус сеиҳәеит, – дцәажәон Озермес, – сара ақәра ду нысҵит, акыргьы збақәахьеит, акырқәагьы сырхаанхахьеит, сразҟы сахьнанагалакгьы сыԥсадгьыл анышәнап сыцзаауеит. Уара макьана уахьымӡаӡац ушьапы уқәгыланы удац-ԥашә аҳара, абрантәи удгьыл ааныжьны уқәҵны уанца  удгьыл агәыбларагьы уцәыӡуеит. Даҽакгьы сеиҳәеит саб: абрантәи ҳҩыџьагьы ҳақәҵны ҳцар, нас ирзызҳәода ахәра ашәа, ашәа иалаҵаны еиҭазҳәода ажәлар руаз ажәа, ажәала рхьаа хызҩауада, ауаа ирзеиҭазҳәода ҳара ҳҭоурых, иираны иҟоу? Саб ажәала сибжьаӡомызт, сиааӡон иара ихатә ҿырԥшала, аха данцоз бзиала ҳәа саҳәо ус сеиҳәеит: абжьы бзиа аллаҳ иҳамҭоуп, уи аганахь ала аҟармаҵысгьы, абнацә ма аҽбзиа излареиӷьу егьыҟам  аџьеигәаҟәагьы убас ауп егьырҭ ауааԥсыра дреиҳаушәа ихы имԥхьаӡалароуп, уи усс имоу даҽаӡәы ихьаа ихатә хьаак еиԥш иадкыланы, ашәала уи ихьаа ахҽра – абри ауп аџьеигәаҟәа ҳазшаз напынҵас ииҭаз. Ахаангьы ашәа рзумҳәалан хаҭала иумбаз аԥшӡареи, ӡбахәыла иуаҳаз аӡәы ифырхаҵареи. Уара убжьы абгыӡ абжьы иеиԥшхарц уҭахымзар ашәа рзумҳәан ашьауреи ауаҩшьреи…

* * *
Аамҭала сгәалашәарақәа знысҵоз стетрад, зымҩа иаансыжьыр акәхеит. Сцеит Енисеискҟа издыруаз аӡә иахь. Уи исҭахқәаз адокументқәа рыла сеиқәиршәарц исеиҳәахьан. Аиашазы, сахьнеиз, сыззнеиз азы мап сцәимкит. Сдокументқәа зыхьӡала иҟаиҵашаз рыԥшаара далагеит. Ма  сҭуџьарзар, мамзаргьы саамсҭазар акәын. Аҵыхәтәантәи иаҳа иснаалон, избанзар аҭуџьарра сара исылҵуамызт, амҩан исыҵырхыр ауан. Зыҟны снеиз иара убас сзыԥхьашаз ашәҟәқәагьы сиҭеит. Амала «Отечественные записки» ианыз Ф. Достоевски ироман санаԥхьалак шьҭахьҟа, изсырхынҳәырц дсыҳәеит, аха уи сара исымгаӡеит, избанзар Достоевски иҩымҭақәа санрыԥхьалак аҵәуара сакуеит. Иҭабуп ҳәа иасҳәоит уи «Аԥсцәа рыҩны» аҟынтәи анҵамҭа аҿы ачерқьесцәа рзы ажәа ҟәандақәа ахьиҳәаз азы. Сара Енисеиск ақалақь агә-цәа сзахакӡом, избанзар, араҟа ҵмыҳәҳәаррас иҟоу зегьы ыҟоуп, ауаа, арахә реиԥш икны ирҭиуеит, аиҳаракгьы ахьыԥшааҩцәа, аԥара андырҳалак, рԥара аҟьара иалагоит, ҩыжәрахоит, еиқәԥарахоит,  еисрахоит – хәымгарас иумбара иҟоузеи.
Зыҟны сыҟазгьы игәы ҭынчӡамызт, сахьтәашаз насирбан, ижакьа еиԥхьашьшьаауа иуада ахашәара-аҵышәара длеиҩеиуан. Нас амаҵуҩ-ԥҳәыс ибжьы лықәиргеит ҳасас ачаи изыршы ҳәа. Уи ачаи ахьынӡалыршуаз исзеиҭеиҳәеит Петербург ауаа рҭакра ишалагаз, зықьҩылагьы ишҭаркуа.
– Адырҩагьых аҳәынҭқар ишьра рҽазыҟарҵон, – иҳәеит уи. – Ари уара ушԥахәаԥшуеи? – дсазҵааит иара. Сара иахысҳәаара сыздыруамызт. Зны Каракозов уаҩҵас дахьзымхысыз азы сгәы ԥжәаны сыҟан. Мшәан, Анцәа дыҟазар, ауаа  зыргәаҟуа, акгьы зхараӡам, нызмырхо, ацәгьаԥсышьа рызҭо ихаҭа дзахьимырхәуазеи, иқәшәараны иҟоу ахызаҵә зирбыруазеи, ажәлар рҳақ ыҟазар изымгар акәӡами?! Абас еиԥш иҟоу азҵаарақәа сыхҭакны срыман, рҭак ахьсзыҟамҵоз азы сҳәыԥы-ӡыԥуан, нас сгәы аасыԥсахшәа ҟасҵан:
– Уара, уара узхысрызу?.. – сҳәеит.
– Ус акәзааит, аха хаҭала уара ушԥахәаԥшуеи? – даҟәыҵуамызт изҵаара.
– Аӡәы иеихсрала, ухгьы даҽаӡәгьы узеиқәырхом.
– Излазбо ала, уара уи ахҭыс уақәыӡбаӡом?!
– Мап, сақәыӡбӡом!.. – сҳәеит. 
Аҩны санааи, санҵамҭақәа сеиҭарыхәаԥшуа салагеит. Абар, ассир ахьызбаз, џьарамзар-џьаргьы, сҩымҭақәа рҿы ажәа, «ачерқьес» ахьынтәаауа, хылҵшьҭрала изҵанакуа уҳәа салацәажәаӡом.
Ари азҵаара, хымԥада, ицәыргамзар ҟалаӡом.
Ачерқьесқәа ирхыу-ирҵыхәоу иазкны  еиуеиԥшым аҳәамҭақәагьы ыҟоуп. Ирҳәоит ачерқьесцәа зхылҵыз ҩыџьа аишьцәа Чери Қьеси зыхьӡыз, ыҟан ҳәа. Даҽа гәаанагарак ала ажәа «ачерқьес» аӡиас Черек аҟынтәи иаауеит рҳәоит. Убри аӡиас ахықә аҟны ауп аҭаҭарцәа рыр еилаҟәыбаса ачерқьесцәа иахьықәырҵаз. Иҟоуп даҽа ҳәамҭакгьы уажәраанӡа иаҳҳәақәахьоу рахь иҟаӡам – ачерқьес ахьӡ аауеит ауар бызшәа  саркиас аҟынтәи. Уи иаанаго ахыхҵәаҩы ҳәа ауп. Аԥшьбатәи агәаанагара атәы ҳҳәозар уаҟа ирҳәо ала адыгақәа ажәытәӡатәи рабшьҭра  керектаа роуп.

* * *
Озермеси сареи амҩа ҳахьынӡеицықәыз, сзеигәырӷьоз сыԥсы ҭаны сахьеиқәхаз акәын. Аҳауа салачон сгәазхара, аԥсабара аԥшӡара сыбла хнакуан, сылаԥш сзаҟәыгомызт, ашьхадгьыл ацәаҩақәа џьасшьон. Изакәызаалак хьанҭарак сылаӡамкәа сласкәантраӡа, аџьмаҿыс еиԥш снықәԥала-аақәԥало акәын сышцоз. Аха, арсҟак ҳахьылбаауаз, ҳахьхалоз азы акәхап, сшьаргәыҵақәа сыхьуан умҳәозар, амала ашәарах шьамхы зҵаз сҩыза џьеи исырбарын.
Адырҩаҽны амра ашьыбжьышьҭахьрахь илхыҵхьан еиԥш, Озермес симаны чмазаҩык дахьыҟаз ҩнаҭак ахь дымҩахыҵит. Ачымазаҩ-гәаҟ Алҵыкә ихьӡын. Уи аҩнаҭахьы ҳнеиаанӡа уахьынтәи ашәаҳәабжь ааҩуан. Ашьҭахь, сара излеилыскааз ала, ашаԥсыӷқәа убас еиԥш ҵасс ирымазаарын, ачымазаҩ дахьроуаз аҩнаҭахьы, агәылацәа хацәала-ҳәсала, арԥарцәа, аҭыԥҳацәа еиманы  инеиуан, ашәа рҳәон, икәашон, алаф еибырҳәон. Убри алагьы ачымазаҩ ихьаа мчыдатәны ихадыршҭуан, ихырҽуан. Ахәра ӷәӷәа зауаз, раԥхьатәи аҵых азы дыцәар руӡомызт. Ашәхымс аҿы ацәеиха шьҭарҵон, иааҩналоз зегьы рыцыԥхьаӡа убри акырынтә иасуан. Уи иаанагоз ажьира анцәахәы Ҭлеԥшьа ицхыраарала ахәра змаз ихәра иамаз амца-шоура артәара акәын.
Ус ега ҟарҵазаргьы, Алҵыкә ихьаа рзыртәомызт. Ианамыхәаӡа акәзаап Озермес иахь адырра аныҟарҵа. Ма уи шәаҳәарала ачымазаҩ ихьаа маҷк иадамзаргьы  ишԥахымҽри ҳәа азырыӡбеит.
Озермес дшааз иаразнак ала ацуҭа зегьы еигәныҩны ираҳаит. Хацәала, ҳәсала, аҩнаҭақәа ҳахьрывсуаз, иҳаигәырӷьаны аԥсшәа ҳарҳәон.
Озермес иаара арсҟак ргәы изаахәоз, маӡас иаҵаз нас-нас ауп цқьа ианеилыскааз. Ашьхаруаа рҿы жәлар рашәаҳәаҩ ҳәа изышьҭаз, даараӡа ҳаҭыр иқәырҵон, уи «аԥсы диргылоит» ҳәа акәын ишизырҳәоз. Ажәлар рашәаҳәаҩ иқәырҵоз аҳаҭыри-апатуи даҽакы иеиԥшмызт, избанзар уи анцәа иҳәамҭак диҩызаны даӡәыкны дыҟан, ишакәым ала аӡә дихцәажәар, ма дилакьысыр ҟаломызт. Иаргьы инакәзаалакгьы, иарбанзаалак азы ауаҩы иқәыӡбара, иахьырхәра азин имамызт. Иашәақәа ззикуаз, изхиҳәаауаз аҭоурыхтә хҭысқәеи ауаа рфырхаҵарақәеи ракәын. Ари жәытә-натә аахыс шьҭреимдарала абиԥарала иаауаз ҵас-қьабзын. Ишырҳәо еиԥш, ҿык иҭыҵуан, шәҿык ирҭалон. Ари аҵас аҵара змамыз ажәлар рзы аҵак дуӡӡа аман.
Сара сахьашьцыламыз ацуҭаҿы, сзышьцыламыз ауаа рҟны смыцхәызшәа схы збон. Иҟамлои, иаҳҳәап: «ҳаӷа иаҳзааишьҭыз чарҳәаҩуп!» ҳәа сзырҳәаргьы. Нас ишԥаҟасҵои? Озермес сиҳәеит сызусҭоу, хықәкыс ишьҭысхыз еилырганы исызреиҳәарц. Исҳәаз анырзеиҭеиҳәа, ишызбоз рлакҭақәа ааччеит, саргьы сыԥсы ааивызгеит. Акы сазҵаақәарцгьы иақәыскқәан, аха уи уашьҭан иазаансыжьит.
Озермеси сареи ҳрыманы агәаҟра иаҿыз ачымазаҩ ишҟа ҳнаргеит. Ҳшыныҩналаз еиԥшҵәҟьа ачымазаҩ сылаԥш дныҵызгеит. Иҩашьомызт қәра дук шимамыз, ашьауардын аԥынҵа еиԥш иԥынҵа еиқәырхәа иавԥшуаз иблақәа ахаара ирхыз рцәыӡхьан, иӡамҩақәагьы ҭашәашәахьан, ицәа-ижьы каԥсахьан, ибаҩқәа иҭынханы акәын дшыҟаз. Уи милаҭла ачерқьесқәа дышреиуамыз сшынаиҿаԥшызҵәҟьа игәасҭеит. Аиҳаракгьы аарлаҳәа иблақәа аахтшәа данаасҿаԥшы.
– Уара уабатәиу, узусҭада? Иухьӡузеи? – сҳәан, урысбызшәала иазҵаара згәаӷьит. Ишызбоз иқьышәқәа ԥышәырччара-хаарак нарҿықәлан, ишьадахахьаз иӡамҩа-ҭаҳақәа шәаԥшь-ԥсадак нарҿықәлан, ицаҳә-цаҳәо ашоура змаз инапы ааиҵыхны иаасиркын:
– Абра, саԥхьа утәа! – иҳәеит. Излеиҳәаз ала ихьӡын Стефан, ижәлан Высоцки.
– Уара, сара Анцәа усзааишьҭит, – иҳәеит иԥси-иԥси еивҵахо. – Арҭ еикәшаны ихагылаз рахь сынхьаирԥшын, – арҭ даараӡа ирҭахгәышьоуп сыԥсы еиқәырханы аԥсҭазаара саздырхынҳәырц, аха… сара занааҭла сҳақьымуп, издыруеит уажәшьҭа хәарҭа шсымам. Макьана аамҭа маҷк ҳаманаҵы, уи рацәак аанымхеит, иузеиҭасҳәоит, уасиаҭк еиԥшны, исхыу-исҵыхәоу. Амала аказын суҳәоит, сыԥсаҭа џьанаҭ инеип ҳәа угәыӷуазар, зеиԥшҟамло егьыҟам, мышкызны Варшава унанагозар, Краков игылоу Василевски иҩны ҳәа изышьҭоу,  уи Коперник ибаҟа аҿаԥхьа ауп иахьыҟоу, убри аҩны аҿы инхоит сыԥҳәыси сыҷкәыни, иузыԥшааны уҟалозар, ирзеиҭаҳә сшубаз…
Уара избо Варшава умнеиӡац. Варшава қалақь дууп. Лазенкаҿы Ахан гылоуп, уи аҿаԥхьа иҟоу абаҳчараҿы амармалташь шкәакәа иалхыу астатуиақәа гылоуп, амра ангылои ианҭашәои аамҭазын еиуеиԥышм аԥштәқәа рыла еилаарцыруеит… Аԥшьа Иоан имш аҽны аҭыԥҳацәа аԥшцәа ирҭаауеит, Висла аӡиас ашәҭшьыҵәрақәа хырыԥсалоит… – абас дҭанагалан ацәажәара дшаҿыз даалҵын, – мшәан, иуасҳәақәо закәызеи, уи акәӡамызт иуасҳәарц исҭахыз?..
…Ҳара ҳзықәгәыӷуаз Напалеон III иакәын, аха Пруссиааи Бисмарки Урыстәылаҟны аконвенциа рнапы аҵарҩит, ҳвосстаниа рхәаҽырц… Ҳдемонстрациа алоуп ишалагаз… Астудентцәа Польшатәи абираҟқәа ркын: «Вольность! Нех жил Польска Виват!» ҳәа ҿырҭуан Астудентцәа реихсра иалагеит. Иршьыз, рыԥсыжраҿы ҩажәанызқьҩык ауааԥсыра еизеит. Адырҩаҽны еизаз ажәлар иреихсуан… – абри нахыс Стефан полиак бызшәала апатара  далагеит. Аха далҵит адырҩагьых. Снапы ахьикыз иааирӷәӷәан: – саҭамыз сара Урыстәыла бзиа избоит, аха бзиа изымбо Урыстәыла аимператор иоуп. Уара… уара ачерқьесцәа ҩызцәас иумазар – ушуаҩ бзиоу агәра згоит. Амала сызлауҳәо абри иушәу ар рымаҭәа наҟ иушәых! Сара исымоуп аимаа, аимсы, акәымжәы, акаба, ахылԥарч… санԥслак исыцҭашәымҵан, уара иумаз, иушәҵала! Мап, иҭабуп ҳәа соумҳәан… Ара иҟоуп, абар, сҩызцәа аполиакцәа. Аах, ижәдыруандаз аҳҭынра ашҭа анықәԥшра шаҟа сеилаҳауа… Уара уаԥхьахьоума Мицкевич иҩымҭа… – Высоцки адырҩагьых ихатәы бызшәахь дҭанагалеит, нас маҷ-маҷ ишьҭыбжьы ыҟаӡамкәа иааиқәтәеит. Озермес иԥхьарца аашьҭихын арҳәара далагеит, аха уи абжьы Стефан иаҳауамызт, иԥсҭазаара далҵит адырҩаҽны. Уи ашыӡ ихьуан.
Ашьхаруаа шәахь ари ауаҩы иаашьахазеи ҳәа сзазҵааз ирҳәеит ари ацуҭаҿы уи дааижьҭеи рацәак шымҵуаз. Уаанӡа Тҟәаԥс инхоз ашаԥсыӷқәа дрыдгыланы аурысқәа драбашьуан. Насгьы даҽакы исаҳаз: Польшатәи аџьажәлар рвосстаниа аҭауад Бариатински абџьар мцала ианихәаҽ, дыбналан дааит, аха араҟа дахьааизгьы, Кавказ аибашьра ианалага, уаҳа дыбнамлакәа даангылан ашьхаруаа дрыдгылеит.
Озермес сара дсазҵааит Алҵыкә (Стефан ус хьӡыс иман араҟа) «ари дқьырсиануп дышԥарҽеитәу?» ҳәа. Қьырсиан ҵасла даҳзеиҿкаар иԥсы раҳаҭны џьанаҭ ицоит ҳәагьы азгәеиҭеит уи.
Стефан Высоцки ирҽеиреи иԥсыжреи сара исықәшәеит. Ақьырсиан дин ишақәнагаз ала уи анышә дамаҳдеит, Озермес дсыцырхыраан, амҿтәы џьар еибыҭаны ихаҳаргылеит. Уи иуасиаҭ исеиҳәаз  сыдсмырхалеит, иҿы ишаирҳәаз еиԥш, иҭынхаз ицәамаҭәа сара исшәысҵеит, уаанӡа исшәыз ар рымаҭәа амца инақәыжьны изблит. Амала, аиаша сҳәоит, исшәысҵеит сҳәоит, аха атәым ԥхӡы фҩы ахьахыскаауаз ишыҵкьыҵкьысшьозгьы, сцәа иадшәаланы ирӡахызшәаҵәҟьа иснаалеит. Сҽеилаҳәаны санаадәылҵ Озермес ишигәаԥхаз мҩашьо ихы-иҿы ааихаччеит.

* * *
…Озермеси сареи аринахыстәи ҳамҩа иацаҳҵоит, аха сҩыза аԥыхьа еиԥш дыццакуамызт. Саргьы сгәазхара снаԥшы-ааԥшыртә еиԥш аҭагылазаашьа сыман. Ишырҳәо еиԥш, сызлымҳак ала сҩыза ицәажәарагьы сазыӡырҩуан. Уи дааҟәымҵӡакәан еиқәиԥхьаӡон араҟатәи ашьхақәа рҟны иамоу ашәарахи аԥсаатәи, исзеиҭеиҳәон дасу ҷыдала ирҟазшьаз. Ҳнаскьацыԥхьаӡа ақыҭақәа, ацуҭақәа, аҳаблақәа иаҳа-иаҳа ирацәахон. Ԥсеиҭакра ҳәа ҳахьымҩахыҵлакгьы гәык-ԥсыкала ҳрыдыркылон. Сара сызусҭоу, арахь дара рахь аара схала исгәарԥханы ишалсхыз анреиҳәалак сҩыза, даргьы «аферым» рҳәон.
Сара аҩыза ҳәа сызҿыз Озермес шаҟа сизааигәахоз аҟара, абри ауаҩ  сааишьҭымҵӡакәа дахьцалакгьы сицындаз сгәахәуан. Мыцхәы хыда-гәыда ацәажәара иламызт, ичҳара бзиан, аха игәамԥхоз рцәымӷра шилазгьы гәасҭахьан. Акы сзеиҭеиҳәарц ианақәикуаз, заанаҵы дсазҵаауан сизыӡрыҩырц сҭахыу-исҭахыму. Убас зны шьыжьык азы, ҳашцоз акәымкәа, абраҟатәи ҭыԥк аҿы иҟалаз хҭыск атәы сзеиҭеиҳәарц шиҭахыз сирдырит. Саргьы сақәшаҳаҭхеит.
– Ари ҟалеижьҭеи уамаӡакгьы ҵӡом, – ҭынч-ҭынч ацәажәара дналагеит, – Ҭырқәтәылантәи абрахь дааит анаиб (ахәаџьа) аллаҳ имчра абри ашьхараҿы ишьақәирӷәӷәарц азы. Данааи сасык дышрыдыркылац еиԥш дрыдыркылеит. Ицеит мышкы, ҩымш… нас анаиб ус рылеиҳәеит:
– Ҳаиҳа-зымчу асулҭан игәаԥхарала, амшын аҿықәан иқәынхо ашаԥсыӷқәа хыԥхьаӡарала шаҟаҩы ыҟоу еилырганы ишьақәыргылатәуп!
Урҭ рхыԥхьаӡара иаша еилкаахарц азы, иаҳҳәап, зқьы-зқьҩыла акәзаргьы, џьарак еизганы еиланырхатәуп! – иҳәеит уи.
Озермес иажәабжь снаԥыҩланы саргьы исҳәарц сҭахыуп уаанӡа игәасҭахьаз; ашьхаруаа рҿы, аурысқәа ҳҿы ишыҟоу еиԥш, еидҵәаҵәаланы акәмызт ишынхоз. Аӡәи-аӡәи такәы нарыбжьан, дасу илаҵарҭа, ибаҳча, ирахә ргыларҭа уҳәа рзы ихатә ҭыԥ иман. Убри азы акәхап изеицәыхарахазгьы. Еилацаланы рнырхара – убарҭ рынхашьа ҟазшьақәа рымхра акәын иаанагоз.
Аиҳабацәа цеит анаиб иахь, иацәажәарц, уи ииҳәаз дара ишырнымаало иарҳәарц. Цҳаражәҳәара ирышьҭыз акыр зықәрахь инеихьаз быргкгьы дрыцын.
Иахьнеиз, анаиб иқьаҳиацәа «абни абырг ихы хышәҵәа» ҳәа адҵа риҭеит, егьырҭ иаанхазгьы зынџьырла иҿашәҳәа» иҳәеит. Ари ажәабжь хлымӡаах ааҩит абырг иҩнаҭаҟынӡа, хҩык аԥацәа иман, ахьшәҭҳәа рыҽқәа ааркәадырын идәықәлеит, урҭ ирыцлеит даҽа ҩажәаҩык арԥарцәа, рҳабла аҟынтәи, «шәахьцо шәус шәарҭоуп, ҳаргьы ҳшәыццоит!» рҳәеит, аха аишьцәа иаҿаршәны мап ркит. «Шәаагыл, бжьаха-бжьымш ҳхабар анышәымба, нас шәҳашьҭал!» рҳәеит аишьцәа.
Арԥарцәа хынҳәит, аишьцәа ахьцоз, ицеит. Иахьнеиз анаиб имаз ахьчаҩцәа инармышьҭырц иалагеит, аха дара рҽырҭынчны, уи ажәақәак иаҳҳәарц ауп ҳзааз рҳәеит. Анаиб дҵааит: «Изусҭқәада?» ҳәа. Шаԥсыӷқәоуп ҳәа иарҳәеит. Анаиб азин риҭеит. Аишьцәа реиҳабы: «арахь иааҳашьҭыз ҳаиҳабацәа абаҟоу?» ҳәа диазҵааит.
Анаиб иҳәеит: «шәеиҳабацәа ҳаиҳа зымчу асулҭан иҳәатәы ацныҟәара мап ахьацәыркыз азы иахьырхәуп». Аишьцәа реиҳабы дҵааит: «Уара узусҭада?» «Сара асулҭан иарӷьажәҩа соуп!» иҳәеит.
Аишьцәа ргәыбжьанытә дцааит: «Дабаҟоу, дабанхои убри усулҭан?» Анаиб азаара изаазшәа деилашәеит: «Ишԥыкәу уара амӡанра ҳаиҳа зымчу Асулҭан Сҭампыл дшынхо шузымдыруа!» дрыҵаҳәҳәеит. «Нас, Сҭампылынтәи уааны араҟа аԥшәмара знукылозеи?» иҳәеит реиҵбы. «Аллаҳ дхазҵо зегьы асулҭан иҳәатәы иацныҟәароуп!» иҳәеит днақәымчны. «Уара араҟа усасуп, ианбыкәыз асас дҩагыланы аԥшәма даниҿагылахьаз. Изыхурҟьозеи агәашьақәа ирыдҿаҳәаланы иумоу ҳаиҳабацәа, наҟ иаушьҭ». «Уаҳа сыбла шәамбан!» дрыҵаҳәҳәеит анаиб. Даргьы агәашә аҿы инеихьан, иаахынҳәын: «Уара уаԥхьагьы араҟа Сова дааихьан» рҳәеит.
Сова захьӡыз дшаԥсыӷын, даниуаз бла заҵәык иманы диит. Ари дани, дахьиз аҳаблаҿы, ас еиԥш иҟоу иира бзеирак иазҳәам ҳәа агәҭынчымра рызцәырҵит, изҳар дыџьнышхар ауеит, дышьтәуп, рҳәеит. Аха иани иаби дрыцҳашьаны дрымшьыкәа, ҭырқәак дирҭеит. Ианизҳа уи аҭырқәа сулҭан иаҳҭынраҿы арра маҵура далалеит. Уантәи Шаԥсыӷтәылаҟа дыӡхыҵны дқәылон, ирҳәуан, ишьуан, ирыхшаз рымхны игон –  абри даҿын ихаҭа цәгьаԥсышьа ирҭаанӡа.
– Аишьцәа рҿынархан, – иҳәеит Озермес иажәабжь иацҵо, – инеит раб дзыдҿаҳәалаз агәашьахь. Анаиб ируаа рабџьар иахеит инармышьҭырц.
– Ҳнашәышьҭ! – иҳәеит реиҳабы, – аллаҳ имҩа ҳара ҳамацара иҳамкәаҳаӡеит, ҳанылан ҳныҟәар зыжәымуазеи?
– Анаиб ус ҳадиҵеит! – рҳәеит.
– Уара, ҳаб иахь ауп ҳахьнеиуа ҳаушәышьҭ! – иҳәеит, – хаала ҳааушәмышьҭуазар, иаҳҭахгәышьамызт, ашьакаҭәара аха ҳабџьар ҳахар акәхеит!
– Шәаагыл ҳаиҭаиазҵаауеит! – рҳәеит анаиб имаҵуцәа.
– Шәахьнеиуа шәнаиб иҳазиашәҳәа араҟа иҟоу ҳара ҳамацара ҳакәӡам, даҽа ҩажәижәабаҩык ҳҩызцәеи, даҽа шәҩык ҳауацәа – урҭ руацәеи ҳацуп! Ажәеиҭаҳәаҩ анаиб иҿы днеин иҟаз иаҳаз иеиҳәеит. Анаиб даахәыцын, – Дыргааит раб, – иҳәеит.  Раб дрыманы рҿанынарха, аишьцәа реиҵбы анаиб ибжьы иқәиргеит: «уҽырмазеины Сова иԥылара уазыԥшыз, шәеиқәшәараны шәыҟоуп» ҳәа. Абри ашьҭахь мышкы иалагӡаны, анаиб ихабар ҳәа акгьы ыҟаӡамкәа длықәхәаша дцеит…
…Шаҟа мшы ҳныҟәахьаз сгәалашәом, шьхапаҿк ҳхалан, акаҵәара ҳанхыҵын, хланҵы ҳанҭалеит, аиҩхаа ҭылашьцаак аҿы ҳалбааит, арҩаш ихыз амҿтәы цҳа-ҵәры ҳақәсын, уантәи зымҽхак уамак иҭбаамыз арха-каршәрак ҳазкылсит. Сгәы исыҵанаҳәо иалагеит Озермеси сареи ҳаицныҟәара абраҟа ихҳаркәшоит ҳәа. Ари ҳаззааиз ацуҭаҿы имаҷымкәан ауааԥсыра нхон. Шҭак ҳанҭалан ҳашиашаз асасааирҭа ҩны ҳнадгылеит. Ашәхымс ахыҵха ҳахьӡаанӡа хаҵак дааҳԥылеит. Ауаҩы, иааиланы, илахь ҟьаҟьаӡа, иԥынҵа агәы ылганы, ибла маахырқәа ҭыԥхаауа, ижакьа еинчыланы. Жәабаҟа шықәса дсеиҳабызаргьы уаҳа, мап! Ауаҩнаалашьа бзиа змаз, аха ианаҭаху аамҭазгьы зҳәатәы иахымԥоз аӡәы шиакәыз ҩашьаӡомызт. Сахьиҿаԥшуаз иаразнак исныруан ашьхауаҩ ицәаҩа-ԥагьа.
Абас ала ауп раԥхьа еибадыршьас иҳауаз Аџьықәи сареи. Убри раԥхьаӡа схаҿы-сгәаҿы дагьаанхеит.
Озермас данизыӡырҩы ашьҭахь, Аџьықә аџьшьара сыҭо урысшәала даасацәажәеит. Даара ицқьаны акәымзаргьы, ицәгьамкәа аурыс бызшәа иҳәон.
Ачерқьесцәа аӡәырҩы аурыс бызшәа рдыруан.
Ҳара ҳзы адыга бызшәа аҵара уадаҩын, избанзар, урҭ рбызшәа уамакала ибеиоуп хынҩажәижәаба инареиҳаны ашьҭыбжьқәа алоуп. Уи аҩыза аграмматикатә еилазаашьа даҽа бызшәак аҟны иуԥылаӡом. Урҭ рбызшәа аҷыдара иамоу рыбз шыԥнаҽхьоугьы,  аурыс бызшәа аҳәараҿы уамак ирԥырхагаӡам, насгьы уамашәа иубаша, урҭ агәынкылара ирымоу аҩыза даҽаӡәы иҟны иубаӡом. Аџьықә иԥа аиҵбы Зақьыр макьана дышхәыҷугьы, дара рҟны зҽыҵәахны иҟаз аурыс солдаҭ Кнышев урысшәала сышиацәажәоз аниаҳа, ахьышәҭҳәа дсышьҭрақәланы сажәақәа реиҭаҳәара далагеит. Иара убраҵәҟьа жәабаҟа ажәа сҿиҵаазар ҟалап. Дышџьасшьаз аниба, уи даараӡа игәарԥханы дыччеит.
В. Белински зны Хазы-Гиреи иповест данаԥхьа: «ҳара ҳаҭыр ҳақәызҵо ҳлитераторцәа аӡәырҩы раасҭа ачерқьесцәа аурыс бызшәа цқьаны ирҳәоит» ҳәа иҩуан. Аиашазы араҟа иџьошьаша ҳәагьы егьыҟаӡам. Урҭ ажәытәӡаахыс акультура ду шрымаз ахала ахы унардыруеит ауп.
Ажәытәӡатәи аамҭақәа раан ашаԥсыӷқәа рнапҟазара ахә ҳаракны иршьон. Урҭ амҿы иалхны иҟарҵон аҭеиҭԥш џьашьахәқәа, имаҷмызт аҿыханҵатә усумҭақәагьы. Аха, нас аҭоурых аамҭа  аӡыхәашьра иалаӡит. Абжьаратәи ашәышықәсақәа ҳәа изышьҭоу раан, араҟа атәцәа рыҭира, раахәара даараӡа иҿианы иҟан. Аиҳаракгьы Венециа, Генуеи, Египет уҳәа рыҟнытәи иӡхыҵуан арҳәцәеи ақәылацәеи. Урҭ ачерқьесцәа рыхшара, аиҳаракгьы аҷкәынцәа жәа-шықәса зхыҵуаз инадыркны, еимҵәаны иргон. Ашьҭахь ауп иреишәарыцо ианлага аҭыԥҳацәагьы.
Ачерқьес ҭыԥҳацәа-анцәахшақәа ирҭиуан, иаархәон, напык аҟынтәи даҽа напык ахь инеиуан, аҵыхәтәан даҽаӡәы иҟны уадалықь ҳәсақәас иаанхон.
Арҳәцәеи ақәылацәеи ауааԥсыра рнаҩсангьы арантәи амшын нырцәҟа иргон: аԥсыӡ-қәырҭ, ацыӷ-цәақәа, араҟа иҵырхуан араӡны, иԥҟаны иргон ашыц-ҵлақәа.
Араҟа имаҷҩымызт иӷарызгьы,  шәҵатәы заҵәык ада змамызгьы рацәаҩын. Рыҩнаҭақәа рҿы ҷыдала аҽыкәабарҭақәа ҟаҵаны ишрымамызгьы, ԥсабарала иуаа цқьақәан. Арҩаш аҟны рҽыркәабон, рхы рҿышуан. Аҳәса рхы рҿышуан ӡырҟәандала, аҽҳәа иҽҳәоу ахәа аҵыршаны. Рҿи-рнапи мыӡәӡәакәа, аӡы рыхьмыршакәа риарҭахь инеиуамызт.
Уажәы араҟа аиҭаҳәара салагеит Аџьықә иԥа Зақьыр хәыҷы аџьазтә гәыблаа аӡы анҭәаланы иманы дааины сшьапы шысирӡәӡәоз. Аџьықә иԥҳәыс Зара ҳхәы ахьлырхиоз лҭеиҭԥш ԥшӡара сыбла хнакны сышлыхәаԥшуаз. Амала исымҳәар ҟалом,  аԥшәмаԥҳәыс мыцхәы лыхәаԥшра асас иқьабз ишаҵанамкуаз Аџьықә ишысирдырыз. Сара стәала сцәаҩа-ҟазшьа иаҵанакуаз Аџьықә изеиҭасҳәарц салагақәахьан, аха.
– Уара утәы – уи уара иутәуп! – ҳәа сааникылон.
Ашаԥсыӷцәа ауаҩы ихы-иҵыхәа аилкаара бзиа ирбон, аха уамак ирҭахымызт уи дызнысхьоу, ихҭысхьоу зегьы рыртытра. Аџьықә иҩызцәа-игәылацәа: Озермес, Аслан уҳәа срыман ицон, исдырбон изланхоз ацуҭа иаҵанакуаз адгьылқәа, абнара, рымхылаҵарҭақәа, рӡыхтарҭа аӡыхьқәа… Амала араҟатәи ацуҭа даара ҟәышрала иалырхыз нхарҭан. Шьыбжьаанӡа уиаҟара имраҿархасҭаӡамызт, аарҩара ҟаларгьы уиаҟара ишәарҭамызт, избанзар, иқәԥа-қәсуа илбааҟьаны илеиуаз арҩаш аҟынтәи ҭӡы цыԥхьаӡа рбаҳчарақәеи руҭрақәеи рахь акәиақәа рыла инаганы ирыман. Уи  аӡышьҭрала илеиуаз аӡы ала рыдгьылқәа дырԥсаҳәон. Ацуҭа ахьаанҵәоз аҳәааҿыҵәҟьа арҩаш ӡхыҽҽараны алада аиҩхаахьы хланҵы ицон. Уаҟа  ихыз амаакыра-цҳа анхыух нахыс ладантәи тәымуаҩык, шамахамзар ацуҭа ишьапы изаларгыломызт.
Хәылԥазыла ахацәа ааидтәалон, ажәабжьқәа рҳәон, саргьы срыднаԥхьалон, ацыха ӡыхь аҟынтәи иааргаз аӡыржәтә гәырԥсаҳәагас инаҿыхәон.  Аҽҳәаҿы еиқәыз акәаш-мца уажәы-уажәы «аҵықь-ҵықь» ҳәа ихысуан, наҟ  ахшьырахьынтәи, аурҭ асуазшәа акәын арҩаш-ӡхыҽҽа абжьы шааҩуаз. Арҭқәа ианрыцлалак сызднагалаз ауааԥсыра ргәыразреи ргәыҳалалреи – џьанаҭ снанагазшәа акәын схы шызбоз.
Иџьоушьаратәы иҟан урҭ ианааидтәалалак, реицәажәашьагьы; рыбжьы рдуны иуаҳауамызт акы еимаркуазаргьы еиқәгәамҵны иубаӡомызт. Дасу иажәа далгаанӡа, егьырҭ ӡырҩуан, иԥыҩломызт, аҵыхәтәанынӡа ианынеигӡалак акәын ахҳәаа  аназыҟарҵоз, иара убригьы еиццәажәоны акәымкәа, хаҭа-ԥсаҭала ргәаанагарақәа рҳәон.
Сара слахьынҵа сахьаанагаз ацуҭаҿы ашаԥсыӷцәа ирыланхон аҳҷыԥсааи, аублааи. Иҟан даҽаџьарантәи иаақәазгьы. Даагозар, иара Аџьықә ихаҭагьы, иабацәа ара акәӡамызт иахьынхоз. Кавказ аҩадатәи ашьхара аганахь ҩ-ӡиаск Адагәеи Суԥсеи рыбжьара акәын иахьынхоз аԥхьа, аха, нас аурыс ир уахьынтәи ала иааигәахо ианалага, иаахыҵын арахь илбааит. Аӡәырҩгьы рабацәа-рабдуцәа рыԥсыбаҩгьы ыҵхны арахь иахьаауаз иааргозаарын. Шьаԥсы, Маҟәаԥсы,  Хакәыҷын уҳәа арҩаш ӷьқәа ирырны ирулакгьы абра абыржәы иахьыҟоу аҭыԥ аҟынӡа иааит. Ари изааиз адгьыл аҳҷыԥсаа иртәын. Амала усҟан  еицдәықәлаз зегьы аранӡа изеицымааӡеит, ԥыҭҩык абрагьра ицеит, даҽа ԥыҭҩык аублаа ҭауадк рыҽидыркылеит.
– Абранӡа шәмаакәа, алада, лбааҟа Шаԥсыӷааи аҳҷыԥсааи ахьынхоз шәаангылар ҟамлаӡози? – ҳәа Аџьықә саниазҵаа, иара ус иҳәеит:
– Убри уара уҳәынҭқар ԥсымҭә акрааҵуеит ҳагаҿақәа дреиҩаӡоижьҭеи. Ииашаны, уаҟа мацара дшаанымгыло, арахьгьы ир ҳажәимҵар шимуагьы здыруеит, аха… – нациҵеит даақәыԥсычҳаны.
– Аурыс ҳәынҭқар итәы еилкаауп, аха аҭырқә сулҭан ушԥаизыҟоу? – сиазҵааит.
Аџьықә илахь адақәа алаԥҵәома уҳәартә иааимаирџахәын:
– Аиаша уасҳәап, шәара шәҳәынҭқаргьы уи ишькылкыҩцәагьы, асулҭан иаасҭа, ҳара ҳҿаԥхьа иаҳа рыламыс цқьоуп, сҳәар сылшоит, избан уасҳәап, шәара шәтәқәа «ҳшәашьцәоуп, ҳшәаҳәшьцәоуп» ҳәа иаҳҿагәыбзыӷны ҳҿаԥхьа ҭоуба шьҭарҵаӡом, иаартны иаҳҿагылоуп, иаартны иҳабашьуеит, асулҭан иеиԥш, маӡала ицҳаӡом.
Ари ацуҭаҿы сыҟоуижьҭеи абар шьҭа мчыбжьык аҟара ҵуеит.
– Уара, абраҟа ҳара ҳҿы аангылара угәы иҭоума? – дсазҵааит Аџьықә.
– Ааи, – сҳәеит ажәакала.
Даҽакала аҭак сызиҭозма? Мап! Раԥхьатәи ашьаҿа ҟасҵахьан, иаанхаз аҩбатәи ауп. Аԥыхьатәи сыԥсҭазаара сышьҭахьҟа иаансыжьит, аҿыц саламгацт, иҟалашагьы сыздырӡом. Акы заҵәык исзаанхаз, сҽызласыжьыз аӡӷьыра сҽасҭароуп!
– Ус анакәха, – иҳәеит Аџьықә, – унхамҩа ашьапы укыроуп. Араҟа ҳара ҳҿы адыԥшыла бзиа дырбаӡом. Знапы-зшьапы еибганы агәабзиара змоу ауаҩы анхамҩагьы имазароуп. Уара иалх аҩны ахьузҳаргылаша аҭыԥ, амала сара сҳәатәы хауҵозар, абра сара сыхкаара иахьаҵанакуа уҽаанукылар еиӷьуп, – насыҵаиҳәеит. – Ҳаигәылацәахап. Зымҩакахь Аслан дысгәылоуп, егьи  аганахь ала уара уҟалап. Уи уаҳа назҭахым акәхоит. Уажәазы, сара исарҳәахьеит, ацуҭа иаланхо. Урҭ рҟынтәи цхыраарак аҳасабала иуоураны уҟоуп: жәхьак аҳәыс ацны, жәа-кәтыки, арбаӷьки, хә-уасаки, саргьы мархәацк ухьысыгӡоит. Нас аарыхрак ахьыҟауҵаша адгьыл уаҵәы сара схаҭа иузалысхуеит.
Аџьықә абарҭқәа зегьы сеиҳәеит, аха исоуаз, ансоуаз,… уҳәа акгьы сыздырӡомызт. Ажә сара исымхьацт, ауасақәа сара игәарсымхыцт, игәарсымҵацт.
Аџьықә исеиҳәахьаз иацҵо ус иҳәеит:
– Уажәазы уԥсы алеивугарц азы иузааргоит: ашә, ацха, ашыла…
Ашаԥсыӷцәа ҵасс ирыман аҿыцынхаҩы данрыланагалалак, дара рхабзоурала иааицхырааны, иааилышьны қәацәк издыргылон, дасу излаилшоз ала имаз ракака изнеигон. Уи шаҟа иҭатәу, шаҟа иқәнагоу зҳәаз иеиԥш, ацуҭа аиҳабацәа реилацәажәара – амеҳқьме аҿы ирыӡбон. Арҭ уажәы Аџьықә исеиҳәақәаз зегьы сара ара  санаазҵәҟьа адырҩаҽны амеҳқьме ааизырган иалацәажәазаап. Исаҳаз иахысҳәаара сзымдыруа, маҷк сҳәыԥы-ӡыԥуашәа сшаанхаз аниба Аџьықә:
– Араҟа ҳацуҭаҿы аҳәсеибацәагьы ҳамоуп, хаҵас аӡәы уаалыдылкыларцгьы ҳлацәажәап, уара ууаҩышьа-уҟазшьала угәы иақәшәо далухыр, уи еиҳагьы еиӷьуп, ҳақәшаҳаҭхоит, – иҳәеит. – Насгьы, ара ишыҟоу умбои, шьхароуп, дгьыл мчымхарҭоуп, ҳацуҭаҿы хәыҩнаҭак аҳәсеибацәа рымацара иахьыҟоу ҳамоуп, урҭ зегьы ишрыхәҭоу ацхыраара рыҭара ҳахьӡом, рынхамҩа дара рхала рымч ақәхом, иныҟәгатәуп…
Сара уи иажәақәа ирылсҳәаара сзымдыруа сизыӡырҩуан. Схаҿы исзаагомызт, аҳәсеибацәа аакылсны, снарҳәы-аарҳәуа исыхәаԥшуеит, дара ртәала акы еибырҳәоит, нас руаӡәы даарылҵны, «ари сара дызгоит аҩны ахаҵа иусқәа наигӡаларц» лҳәоит. Гәаныла исыӡбоз Аџьықә ишеиликааз мҩашьо:
– Уи макьана ҳахыццакрым, џьара ԥҳәызбак лхала лгәы уақәшәаанӡа ҳааԥшып, – иҳәан даасҿаԥшит.
Аԥхьаҟаҳәа акгьы сыздыруамызт, аха хҿыхгак аҳасаб ала иаасыӡбан:
– Аџьықә, уара уҩны ацхырааҩы дуҭахӡами? – сиазҵааит.
Ҳамҭак, исҳәаз имаҳазшәа, аҭак ҟаиҵомызт, аха, нас исҳәаз игәы ишахәаз удырратәы илакҭа ааччан, иҽааириашан:
– Ус еиԥш уара иуҭахызар, сара  даараӡа гәахәарас иҟаҵаны исыдыскылоит уажәақәа, – иҳәеит.
– Уара удагьы ҳаҩнусқәа ҳара ҳамч рықәхаратәы иҟоуп, амала адәахьтәи аус аарыхраҿы усыдгылозар еицааҳрыхуа уалахәуп, абжа уара иутәуп! Аҩны иҟоу аҳәсақәа умаҭәақәа рыӡәӡәалап, ҳхәы ҟарҵалап… Аџьықә аҳәсақәа ҳәа зыӡбахә имаз иԥшәмаԥҳәыс Зареи уи лаҳәшьеиҵбы Заидеҭи ракәын. Заидеҭ ԥшралеи-сахьалеи ҟазшьалеи леиԥш-зеиԥшыз ауаҩытәыҩса ицәа далҵхьеит ҳәа сыҟам. Лҭеиҭԥш сахьаҭыхҩы ҟазаӡак иаԥимҵозар, ус еиԥш иҟаз лыԥшаара уадаҩын. Заидеҭ лакәзар, уигьы ахшцәа лхьыкәкәа алаԥш-цәгьа илаԥш лцәиӡаратәы илызҳауан. Реиҵыбӡа Биба дсабин, уи раԥхьа данызба дыҷкәыназ џьысшьеит.
Ҳаицәажәара ашьҭахь Аџьықә даалаган, аҩны авараҿы қәацә ҩнык сызиргылеит, саргьы сгәы аараҳаҭхеит. Ари збаз агәылацәагьы пату ақәырҵеит. «Аферым, Аџьықә» – рҳәеит. Мышқәак рышьҭахь уаанӡа амеҳқьме аҟны ишырыӡбахьаз ала; ажәхьақәа, ауасақәа, акәытқәа рыманы ацуҭа иаланхоз сзааит. Аԥстәи аԥсаатәи сзаазгаз рнаҩсан даҽа џьоукы ашыла, ацха, ашә… сзааргеит.
Мчыбжьык аҟара ааҵхьан Аџьықә шьыжьык азы дааин амҿыԥҟага аиха аасиркын, «абнарахь амҿыԥҟара ҳцароуп» иҳәеит. Раԥхьа абри амш ала махәҿалатәи аусура напасыркит. Ԥыҭрак аус анаау ашьҭахь, ԥсааиҭакра ҳәа ҳанаатәа, абрахь саазар аахыс сазҵаарц исҭахыз, аха игәаӷьны исзымҳәоз, аацәырызгеит; абри сара милаҭла иоурысу, ашаԥсыӷқәа раӷацәа ирхаҭарнаку ауаҩы, гәыҩбарак аҵаӡамкәа, абырсҟак  сыгәра ганы сызхарыдыркылаз еилыскаарц сҭахны сиазҵааит.
– Ганкахьала суқәшаҳаҭӡам, –  иҳәеит уи слакҭа дҭаԥшуа, – ҳара аӡәгьы ӷас дҳаԥхьаӡаӡом – доурысыз, даҭырқәаз. Даҽа ганкахьала иаҳҳәозар, зынӡаск дыбзамыҟәӡамзар, ацәгьара згәы иҭоу ауаҩы ҳара ҳаԥсҭазаара ҳацеиҩишарц, дҳацынхарц ҳара ҳашҟа дааиӡом. Данеилаҳкаа ишианамхо идыруеит азы. Ҳара ҳашҟа, уара удагьы иаӡәымкәа-иҩыџьамкәа иаақәахьеит аурыс ҳәынҭқар ихымҩаԥгашьа ианымшәакәа иҿагылақәаз. Мшәан, уиаҟара заҳҳәои, ауаҩи-ауаҩи ҳаицхыраарц, ҳҭибагарц азы ауми ҳазшаз ҳшаны адәы ҳзықәиҵаз.

* * *
Озермес ҳамҭакы араҟа дыҟан. Нас «абзеираз» ҳәа насаҳәаны амҩа дықәлеит. Уажәшьҭа ҳанбеибабо ҳәа саниазҵаа, аиҩызцәа бзиақәа иахьыҟазаалакгьы ихеибаршҭӡом, ари ацуҭа аганахь сшааилакгьы уара умбакәа суаҩсуам ҳәа сеиҳәеит.
Аԥсҭазаара ҿыц салагеит. Агәҿыӷьха сымаӡамызт, аус зуан амхурсҭаҿы, сцон амҿԥҟара, сцон аԥсыӡкра, аамҭа шаасоулак ашаԥсыӷ бызшәа сҵон. Ажәакала абарҭқәа зегьы мчыла аӡәгьы исыдигаломызт, схала сгәы-сыԥсы иаҭахны иҟасҵоз ракәын. Такәы ааҵхьан ҳаибадырит араҟа зҽыҵәахны иҟаз ҩыџьа аурысқәеи сареи. Кнышев зыжәлази, зыжәла рзымдыруаз, Илиа зыхьӡызи. «Араҟа шәышԥаҟоу, ишәыԥсҭазаашьоузеи?» ҳәа азҵаара анрысҭа, уажәраанӡа, сара арахь саара гәрамгарҭас иҟаҵаны, сахьыҟаз ицәырымҵуаз Кнышев ибжьы гәаҩаӡа ус иҳәеит:
– Ҳаҟоуп дасу ибла ҳшабо еиԥш, раԥхьаӡа акәны ҳазбо даҽакала дҳахәаԥшыргьы ҟалоит, аха араҟа аӡәгьы ҳгәы ҳаиргаӡом, иаҳмыхәозар, иаҳԥырхагам…
Илиа ибжьы ҭагәаҩаӡа Кнышев иажәа днаԥыҩлан, иқьышә ибз аақәшьуа:
– Араҟа аԥсҭазаара лашьцароуп, аха ҳазхара ҳфоит, ҳазхара аажәуеит. 
Аҩыџьагьы аҳәсеибацәа ирхатәан. Кнышев имаз ԥҳәыс ҭынчк, қәралагьы иара иаасҭа деиҵбын, лышәагаа аамаҷны, еинаала-ԥшӡак лакәын. Раԥхьатәи лхаҵа иҟынтәи аԥҳа длыман.
Илиа иԥҳәыс уи иаалыланы, агәамчи агәабзиареи згымыз, еилҟьа-еилӷәыцәк лакәын. Илиа, арахь ихала дааит, данаауаз абҩатәы бзарбзан агәыцә даҵаланы иааигеит, уи убра иашҭаҟны икажьын, ирҳәоит уи дшааизҵәҟьа иаразнак ала аҭыԥантәи ауааԥсыра дрылаҵәеит, ихы рынраалашьа иҽақәиршәеит. Амала есымша ԥҳалла иоуазаргьы, мап мҳәакәа арыжәтә ижәуан. Ижәны иԥҳәыс дылзыҵҟьо даналага,  амеҳеқьме ааизан, ахараԥса иқәырҵеит, игәиҽанырҵеит, даҽазнык ус еиԥш аныҟаиҵа ари ацуҭа дшалырцо ала. «Араҟа, шәара шәҿы уи аҩыза ҵасс ишәымазар, ари нахыс уи аҩыза уаҳа иҟасҵом» иҳәеит иаргьы. Илиа аҭыԥантәи ауааԥсыра аиҳарак пату злаиқәырҵоз ихьӡ азы акәын. Илиа иахыршалоу Алиа ашаԥсыӷқәа рҿы адыд-мацәыс анцәахәы ихьӡуп.
Илиа ихаҭа шьҭрала дахьатәиз еилкааны исеимҳәеит. Ицәажәашьа иаҵаз аҷыдарақәа рыла зны аболгар, нас асерб цәажәашьақәа иреиԥшнушьалартә иҟан. «Уабатәиу?» ҳәа саниазҵаалак: «…ана сыҟан, ара сыҟан, усҟан сахьыҟаз уажәы сыҟаӡам!» иҳәон. Сгәанала уи ар рҿы амаҵзура иацәыбналаз аӡәы иакәын. Илиа, ҳанеибадыр ашьҭахь, Кнышеви сареи иҩныҟа ҳнеиԥхьеит. Уи абнацә ажьҵаа аҵәы иахаҵаны амцаҿы иӡуанаҵы еиужьны ацәажәара даҿын.
– Ҩышықәса ар рҿы амаҵ зуан. Акомандир ҳәа исымаз акапитан, уахьихәаԥшуаз ашәҭыц даҩызан, аха ҩнуҵҟала  дҳаиуанын. Имаҭәа-иҩыҭәа – мазарас иааимаз,  аҽы иақәужьыр, иазышьҭымхуаз сара сҩаҵаланы сдәықәлон. Ҩажәа километра ҳамцакәан ҳаԥсы  ҳиршьомызт. Ҳцон ҳгәаҟха, ҳанҵәаха, амла ҳахьакуаз ҳкьатеиқәа «ашәа рҳәон». Уахԥхьара ҳахьаангылоз мцакы неиҿаҳкуан, ԥсеивгарак шааҟалалак сҩызцәа асолдаҭцәа илҭаҳәахаа ицәон, сара срыцҳахәха скомандир иахь сыҩуан, ихәы рхианы иҿасҵар акәын. Уи  ахьынӡасырхиоз, иара дызгаша ахьынӡаифоз аамҭа цон, аԥсшьаха смоуӡакәа адырҩагьых амҩа ҳнықәлон. Аӡыжәхаҵәҟьа соуамызт, аԥхьа инеиуаз асолдаҭцәа рызхара аӡы ржәаанӡа уахь снарышьҭуамызт. Аӡы шужәуа, ма акыршуфо уҩызцәа урыгхар, ахылаԥшҩы-казақ аҟамчы уҵихуан. Илиа слымҳа кыдҵаны сизыӡырҩуан, дызлацәажәоз зегьы сара ибзианы издыруан аҟынтә гәаныла исҳәон: «Анцәа иџьшьоуп абри ааӡаб-хаԥсыра сахьаԥырҵыз» ҳәа.
Амала ииҳәарц исҭахыҵәҟьаз уи убри аџьамыӷәа цәгьа дшацәыбналаз акәын. Аха, иара сгәаанагара идыруазшәа уи атәы далацәажәомызт. Иансзымчҳаӡа сиазҵааит. Иара дааԥышәырччан иҳәеит:
– Сшақәшәаз атәы иааџьоушьаратәгьы иҟоуп. Уахык абрагьцәа, алашьцара рҽалакны, иҳақәлеит. Иҳақәлаз дыртәызма, ҳара даҳтәызма уара идыр, аӡәы шәақьшьхәоу лабоу, акала схы дасит, сыблахаҵ еилагьежьын аҿыбгаррахь сыбӷалеит. Санкаҳа «абрагьцәа, ламыс шәымазар, шәахьцо сыжәга» ҳәа сыҳәҳәеит. Уи акәхеит, саашьҭкәыцәаан сыргеит. Ажра сҭакны срыман, аха, нас сара хаҭала ашьхаруаа сышраӷам, уи моу рҩызара сшеилаҳауа, иаҭаххаргьы сышрыцхраауа агәра ргартә еиԥш ҩынтә-хынтә ианрасҳәа соурыжьит. Иажәагьы далгеит, ажьҵаагьы ӡны иааҽҳәихит. Еирыӡла иааигаз амҵырбӷьы уаткагьы нҳазҭеиҭәеит. Раԥхьатәи аныҳәаҿа аанкылара сара исыдиҵеит.
– Аԥшәмацәа шәыҩнаҭа шәагымхааит, аҭынч ԥсҭазаара шәымазааит! – сҳәеит. Илиа даҵаҳәҳәаны «Ижә, ижә… алеишьа аҩеишьоуп!» иҳәеит.
– Абри аирыӡгьы уаргьы шәхаҵкы сцааит! – иҳәеит даҽа акакагьы ҳазҭеиҭәеит.
– Ега сҳәандазгьы уара уахьиз, уахьааӡаз соуҳәом акәу? – сеиҭаназҵаахит.
– Сароу, сара сахьиз схаҭагьы исхашҭхьеит. Анцәа иишоу, Анцәа дихьчоит. Аҳәынҭқар ибла ҵаруп, ахарагьы иаабоит. Уара, аурыс афицар, издыруада учарҳәаҩызар? Ари Кныш иакәзар, абгахәыҷы аиԥш дкылԥш-кылӡырҩуа, зыгәра угаша иакәны дызбом. Ачерқьесцәа – урҭ, сара срықәгәыӷуеит, бзиагьы избоит. Урҭ маха-маха ржьы рымухуазаргьы урҭиӡом. Сара аиҿахысрақәа раан аӡәырҩы ачерқьесцәа схымҭа иасыргахьан. Уи иҟасҵахьоу агәнаҳаразы санԥслак џьаҳаным снаганы, аҵәы сахаҵаны амца сыҽҳәарҵоит, – иҳәеит Илиа, иҟаиҵахьаз агәнаҳара дшахьхәхьоу ҳардыруа. Ажәакала, ажьҵаа ҳфон, амҵырбӷьы уатка  аажәуан. Урыс ҵасла аамҭа ҳгон. Илиа  сҭаԥшыхәшәа дышсыхәаԥшуаз акәымкәа, ус дсазҵааит:
– Иуҭахыума, лакәк узеиҭасҳәоит.
– Амала, иуҳәозар, ирласны иҳәа акәымзар, аҩныҟа сцара аамҭа ааит.
– Уара ианакәзаалакгьы умццаклан, ҳахьыҟам узымнеир ҳәа умшәан! Иуасҳәоит иҟалаз шыҟалаз, иҟало, иҟамло иалухузеи, усҟан сара аррамҵзура сахысуан, – иарма напы ааирҳәын, агитара арахәыцқәа  ирҿишьуазшәа иарӷьа нацәа ду ала имашьхәылҵ атах-атахҳәа длас-ласын, нас ашәаны иаацәыригеит:

Арантәи сахьынаԥшуа избоит,
Асҭаршина ацәыбзахша даауеит,
Асҭаршина ацәыбзахша даауеит,
Аписар ӷьычкәыр уи дицуп.
Дызлаҩуа инацәкьарақәа ҭәыцуп,
Аҳәынҭқарратә усқәа ранҵаҩы,
Ҳуахҭа имыӡбашеи, ҳнырҵәаҩы!

– Ари алакә алагамҭа ауп, – иҳәеит уи, – алакә ахаҭа ахьыҟоу анаҩсҟа ауп.  Сыҟан анысҳәа, арра сыҟан азоуп изысҳәаз. Ахырӷәӷәарҭаҿы ҳахьыҟаз агәҿыӷь ҳагон. Аполковник ҳәа иаҳхагылаз, Кругомстои зыжәлаз…
– Ишԥа, ижәла шԥоуҳәеи?..
– Кругомстои ҳәа ихьӡырҵеит асолдаҭцәа, ижәлаҵәҟьаз, Крузенштерн акәын. Ҳсолдаҭцәа ҳәа сызҿу убри аҟынӡа ахықәаҿы инеины иҟан, ирылымшо иналагалак, икамҳарц азы инаганы аҭӡамц иадҿарҳәалон… Аҳы, – сашьцәа! Шәааи, нас даҽа акака аажәып, алакә нас ишәасҳәоит.
Илиа дҳахлафаауа акәын амҵырбӷьы уатка шаҳиржәуаз, иаргьы иаҳа-иаҳа ишилсуаз збон. Сышихәаԥшуаз аниба:
– Уылақәа кылырпаӷьны узсыхәаԥшуеи? – иҳәеит днақәымчшәа.
– Уара ахырӷәӷәарҭаҿы уаныҟаз анбыкәу? 40-тәи ашықәсқәа рзы аума?
– Уҽаанкылишь, – иҳәеит дааччан, –  уажәы ажәа змоу сара соуп, уара, нас усазҵаалап. Уажәшьҭа  аханатә салагоит: зны, Кругомстои ҟадыџь, иҳадиҵеит, ачерқьес дытҟәаны дааҳгарц. Ус анҳзыҟаҵа амедал шҳанаишьоз, аром шаҳиржәуаз уҳәа акыр ҳақәиргәыӷқәеит. Ари ансаҳа, сара исылшоит сҳәан схы иадсҵеит. Сцеит, абнара сҽаҭаны амҩахәасҭақәа гәаныла иԥшаауа, аԥсаатә рыбжьы сазыӡырҩуа сышнеиуаз акәымкәа, абраҟа амҩакыразы иманшәалоуп ахьысгәахәуаз сҽааныскылеит. Ачықьра сылԥшны избоит ахәыҷқәа ыҩуа адәы иахьықәу, аҳәса ракәзар, аҟәараҿы рхацәа рымаҭәақәа рыӡәӡәоит, хаҵак ацәқәа каицоит. Сара схы исзаҭәамшьеит анхаҩы иус даҟәыхны дытҟәаны игара, уи раԥхьаҵәҟьа акәын, аха амца иагаша амедали, аром мыждеи анаасгәалашәа, «Анцәа иуԥыхьаиршәаз, мап ацәумкын» сҳәан. Уи  длышьҭагәа дыскит. Ӷәӷәак иакәын иаргьы, аха изулакгьы дааилысшьын, дҿаҳәаны сызқәа длықәыжьны дсыманы саакылсит. Кругомстои мцахәыцәа игәырӷьара ҳәаак амамызт. Ачерқьес иҿахәы иҿыхра иалагеит, аха иара  усгьы ажәак ааиҿимыршәеит. Илымҳарҭа кыджәаны длаганы  ахыӷәраҵаҟа дыҵаркит. Сара иҟасҵаз ахаҵара саҵаҽырбо стәоуп, аунтер дааины аром сызҭаиҭәоит: «иузымхаӡои, иужәшазеи?» иҳәоит. Сара уажәгьы арыжәтә рацәаны изжәуеит, аха усҟанк зынӡаск атәыла сырбгаӡон. Ԥҳалк суҭаргьы, ҟыҳ мҳәакәа изыжәуан. Зегьы сара сгәы ишаҭахыз еиԥшҵәҟьа иманшәалахаргьы ауан, аха Кругомстои ҟадыџь зегьы ацәаҳәа ҳақәыргылара аԥшьимгазҭгьы. Сашьцәа, сара сшыҟоу жәдыруаз, сгәы аныԥшқахалак зегьы бзиа исамхабоит. Ус ансыхьуа иахырҟьаны ианызыжәлак ауп. Абраҟагьы убас сыхьит. Аполковник дааины сгәышԥы амедал анадкнеиҳала, иаразнак уи зегьы-зегьы дреиӷьызшәа збан, дысгәыдыҳәҳәаланы игәыӡра салагеит. Иаргьы уаҩы-цәыггарак иакәын, сара скьаҿӷәыӷәӡа уи иԥышә аҟынӡа сзыҩаӡозма, санихьынҳала иара ҵаҟа дкаҳаит, сара хыхь сиқәҳаит, сааҟәымҵӡакәа игәыӡра саҿын. Асолдаҭцәа рӷәаӷә ҷалеит ишыччоз, афицарцәа ааины исыхоит, аха изуа сыҟоума. Шәгәы ԥысымҵәарц азыҳәан иаасыркьаҿуеит. Сыкны сырган, уаанӡа арыжәтә маӡала иахьызыжәлоз ахыӷәраҵаҟа сныҵаркит. Араҟа акәын иҳәынҷаны иаазгаз ачерқьесгьы дахьыҵакыз. Араҟагьы уи ачерқьес иаразнак дысгәаԥхеит, ихы сагәӡит, иҿы сагәӡит, иҿаԥхьа сшьамхы арсны саҭамыз ҳәа иасҳәеит. «Уааи, ешьцәас ҳҟаибаҵап, ҳаԥсуазаргьы – ҳаицыԥсып, џьанаҭ агәашәгьы  еицҳзаадыртып, ҳахьеиниаз аҭыԥ ҳақәныҳәарц азы хпыҿк-хпыҿк наҳдыркып» сҳәеит. «Арыжәтә акәзар, уи аҟара узыргәаҟуа, араҟа акгьы сымагәышьам, аха аҩны исымоуп!» иҳәеит иаргьы. «Уаала, уыҩныҟа ҳаиццап!» сҳәеит. Ауыха ианаалашьца, ахыӷәраҵаҟа иакәыршаз ахаҳә-ҵангәара ааимаҳхын, ҳанкылсын  ҳнылахәаша ҳцеит. Уаҳа акгьы сгәалашәом. Сааԥшит сыбз ҩаны, аӡба сеиқәынҵәо, арахь сахьыҟоу сыздырӡом. «Аӡба сыԥсит, аӡы сшәыржә!» – ҿысҭит. Аӡы ахаҭыԥан, адырҩагьых исырҭеит аҩсҭаа ихәхаша амҵырбӷьы лых. Адырҩагьых сылхышәҭит. Сгәаналагьы ус схәыцхуеит: ҳазшаз дақәшәиааит абри аҩыза амаҵура – аполковник дугәӡыр ахьыҟамло, – иҳәан, Илиа аччара далагеит.
– Абри зегьы уара ухы иҭумҳәааӡеи? – анысҳәа, иара дааччан:
– Иҟалап имцызар, иҟалап иҵабыргызар, бга ахьҭам, ла ҭашуам, мца ахьеиқәым лҩа ҩеиуам! Нас Кнышеви иареи еицырҳәалоз ашәак аацәырыргеит.

Алеи-абгеи еихәаԥушеит,
Аблақәа еихәаԥшны ажәабжь рҳәоит!...

– Уара иуыхьӡыҵәҟьоу Илиа аума? – сеиҭаиазҵааит саргьы.
– Аиашаҵәҟьа ҳҳәозар, – иччаԥшьгьы наиҿабеит, – сырнаҭит Афанаси ҳәа, аха ашьҭахь ҳӡиасқәа рабду Волга аҿықәахь саннанага, даҽа хьӡык шьҭысхит акәымзар. Сҩызаки среи еиҭнаҳԥсахлеит.
– Шәыхьыӡқәа шԥеиҭнышәԥсахлеи?.. – иџьеишьеит Кнышев.
– Ааи, сыгәра шәымгозар, ус иҟалеит.
– Уара уажәшьҭа аиаша уҳәарауеи, 40-тәи ашықәсқәа раахыс ачерқьесқәа рҟны унхоит.
– Сара иахьабалак сынхоит, адунеи ҭбаауп, ихкааӡам, ашьхарахь сықәнагалеит Афанаси сакәны, нас Илиа сакәхеит. Ари аус аилыргара шәара шәымч ақәымхар ҟалап, сашьцәа!
– Араҟа уаҩы имч зқәымхо ҳәа акгьы ыҟам, уара уагь-Афанасим, уагь-Илиам, у-Џьнышуп! – сҳәеит.
– Ҳаи,  аферым! Уара, рацәа аиаша уҳәеит, ҳаҭырла усыхцәажәеит уххьа сара сцааит. Кныш уабаҟоу, иҳазҭаҭәа даҽа акака!..
Илиа сихәаԥшуа схәыцуан: ари иҩызцәа акы иацәымшәо, акы иацәымаашьо аурысқәа рҿы имаҷҩым, урҭ ацәгьаура иазукыргьы ицәгьауцәоуп, абзиара иазукыргьы ибзиарауцәоуп, афырхаҵарахь иурхаргьы ифырхацәоуп. 
Абри ауха инаркны Илиеи, Кнышеви сареи еигәылацәаҵас ҳаизааигәахеит, ҳаиҭанеиааиуа  ҳҟалеит. Абарҭ аҩыџьагьы ртәы абри аҟара сзалацәажәаз, аҵыхәтәантәи рхымҩаԥгашьазы ауп. Аха, уи аҟны ҳнеиаанӡа макьана акыр бжьоуп.

* * *
Иҳақым ҳәа сгәы иаанагоит сара, абра зыҟны саанагаз, ашьхаруаа рыуаҩышьазы ажәақәак сымҳәар. Сагьалагоит. Ус иагьахәҭоуп ҳәарас иаҭахыузеи, сыздызкылаз аҩнаҭала салагар. Аҩнаҭа аԥшәма Аџьықә «ажәлар рыбз» ҳәа ишьҭоуп  дызланхо ацуҭаҿы. Избанзар, уи убри аҟара еиҿкааны, ирԥшӡаны, ахшыҩ аҵаҵаны ацәажәашьа идыруеит. Ари ахьӡшьара ирҭаз, ҷыдала егьырҭ рылымкаа ԥхьагыларак инаҭомызт, аха ацуҭаҿы амеҳқьме ааизаны акы ианалацәажәоз, ус хадак анырыӡбоз «ажәлар рыбз» ииҳәоз иазыӡырҩуан. Ашаԥсыӷқәа рҟны ҵасс ирымамызт аӡәы далкааны амчра, аԥыжәара иҭара. Убри аҟынтәи Аџьықә ииҳәоз ишазыӡырҩуаз еиԥш, иргәамԥхозгьы иаахтны иҿаҟны иарҳәон. Аха урҭ рҿы зегь реиҳа амч змаз, ҳаҭыр зқәыз, изхаҵгылоз ажәа акәын. Иҟалап убри азы акәзаргьы, аҿар-аҷкәынцәа ахьааизоз, ақәра ду нызҵхьоу аԥсҭазааратә ԥышәа ду змоу абыргцәа изырҿыԥшуаз. Излацәажәоз иарбан усзаалакгьы, иарбан зҵааразаалакгьы инагӡоуп, иӡбоуп ҳәа ирԥхьаӡон, зегь ргәы нагӡаны ианыҟалалак ашьҭахь. Абри иахҟьаны Зны-зынла иуадаҩыз усқәак анырыӡбоз, шықәсыла ианадхалозгьы ыҟан. Сара, уажәы абраҟа сахьыҟоу, убарҭқәа санрызхәыцуа, сыбла даахгылоит Енисеитәи ахылаԥшҩы ауаа аҩ иҵацаланы измаз. Ҳқыҭауаа еизарак анрымаз уи ԥҳалк азна ауатка еиҵарԥхьа ыжәны днеиуан, игәамԥхоз аҟамчы ԥҵаҵа дыҵихуан, иршәаны иара иҳәатәы иаиргон. Аҵарҭыша изҭоз рыцҳаишьон. 
Ари ацуҭа ахьчаразы абџьар анышьҭыхтәхалак Аџьықә ԥызас далырхуан. Аха уи азы ҳамҭак ирҭомызт, ҳамҭас ирыԥхьаӡоз, иаҳаҭыри иламыси ракәын.
Аџьықә аҩны даныҟаз ахәыҷы инаиркны аду иҟынӡа зегьы ихы раҟареитәуан, ибжьы нҭыганы аӡәгьы димацәҳацызт. Харантәи уахьрыхәаԥшуаз ус угәы иаанагар ҟалон уи иԥҳәыси, ихәыҷи, ианхәыԥҳаи ицәшәаны иааигәара имнеиуашәа, аха мап. Сара  изныкымкәан игәасҭахьан, урҭ блала мацарагьы ианеихәаԥшуазгьы шаҟа агәыблра аҵаз реихәаԥшышьа, аиҳаракгьы хаҵеи-ԥҳәыси анеихәаԥшуаз акәын уи ацәанырра хаа ирыбжьаз анубоз.
Зара аханатә инаркны, сара срыцҳалшьон. Амала лара лыԥҳәыс-гәы шаҟа иԥшқаз аҟара, ахаҵа-гәгьы лызҭан. Убри аҩыза ацәаҩа ахьлымаз аҟынтәи даныӡӷабыз изныкымкәа, аныҳәақәа раан, ахацәа рхылԥарч лхарҵахьан. Ус ҵасс ирымоуп ашаԥсыӷқәа, ахаҵа хылԥарч иаԥсахаз аԥҳәызба уи ахаҵамԥҳәыс ҳәа дыԥхьаӡоуп. Иҟоуп аҽакгьы, ахӡырымгара зцәаҩам арԥыс аԥҳәыс хылԥа даԥсоуп ҳәа ихарҵар, убригь иара изы иреиӷьу ҳамҭоуп ҳәа ирыԥхьаӡоит. Заидеҭ илҳәоны исаҳахьан Зара лхаҵацара шыҟалаз атәы.
Аибашьраҿы раб данҭаха ашьҭахь, ран лхәыҷқәа агәылацәа рнапы ианҵаны, ахра-ҿҟьара лҽаҭаны лҽылшьит. Зарагьы, Заидеҭгьы, Биба хәыҷы абнаҿы днартәаны, ҳан иҟалҵаз ҳаргьы иҟаҳҵоит ҳәа иақәыркит. Биба ацәа дакны дҵәыуон. Абӷьыжә ааизырган дыладыриеит, аӡхыҽҽа азааигәара, аиҳәшьцәа аиҳабацәа иҩагылан, рнапқәа еибаркны аӡхыҽҽахь ицарцы иақәыркит. Заидеҭ дшәан «ҳаҟәыҵп, аҽшьра гәнаҳароуп», лҳәеит. Ианылмуӡа Зара мчыла Заидеҭ длыханы аӡхықә аҵкар аҟныҵәҟьа днатәеит, ҳамхацәар ҳхала ҳашԥалымбгари ҳәа лыӡбеит. Аиашазы иагьамхацәаҵәҟьеит, аха ибӷамлаӡеит, уи моу, амра рықәыҷҷа иааԥшит.
– Иббома, аллаҳ даҳзылԥхеит, ҳаџьал ыҟамзаарын, ҳаиқәхеит, – лҳәеит Заидеҭ. Ирулакгьы алада илбааит, Биба дахьынрыжьыз ахь. Абнараҿы џьоукы рыбжьы рдуны ицәажәон. Урҭ аурыс солдаҭцәа ракәын. Амца еиқәҵаны рхәы дырмазеиуан. Руаӡәк Биба хәыҷы ишьамхы дықәыртәаны акрылҿеиҵон. Заидеҭ дшәеит, Зара дымшәаӡакәа дцәырҵит, нас – Заидеҭгьы. Арҭ рааира уамашәа ишырбазгьы, аҩыџьагьы акрырҿарҵеит. Реиҳа иреиҵбшәа иҟаз Зара лӡамҩақәа еиԥхьишьшьаауа даналага дҩаҵҟьеит убас еиԥш лакҭак илырбеит, ихы агарҭа  имоуит, иҩызцәа ччараха ирысит. Аиҳәшьцәа еибга-еизҩыда, ирулакгьы ихҵәаны ицоз, рқыҭауаа рҽырхьыргӡеит. Уи нахыс Зара леиҵбацәа  аиаҳәшьарагьы, анрагьы рзылулар акәхеит, знапы ианԥшылодаз, уаҳа ҭынха дрымаӡамызт. Аџьықәгьы аибацәа рхылаԥшра, рааӡара знапы ианысҵарыда ҳәа дышхәыцуаз, зны Зара ус леиҳәеит:
– Бара уажәшьҭа бҭыԥҳауп, ҳарԥарцәа рахьынтәи ибгәаԥхо, бгәы зызцо аӡәыр дыҟазар, исаҳә бысцәыԥхамшьакәа.
– Атәымуаа рахь сызурԥшуазеи, уара уыҟами, уаргьы уҭаацәараӡам, – лҳәеит Зарагьы. Иаргьы уаҳа ацкы ламҳәаӡакәа дышнеиуаз акәымкәа, дшьацәхныслеит, убри иазыԥшызшәа аҩыџьагьы неиҿаԥшын рыԥси-рыԥси еихьымӡо ирццакны аицәажәара иалагеит. Избоз игәы иаанагарын, абарҭ еибырҳәараны иааҟоу зегьы абыржәы еибырымҳәар руам ҳәа.
– Бара ибҭахыума, бнапала схәы бырхиаларц, – иҳәеит иара.
– Уара иуҭахыума снапкымҭа уфаларц! – лҳәеит лара.
– Афархь-ҩақәа еизганы амца еиқәҵаны ахәыҷқәа акрырҿаҵа, – иҳәеит иара.
– Заидеҭ шьҭа дҭыԥҳауп, илоуҳәар амҿ-ҩақәа сзаалгап, – лҳәеит лара.
Заидеҭ Биба хәыҷы длыманы афархь еизгара дцеит. Аџьықәи Зареи рхала еизынхеит. Мҿаагара ицаз аныхынҳә рҩыџьагьы ыҟаӡамызт. Ақыҭауаа еицыз ахҵәарамҩа ишықәызгьы ауыха иааизан Зареи Аџьықәи рчара руит.
Ахацәа ашәарыцацәа абнацәқәа шьны иааргеит, аҳәса рхәы дырхиеит амҿы-мца алашара рылаҷҷа, шарԥазынӡа шәаҳәаран, кәашаран изҿыз.
Ари ажәабжь сзеиҭазҳәаз Заидеҭи сареи, иуҳәар ауазар,  ҳаиқәлацәазшәа акәын аиҩызара шҳабжьаз, ҳаицын, ҳагәҭыхақәа еибаҳҳәон. Уи, аиҳарак, иаахтыҵәҟьаны дансацәажәоз лаҳәшьеиҳабы ианылбоз, ианлаҳауаз акәын. Уи даныҟамыз ус харантәи лылаԥш хааӡа инасхьлыршалон, сааигәа дааиуамызт, днасаҩсны дцон. Лара дқәыԥшын, жәаф шықәса ракәын илхыҵуаз. Аха леизҳашьа ссирын,  иҩашьомызт ԥшрала-сахьалеи чаԥашьалеи, деиҿкаа-ԥшӡаны, цәаҩала дҟәымшәышәны дшыҟалоз. Аиҳәшьцәа реиҵбы Биба ахҭҟьа-цқьа ззырҳәоз лакәын. Ӡӷаб-ҵас уи аԥхашьара зыхьӡыз макьаназы лхахьгьы иҟаӡамызт. Ауаа дшырбо ҵаҟатәи лымаҭәақәа рҟынӡа лҽеилыхны аӡы дҭалон, дыҩуа, дыԥо адәы дықәлон. Уи лгәыԥҳәқәа ылнамгацызт, урҭ рхаҭыԥан наҟ-ааҟ «ҩ-ҳәынҵәра еиқәаҵәак» лгәы иадҷаблан. Лыбла гәыҭбаақәа нарҳәы-аарҳәуа лаҳәшьцәа раасҭагьы ԥшреи-сахьалеи иаԥылго дшыҟалоз уажәнатәгьы иҩашьомызт. Аҭыԥҳацәа рахьынтәи аӡәыр ахаҵа хылԥарч аныҟәгара лаҭәаршьозар, хымԥада, лара лакәхон.
Аҵыхәтәан иӡбахә сымҳәар сгәы иауам ари аҩнаҭаҟны зегьы иреиҵбӡаз Аџьықә иҵәҩаншьап Зақьыр. Сара ари аҩнаҭаҟны, макьаназы, уи иаҟара исзааигәоу даҽаӡәы дсымаӡам. Уи уахык сара суадаҟны даангылеит. Убри нахыс инеиԥынкыланы сара сахь аара далагеит, нас зынӡагьы даангылеит. Ацуҭаҿгьы уи сара сааӡамҭа иоуп ҳәа акәын ишизырҳәоз. Аха, иашазы уи сыхәԥҳа иоуп, сааӡамҭа иоуп ҳәа ҿыӷәӷәала исызҳәомызт, избанзар, уи ажәа иаҵанкуаз аҭакԥхықәра насыгӡартә еиԥш алшара сара исымамызт. Сара дахьынӡасыцыз ихы дақәиҭын. Зны сыжәҩа дықәтәаларын, даҽазны – схы, зегьы дразҵаауан, ацәажәара игәы ақәҿыӷьуамызт. Иаб дицәшәон, сара, иара изы, аӡӡеик сылҩызан, уаҳа акгьы. Ашаԥсыӷ ҭаацәарақәа рҿы, аиҳараӡак аб илеишәа џьбаран ихшаз рганахь ала, убри аҟынтәи уи ихьӡыҵәҟьагьы иацәшәаны ирҳәаӡомызт, иаҳа ихааз, иԥшқаз хьыӡшьарак иарҳәон. Аҩнаҭаҿы абиашьа ихаҭара иаанагоз, иаҵанакуаз рацәан. Уи зегь реиҳа ирзааигәаз уаҩын. Анцәа иумҳәан, хьымӡӷык аӡәы идиргар, иара иакәын ашьауразы игылоз. Зақьыр хәыҷы хәышықәса ихыҵаанӡа иан лҿы дышьҭалон, нас иаб иуадахь диаргеит. Ааԥынра мышкы азы иаб иҟама дшалахәмаруаз акәымкәа, аҭра иааҭҵәраан, аԥынҵа аҵарра ишьаҳәырӡыӡ иалалеит. Ахәыҷы ибжьы ацуҭа ираҳартә дыҳәҳәеит. Иаб дахьтәазгьы дымгылеит, ҿымҭӡакәа, ахәыҷы ихала  аҳәҳәара  даҟәыҵаанӡа дихәаԥшуан. Нас ауп, аҟыҵәыҳәа аҟама аԥынҵа ишьапы ианалихыз, нас иажәақәа хаарак рыҵаӡамкәа, ахаҳә еиԥш ихьшәашәаӡа:
– Ахаҵа дзырҵәыуо  агәырҩоуп, ахьаа азыҳәан алаӷырӡ каиҭәозар, абгыӡ ауп дзеиԥшу. Ушьапы ахәырбӷьыц ақәҵаны цәашьаршьла иҿаҳәа! – иҳәан, Аџьықә дындәылҵит.
Аџьықә  ахәыҷааӡаразы ихымҩаԥгашьа иамаданы исзеиҭеиҳәеит ҩ-ҭоурых хҭыск:
– Дыҟан лыгажәык, – иҳәеит уи, – Ҳаҭықә ихьӡын. Дычмазаҩхеит. Агәыларатәи аҳаблақәа рҟынтәи ибараҳәа иааит. Еицыз зегьы, ишаԥу еиԥш, ихацәан, Ҳаҭықә  ирҳәарах убри аҩыза ахьаа аман, иҩнуҵҟа аҟама иӷрыршьуазшәа акәын дшыҟаз. Аха иҩызцәа ибараҳәа ианааи, акгьы имыхьӡозшәа ихы-иҿы ихарччо дырԥылеит.
– Ишәазҳәада, сара сычмазаҩуп ҳәа? – дразҵааит. – Шәыржьеит! – иҳәан аччара далагеит, убас еиԥш дыччон, иааизгьы ирҳәо иақәымшәо, ишыҟаз, даргьы аччара иалагеит, илеидтәалан хьаак змаӡам иеиԥш алаф еибырҳәеит. Нас иҩҽыжәлан, иахьааз ицеит. Ианца ашьҭахь аҭаҳмада иԥҳәыс диазҵааит:
– Уара убара иааиз ауаа амц изужьазеи, ахьаа шумоу зроумҳәазеи? Аҭаҳмада иԥҳәыс лызҵаара аҭак изыҟамҵаӡакәан иԥсы ааихыҵит. Иԥҳәыс ари аҩыза амықәшәатә анылба згәы рҭынчны зыҩныҟақәа ицахьаз ауаа уаҩы дырзылшьҭит…
Исгәалашәоит, иҟан ҩыџьа аиқәлацәа, – иажәа наигӡон Аџьықә, – руаӡәы аурыла дҩацәӡа, арыԥхь даҩызан, егьи акәыкәбаа еиԥш дышьҭаҳәаԥӡа дыҟан. Ау ихьӡын Хәышҭ, акьаҿ – Гәычыԥс. Аҩыџьагьы лафҳәаҩцәан. Хәышыҭ инапы ҩышьҭхны:
– Уааи, Гәычыԥс, снапы уныҵахҩаны ақәа аауҟәыскып! – иҳәон.
Гәычыԥс:
– Амарџьа, амарџьа унапхыцқәа рыла ажәҩан ашҵа цәумҟьан, знымзар-зны уахь сҩеираны сыҟоуп, – иҳәон. Еибашьрак аҿы Хәышҭ абҵы дахаҵаны дышьҭырхит. Иԥсы ихыҵымҭазы иҩыза дахькажьыз днаихәаԥшын дааԥышәырччан:
– Заҟа ухәыҷузеи, ара хыхьынтәи сахьуыхәаԥшуа, – иҳәеит. Хәышҭ дахькажьызынтәи:
– Уара хыла ажәҩан ҵуԥссошәа угәы иабозаргьы уи акгьы аанагаӡом, ушьапқәа адгьыл аҟынӡа изылаӡаӡом, икалкало илбааҳәҳәоит! – иҳәеит. 
Ашаԥсыӷцәа ахьаа  шырчҳауа еиԥш ачҳара уадаҩуп даҽаӡәы изы, хаҭала сара сзы, сзамышьцылеит, иамуит. Уи уашьцыларц азы  ушыхәыҷунатә уалашьцылароуп, уцәа-ужьы иалауааӡароуп. Абри сгәаанагара Аџьықә ианиасҳәа «ахацәа мыцхәы ачҳара рымоушәа убозар – имцуп!» иҳәеит.
– Ачҳара ҳәа узҿу – ԥсроуп, ухьаа уҽоуҭеит ауп. Иҳәалатәу: «Мап, сара акгьы сыхьӡом, хьаа сымаӡам!» ҳәа ауп. Убри агәрагара  уҽузаҭар, ухьаа хнаҽуеит, – иҳәеит.
Ахәылбыҽха ажәабжь ҳәо ҳанеицәажәоз Зареи Заидеҭи арыц гәылырхуан. Сара аҵәаҟьа иалхны Зақьыр изыҟасҵаз аҟама, иаасымпыҵиԥаан, афырҳәа иҟьо «иаӷацәа» даарылалеит. Биба лакәзар, уи еснагь еиԥш, убрахь џьара дыхәмаруан. Зақьыр снаихәаԥшны Аџьықә ус иасҳәеит:
– Ахшара бзиа илҵуеит, уҵәҩаншьап змырӡша!
– Иақәыԥ, уара уажәы иуҳәаз, инагӡаҵәҟьаны сзақәшаҳаҭхом, асулҭан шәҩык ахшара имоуп, сара аӡәы. Уара утәала аӡәы иԥсы аҭарнакыс иоуеит шәкы, даҽаӡәы – акы, аӡәгьы дызмам – акымзарак.
– Ааи, ус ауп! Аха ииашамкәа исҳәазеи? Дарбанзаалакгьы дақәиҭуп заҟаҩы иҭахыу ахшара, имазарц. Ишсоуҳәара, шәара шәҟны аӡәгьы ауадалықь ҳәсақәа зимамзеи?
Аџьықә даалахҿыххеит.
– Ари азҵаара, – иҳәеит, – аурысқәагьы, аҭырқәцәагьы аҭак раҳарц рҭахыуп, иазҵаауеит… Уаҩ ҟәышк дыҟан. Аҭак бзианы иҟаиҵеит. Убри иҟаиҵаз аҭак ауп саргьы уажәы иуасҳәо; зегь раԥхьа иргыланы сара сыԥҳәыс пату лықәсҵоит, иҩбахаз – аҳәса рацәа рхарџьгьы рацәоуп, ихԥахаз – рҭыӡшәа цәгьоуп. Ишудыруа еиԥш, ҳара ҳҟны зыԥҳәыс дыԥсыз, еибахаз ахаҵа, ианхәыԥҳа дыҟазар, уи ԥҳәысс лгара азин имоуп. Зхаҵа дыԥсыз,  еибахаз аԥҳәысгьы лабхәында диццар, хаҵас дышьҭылхыр азин лымоуп. Сара стәала ари ҟәышроуп ҳәа сахәаԥшуеит, Ганкахьала ахаҵагьы аԥҳәысгьы, зхатә ҩызцәа зыԥхаз, еибара рыхьуам, насгьы анахьгьы-арахьгьы ашьа рҟьашьуам.
Сара иацсҳәара ҳәа акгьы рхианы исымамызт аҟынтәи сҽааныскылеит. Сахьынаԥшуаз Заидеҭ сылаԥш дныҵызган ус схы сназхәыцит: саргьы бзиа сбаны аӡәы дсыднагалар, иҳахшаз ҟалар, сара сыԥсҭазааратә ԥышәала исааӡон.


* * *

…Ҭагалара аамҭа ааихьан. Саргьы сахьыҟаз уажәшьҭа иаҳа сашьцылахьан, ауаа рахьгьы снеиуа, аҳәсагьы срыхәаԥшыр цәгьа исымбо сҟалахьан. Снеилон хәылԥазыла, «џьегәы» ахьымҩаԥыргоз ахь, араҟа ашьхаруаа рашәақәа угәазхара урзыӡырҩырц улшон, ушьапқәа ухымхәыцуа иааԥсаанӡа укәашалар ҟалон. Нас угәы иалнахыз аԥҳәызба дуцны аашаанӡа шәлеиҩеиларгьы азин шәыман, ҳәарас иаҭахузеи, лара  дақәшаҳаҭхар акәын, дақәшаҳаҭымкәа ҟалашьа амамызт. Аиаша-ԥсаҭа ҳҳәозар, сара усҟантәи аамҭазы, аҭыԥҳацәа зегьы сгәаԥхон, дасу дара ртәала ибзиан. Дыҟан аӡәы зегь раасҭа сылаԥш иҵашәоз, сара схалагьы сакәмызт уи зылаԥш дыҵашәоз, ацуҭақәа рарԥарцәа аӡәырҩы леиҽырбахьан Чабахан-аблақаруа, аха…
Чабахан лыбла-қаруа ҭыԥхаауа ажәҩан аԥштәы рыҵарӡуа, ашьац мырҟәыцӡакәа, аӡылаҳәа еиԥш, днықәԥраауашәа данныҟәоз, угәы иаанагарын, ари аԥсабара ахазы иашаз аӡә лоуп, уи лҩыза даҽаӡәы дҟаларангьы дыҟаӡам ҳәа. Уи лашьа ауаҩы-қьачақь, зны даалаган ачанахқәа еихаргыланы ӡыла ирҭәны лхы  иқәиргылеит. Убас ишықәгылаз, цәыкәбарк аӡы камҭәаӡакәа, Чабахан аҳабла далсит, убри аҟара лӡара еихамсӡо, лыжәтә-ахы мырҵысӡакәа ныҟәашәа ԥшӡала дныҟәон. Чабахан, сара иахьынӡаздыруаз ала, аҭыԥантәи арԥарцәа, игәаӷьны рхы дырзадкыломызт ԥаимбар-ҭыԥҳаҵас дахьыршьоз аҟынтәи. Сара схаҭагьы иага зундазгьы схаҿы дысзаамгеит уи хатә ԥҳәыск лаҳасаб ала сыҩны дыҩнагыланы. Егьырҭгьы ус акәхарын ишрыхьуаз. Уамашәаҵәҟьа ишоуп ауаҩытәыҩса иԥсабара! Иара убас сара схаҿы исзаагомызт ашьхаруаа рҵас ала, амчра зегьы знапаҿы иҟаз ахаҵа, аԥҳәыс лҿаԥхьа ахыларҟәра злаилшоз. Чабахан лаҳәшьеиҵбы, убригьы уамашәа дыԥшӡан, Заидеҭ ҩызас длыман. Лаб диҭиит, Ҭырқәтәылантәи акәу, Шьамтәылантәи акәу, убрахьынтәи иааз ҭуџьарк дааихәеит. Аҭуџьар иҭиуан: абалыхқәа, анапхазқәа, алымҳарыҩқәа – аҳәса рзы, ахацәа рзы  штуцер ҳәа изышьҭаз ашәақьқәа. Уи аԥҳәызба лаб диҭиит ҩ-штуцерк ҳәа. Ари аҩыза ахҭыс сара сгәы ишалсыз Аџьықә ианиасҳәа:
– Дасу иҟаиҵо, ииҳәо, ииуа иара дақәиҭуп, – иҳәеит. Иара ихшаз ус еиԥш дшырзымныҟәо азы агәра ганы сшыҟоу аниасҳәагьы.
– Уи иаанагаӡом, – иҳәеит, – аӡәы иҟаиҵо аҩыза егьырҭгьы иҟарҵароуп! – акыргьы имаскырц салагеит, аха акаҿы  ҳзазымааит иаргьы саргьы.


* * *
Ааԥынра мшык азы Аџьықәи сареи аџьықәреи рашәара ҳцеит. Амра гылеижьҭеи уамак шымҵуазгьы, уаҩы иааизымчҳаратәы еиԥш иӷьын, даара  ишоурахахьан, ашәаԥыџьаԥ ирҿаз џьара бӷьыцкгьы ҵысуамызт. Нада-аада ҳаҿаланы ҳашҩеиуазгьы, сара игәасҭахьан аҳауа  шҟәыкыраз, скәымжәы амаӷрала сылахь иалҵуаз аԥхӡы аналасырбоз аамҭазы аҳауаҿы акы тҟәацит, адыдмацәыс шаҳзааигәахоз ҩашьомызт. Аҩада ашьха каҵәара иаахыҵын, еибарбылгьо иҭаланы илеиуан аԥсҭҳәа еилачырақәа. Урҭ уамак ишәарҭамызт, ақәоура иалагаргьы араҟа уаҩы ихы зҵеикшақәаз ыҟан. Ҳкәымжәқәа ааҳшәаҳхын кабазаҵәы, ҳмаӷрақәа  ҵаркәакәаны арашәара ҳалагеит. Аџьықәреи шьапқәа ишәпа-шәпаӡа, рыбӷьы хиқәарааӡа акәын ишыҟаз, аха цәаӷәан шьҭахьы илеиз ақәа аҳаскьын арҵысит, ирласны ирашәатәын.
Рацәак ҳабжьамкәа ҳнаҩсан драшәон Аслан. Уи имхагәҭаҿы аџь-ҵла гылан, уи ашәшьыраҿы зны-зынла иԥсы ааиҭеиклон. Акаҵәара ихыҵны зҿаазхаз аԥсҭҳәа еиқәаҵәақәа, иаҳа-иаҳа ацуҭа рҽахадырԥон. Ус убарҭ аԥсҭҳәа еиқәаҵәақәа, ииаҵәа-еишьылӡа шәахәак аарцырҟьан хланҵы инҭалеит. Убри аамҭазы аԥшаҩа  исҿасуаз сыӡӷқәа арбыз-бызуан. Сҽага нышьҭаҵаны Аџьықә иахь сҿынасхеит. Уи анышә иҵихыз ацәышлампыр аӡара еидырӷәӷәаланы икны дахәаԥшуан. Ацәышлампыр ақьышә ҵәрыԥса нарҳәы-аарҳәуа, зшьаргәыҵақәа аарҳәны аҩада ирхаз ашьапқәа ирыцрыхон. Уи ашьапқәа, ауаҩытәыҩса инапқәа иреиԥшын.
– Ҳара ҳҿы ус рҳәоит, ашәырҵлақәа рдацқәа ацәышлампырқәа ирфоит ҳәа, – иҳәеит Аџьықә, – аха, сгәанала уи иашаӡам. Арҭ ҳшәырқәа рфозҭгьы, уажәшьҭа шәыршьаҭагәа  ҳамаӡамкәа иҩахьазаарын. Ацәышлампыр ирфо анышә иҵо аҳәынаԥқәа роуп, –  иҳәан иикыз ашьшьыҳәа ҵаҟа иноуижьын, – уаала ирласны, мамзар ақәа ҳарбааӡоит, – иҳәан иаарццакны иҿынеихеит. Ҳааигәа игылаз аԥса-ҵла ҳнаҵагылеит. Аџьықә имаӷрала иԥхӡы иларбо, акы дҭанагаланы дазхәыцуан. Сара Аслан арашәара дахьаҿыз сихәаԥшуан. Уи уамашәа дазыманшәаланы аҽага иҟьон. Арантәи уахьихәаԥшуаз, ихы дықәургыларгьы, ганла дышьҭоуҵаргьы деицеиԥшны, дыԥшьыркцаӡа акәын дшубоз. Ихы-иҿы ианыз ашәахсҭақәагьы арантәи иубарҭамызт. Аслан дшышәарыцоз акәымкәа амшәҳәыс ахала ишдәықәыз аниба, иҿаҳәаны аҩныҟа иааигарц даналага, амшәҳәыс сабиҵас аҵәыуара иалагеит, уи абжьы заҳаз ааин Аслан ишьҭахьҟала иаакылсын дакит, еиқәԥеит бӷарҵахьы. Аслан иҟама уи  аҳәынҵәы иалаиҵаанӡа ашьаԥхыцқәа рыла ихы-иҿы злыхыз узымдыруа иаҟәаҟәеит, игәышԥы инаркны иахьабалак ашәахсҭа даганы дыҟан.
– Аслан! – ҿиҭит Аџьықә, – арахь ухал! – иҳәеит.
Аслан иҽааириашан, иҽага ҩышьҭхны, ҳара ҳахь ирханы ажәақәак иҳәеит, аха урҭ ҳара ҳҿынӡа изымааҩит. Иаргьы адырҩагьых иҽага нымҩаниҵан, арашәара далагеит.
– Гәашьнаҳ, анхара бзиа избо, зыбаҩ иацәымҩашьо аҷкәын бзиа длааӡеит, – иҳәеит, Аџьықә.
Акәымжәеиқәаҵәа амаӷра еиԥш  иҭакнаҳаз аԥсҭҳәақәа ақәа ахәымпал еиԥш акы нацырҟьан, илакьы-лакьуа ишлеиуаз Аслан имхы агәҭа иҭагылаз аџь-ҵла иасит. Уи нахыс иҟалаз ҳәа акгьы сгәалашәом, сыблақәа акгьы рымбо исықәлашьцеит. Иаалырҟьаны убри аҩыза атҟәацбжьы геит, слымҳақәа акгьы рмаҳауа идагәахеит.
Схы аҭыԥ аҿы ианааи, зегь  раԥхьаӡа сылаԥш  иҵашәаз, асал алаҵаны идыршьазшәа, зхы инаркны зшьапаҟынӡа еиҟәжәаны икажьыз аџь-ҵла ауп. Иахькажьызгьы амцабз ақәҵәиашон. Аслан деикәарҵәины дышьҭан. Аџьықә иаразнак дҩаҵҟьеит, саргьы снаишьҭалеит. Ҳаибарыҩны ҳаннеи Аслан иган дықәиан,  избжарак анышә иҵан, ихы-иҿы еиқәаҵәахахьан, ивараҿы ишьҭаз иҽага аҿы азыбжак ҿыблааны иҟан.
Аџьықә днеихагылан, даарҳәны изқәа днықәириеит, днышьамхнышгылан игәы илымҳа адкыланы дназыӡырҩит, нас инацәақәа рыла илацәақәа неиқәиԥсан дҩагылеит:
– Аслан, Шәыбла иара иахь дигеит! – иҳәеит.
Ашаԥсыӷқәа рҿы адыд-мацәыс ҳаиҳа зымчу Анцәа ду иҳамҭаны иԥхьаӡан. Афы зысуаз «дашьит» рҳәаӡомызт, «даркьаҭеит» – рҳәон. Иаркьаҭозгьы, дырҵәыуаӡомызт, иаарласны иара убраҵәҟьа, иахьихьыз аҭыԥ аҿы; гәырӷьара дук ҟалазшәа, шәаҳәарыла, кәашарыла дымҩаԥганы анышә дамардон.
Аслан  ҳахьынӡаихагьежьуаз, ажәҩан ашҵа иаҵачыз аԥсҭҳәа еиқәаҵәақәа қәа-цәыкәбарк камҭәаӡакәан,  илхибаҳәан ицеит, ицеит агаҟа, амшын аԥшаҳәахьы.
Ҳкәымжәқәа наҳшәаҳҵан, сара уаҟа сааныжьны Аџьықә аҳаблахь дцеит, адырра риҭарц. Аслан сихәаԥшуа сгылан, иԥсышьахаз сазхәыцуа. Иаалырҟьаны ишԥаҟалеи?! Иашан ирҳәоит ашаԥсыӷқәа, «ауаҩы ихала ихы изшаӡом, илахьынҵа зыӡбо ҳазшаз иоуп!» ҳәа анырҳәо. Ҳамҭакы ашьҭахь  араҟа аангылара ансзымчҳаз, сыҩны Аџьықә сишьҭалеит. Аслан дахьынхоз днеиаанӡа сихьӡеит.
– Аслан, Шәыбла димгар амуа изыҟалазеи? – сиазҵааит уи.
– Аслан Злыԥха ҳаура даркьаҭеит, аус шиуаз. Ари аҩыза аԥсра – ԥсра бзиоуп! Аибашьраҿы фырхаҵарыла иҭахаз диҩызоуп. Убри аҟынтәи Аслан ишьҭыхра ҳаналаго фырхаҵак иаҳасаб ала ҳихцәажәар Ҳаиҳа-зымчу игәы иалсрым ҳәа сыҟоуп! 
Уамашәа ишоуп абарҭ ашьхаруаа, даагозар, Аџьықә адинхаҵара уамаӡак илаҽны дыҟаӡам, арахь уи аҵасқәа зегьы еилырфаҷа идыруеит иагьымҩаԥигоит.
…Амшын аԥшаҳәахьы абырзенцәа анықәнагала инаркны ачерқьесцәа, урҭ рҟынтәи ақьырсианра шьҭырхит. Абжьбатәи ашәышықәсазы урҭ рдинмаҵзуҩцәеи рныхаԥааҩцәеи иныҟәыргоз аџьарқәа, уажәраанӡагьы абраҟа иаанханы иахьыҟоу аҭыԥқәа рацәаны иуԥылоит. Ақьырсианрагьы амырҭаҭрагьы еицеиԥшны иныҟәыргон..
Аҳәса зымҵахырхәоз рынцәахәы Мерем лыхьӡын.
Ажәохәтәи ашәышықәса анҵәамҭазы инаркны ачерқьесцәа рҿы ақьырсиан динхаҵара аныӡаауа иалагеит. Ашаԥсыӷқәа ирықәыӷәӷәоз аԥсылман динхаҵара аҟынтәи рҵас-қьабз иаланагалаз рацәоуп. Аха зегь акоуп реиҳа ирыдыркылеит амарҭаҭра. Урҭ реиҳа иналкааны анцәахәқәас ирыман: ачаӷьаарыхра анцәахәы  – Созерис, анхамҩа анцәахәы  – Ҳақәысҭашьа, ажьира анцәахәы – Ҭлеԥшь. Аџьықә иакәзар, урҭгьы егьырҭгьы рҵасқәа дышрықәныҟәозгьы иман ихатәы динхаҵаратә цәаҩа. Сара избон Аслан амацәыс данаркьаҭа, иҟаҵатәыз егьырҭ реиԥш, деигәырӷьазшәа ишизыҟамҵоз, макьана уи ажәабжь хлымӡаах заҳараны иҟаз Аслан иани иԥҳәыси рҿаԥхьа дыччошәа цас-ҽхырччара шизыҟамҵоз, уи иааҟаиҵоз зегьы игәы-иԥсы иалхны, игәаҵантәи қәыԥсычҳарак иаҩызаха иаауазар акәын.
Аслан дахьынхоз ахәы ҳанхалан иԥҳәыс Хьцац ҳабжьы лықәҳаргеит. Уи ашҭа даақәлан, ак шыҟалаз лцәа иалашәазар акәхап, лылақәа ҭраа дҳахәаԥшуан.
– Аслан аҩныҟа дааихьоума? – дҵааит Аџьықә. Хьцац аҭак ҟамҵаӡакәан дшаҳҿаԥшыц – даҳҿаԥшуан. Сара избон уи лыблақәа ҵааршәырахазшәа имҵысӡо џьарак ишааҭгылаз.
– Аслан аҩныҟа даахьоума? – еиҳа днақәыӷәӷәашәа деиҭаҵаахит Аџьықә. Хьцаци ҳареи иҳабжьагылаз ашәымҭа шықәсык иаҩызан.
– Аслан иԥсы Шәыбла игеит, иара уа амхырҭаҟны дышьҭоуп. Ибаҳазар акәхап адыдмацәыс абжьы.
Хьцац арҵәаа ҳәа дыҩныҵәаан, лхы-лҿы еимлагәа иаанылкылан, наҟ аԥацха дныҩналеит.
– Даара дсыргәырӷьеит, – иҳәеит Аџьықә дӷызуашәа даақәыԥсычҳан. – Уаала,  ажыга, амыргақәа ҳаманы ҳцап.
Нарцәыҟа анеира изымариахоит, насгьы иҭаацәа  амцхә ҵәыуатәыс дроуӡом ҳәа иԥхьаӡаны аԥсы данԥсыз аҽны дыржуан.
Аԥсыжра аҿҳәара инахар ҟалон, иаҳҳәап, иԥсыз иуацәа-иҭахцәа изгәакьаӡоу ауаа ихараны инхозар, урҭ аанӡа ирзыԥшуан. Аслан иакәзар, уажәнатә иаарласны анышә дамадатәын.
Афы зысыз аџь-ҵла азааигәара анышә жны ҳаалгоны еиԥш, ацуҭа ахи-аҵыхәеи рҟынтәи изаҳаз ауаа еихьымӡа-еиԥымӡо рҿаархеит.
Урҭ зегь раԥхьа игылан ишзахәоз иаауан Аслан иан Гәашьнаҳи иԥҳәыс Хьцаци.
Дааины дааҳадгылеит унеишь-уааишь ҳәа зарҳәоз, апату змаз ахаҵа Салиҳ. Уи ашьха-дгьыл иааӡаз аӡәы еиԥш акәымкәа, иааиџьумшьартәы ажьи-ацәеи икын, аха данныҟәоз ишьапқәа адгьыл иқәымкьысӡозшәа акәын ишьаҿақәа ласкәантраӡа ишеихигоз. Ихиҿсахьа инаҿаԥшыз дицәымшәарц залшомызт, убри аҟара ашәахсҭа анын. Ихиҿсахьа уицәшәартә ишыҟазгьы, иблақәа разӡа  иухәаԥшуан.
Ашәахсҭақәа инызҵаз арҳәцәеи-ақәылацәеи роуп. Уи ахәра аниоулак, иааҿыӡәӡәааны ихала иӡахуан, ахәшәтәҩы дидигаломызт.
– Шәыбла иоума изҳамҭоу? – дҵааит уи.
– Ҳала ишабоз уи дигеит! – иҳәеит Аџьықә.
Салиҳ илаԥш ниигеит аџь-ҵла еиҟәжәаны иахькажьыз ахь.
– Ал-лл-лаҳ! – иҳәеит Салиҳ инапқәа аҩада иҩышьҭыхны, – иԥсышьа бзиан, имбаӡакәан ауп џьанаҭҟа дышцаз.
Аԥсы анышә иамадаразы иаҭахыз ақьабзқәа ирылагеит.
– Уаҳзылԥха, Шәыбла, зхьышьаргәыҵа ҳакәыхшоу!  – дматанеиуан иан Гәашьнаҳ, – аԥаимбарцәа рнапаҿы уҟоуп, џьанаҭҟа умҩа хоуп, сызкәыхшоу.
Хьцац дахьгылаз, ланхәа илҳәоз лыцылҳәон.
– Аслан Анцәа дишан, Анцәа дигеит! – рҳәон егьырҭгьы.
Заа ихырҵәахьаз Хьцац лыхцәы шьыҵәрак наганы Аслан игәы инықәырҵеит, нас адамра дынҭарҵан анышә иқәԥсара иалагеит.
Ачарақәа раан ирҳәалоз ашәа лахҿыхк аацәыригеит аӡәы. Уа игылаз зегьы ицдырӷызуан.
Еицырҳәон «Уа-ри-да-да!»
Зегь еимпит. Аџьықәи сареи ҳхала ҳаанхеит.
Аԥшалас хааӡа иасуан. Афы еиҟәнажәаз аџь-ҵла абылфҩы ҵәыҵәӡа аҳауа иалан. Уажәы абраҟа Сибра сахьыҟоу убарҭқәа зегьы аныҟалаз иацы акәызшәа сыбла иаахгылеит.

* * *
Шаԥсыӷаа рҿы сахьынӡаҟаз ашәҟәыԥхьара гәхьаазгон. Ԥхыӡла ус избеит ашәҟәыԥхьарҭатә стол садтәалахуп, сҿаԥхьа астол агәҭаҿы иқәыз ашәҟәы цәаҭачы абӷьыцқәа аки-аки  аишьҭагыланы рхала иаатыхуеит. Сара саныхәыҷыз сзааӡаз саӡӡеи илҳәоны исаҳахьан, алакәқәа рацәаны. Урҭ рҟынтәи исгәалашәақәоз акымкәа-ҩбамкәа Зақьыр изеиҭасҳәахьан. Алакәқәа анизеиҭасҳәоз ҳааигәара иааины иаатәон Заидеҭи Бибеи. Ари анибалак Аџьықә «аџьугәакәақәа рҽеидыркылеит» иҳәон дҳахлафаауа.
Кавказ ашьхаруаа рӷьырак ахьҵарадаз, ҳәара аҭахыума рдунеиқәыԥшыларатә лыԥшҳәаа арҭшәон. Уи ус шакәыз даргьы  ирдыргәышьон. Зны аҩны аҩнуҵҟа стәаны исымԥыхьашәаз шәҟәы-ԥжәахак сшаԥхьоз акәымкәа, шәшьырак аасхаҳаит, схы сааҩахазар, Салиҳ дысхагылан, илахь еимарџахәны сзыԥхьоз данԥшылон.
– Саҭамыз, – иҳәеит уи, – ари  узыԥхьо араԥбызшәала иҩума?
– Мап, урысбызшәала иҩуп!
Ишызбоз иблақәа ирхыз агәыԥшқара, наҟ инархыӡҭыла ицеит, даақәԥсычҳан дындәылҵит…
…Аамҭа ишьшьылаҳа, акамбашь аашьақәа рныҟәашәа еиԥш акәын ишцоз. Убас зны сгәы ҿыӷьуашәа сыштәаз схы иадсымбалаӡацыз цәанырра хаак игәыкы-ҵәыкуа сааимнадеит. Раԥхьаҵәҟьа уи ҵабыргызу имцызу аилкаара акыр исцәыуадаҩын, аха ҳамҭакы ашьҭахь сымҩашьахуа агәра згеит ишымцымыз. Уи моу, сгәаҵанӡа иҭаланы сеиқәԥах сҳәынҷаны самоижьҭеигьы акыр шҵуаз аргама иааԥшит. Уи сызҳәынҷаз бзиабаран! Уажәааигәаӡа акәын Заидеҭ данызбаз, аха абыржәы иаалырҟьаны даҽазнык дызбарц сҭаххеит. Убри аамҭазы «сҿаҳәатәы» ҟалеит. Сҿаԥхьаҵәҟьа даацәырҟьеит лара. Али-аԥси рыбжьара ҳалаԥшқәа анааиқәшәа, иашаҵәҟьаны агәра згеит уи бзиа дшызбоз, лыда ԥсыхәа шсымамыз.
Игәасҭахьан ларгьы,  ҳнеиҿаԥшыцыԥхьаӡа дхәацыхәаԥшьха дшыҟалоз. Иара абыржәгьы, амхылдыз иакызшәа ҳалаԥшқәа ҳзеиҟәымхуа еидхалеит Ҳгәы иҭаны ҳҿы иаҳзамырҳәоз лаԥшыла еибаҳҳәон. Уаҳа ажәак мҳәаӡакәа сҩагылан сандәықәла, ларгьы дысзыԥшын дгылазшәа, ахәацаҳәа днасышьҭалеит. Ҳахьцоз ҳәа акгьы еибымҳәаӡакәа ҳцон. Иахьцатәыз дара ирдыруазшәа ҳшьапқәа ҳаргон.  Ҳарит кәара хәыҷык, ҳалсит чықьрак. Хыхь жәҩангәынтәи аеҵәақәа зхалаҵәҟәауа дәҟьашрак аҿы ҳаннеи Заидеҭ лыхәда ҭыхәхәа лхы ҩышьҭыхны ажәҩан дҩаҵаԥшын, илхымхәыцуаз лшьапқәа дымҵадырсызшәа дыҩны, ҳнаҩс иҟаз абнеилачырахь лҿыналхеит, саргьы сыҩны сналышьҭалеит, санлыхьӡа дааҳәны днасҿаԥшын, днеиҭаԥан зыҽхырнааны игылаз ахьаца-ҵла амахәқәа днарықәԥала-аарықәԥало абӷьиаҵәара лыҽналалҵәахит. Саргьы уахь сыхәнеит. Уажәы аҵла ахәнара акәым, Ӡиҭаҟә ашьха акьышә-кьышәра сыҩны схалозаргьы мап сҳәомызт. Дзықәтәаз амахә аҿы саргьы сналыватәеит. Сшымгәыӷӡоз ҽыԥныҳәа гәарҭак сара сахь рҿаалырхеит, илҳәеит; сара сгәы иҭаз сҿы иасырҳәаанӡа ҳәа лара даасзыԥшызҭгьы иҳазгәамҭаӡакәа ҳҩыџьагьы ҳлеимгәажә ҳашцоз. Сара исҳәеит лара жәаа шықәса лхыҵаанӡа ҳәа сахьылзыԥшыз  шакәу зегь зхароу. Амахәқәа ҳахьрықәтәаз аӡәи-аӡәи ҳаидкьысломызт. Абзиабара иаша ахьыҟоу ачҳара ыҟазароуп, избанзар абзиабара ауп аԥсҭазаара наунагӡазтәуа, анарха азҭо. Алахьынҵа иунаҭаз иаразнак изымпыҵазхаларц иалаго уи ахә мариала изшьо иоуп. Амала, сара уажәы уи аҵых саназхәыцуа схы саныӡбоит…
Адырҩаҽны ианааша, ацуҭа зегьы ирылаҩхьан Заидеҭ Иақәыԥ хаҵас далылхит ҳәа.
Заидеҭи сареи ҳаԥсҭазаара анеилаҳҵашаз аҿҳәара ҳәаны, хазы ҳахьындырхашаз амҳара ҳзыргылара иалагеит.
Убри аамҭазы ҳара ҳахьынхоз ашьхара аҟынӡа иааҩуа иалагахьан Кавказ иабашьуаз аурыс ҳәынҭқар ир ааигәахо ишалагаз. Ирҳәон: Шьаԥсы ирит, Хакәыҷын-маҷ иахысит, Шьахы арха ҭарцәны, Шәача аӡиас аҟынӡа иааӡахьеит!.. Арҭ шаҳҳәоз наунагӡа исхасыршҭырц сышьҭахьҟа  иахьынсыжьхьаз акәу, мамзаргьы схы иҭагьежьуаз Заидеҭ лыбзиабара акәу сыздыруам, аха ацуҭа уаа ирызцәырҵуа иалагаз агәҭынчымрақәа, сара уиаҟара  исныруамызт.
Ҳчара аура ҳгәы ианҭаз аҽны, Аџьықә ишьны иааигаз абнацә ацәа ахыхра дахьаҿыз сышицхраауаз, аԥхӡы иҿашы даакылсит Зақьыр.
– Иҟалаз шәаҳама, абрагь абна дылҵит, – иҳәеит уи, – иҭахыуп  иишьыз Суреҭ лԥа ицынхәрас дҟалҵарц!..
Аҳәсақәа акәац иахылаԥшларц нарыдиҵан, Аџьықә:
– Уаала, – иҳәан, саԥхьа дгыланы иҿынеихеит. Суреҭ лынхара шыҟаз ихы рханы. Абрагь ҳәа зыӡбахә имаз Шьмаф ихьӡын, шықәсык уажәаԥхьа, аҭакәажә Суреҭ лԥазаҵәы дышьны дабрагьит, араҟа ишырҳәо еиԥш, абна дылалеит. Шьмаф иан дшаԥсыӷын, иаб даҳҷыԥсан. Суреҭ лашҭа ҳанҭала, еизашаз ацуҭа-уаа еизахьан. Сара сышиашаз аԥацхахьы сҿынасхеит. Аџьықә  абырг Едыгьи, Салиҳи рахь иҿынеихеит. Нас рхы неиларкын аилацәажәара иалагеит.
Аԥацха сахьыныҩналаз аҭакәажә Суреҭ акәындхә икҿагылаз ацәырдӷәы дықәтәан, еиқәаҵәала лхы-лҿы ҭаҳәҳәан, дахьҵәыуоз лмыткәма иалаҵаны илҳәон:
– Уабаҟоу, сыҷкәын, нан? Сзымԥсуазеи, уан? Уара уабшьҭраҿы хаҵак дзыҟамлеит ушьа зушаз. Дубома, узфаз алеиқәаҵәа дааины дахьыҟоу! Ахаҵаҵәҟьа дшыҟам ибоит, анышә дамандаз!..
Суреҭ илывагылаз егьырҭ аҳәсақәагьы  еиҵақьызқьызны аҵәыуара иаҿын.
Абрагь Шьмаф ашҭа аҵыхәан ихала аанда дадгылан; аукы, еинаалак иакәын иара. Ишәыз имаҭәақәа еицрыжәжәа, алымт иаганы акәын ишыҟаз. Ихылԥарч ихаз азбжак цәҳәхьан, азганк аԥжәаха, шықәсык аахыс иимсацыз ижакьа еилачыра иадын. Ибла еиҵыхны аӡәгьы  диҿаԥшуамызт, ҿыцха дышьҭаԥшуан. Абџьар иҟәнымызт. Ацуҭа ахацәа хазы аанда егьи аган рҽаҭаны, рҟамақәа рымҳасҭақәа еиларҟаца икны игылан.
Ус аԥацха дааҩналеит абырг Едыгь, наҟ-ааҟ ивагылан Салиҳи Аџьықәи. Абырг х-шьапык зҵаз аҟәардә наирҭан днықәдыртәеит. Зықәра ду еидара хьанҭаны иаҵаз абырг дандыртәа иаҳагьы дхәыҷхазшәа, деиҵалазшәа збеит, аха иқәра иааноумшьратә иблақәа амца ирхыҳәҳәылоз агәра унаргон уи ихшыҩ еилфаҷа аус шауаз. Едыгь лаԥшыла Шьмаф дахьгылаз днаихәаԥшит, нас Суреҭ лахь даахьаҳәын ус ҿааиҭит:
– Бара, Суреҭ, бзыниаз агәырҩа еиҳау зыҟалом. Быԥсыр нышә-напык бгәы инықәзыԥсо дбымаӡамкәа, ҵәҩан-шьапыда баанхагәышьеит. Уи зегьы ҳгәы иалоуп!
Аҭакәажә лылахь иаԥыраршәыз лкасы аҿацә дааҩахан, лаԥшыла  дкылылблаарашәа Шьмаф дахьгылаз лылаԥш наилалырҟацан, дыҩныҵәааны  ҿаалҭит:
– Абар, сызфаз дахьгылоу! Дышәшьы уара, шәхацәазар! – Уи лыбжьы гәыҭшьаага шиаҳазгьы, ихы наикәаҽит акәымзар, Шьмаф дахьгылаз дагьымқәацеит. Абраҟа иазгәасҭарц сҭахыуп; ашаԥсыӷқәа рҿы, рашҭа аҩнуҵҟа ауаҩы  иахьикьымсуаз анаҩсангьы, урҭ аҳәса иахьырбозгьы ауаҩшьра ҟарҵомызт. Уи моу аиӷара зыбжьоу џьара иааиҿаҳаны, аибарԥсра ишаҿу аԥҳәыс даарыхҭыгәланы, рыбжьара лкасы ныбжьалыршәыр, иаразнак аисра иаҟәыҵны рабџьарқәа ԥхьаркуеит.
– Иҳауҳәозеи Шьмаф? Ҳаузыӡырҩуеит! – иҳәеит Едыгь.
Шьмаф ихы ҩышьҭыхны игылаз зегьы илаԥш нархигеит. Дыздгылаз аанда даадҵын, ацәажәара дналагеит, аха иҩашьомызт уи  иҽшизышьақәымкуаз, агәҭынчымра шимаз. Уажәы-уажәы ибжьы ицәдуцәахон.
– Сара иҟасҵаз закәу шәара ижәдыруеит, ауаҩы дысшьит, абна итәоу ан аҭакәажә ҵәҩаншьапыда дықәсырхеит. Уи азы ҳазшаз иҟынтә агәнаҳара ду саҵоуп! Сара абна сылҵны абрахь сааит, аԥсра сацәшәаӡом! Ахыхьчара салагом! Иззыгәаӷьуа шәҟама аҭра иҭышәх!..
Уи иажәақәеи насгьы иҳәашьеи уаҩы иааизымчҳаратәы иҟан, аха… Ахацәа неиҿаԥшы-ааиҿаԥшқәан, рҽааныркылеит.
– Ишәаҳауама ииҳәо? – адырҩагьых дыҩныҵәааит Суреҭ. – Сышәшьы, иҳәеит! Зынӡаск шәшәыргәындақәамзар, ииҳәаз нашәыгӡа!
Суреҭ илҳәаз имаҳаӡазшәа, Едыгь Шьмаф иахь днаԥшын:
– Уажәа нагӡа, Шьмаф, – иҳәеит. Сара исзеилкаауамызт, аҭакәажә убри аҟара ашьаура деилаҳаҵәҟьаны илҳәозу, мамзаргьы рқьабз-ҵас ишрыҵанаҳәоз ала дныҟәозу. Иара убас сара еилкааны исыздыруамызт Шьмаф Суреҭ лԥа дзыхирҟьаз мзызс иамаз. Реиҳа аара здыдашь? Иашаҵәҟьаны Шьмаф иҟаиҵаз ауаҩшьра дахьхәны акәу, мамзаргьы ахьҭеи амлеи ддыргәаҟны дцәырҵу?
– Сара сахьиз аҩнаҭаҿы ҩыџьа ахацәа – саби сашьеи ыҟоуп, – иҳәеит Шьмаф. – Урҭ рыҩнаҭа ныҟәыргартә, рџьынџь рыхьчартә иҟоуп. Шәара ижәбоит ҳәа сыҟоуп ҳнырҵәареи ҳхырҵәареи иашьҭоу ҳаӷа дааины ҳашә-гәашә дылагылоуп, ахымҩасқәа аршәаа иасуеит, макьаназы иаҳхыкны, аха… 
Урҭ аҳәақәа ҳашьцәа ршьала рнапқәа ҟьашьуп! Нас дызхьчода Суреҭ аҭакәажә, сара дысмыхьчар…
Ахацәа ахьгылаз аӡәгьы ишьҭыбжь иргомызт. Уажәшьҭа еилыскаауа салагеит Шьмаф  дызцәырҵыз, иҟаиҵаз ауаҩшьра дахьхәны акәымкәа, аурысқәа ари ашьхақыҭа иахьазааигәахоз азы шакәыз. Ииҳәаз заҳаз ишԥарыдыркыларишь?!
– Уара сыҷкәын заҵәы душьит. Аԥсышьа-цәгьа уоуроуп, уаҳа акгьы! – лыбжьы дахәаҽуа аарла ҿаалҭит Суреҭ. Илыкәшаны игылаз аҳәсақәагьы адырҩагьых иааилаӷызит. Едыгьы даахьаҳәны данынарылаԥш, зегьы рҽааиқәыркит.
– Сан, – иҳәеит, Шьмаф ихы Суреҭ иналықәкны, – сбыдкыл, быҷкәын ицынхәрас! Сыԥсы ҭанаҵы хаҵаҵас бџьынџь сыхьчоит, бхәышҭаара еиқәсырхоит. Сара аҵыхәтәантәи сажәа сҳәеит! –  абраҟа иҽааникылан Шьмаф, ихы икәаҽ днеин аҭӡамц днадгылеит, изырыӡбоз иуахҭа дазыԥшны.
Ахацәа ахьеилагылаз ииҳәаз ргәы ишахәаз ааунырратәы, иааилацәажәақәеит.
– Иуҳәаз бзиоуп! – иҳәеит Едыгь.
Суреҭ деиҵақьы-еиҵақьуа лыхәда лыкәаҽ дтәан.
Едыгь дааҳәын Аџьықә днеиҿаԥшит.
– Суреҭ лыԥшәмеи сареи ҳаиҩызцәан, ҳаизааигәан, аиашьа дысзиҩызан. Ашьоура анаҭахха, уи анагӡара зыхәҭоу соуп.
– Иуҳәо иашоуп, Аџьықә! – ишьақәирӷәӷәеит Едыгь.
– Аха, аха зысҳәо, сара ашьоура мап ацәыскуеит, – иҳәеит Аџьықә. – Избанзар, сара исҭахым Суреҭ лажәынҭаҽха дызжуа длымамкәа, дҭынхадаха, ҵәҩаншьапыда дықәхарц.
Аџьықә иажәа даналга, Едыгь Салиҳ иахь дынхьаԥшит.
– Саргьы, Аџьықә ишиҳәаз еиԥш, – иажәа дналагеит Салиҳ, – Суреҭ, абра игылоу шәаасҭа илзааигәоу лгәылак иаҳасаб ала, ауаҩшьра ҟазҵаз иахьырхәра сыхәҭоуп, аха мап ацәыскуеит.
– Суреҭ лшьаура иадгылоу уаҳа аӡәыр шәыҟоума? – игылаз ахацәа даарылаԥшны дразҵааит Едыгь. Ииҳәаз аӡәгьы алаҿимҭит. Едыгь  ижакьа кахәхәа ааиԥхьеишьшьааит нас Суреҭ дналыхәаԥшын:
– Суреҭ, бара боуп ан! Бақәшаҳаҭума Шьмаф ииҳәаз? 
Аҭакәажә иажәақәа лмаҳаӡазшәа рыцкы лымҳәаӡеит. Лнацәкьара ааԥсақәа рыла лкасы ачыхә лырҟәыҷуан. Илхагылаз аҳәсақәа рхы ларҟәны ллымҳа ак ҭарҳәон.
–  Дааиааит, сара сахь, – лҳәеит Суреҭ, аарлаҳәа лыбжьы уаҳартә.
Шьмаф уаҳа дымԥшӡакәа днеин Суреҭ лҿаԥхьа днышьамхнышгылан, ихы  лшьамхы инықәиҵеит. Суреҭ лкасы аалхылхын Шьмаф ихы инақәлыршәит, аҩыџьагьы аҵәыуара иалагеит. Суреҭ лнацәкьарақәа цқьа ишылхымхәыцуаз мҩашьо аарлаҳәа лхарԥ аҳәынҵәрақәа ааԥлыртлан лгәыԥҳә ҩанҭхьқәа аахылтит. Шьмаф маршәакрала лгәыԥҳәа ахы днагәӡит. Илаӷырӡ  иҿаланы ицон.
– Ари нахыс ҳазшаз шәеигимырхааит, аҩысҭаа уаҳа дшәыбжьамԥшааит, – иҳәеит Едыгь, – Бара, Суреҭ, анацәа – брануп! Бразуп, бҟәышуп! Шьмаф, уаргьы ушфырхаҵаз ааурԥшит. Ари нахыс уан лоуп, уаҳа лгәы даумырган уздызкылаз. Шьҭа шәаала шәыҩныҟақәа рахь, рхала еизынҳажьып ани ԥеи!
Салиҳ Едыгь дицхрааны дҩаиргылан, еиманы ашәахь рҿынархеит. Аџьықәи сареи урҭ ҳнарышьҭалеит. Ҳамҭакы ашьҭахь зегьы еимпны рыҩныҟақәа рахь ицахьан, аӡәы заҵәык Едыгь ида, уи такәаамҭа ихала Суреҭ лашҭа дықәгылан дынкахәыцуа.
– Иаҳҳәап, иахьа абра Суреҭ лшьа аауроуп ҳәа аӡәы иабџьар даахазҭгьы ишԥаҟалоз, – сиазҵааит Аџьықә.
– Ҳарҭ ҳахьынтәи уи аҩыза аҟаҵара аӡәгьы азин имаӡамызт, избанзар ҳарҭ зегьы  ҳтәымуаауп, аҩнаҭа ҳалахәӡам. Уара игәоуҭазар, Шьмаф ахара ихы иадиҵаӡом, сара издыруеит уи Суреҭ лԥа ишьра шиҭахымыз, аха димшьыр иара дишьуан, Шьмаф ихы ихьчар акәхеит. Аԥсы ишьҭахь абааԥсы рҳәом, убри азы уи аӡбахә ҳаламцәажәеит. Аус  аиныршәарахьы ахы анархалак нахыс  уацхраароуп. Зеиԥш ҟамло егьыҟам, иҟалоит ан лыгәжәажәара изымчҳакәа аӡәы иҟама дахаргьы. Убри азоуп Салиҳи сареи ашьаура ҳуалны мап ацәаҳкуашәа зыҟаҳҵазгьы. Ҳара знык ус анаҳҳәа нахыс даҽаӡәы аҵҟьара изыгәаӷьӡом.
– Ахара иԥшны ацәажәара, ахаангьы  имцхәхом, – иҳәеит Едыгь. – Ирымҳәои: умхәыцкәан умцәажәан, умхәыцкәан умтәан, ашьыжь ушьацәхныслар, ахәылԥазгьы ушьацәхныслоит!..
– Даҽакалагьы ирҳәоит, – иҳәеит Аџьықә, –  шьацәқәыԥла узыгәҭасыз,  хаԥыцла ишьҭухуеит.
– Аҽы ахы уаҩужьыр аҵыхәа уахьнымҳалан! – дааԥышәырччеит абырг Едыгь.
Игәасҭахьан, ари ацуҭаҿы инхоз абыргцәа ахьааиниоз реиҳа ажәаԥҟақәа здыруа ҳәа аицлабра бзиа ирбон. Знык аӡәы ицәыригар, нас егьырҭгьы ҵыхәаԥҵәарада ирҳәалон.
– Аҭакәажәгьы ҳәатәхымԥак лакәзаап, – ҿааиҭит Аџьықә. – «Аҽы аҟамчы ахыуҟьар аныҟәашәа иацнаҵоит, аҽада иахыуҟьар иахьгыло еиҭаҵӡом. Уи амуфҭи ицәаҩақәа роуп цәаҩас илымоу, аҵас – хаҳәуп, иахьышьҭоу еиҭоугар ҟалаӡом – ус ауп дышхәыцуа. Аҵас иаҳәом, аха ақәа уҟәызкуа ахыбра иаҩызоуп. Ашьаҟақәа баацыԥхьаӡа ирҿыцны иԥсахлатәуп, ахыб еиламҳарц азы.
– Ҳҵасқәа рзы иуҳәаз сақәшаҳаҭуп, аха Суреҭ уахьылныӡбо уиашаӡам.
– Агха змыхьуа аԥсы иоуп!
– Ааи, аха аԥҳәыс ахаҵа иаасҭа лаҳаҭыр батәуп. Суреҭ – дануп, лгәы ахы иҵәымыӷха иалаз ахьаа алхра ус илзымариамызт. Уи азы лхьаақәа зегьы дыриааины илычҳар акәын.
Сара, абыржәы абраҟа еиҭасҳәаз ахҭыс амцреи аҵабыргреи ахьынӡаҟоу азы аԥхьаҩцәа шәҟынтәи аӡәыр агәыҩбара шәоуазар, сара издыруала ԥыҭ-чыҭқәак шәеилсыркаарц сылшоит: ҳара ҳгәы ишаанаго еиԥш акәымкәа, ачерқьесцәа рҟны ашьаура ихымԥадатәу акакәны иҟаӡам. Избанзар, ашьоура ақьабз аныҟәгара амилаҭ рнырҵәарахьы ишкылнаго рдыруеит, аха егьа ус акәзаргьы, урҭ ҳәараҭахыума, ахьӡи ахьымӡӷи рзакәан мҩаԥыргоит, убри азы ауп абџьаргьы зныҟәыргоз. Ихаразаргьы ихарамзаргьы, ауаҩшьра ҟазҵаз, дахьдырхәыр акәын. Убри азоуп ауаҩшьра ҟазҵоз иҩны-игәара дахыҵны дабрагьны абна дзылалоз. Уи дабрагьуанаҵы ишьҭахьҟа инижьыз иуа-иҭахыра, ашьаура зыбжьази дареи аиныршәара иашьҭалон. Ауаҩшьра ахьыҟалаз аҩнаҭазы ашьаԥса ршәарц азы ирыдыргалон хыԥхьаӡара рацәала арахә, аԥсаса, ашьамаҟа…
Шьмаф ишыҟаиҵаз еиԥшгьы лассы-лассы ианыҟарҵалозгьы ыҟан…
…Ахәылбыҽха Ацуҭа абжеиҳарак ҳара ҳҿы еизеит, агәгәаҳәа еиқәыз аџь-мца алашара иакәшаны, шәаҳәаран, кәашаран изҿыз. Аҳәсеи ахацәеи рнапқәа еибаркны «Аибаркыра» икәашон. Заидеҭгьы саргьы «Зафақ» ҳаицдыркәашеит.
– Изакәытә насыԥузеи иҳамоу, – лҳәон Заидеҭ лхы насыдкыланы.
Аҵых анынаскьа ҳасасцәагьы рыҩныҟақәа рахь ицеит, ҳаргьы  ҳамҳарахьы ҳцеит. Лара дыҩналеит  лышьҭаларҭахь. Алашьцара уҽалакны унеироуп уԥҳәыс лахь, ус иаԥуп. Заидеҭ лҽеилылхаанӡа ҳәа саалзыԥшит. Уажәшьҭа иаамҭоуп ансгәахә, саргьы сҽааилысхын, лара лахь сныҩналеит.
Иҟьаҟьаӡа иаашеит иҳамбаӡакәа, Заадеҭ ахьышәҭҳәа лҽеилаҳәаны дҩагылеит.
– Шаҟа ирласны ишазеи? – сҳәан саагәамҵит, лара дааччан саагәыдкыланы адәахьы дындәылҵит.

* * *
Анапҟазара шсылаз сызланхоз ақыҭауаа еицгәарҭан, есымша ҟаҵатәык-ҟаҵатәык ансзаарымгоз ыҟаӡамызт. Урҭ сырхашәаланы сымшынҵа цәаҳәак сзанҵомызт. Ҳгәыла хаҵак ажьакца иафахьаз ажәытә шәақьк сзааигеит, иара иҳәашьала «аҵықь ҳәа ихысуа исзыҟауҵароуп» иҳәеит. Аԥсы абза дузилхуама, аха… ианааигах салагароуп акыр сзалхуазар. Мышкы хәлаанӡа сус адсырӡлеит. Еимыхны, ирыцқьаны еибысҭеит. Сшымгәыӷӡоз еибагеит. Аҵықь ҳәа салахысит. Уи ашьҭахь ахырҭәага ҟаҵаны ахызаҵәқәа сызурҭәароуп, иҳәеит. Араҟа сара «абџьар ҟаҵаҩы» ҳәа исышьҭоуп. Ус иаалырҟьаны Енисеискҟа исыԥхьеит. Уи сгәамԥхеит. Иудыруазеи абналара сгәы ишҭаз сыҵырдыраазар? Уи сыгәҭакы засҳәахьоу аӡәызаҵәык иоуп. Уи сыцәгьа иҳәарымызт ҳәа сыҟоуп, ҳаӷоу иаџьал цәгьахеит. Амалабашазы сшәазаап – Еинисеискҟа изсыԥхьаз аканцелиариаҿы маӡаныҟәгаҩыс сҟарҵарц азы акәзаап. Аха, ачынуаа уамашәа ибаны, рыҿқәа раҳаны ишсыхәаԥшуаз, исыдыргалаз амаҵура мап ацәкны снарԥырҵны сҭыԥ ахь сааит…

* * *
…Аӡы сырызгашаз анышь ааира сазыԥшын. Аӡхықә аҿы дтәан зықәрахьы инеихьаз быргк. Сҿынасхан иааигәара снеит. Ааскьа ашьаҵа зымбацыз ишьапы еиҟәышьшьақәа амҵ рықәпапан иркын,  инаҩсҟа алымт иагахьаз арҭмаҟкгьы шьҭан. Ихиқәарааӡа амра иашәхьоу ихәдаџьал, ицламҳәа ҭашәашәа, акҷыра иагахьоу илахь, ижакьа ӡыш – абарҭқәа зегьы џьара избахьоушәа сыҟоуп.
– Уабатәида уара арԥыс? – дсазҵааит иара.
– Уара уабатәиу? – саргьы сиазҵааит.
– Сара нырцәтәи аҟәара аҟынтәи аарцәтәи аҟәарахьы сааит! – иҳәеит.
– Уабанхои?
– Сара аҭаҳмада харантәи иааз уаҩуп! Уара избогьы араҟатәиӡам, иахганы иҟоу абаандцәа уреиуоуп!
– Иалудырааи?
– Иушәу умаҭәақәа рыла!
Ҳҩыџьагьы ҳнеиҿаԥшын ҳааԥышәырччеит. Дабазбахьоу? Ари адунеи аҿы еиԥшу ауаа иагьаџьарагьы иагьаҩы ыҟоуп. Сара сеиԥш Каисаров зыжәлоу даҽаӡәы, Кавказ, ма Алада-Урыстәыла дыҟазаргьы ҟалоит. Митә ҟалама ҩыџьа аҭаҳмадацәа еиԥшнысшьалазар – шысҳәоз гәаныла, харантәи иаацәырҵит сыззыԥшыз анышьгьы. Злаба хәахәа зҽанҵаны исыхәаԥшуаз аҭаҳмада «бзеила» ҳәа иаҳәаны, иаарццакны анышь ахьааҿықәгылаз ахь сҿынасхеит.

* * *
Иҟалоит амшқәеи аҵхқәеи аҟәара иқәжьу ахаҳәқәа реиԥш ианеиԥшхо. Урҭ еиԥхьытта иуршәыргьы, аԥхьа ишьҭухзи, ашьҭахь ишьҭухзи узеиҩдырааӡом.
Маи мза ҩажәа арыцхә амши уи ашьҭахьтәи амшқәеи наунагӡа сара исхамышҭуа хҭыс хлымӡаахны иахьсзаанхаз мацарагьы акәымкәа, сахьыҟазаалакгьы  урҭ сара ԥхыӡ избон, сцәарҳаны сааԥшуан. Избанзар, убарҭ анҵыра змамыз аҵых кьаҿқәа рзы сара схалеит абзиабара зыда царҭа амам акьышәкьышәра аҟынӡа, аха сышхалаз еиԥш сагьалҟьаны слеит зда царҭа амам агәаҟ иԥсҭазаара атыша аҵа аҟынӡа.


* * *
…Аӡәы дысҿасызшәа аҭҳарцәҳәа сҿыхеит. Сылацәа анаахыст, избаз Заидеҭ лоуп. Уи дықәԥрааны дцарашәа, ашҭа аԥссара даҿын. Уи ллакҭа ԥшӡа анҭаԥшра сара сзыҳәан  имшаԥшран избон. «Ҳаҩнаҭаҿы изакәызаалакгьы ус хьанҭак лнапы иасыркуам, зегьы сара иҟасҵалоит» сҳәон гәаныла уи сахьлыхәаԥшуаз. Иашоуп, араҟатәи ахацәа, аҳәса рус рҽаларгалом, аха сара уи азын аӡәгьы гәыбӷан сиҭарым ҳәа сыҟоуп. Араҟа ҿыц хаҵа ицаз аԥҳәызба дахьнанагаз аҩнаҭаҿы шықәсык, ҩышықәсагьы аҩныргәи ашҭеи рхьаԥссареи, ацәарҭеилыргареи рыда, уаҳа даҽа уск лнапы адыркуам. Заидеҭ анхәагьы абхәагьы аӡәгьы длымаӡам, урҭ рус сара саҵагылап. Заидеҭ сара сышлыхәаԥшуаз лгәы ианырзар акәхап, лхы анҩышьҭылкәыцәаа, лыхцәы хьыԥштәыла иԥсаҟьаны иналҿаԥсеит. Лыблақәа ирхыҵуаз абзиабара ашәахәа сгәаҵанӡа инаӡаны цәанырра хаала сеимнадеит. Аҳамахә иахшьыз аҿырӡәӡәага агәыгәым аакнысхын абаҳчара аҵыхәахь сҿынасхеит. Сҿы-снапы ӡәӡәаны скәымжәи скабеи сышәҵаны санааи ачашә, ацха, ахырҵәы – зегьы рхианы ҳакрыфарҭаҿы аишәа иқәгылан. Заидеҭ дысзыԥшны дтәан. Чан шьҭахь аҳамамҭраҿы снапы ӡәӡәаны санаахьаҳә ацха ҷабуа изқәыз Заидеҭ лқьышә ҟәымшәышәқәа аагәыдыскылеит. Ларгьы лцәа дааҭӡыӡаан, лылацәақәа неиқәылԥсан, лнапқәа аасыкәыршаны днасылаӡыҭит.
Заидеҭ лӡара убасҟак ипан, убасҟак деихатыруан, лышьҭахьҟала лыҽхырнааны хаԥыцла ачабра шьҭылхуан. Лареи сареи ҳцәа-ҳжьы ахьеидыз цәанырра хаак имцаха иҳацраланы, «ахы ҳҭарԥаны» ҳаманы ицон.
– Шьыри ирласны ихәландаз! – сҳәеит сара.
– Шьыри! – лҳәеит ларгьы. Ишысҭахымыз Заидеҭ дааушьҭны амхырҭахь рашәара сҿынасхеит. Ашҭа агәҭаны снеихьан лара днасыхьӡан сымҩаныфа сылҭеит.
Амхырҭаҿы Аџьықәи сареи ҳмеицәажәаӡакәан шьыбжьаанӡа ҳаицырашәон. Амра анхашала, ишорахеит. Сҽага наргылан, смаӷрала сыԥхӡы насҿасырбеит. Аџьықә сара сахь даахьаҳәын:
– Иақәыԥ, аурысқәа ааигәахо иалагеит, – иҳәеит уи. Сара сеиԥш ар ирцәыбналаз асолдаҭ ракәыз џьысшьан зыӡбахә имаз, ииҳәаз усҟак хырҩаа азысмуӡеит, адырҩагьых арашәара сналагеит.
Аџьықәи сареи ҳаԥсы ҳшьарц абгыӡра амҵан ашәшьыраҿы ҳанаатәа, адырҩагьых ицәажәара инациҵеит:
– Ардилернтәи икыдланы арахь иаауеит, рхыԥхьаӡарагьы ҵҩа змам ыҟоуп, абзарбзанқәагьы рымоуп!
Аџьықә ииҳәоз закәыз макьана усҟак схы шазымцозгьы, иҽеимыз цәаныррак соухьан, сҟырҟы шабо ианалага аирыӡ аашьҭхны исҿакны аӡы зжәын инасыргылеит. Аџьықә иҿаԥшылара самхацәгьахан,
– Арахь иаауеит,  уҳәама? – сҵааит ииҳәаз џьашьашәа.
– Ааи, иаауеит ҳәа аума, ишзахәо ала еиханы иаауеит. Избан, асҟак изхыццакуазеи? Ашьыжь Салиҳ ауаа ицҵаны аԥшыхәра исышьҭит, иахьынӡааихьоу еилыркааразы.
Ҳамҭакы хәыцра еилаҳантак сагәыланахаланы саман. Нас Аџьықә ус иасҳәеит:
– Ицахьоу аамҭақәа рзы, аибашьра ахы шакуаз рдырратәы ианыҟала, ачерқьесцәа аҭырқәа идгыланы аурысқәа изырмабашьызеи? Усҟан зҽеидызкылаз аҭырқәцәеи англызцәеи даргьы зрыдымгылазеи? – сҳәеит.
Сымдырра саҭаимҵарц иҭахушәа акәын уи дышсыхәаԥушаз. Ашьхарыуаа рцәаҩала ус иҟоуп еиҵа здыруа иҿаԥхьа еиҳа здыруа дыҽхәаӡом. Убри аҟынтә Аџьықә маҷк иаарԥшқашәа ацәажәара дналагеит:
– Изныкымкәа ишуасҳәахьоу еиԥш, ҳара ианакәзаалакгьы аӡәгьы ҳиабашьырц ҳгәы иҭаӡамызт, аурыс ҳәынҭқар иакәзааит, аҭырқә сулҭан иакәзааит, аҭахызаргьы англыз крал лакәзааит – аӡәымзар аӡәгьы ҳахәда дықәтәарц ҳҭахым, ҳҵаикыр аауам. Усҟан англызцәеи аҭырқәцәеи ҳрыдгылазҭгьы ҳхақәиҭра ҳцәыӡуан…
Аурыс чынуаа – аҭоурых-ҭҵааҩцәа Р. Фадеев раԥхьа днаргыланы, урҭ ачерқьесцәа ҳаҭырқәҵарала ирыхцәажәон. Усҟантәи аамҭазы аҭырқәцәагьы, англызцәагьы, афранцызцәагьы арахь иаарышьҭӡомызт ачерқьесцәа. Убри аҟынтәи аамҭак азы Кавказ иҟаз аурыс ир Қырҭтәылаҟа – Ҭырқәтәыла аҳәаахь ииаргеит, арахь ртыл аҿы шәарҭара ыҟамызт азы. Абри азыҳәан мацаразгьы, сара сҳәынҭқарны сыҟазҭгьы, ачерқьесцәа рабашьра ахаҭыԥан, иҭабуп ҳәа расҳәон, рхы иақәиҭыстәуан.
– Сара усҟан смаҷын, – иҳәеит Аџьықә, – Викториа акрал ԥҳәыс лыцҳаражәҳәаҩ данҳҭаа, дҳасасуп ҳәа дыртәаны ишьапы сыӡәӡәон, ҳаиҳабацәеи иареи ахьеицәажәоз ихәы изназгон, еибырҳәоз саҳауан. – Аџьықә илакыҵаҿы акыҷырақәа џьарак рҽеизыркит, ус ианыҟалоз уи данамхаччоз акәын. – Ҳасас ауасцәаҳаҭа аиԥш, дымгәылҿӡа, инамцхәны ажьы икын, имҵаҳаргылоз афатә агьама имбаӡеит, мацара уажәы-уажәы иҭаҭынжәга еиҵаҵаны дахон. Дааҟәымҵӡакәан ииҳәозгьы акы акәын: «Шәеибашьла, шәеибашьла, аурысқәа шәрабашьла! Ҳара абџьар шәзааҳгоит, акрал ԥҳәыс лнапаҵаҟа шәаныҟала насыԥ змоу ажәларқәа шәара шәреиҳахоит!» «Лара  дыԥшӡоума?» ҳәа ианиазҵаа, уи убасҟак иаҳаз даргәааит, иблагәыҵәҟьақәагьы ашьа рхыҵәалазшәа иҟаԥшьхеит. Дицын имаҵуҩы, уаҩы абаак, деиқәаҵәаӡа. Иԥшәма дахьнаргаз асасааирҭахь дымнеиӡеит, адәаҿы дыртәаны акриҿаҳҵеит, ирацәангьы ифеит, ирацәангьы ижәит, нас аҵәыуара далагеит. Дахьҵәыуаз иажәа иалаҵаны иҳәон: «сызцу ауаҩы игәра шәымган, акрал ԥҳәыс лнапаҵаҟа шәҟалар, шәызегьы абзарбзан хы шәҭацаланы шәыцҟьа-шәҟьа аҳауа шәаларҵоит» Аџьықә ацәажәара даҟәыҵны ҳамҭакы дхәыцуа дтәан, нас:
– Иҽеигәышьам!.. – иҳәеит.
– Иарбан узҿу?
– Ауаа еидкылам, еиԥхьытта, дасу ихазы-иԥсазы ҳәа адәы иқәуп. Зегь махәҿак ауп изтәу, ара анацәкьарақәа хаз-хазхеит, убри азоуп даргьы акакала рхыҵәҵәара зымариахаз. Ҭауади-аамсҭеи ракәзар, аублаақәа рыбла аш хырҵарц иаҿуп; аурыс ҳәынҭқар шәидгылар, иҿаԥхьа шәшьамхы ашәырсит ҳәа ауп иҟашәҵаз иаанаго, Ҭырқәтәылаҟа шәхы шәырхар – џьанаҭ агәашә шәҭалазшәа шәхы шәыԥхьаӡа – ҳәа рарҳәоит. Адырҩегьх арашәара ҳалагеит, аха рацәак сгәы шысзықәымкуаз Аџьықә исырбарц сҭахымызт. Зны-зынлагьы, сахьхәыцуаз, икыдланы иаауа аурысқәа ротриад, ҳацуҭахьы имааиӡакәа, иҳавсны ицарашәа сгәы иснаҭахуан. Уамашәа иубаша, уаанӡа ашаԥсыӷ қыҭақәа рбылреи рықәхреи иалахәыз ауаҩы, уажәы ҩышықәса рышьҭахь, иаауаз ашәарҭара ду схахьы иаазгарц сҭахымызт, Агәра шысымгозгьы «иҳаҩсны ицоит» сҳәон гәаныла.
Аџьықә иҽага ахьымҩаниҵаз аҷаҩ-ҳәа ашьанҵа иаахеит. Иԥсахы еибакны ашьанҵа ааҵихын ирууааӡа амхы аҵыхәахьы иршәит.
Аџьықә аиашьа гәакьа димамызт, саргьы аӡәгьы дсымамызт. Ҳуаӡәк даныҟам аамҭазы, иаанхо ҳаҩнаҭақәа рныҟәгара, рыхьчара даҵагылар акәын. Сара абыржәгьы схы саныӡбоит, уи ауалԥшьа ахьсзынамгӡаз, иашоуп, сара акгьы схарагәышьам, аха… сыԥсы ахьынӡаҭоу иҵәымыӷ жьакцаха сгәы ишалоу иаанхоит.
– Даҽа ҩыџьа-хҩы, мамоу, даҽа хәҩы-кгьы ракәзааит, аԥацәа сымазар сҭахын, – иҳәеит Аџьықә ихы дааҩахан.
– Иуҳәаз, ҳазшаз иуциҳәааит! – сҳәеит.
Убри аамҭазы сара сахәаԥшуан адыд-мацәыс иаркьаҭаз Аслан инышәынҭра. Уи иҳаҭгәын агәы аҳаскьын ықәиаахьан. Иан Гәашьнаҳ арахь лассы-лассы дааилон. Дааицыԥхьаӡа, ҳаиҳазымчу Шәыбла, ихьӡ ҳәаны дматанеиуан.
Убри данызбоз нахьхьи џьара Калугатәи агуберниаҿы иҟоу сан даасгәалашәон. Уигьы абас акәхап дышгәырҩо, схабар ахьылзымдыруазы. Сан лзыҳәа иҟасҵаз акы заҵәык, сгәы зласҟажоз, имҩасны ицоз аурыс уаҷарк дсықәшәан, инапала асалам шәҟәы лзысышьҭит, иара агәра сиргеит, уи ашәҟәы уаанӡа инеиртә шыҟаиҵо азы…
…Иааит Аџьықә ԥшыхәра иишьҭыз. Ҳамхырҭа аанда даадгылеит Салиҳ, ааҵәак иҟәаҟәа икыдҵаны.
– Ҿыцс иҳауҳәозеи? – дҵааит Аџьықә.
– Иҳамоуп иаҳҳәашагьы! – иҳәеит Салиҳ.
– Уааины уаатәа, ҳаицәажәап!
Амхы аҵыхәан игылаз ал-ҵла ашҟа ҳҿынаҳхан, ашәшьыраҿы ҳнеин ҳнатәеит.
Салиҳ иааҵәа даахан инаиваиҵан, руа иарбану реиҳа ишәаҳарц ишәҭахыу иҳәашашәа днаҳҿаԥшит.
– Зегь шәеибганы шәхынҳәыма? – иҳәеит Аџьықә, ашьа зыхьшыз ааҵәа дахәаԥшуа.
– Зегьы! – иҳәеит аԥшыхәҩы. Нас – аурысқәа рыр арахь ахалара иаҿуп, акаҵәара ианхыҵ рҽеихыршеит. Ҩышәҩык раҟара ҳара ҳашҟа рхы дырхеит.
– Ишԥа?! Хықәкыла ҳара ҳахьҵәҟьоу?! Изымбатәбараханы Аџьықә дҩаҵҟьеит.
– Ааи. Урҭ дара-дара ахьеицәажәоз Алиа маӡала рааигәара днеины дырзыӡырҩит. Раԥхьаҟа аказакцәа ԥшыхәра иаарышьҭит. Урҭ арантәи  ҳҭаԥшыхәны ихынҳәны ианцоз, амҩа рзаҳкит, хҩык рыԥсы ҳцәыргеит, аԥшьбатәи, – иҳәан, иааҵәа аашьҭихын ахы лаирхеит, икәымпылуа ашьацра инылалеит ихҵәаны ааҵәа иҭаз аказақ ихы.
Сгәы сҽанӡамкәа сызлаԥшыз (гәаныла Анцәа сиҳәон, абас еиԥш ауаҩы ихы хҵәаны иахьышьҭоу збартә еиԥш аҭагылазаашьа симҭарц азы) акәхап, сыԥсы сылышәшәеит, сыԥсыԥ сзеивымго сыхәламшәа акит.
Ашьаршәы зыдҩаланы ашьацра илажьыз аказақ ихы, сара исхасыршҭырц сызҿыз сжәытәра акәын. Аџьықә дызҿыз џьашьахәран, аказақ ихы нарҳәы-аарҳәуа дахәаԥушан. Уи дышқәыԥшыз ҩашьомызт, иԥаҵа аарла еинышәшәылон. Иҵаашәшәалахьаз иблақәа сахьцалакгьы скылкааны сара исыхәаԥшуашәа сгәы иснаҭон, азы схы агарҭа сымамызт.
– Ари зынӡаск дқәыԥшын, ахацәа раасҭа аӡӷабцәа роуп дзеиԥшыз… нас Салиҳ, уаҳа ижәбазеи? – иҳәеит Аџьықә.
Аубыхқәа ҳрыниеит. Урҭ иҳарҳәеит, амшын аԥшаҳәа иаԥныз қыҭа-шьаҭарак ыҟаӡамкәа аурысқәа ирблит. Аҩада Ҳакәыҷын-маҷ  иҩацәхыкны быжьшәҩык раҟара абџьар зкыу ашьхаруаа рыҷкәынцәа рҽеидыркылеит, рыԥсы  ҩыҭшәаанӡа еибашьларц ргәы иҭоуп. Аҳҷыԥсаагьы Адлер итәоу аурысқәа ирықәларц ргәы иҭоуп, рҳәеит. Аџьықә аказақ ихы хәымгашьаны наҟ днагәҭасит.
– Уаҳа акгьу?
– Уаҳа акгьы! – иҳәеит Салиҳ.
– Абра ҳара ҳҟынӡа иааӡарц азы шаҟараамҭа рҭахыузеи урҭ.
– Бзарбзанкгьы рҳәазо иааргоит, иҟалап, хәылԥазынӡа амҩа иқәхаргьы.
– Абнара ԥҟаны амҩа ҟарҵома?
– Мап, уиаҟара аамҭа рымамзар акәхап, иццакуеит.
Амра дҩаҵаԥшны дҩагылеит Аџьықә.
– Аамҭа ԥыҭк ҳамоуп! – иҳәеит. – Шәаала аиҳабацәа еидаҳкылап, ҳаилацәажәап. Салиҳ ари иааугаз, уара анышә иамада!
Аказақ ихы сахьахәаԥушаз, аԥсҭазаара ҳәа иҟоу башоуп акгьы иаԥсамзаап сгәыхәуан.
Издыруан иаауаз аурыс ир баталионк ишеиҵамыз, аха убри аамҭазы схы иҭагьежьуаз даҽакын: аӡынра ааиаанӡа Заидеҭ лцәа ианаалаша цәашәҵатәык аахәан исызлышәҵандаз ҳәа акәын.
Ааи, ус дшоуп, ауаҩы, иҟало шыҟало идыруеит, аха раԥхьа иаго сара сакәӡам егьи  снаҩстәи иоуп ҳәа ҳгәыӷуеит зегьы. Абри агәыӷра акәзаргьы ҟалап ҳаиқәырханы ҳазмоу!..
…Дук мырҵыкәа еизеит ацуҭа иаланхоз ахацәа зегьы. Зегьы рылахь еиқәшьшьы ҿымҭ-ԥсымшь игыланы  ԥшыхәрантәи иаази Аџьықәи ирҳәоз иазыӡырҩуан.
Мраҭашәаратәи Кавказ аҟны аурысқәа рыр иҟарҵаз-ируз ҳәа аранӡа иааҩуаз хыхь-хыхьлатәи ацәажәарақәа ракәын. Иҟаҵәҟьаз арантәи днеины аӡәгьы ибла иаимырбацызт азы аиаша аасҭа ауҳәан-сҳәанқәа еиҳан. Аиаша шиашоу абас ауп:
1818 шықәсазы амшын инаркны, аӡиас Адагәымнӡа, иара убас Ҟәбан инаркны Аӡышранӡа ирыбжьанакыз адгьылқәа зегьы аурысқәа рнапаҟны иҟан. Хыхь зыӡбахә сҳәаз ашықәс ааԥынразы Нхыҵ-Кавказ ашьхара инаркны аӡиас Лаба иналаҵаны, аӡиас Тҟәаԥс ахы ахьыҵнагоз аҟынӡа, амшын аԥшаҳәагьы убрахь инадкыланы, иқәынхоз ашьхаруа жәларқәа зегьы  ықәырцахьан.
Аинрал Геиман иотриад цеит алада амшын аԥшаҳәала. Абрахь Озермес сицны санаауаз ҳазлааз амҩа ианыланы. Уаҟа Новагинтәи ахьӡҵаны ахырӷәӷәарҭа ҿыц ҟарҵеит. Геиман иҭыԥ ширманшәалаз еиԥшҵәҟьа напаиркит шьала-дала еизааигәаз ашьхаруаа: хақәыҷынаа, ашаԥсыӷцәа, аҳҷыԥсаа уҳәа рыҩны-ргәара иахцаны рыԥсадгьыл рымхны Ҭырқәтәылаҟа ркацара. Зны-зынла хәыҷи-дуи ихырҵәаны икарцоз, рхыԥхьаӡара убриаҟара ирацәаҩхон, изларгашаз аӷбақәа анырзымхалак аинрал Геиман аграф Евдокимов иахь аҳәара ҟаиҵон аидара мҩанызго аӷба ҭацәқәа риҭаразы. Амшын аԥшаҳәа иаԥныз ашьхаруаа рахьынтәи ақәылаҩцәа рнапаҿы ирзаамгоз азахәқәеи аҿаҩахь инхоз хакәаҷынааи, Мзымҭа аиҩхаа иҭанхоз аҳҷыԥсааи ракәын.
Аӡиас Мзымҭеи Қьбаадеи хәдаҟала ирхчнысны Гагра аганахь ала идәықәлеит аинрал-маиор Шатилов иотриад, Аҟәаҟа рхы дырхеит аинрал-маиор, аҭауад Свиатопол-Мирски напхгара ззиуа аотриад; Лаба-Маҷ акаҵәара ахыҵырҭала иаауан аинрал-маиор Грабле иотриад, Шәача аӡиас аԥшаҳәала – Геиман ир иманы ддәықәлеит. Урҭ ахьаауаз рнапаҿы ирзаамгоз, ирҿагылоз амацәаз иҭацаланы ирызнырҵәоз ндырҵәон, иаанхаз амшын ихырцалон. Геиман иотриад иалан сара саныбналоз сызлаз аибашьцәа ргәыԥгьы.
Уашьҭан исцәыбжьахар ҳәа сшәаны снаԥыҩланы исҳәоит акы: уажәраанӡа хыхьҟа зыӡбахә сҳәахьоу Офреин абри аибашьраҿы кавказаа рҳәынҷаразы убри аҟара  дгәымбылџьбараны ихы ааирԥшит, аибашьра анеилга ашьҭахь уи ихымҩаԥгашьа ҿырԥшыгас иҟаҵаны акадеттә корпус арҵага шәҟәы ианырҵеит абас: «Ԥшаҩеи Ӡыши ақыҭақәа рықәхрала аус нагӡоуп узҳәомызт. Аполковник Офреин аԥхьаҟа иус иациҵон». Аибашьра аилгамҭазы уи дполковникхахьан. Ҳәарас иаҭахыузеи, аибашьра ашьҭахь уи, еидикылаз имал иманы, Тифлис иаҳҭынраҿы дтәаны ифырхаҵаратә мемуарқәа иҩуан…
…Аџьықә иуаажәлар еизганы дахьрацәажәоз, ирыӡбеит илеидгыланы рхы рыхьчарц. Еиҳараҩык абырг Едгьы иажәақәа ирықәшаҳаҭхеит:
– Ҟәышроуп, ҳәарас иаҭахыузеи, ари аҭыԥ ааныжьны даҽаџьараҟа ақәҵра, аха иаба? Абнахьу? – ашьхарахь инапы наирхеит. Уахь ҳцап, аха уаҟатәи адгьыл ачаӷьа ықәиааӡом. Егьыс ианамух абра ҳаҩны ҳаԥсыр иаҳа еиӷьуп, амшын-нырцә тәымџьара ҳаԥсыр аасҭа.
Абраҟа иҟаз ацуҭа-уаа рахьынтәигьы иҟалеит, Ҭырқәтәылаҟа ацара иаҳа иақәшаҳаҭхаз, аӡәгьы шәаагыл ҳәа реимҳәеит.
Ихҵәаны Ҭырқәтәылаҟа ацара иақәшаҳаҭхаз аҭаацәарақәа  ирзышьҭыхуаз рымаҭәа-ҩыҭәа, рыфатә-рыжәтә ахьеидыргалоз аӡәгьы акгьы ахиҳәааӡомызт, ҿымҭ ирыхәаԥушан. Схәыцуан, шаҟа изышьҭыхрызеи аӡәы: иабџьар усгьы иаанижьуам, ифатә зҭоу ихьаҭра, амҩан фатәык злаҟарҵаша ахьыруа-чуан… Сара уамашәа ибаны срыхәаԥшуан Кнышев иԥҳәыси иԥҳаԥсеи, рымаҳәи, рхәыҷи рыманы иахьнеиуаз, иара ихаҭа дыҟаӡамызт.
– Анҭ абацои? – сиазҵааит Салиҳ.
– Уахь, зегь ахьцо! – иҳәеит аҭакс.
Иаалырҟьаны Аџьықә ар рԥызак иаҳасаб ала адҵақәа рыҭара далагеит, аҭшәарақәа рҿы ахаҳә-мҿыхә аԥыражьны амҩакырақәа дирҟаҵеит, иааргеит ажәытәтәи абҩатәы бзарбзан, ахыртҟәацгақәа рхаҭыԥан, ахаҳә-ԥхныгақәа ҭарҵарц еизыргеит, арҩаш аарцә аԥаҩҳаракыраҿы иқәдыргылеит. Жәаҩык арԥарцәа еилҟьақәа ҽыла ирышьҭит ақәылаҩцәа злааиуа, иахьынӡааихьоу рыԥшыхәырц. Иаанхаз аибашьра аҽазыҟаҵара иалагеит, урҭ хынҩажәижәаҩык иреиҳамызт. Абџьарс иркыз ажәытә шьанҵашәақьқәа ракәын. Иҟан акаруал шәақьқәа змазгьы, аха урҭ рацәаҩымызт. Уамашәа иубаша ашаԥсыӷцәа рҿы иҭҟьоз абџьар аасҭа, ицҳауаз абџьар иаҳа пату рзақәын. Раҳәақәеи рҟамақәеи ҭԥааны урҭ шамахамзар аибашьра адәы иқәлаӡомызт, аӡәаӡәала, ма жәаҩыла, шәҩыла зҳәаз иеиԥш иахьыҟоу иҭаԥшыхәны ирықәланы рыхқәа хырҵәҵәон…
…Сгәы сҽанӡамкәа даасыдгылеит Озермес. Ибара сеигәырӷьаны даасгәыдсыҳәҳәалеит.
– Иҟоузеи, иубазеи, иуаҳазеи? – сҳәеит уи аныҟәара бзиа ишибоз здыруан азы.
– Амшын аԥшаҳәа зегьы шьапыла сахысит. Зыԥсы ҭаны иаанхаз зегьы Ҭырқәтәылаҟа ацара иаҿуп, – иҳәеит.
– Уажәы араҟа уаагылоу, мамзаргьы даҽаџьара уеиҭацахуоу?
– Исҭахыуп ԥҳәызбак лашҭа сҟамчы ҭасыршәырц, – иҳәеит, – нас иҟало аабап, ахәылԥаз шәышҟа снеиргьы ҟалоит.
Ашаԥсыӷцәа рарԥарцәа ус ҟарҵон; иргәаԥхоз аԥҳәызба дахьынхоз лашҭа рҟамчы ҭадыршәуан. Аԥҳәызба аҟамчы ашҭа аҟынтәи адәахьы илыршәыр, иаанагоз акгьы уақәымгәыӷын, усҭахым ҳәа акәын.
Дарбанушь Озермес иҟамчгьы зашҭа иҭаиршәуа? Гәаныла издыруаз, ацуҭа аҭыԥҳацәа зегьы схаҿы иааганы исгәаласыршәо салагеит, аха жәлар рашәаҳәаҩ игәы иалнахыз абри лоуп ззысҳәашаз аӡәгьы дысгәаламшәеит.
Даасыдгылеит Кнышев, иуасцәа хылԥарч ихыхны еиҩырҿан икын.
– Нас, исашәҳәозеи шәаҳаракыра, ҳанҵәара аамҭа ааит ҳәа аума?  Иҳашьҭымҵӡакәа ишҳашьҭаз, иҳахьӡеит арыцҳара ду, – иҳәеит, дшәаԥырҳаԥуа. Илаԥш убри аҟара ихьшәашәан, иансхьыс сарыхьҭшьуашәа збо салагеит.
– Ишыдыдуа ақәа ауам! – сҳәеит игәы сырӷәӷәарц.
– Ус иҟаларгьы ауеит, аха… – уаҳа мҳәакәа ихылԥарч неихеиҵан, аха еиҭааихихит.
– Уара уааныжьны уԥҳәыс дзушьҭызеи? – снаиазҵааит.
– Сара уи лҟны  сҳәатәы ахаангьы акгьы аанагаӡомызт, дыԥшылаҩык сиҩызан, лмаҭа иоуп хьаас илкыз, иԥсы ахьеиқәлырхара дашьҭалеит.
– Уаргьы урыцны уцарауази.
– Иаба, уара! Аҭырқәцәа рахьу?! – абри аниҳәоз ақәыџьма еиԥш акәын дышсыхәаԥшуаз, аха уаҳа акгьы мҳәакәа днасыдҵны дцеит…
…Ашаԥсыӷқәа зегь реиԥш, Аџьықәгьы ашәаҳәара дазҟазан, абжьы бзиагьы ихан. Араҟа хәыҷгьы-дугьы  ашәаҳәацәоуп, ирацәаны ирымоуп Анцәа имҵаныҳәаратә ашәақәа.
Ӡынрак азы Аџьықә иҩызцәа ашәарыцацәа аашьҭихын, саргьы срыманы абӷабқәа ахьамаз ашьхарахьы шәарыцара сыргеит. Уаҩышәара асы шьҭан, асыԥса ҳагарц акгьы ааҳагымхеит, ҳааԥсеит, ҳкарахеит, асы ҳалаианы ҳацәарц ҳалаган Аџьықә имуит, ҳиргылеит, нас аергь ашәа аацәыригеит, ашәарыцацәагьы ицдырӷызит. Ашәа зны илаҟәуан, ҽазны ихалон, ахрақәа ирҿалон,  ушьамхы арҵаруан, ҳгәы архаҵон, ҳааԥсарагьы маҷ-маҷ иаҳхыԥсаауан…
…Египеттәи афараонцәа руаӡәы дшаԥсыӷын рҳәоит иашоума ҳәа Аџьықә сиазҵааит зны.
– Ааи, ус рҳәоит, – саҭеикит иаргьы.
– Ҟрымтәи Аханцәа рхаан рыҷкәынцәа ааӡара ҳәа ашаԥсыӷцәа ирырҭон. Урҭ, ашаԥсыӷцәа «ҳаныҟәаа» ҳәа ирышьҭан. Аӡәрыҩгьы ианрызҳалак, рышьҭахьҟа рҭаацәарақәа рахь ихынҳәӡомызт, иахьырааӡоз иаангылон. Убарҭ аҳаныҟәацәа дыруаӡәкын Аџьықә иабду иабгьы. Уи анаасгәалашәа, сеиҭаиазҵааит уаб иабду иҭаацәа рахь дзымхынҳәызеи ҳәа.
Иара ус иҳәеит:
– Хәыԥҳас дзааӡаз бзиа ибеит, агәрагьы игеит насыԥс иҟоу амчра мацара шакәмыз.
– Уара ашьа иулоу абжак Аханцәа иртәуп.
– Напык аҿы ашыла, егьи анапаҿы ашырӡ аанкыланы еилоуԥсар аҩбагьы еицырзеиԥшны абысҭа рылҵуеит. Аха ашьа ус иҟаӡам, ҩ-шьак ахьеилоу руак аиааиуеит.
Аханцәа ршьа, сара сҟынӡа изымааиӡеит, – иҳәеит уи, – хылҩа-ԥсылҩашәа ицеит, сабду ихаан. Ирҳәоит иара сабду иаб ихаҭагьы, аханцәа ршьа шилазгьы ашаԥсыӷ нхацәа дрывагылан, рыцәгьа-рыбзиа далагылан, махәҿала даарыхуан, арахә ихьчон, ашьхымӡа иааӡон.
– Абри адгьыл аҿы: ашаԥсыӷцәа, аубыхцәа, анаҩеиқәа наџьнатә аахыс иртәышьҭраны иқәынхома?
– Нарцәы ицаны иаахьоу ҳәа аӡәгьы дсыздыруам, аиаша сазҳәашаз,  – иҳәеит Аџьықә. – Изларҳәо ала ажәытәӡа зны, Иаса Қьырсеи Муҳаммеди рхаан, ауаатәыҩса амшын дуқәа рнырцә инхон. Абри Аравиа ҳәа иахьашьҭоу аҭыԥ аҿы. Урҭ аа-еимшьҭракны рҽыршозаарын. Иаалаган, абри ҳазну адунеи закәу еилаҳкаауеит ҳәа дасу еимышьҭрала, рхы ахьынахаз идәықәлазаап. Аԥсылман шәҟәы Аҟәаран аҿы ус аҳәоит: «жәлар зегьы иаӡәыкны ишыҟаз акәымкәа, рҽеиҩшаны хаз-хазы ицеит. Аамҭа шаҟа инаскьоз аҟара, еизааигәаз аимшьҭрақәа еицәыхарахеит, еицәыӡит, еибабар изеибамдыруа иҟалеит, уи моу еиҿагыланы еибашьуа аҟынӡагьы инеит», – нас дааччан, – мшәан, уара ухаҭагьы ус акәӡами? Ҳаибабаанӡа ҳаибадыруазма?..
– Ааи, аха зегь акоуп, ҳаибамдыри, ҳаилибамкааи!
– Ишыҟоу уасҳәап, – иҳәеит Аџьықә, – ҳара ҳажәлар арахь иааит Ҟрымтәи аханцәа ирымпыҵахаланы ирымаз адгьылқәа рҟынтәи. Амҩа иахьынӡақәыз уаҳа изымцо иааԥсоз, дахьааԥсоз аҭыԥ аҟны даангылон, қәацәк наргыланы иҵәҩаншьап аирсуан, ус-ус ала, аҳаблақәа, ацуҭақәа, ақыҭақәа ҟалон, иҿион. Ихараны ацара зылшоз абратәи адгьылқәа рҟынӡа иааит, иагьаанхеит… Уара иуҳәан еиԥш, ҳзеибадыруамызт, аха ҳаибадырит. Сара сгәанала, иахьатәи ауаатәыҩса ирхашҭит анкьа иаӡәыкны ишыҟаз, абри нахысгьы, убри ргәаламшәакәа, аԥхьаҟагьы аҭынчра зыҟаларан иҟаӡам.
Абас ала Аџьықәи сареи ҭынч гәаартыла ҳшеицәажәоз акәымкәа, ацуҭа агәахьынтәи, иҿыҭбжьынгьы – иҿыҭбжьымкәа, иҵәаабжьынгьы-иҵәаабжьымкәа бжьы-гәыҭҟьагак ааҳалаҩит: «иаауеит, иаауеит!..»


* * *
Аԥхьа игыланы иаауаз аибашьцәа ротриад дырԥылеит Озермес. Урҭ рԥызацәа дрыҳәеит: «Ҳазшаз дсыманы сшәыҳәоит, шәрыламкьысын абри ацуҭа иаланхо ауааԥсыра, шәара ишәԥырхагоу ракәым. Залымдарыла ашьакаҭәара шәаламган!» Озермес иажәа иаххәыцуаз, зхаҿы иаазгоз ҳәа урҭ аӡәгьы дрыламызт. Дхынҳәны  даагәышьеит Озермес, иҳәеит иажәа акгьы шаанамгоз.
…Аурысқәа рыр ацуҭа иаадгылеит,  аха алашьцара анрыхьӡа уи иаламлакәа, адәҳәыԥшраҿы рҽааныркылеит. Иаарыкәыршаны аҟарул ықәдыргылеит. Уахынла урҭ ажәылара шырзымгәаӷьуаз здыруаз Аџьықә, ҩыџьаҟа аҷаԥшьара нарыдҵаны егьырҭ рыԥсы ааиҭаркырц реиҳәеит…
…«Иаауеит!» ҳәа абжьы игаз ацәа салнахит. Иҟоу ҳәа макьана акгьы збомызт аха зегь ахьцоз сцон. Гәанылагьы исҳәон: «Озермес сицны абрахь смааӡакәан, схы ахызаҵә нҭасыртәазҭгьы иаҳа еиӷьымзи, усгьы мышкы сиит, мышкы сыԥсуеит, сҭынчымзи, агәырҩа салҵны аҭынч нхара саналага, абзиабара ансоу, аҭаацәара анаԥысҵа ашьҭахь адырҩагьых абри аҩыза саниарц зыслахьынҵахазеи?!» Сызцәыбналаз «аԥсцәаҳа» дсышьҭаланы дааит. Ақәыџьмақәа икҿарцалаз ауаса-рла сеиԥшны схы збон, уи амч алӡаара ишаҿу, нас ишеимырыжәжәо шадыруагьы ацқәа хырџьаџьаны ирҿаԥшуеит. Убасшәа ауп саргьы уажәы сшыҟоу…
…Сҩаҵҟьамҭазы сышьҭахь сыжәҩашәаҟьарҭа аҟыҵәыҳәа ак шаланаҵаз аҟара снырит, аха агәхьаагьы сымкит. Џьарак сызтәомызт, акы срыхәарц сҭахын зхы зыхьчарц иаҿыз ашаԥсыӷқәа. Нас исыӡбеит, аурысқәа рахь маӡала ԥшыхәра сцаны, ирҳәо-ируа еилыскаарц. Исыӡбаз Аџьықә ианиасҳәа, ибзиоуп ахиҳәааит.
– Амала угәуҽаныз, ҵаҟа арҩаш унырны абахә аҩыҵала ушнеиуа, абнара уахьнылагыло ауп даргьы ахьыҟоу. Аԥша уахьаҿахырсҭам гәаҭаны урзыӡырҩы, ирҳәо уаҳап. Амала амцхә уаанымхацәан, мамзар амза гылар, угәарҭар ҟалоит. Сара абра сузыԥшуп, – иҳәеит.
Аӡхыҽҽа шыҟаз санылбаа, сааҭгылан сӡырҩит, аха шьҭыбжьы ҳәа акгьы ыҟамызт. Ажәҩан ашҵаҿы аишьцәа «Еҵәаџьаа» еилыџьџьаауан. Ацуҭа агәахьы акыркырҳәа ԥҳәызбак лыччабжь ааҩызшәа саҳаит, уамашәагьы избеит.
– Уаххьа мазеиуп! Ацәаҳәа шәықәгыла! – игеит афельдфебель ибжьы ҵарыхәҵәаӡа. «Шәықәгыл!.. Шәықәгыл!.. Шәықәгыл!..» – ахрақәа ирынҟьо-рныруа «еиҭарҳәон». Сышьҭыбжь гар ҳәа сшәаны сшьапҵыркьакьо акәара снырын адәҳәыԥш сазкылсит, хысымҭак еиҳамызт адареи сареи иҳабжьаз. Уаххьафарахьы инеирц адырҩагьых адаул иасит. Акрааҵуан ари ашьҭыбжь гәыԥҵәага смаҳацижьҭеи. Ашә-ҵла ашьапы сҽаваӡаны аԥшыхәра салагеит. Иахьтәаз, аҵла рымахә икарҿаз ала, иаарыкәыршаны аанда алаҟарҵеит. Уаҟа иҭагылан абзарбзанқәа зықәгылаз аҽыуардынқәа, аҿҿаҳәа итҟәацуа ирзеиқәыз акәаш-мца рыгәҭылакны итәан аруаа. Арантәи ихарацәан, еибырҳәоз саҳауамызт. Сармарахь ала еиқәаҵәаӡа акы сылаԥш иҵашәеит. Сышԥшуаз мцабз хәыҷык иххаӡа алашьцара инагәылыҷҷан,  инагәылаӡҭны ицеит. Иаразнак сцәа иалашәеит, иртәаны ирымаз аԥшыхәцәа шракәыз, издырит руаӡәы  ихашҭны асԥычка амца шеимҽхаркыз. Урҭ срымбартә еиԥш сҳәазаны сцар акәын. Сҟама саԥхьаҟа иааиазган, амҳасҭа ааиԥхьысшьшьааит.
– Анцәа  имҵаныҳәарахь шәнеи! – игахит афельдфебель ибжьы. Абыржәы еиӷьны аамҭа соуӡомызт, ашьшьыҳәа, сшьапы фархьк аҵаԥҵәар ҳәа сышшәоз шьҭахьҟа сдәықәлеит.
–…Хыхь иҟоу ҳаб, Зегь зымчу, ухьышьаргәыҵа ҳакәыхшоуп!.. – еицырҳәон асолдаҭцәа. Ари Анцәа имҵаныҳәара, сара  схәыҷаахыс сзышьцылаз акәын. Сылаӷырӡ аахаддылеит. Иахьынӡасылшоз слымҳақәа кыдҵаӡаны сырзыӡырҩуан ирҳәо акыр саҳауазар ҳәа. Уи азы сҭыԥ ԥсахны дара рахь иҵагьы снаскьар акәын. Ус аԥша дара рахьынтәи сара сахь иасуа иалагеит, хәыҷы-хәыҷла иахьтәаз еибырҳәозгьы саҳауа иалагеит. Аибашьра аилгарахьы ишнеиуаз атәы акәын излацәажәозгьы. Аибашьра анеилгалак ашьҭахь зуалԥшьа нагӡаны изхызгаз, араҟа иаанхарц зҭаххо дҟалозар, адгьылқәа рызшаны ирырҭоит, – рҳәон иахьеицәажәоз. – Афицарцәа – ԥшьышә гектар, чынла еиҵоу – ҩажәижәаба. Руаӡәы ус иҳәеит: чынла еиҵоу аҳампалқәацә рырҭоит, амала аказакцәа ироур ҟалап. Аинралцәа, ҳәараҭахыума, аибашьра иалыргараны иҟаз амал уаанӡагьы ирдыруан. Ишеицәажәоз дыргәаладыршәеит мышқәак раԥхьа ирцәыӡыз асолдаҭ, сгәанала Салиҳ зхы хҵәаны инеигаз иакәзар ҟалап ҳәа иақәысҵеит.
Асолдаҭцәа ахьтәаз даҽаӡәгьы дааины даархагылеит, ибжьы ҭахәаҽӡа иансаҳа, адгьыл ҵәҩанҵәыҟа исыҵасызшәа збеит. Ар рҿы саныҟаз фельдфебельс иҳамаз Кожевников иакәын. Уи еснагь абык иеиԥш сыгәцаракны дысхылаԥшуан. Аҽыуардын иавагыланы аӡкаҭәара иаҿыз руаӡәы ус иҳәеит:
– Аҩсҭаа ихәхааит, абри ҳахьыршьҭуа аҳабла, уи акәмызҭгьы мышқәак рыла ҳаҩны ҳаҟазаарын.
Убригь атыҟҳәа ибжьы здырит  Гаиворонски иакәын. Абри ауаҩ дааздырижьҭеи ицәымӷра ада игәаԥхарак смоуцызт, аха уажәы ибжьы ансаҳа дсызгәакьазшәа сааҟалеит. Афасааит исхасыршҭхьеит ҳәа исыԥхьаӡоз, маӡа џьара сыхшыбаҩ аҵахьы аҽыҵәахны иҟазаарын убома.
– Офреин излеиҳәаз ала  аграф дақәиргәыӷит ҳаргьы  ҳашырхадмыршҭуа ала. Ҳахьӡаны ҳзыҟалар Кавказтәи аибашьраҿы аурысқәа иргаз аиааира азгәаҭара ақьабз анымҩаԥырго, ҳбаталион аколонна ахаҿы идыргылоит.
– Апоручик, ушаҟәыҵра, узшаз иныс, – иҳәеит Гаиворонски, – иузымдыруашәа ауп ушцәажәо: изылшаз аингьы ифеит, аԥагьы игеит – убас ауп ишыҟоу. Ҳара уа ҳҭыԥаҿы ҳнеиаанӡа аҳәынҭқар иҳамҭақәа зегьы дара-дара ишаны иалгоит. Ироухьоу аҳәынҭқар иҳамҭақәа маҷума ҳполковник, аҩысҭаа ихәхаша, абри ҳахьааишьҭыз «аҭыҩра»  дааҟәыҵыр ҟамлошәа, иԥсы ҭәуам, дымҵақьақьаҩми, абра инхо ашаԥсыӷқәа ршьа дылагыланы даҽа ҳамҭакгьы игарц иҭахыуп…
Абри аҟара аџьамыӷәа цәгьа ҳхаагахьеит, бзамыҟәраӡами, аибашьра аилгамҭазы ачерқьес абрагьк ихымҭа баша уагар…
–  Аполковник адҵа ҟаиҵеит аҵыхәтәантәи ашаԥсыӷқәа рҭыҩра аҭарцәраан аџьаԥҳаны шәамеигӡан ҳәа. Ашарԥазы аӡхыҽҽа ахахьы ихагаланы ҳабзарбзанқәа ықәҳаргылоит. Апоручик, уара изумҳәозеи, бзарбзанла шәахьрылахысуа харантәи угыланы урыхәаԥшлап, сара срота раԥхьа сгыланы ацуҭа срылалароуп.
Исҭахыз ԥыҭ-чыҭқәак ансаҳа, сдәықәлеит сышьҭахьҟа…
…Уажәы абра Сибра агәаҿы сахьыҟоу, абысҟак ицахьоу аамҭақәа рышьҭахьгьы, акырынтә схы сазҵаахьеит: убасҟан сцәыҵагыланы санырзыӡырҩуаз, анкьатәи сҩызцәа рыбжьы ансаҳа, иашаҵәҟьаны дара рахь сгәы сыхозма ҳәа. Мап, уи усшәа избеит аҟароуп акәымзар, жәаҩыла-шәҩыла аӡәы ихала рлахьынҵа ахьиӡбо, чынла еиҳау иаасҭа чынла еиҵоу рдунеи  иахьақәыжьцәоз – сара  исҭыԥмызт. Сара исыздыруам, шаҟа шәышықәса цар акәузеи ҳара ауаатәыҩса ҩнуҵҟалатәи ҳдоуҳала ҳацқьаны, ҳхы ҳақәиҭны ҳара ахақәиҭра шаҳҭахыу еиԥшҵәҟьа егьырҭгьы ишырҭахыу еилаҳкаауа ҳҟаларц, аха усҟан асолдаҭцәа ашәа анырҳәоз сылаӷырӡ хаҟәҟәала сырзыӡырҩуан…
…Ахрақәа ирхыкны илашо иалагеит,  уи иашьҭаланы амзагьы ҩавҵышт. Иаарласны абнарахьы сеихеит, аӡы сахьыруаз сшьапқәа бааӡеит, снатәаны сқлаԥадқәа сышьхны исырҩоит ҳәа сшаҿыз акәымкәа, џьоукы рыбжьы ныҵакны еицәажәо аӡахьы ишылбаауаз збеит. Арԥызбаки ԥҳәызбаки рнапқәа еибаркны иҭаланы илеиуан, иҩашьомызт, ҽыкәабара иаауан. Сара сырбарҭамызт. Аԥҳәызба леимаақәа аалышьылхын арҩаш днырын аҳаԥы аҿышәҭа дынҭалеит. Арԥыс уа аҟәараҿы икәымжәы ишәыхра даҿын…
…Напыла аӡы ҭҟьаны еиқәырҭәон, абри аԥсабараҿы џьара рыцҳарак, шәарҭарак ыҟаӡамшәа еизгәдуны еихәмаруан, рыбжьы рдуны еицәажәон. Арҭ исаҳауаз рыбжьқәа даараӡа издыруа роуп.
– Уара абрысҟаамҭа имҳәаӡакәа умаӡа ҵәахны изумааз? – лҳәеит лара.
– Сара сыжәлар ашәақәа шырзысҳәоз схазы иахьа уажәраанӡа аамҭа смоуӡеит, – иҳәеит иара, – аха сахьыҟазаалакгьы бара бхы-бҿы ԥшӡа сыцын.
Ааи, издырит, ари Озермес иоуп! Мшәан, исеимҳәази сҟамчы ԥҳәызбак лашҭа иҭасыршәуеит ҳәа. Среигәырӷьацәаны сыбжьы рықәсыргарц егьаасыгымхеит. Урҭ реицәажәара сахьазыӡырҩуаз лакәтә театрк асценаҿы сыҟоушәа сгәы иснаҭон.
– Ҳаздыбзиалахо малс иумоузеи уара? – дихлафаауан лара.
– Сыҩны ыҟам, сгәара ыҟам, сыцә уӷә еиқәым, аха исымоуп аԥхьарцеи, аҿарпыни, саб иуапеи, – иҳәон иара. Хыхь акаҵәара аҟынтәи урысшәала аӡә дыцәҳаит. Ҵаҟа ар ахьтәаз аҟынтәи ихысит, еиҭахысит. Ахысбыжьқәа ахрақәа ирынҟьа-рныруа иҩкыдхәашала ицеит.
Абзиабара ихнахны иамаз реицәажәара ааныркылеит, нас еиҭалагеит, аха рыбжьы еилсыргартә сара сҟынӡа изааҩуамызт, аха усгьы издырит Озермес иҟамчы зашҭа иҭаиршәыз, уи аҟамчы  шьҭыхны зуадахьы  инаганы изҵәахызгьы дызусҭаз. Аиашазы Озермес икәымзар уаҳа  дзықәнагаходаз анцәахша Чабахан.
– Уаҵәы ианаашалак жәлар рашәаҳәаҩ хаҵас дшалсхыз  ҳацуҭа  аҳәсақәа ианраҳалак Шәыбла дрылҷҷазшәа иага ишанхашт, – лҳәеит Чабахан, – ҳчарахьы иааҳаԥхьароуп зегьы, мамзар…
– Ачара ҳзуӡом Чабахан, – иҳәеит Озермес, – сара иахьа иалагӡаны иаармаҷны чарак ҳазуаз џьысшьон, аха… Ибмаҳаӡеи аԥхьан ахысбыжьқәа игаз?.. Анцәа иоуп издыруа, уаҵәы амра гылаанӡа ҳаԥсы  знеиуоу-изымнеиуоу.
– Сара уи атәы саҳарц сҭахӡам, исхасыршҭып ҳәа акәын.
– Уаҵәы ианаашалак ҳацуҭа ахацәа раԥхьа сгыланы ахаҵара ашәа рзысҳәалоит. Сыԥсы ҭаны саанхар, уинахыс бара быда аӡәгьы ашәа лзысҳәаӡом. Абрантәи баргьы саргьы ҳцоит анаҟәа еиқәыцәашь иахьықәу ашьхарахь, ма убригьы аӡәы ишԥаҳамеикри.
– Уахатәи аҵых уареи сареи иаҳтәуп, аӡәгьы изҳамакӡом, – лҳәеит лара. Рнапқәа еибаркны иахьнеиуаз.
Дара цеит. Схала санаанха Заидаҭ сгәы дааҵалеит. Ирласны ҳаҩны сызнеиндаз ҳәа сгәы сыхон. «Уа, уара, хыхь иҟоу Анцәа Ду уоума, Аллаҳ уоума, Иегова уакәзаргьы – сшәыҳәоит, дрыцҳашәшьа дысзышәыхьча Заидеҭ. Иамуӡозар, уи лхахәыс сара сыжәга!» – сҳәон гәаныла сыццакы-ццакуа сахьнеиуаз. Схынҳәны санааи, избаз-исаҳаз Аџьықә иасҳәеит.
– Ус шыҟарҵоз саргьы издыруан, – иҳәеит уи, – уара лассы уанаҳамба, урҭ рыгәҩара  ҳара ҳахь иҳархарц азы Алиа урысбызшәала ажәақәак рықәҿиҭит, даргьы иҳаихсуа иалагеит.
– Аҿыҭбжьгьы ахысбыжьгьы саҳауан, аха уаҟа арҩаш аҿы зҽызкәабоз Озермеси Чабахани сырԥырхагамхарц азы ҳамҭак сҽааныскылеит.
– Зыԥсҭазаара еилазҵо рзы раԥхьатәи аҵых ҳазшаз ила иԥшьоу ҵхуп, ҟьашьрак ацымзароуп. Арҭгьы рыԥсҭазаара анеиларҵашаз арҩаш аҿы рҽыркәабеит, – нас даахәыц-хәыцын, – аҷкәынцәа дәықәҵаны урҭ рыбзарбзан аӡхыҽҽа иалажьтәуп! – иҳәеит.
…Ҳхала ҳахьеидтәалаз, уаанӡагьы сызмырҭынчуаз зҵаарак исымҭар сгәы иамуит:
– Џьоукы рыҩны-ргәара, рыԥсадгьыл ааныжьны Ҭырқәтәылаҟа ицоит, даҽа џьоукых рабџьар рнапы ишакыу иҭахоит, даҽа џьоукыхгьы абра шәынха ҳәа аурысқәа иахьыддырбаз Ҟәбина аԥшаҳәаҟны нхара ицеит. Ус ҟазҵаз иаҳа хара ихәыцуама? Ҟәбинаҟа илбааз ҳара ҳаасҭа рхи-рыхшареи еиқәдмырхаӡои?
Аџьықә ус иҳәеит:
– Иашоуп бџьедугааи наҩеиааи рҟынтәи аӡәырҩы аурысқәа иахьыддырбаз аҭыԥ аҿы анхара иақәшаҳаҭхеит, даҽа џьоукыхгьы рыхәԥҳацәа ҭауади-аамсҭеи ирхьыԥшны, ирышьҭаланы ицеит. Аллаҳ иоуп урҭгьы-егьырҭгьы изынио здыруа. Ашьауардын аблақәа даараӡа ишҵаругьы, хыхь ажәҩан аҵантәи аԥхьаҟа аӡыни аԥхыни рзы раамҭақәа зеиԥшрахо аилыргара рылшом. Ҳара нарцәы ҳаннеилак ашьҭахь ауп ианеилҳарго аиашара ахьыҟоу. Аамҭақәа рышьҭахь џьоукы иаҳзырҳәашт, «агха рыхьит», даҽа џьоукы ҳахцәажәашт даҽакала… Исыхшаз еиқәсырхоит ҳәа заӷа иҿаԥхьа иҭаслымхаз – дчарҳәаҩуп. Мшәан, дарбану издыруа, уҭаслымхар акәу, мамзаргьы ҳабацәа рҵас ала уныҟәар еиҳа еиӷьу… Сара издыруа акоуп: дарбанзаалакгьы схаҵоуп ҳәа аиқәа зшьаҵаны амаҟа зымӷазҵо иҩнаҭа ихьчароуп, иԥсадгьыл ихьчароуп, дыԥсуазаргьы дыԥсыроуп хаҵаҵас, ус иҟан ажәытәӡа аахыс. Ус иҟазароуп аԥхьаҟагьы.
Абри аниҳәоз Аџьықә илакҭа аҭаԥшра сзыгәаӷьуамызт, убри аҟара илаԥш џьбаран. Илиа иааигаз ажәытә бҩатәы бзарбзан авараҿы аҟәара хаҳә-ԥхныгақәа рацәаны ишьҭан. Илиеи Салиҳи аҵла ашьапы иадиалан.
– Иуаҳау Иаков, урҭ амаҵуарқәа шеиласыргьежьыз, – иҳәеит Илиа саниба. – Иуҭахыума даҽазныкгьы аҵәы рыласыкшарц… – дҩагылан инапсыргәыҵақәа ргәаҩаны иҿы инадкыланы рызҿиҭит.
– Еи, шәара уаҟа итәоу аламаҟа-шьапҟьаҟьақәа, аҿымыӡәӡәа-аҵаҭрақәа, ахәура шәҭыҵны, арахь ҳара ҳахь шәиас!.. Араҟа ҳара ҳҟны, аурысцәа ҳрацәаҩуп, ҳаицынхоит, аҳәса ааҳгоит, ҳаицыҿиоит, шәҳәынҭқар аҳәыс-ԥшқа Алеқсеи далаҳкәабарацы  ҳадәныцара еизаагоит!..
Уахьынтәи аҭак ҳәа акгьы ааҩуамызт. Илиа иԥсы ааивиган, зынӡаск дрылахәааит. Аӡы дазымыӡәӡәо  дихцәажәеит аурыс ҳәынҭқар Алеқсандр II.
– Ииҳәо закәызеи? – дсазҵааит Салиҳ.
Ашаԥсыӷцәа рҟны ан рхы дадкыланы ацәҳара ҵасс ирымамызт, ирыздыруамызт аҟынтәи сааччан:
– Аурыс ҳәынҭқар дызхысуа аӡы ала иамжәуа дахцәажәеит, – сҳәеит.
Илиа аҭак анимоуӡа аҿыҭра дааҟәыҵын:
– Иаков, ара ҳара ҳҿы уаангыл, сыԥшәма уажәыҵәҟьа ҳхәы аалгоит, акы ҳнацҳап, акакагьы аанаҳкылап, – иҳәеит.
– Мап, сара аҩнынӡа сцароуп, – сҳәан изымуит.
– Ааи, ааи… исхамышҭыҵәҟьеи ҿыц ԥҳәыс дшааугаз, уца, уԥҳәыс хәыҷы дузыԥшуп! Амала ашьыжь ацәа уаламхан, – аҵәы насылаиҵеит. – Ашьыжь ишоурахоит!…
Ҳамҳара аганахь иҿаз аԥенџьыр аҟынтәи ацәымза лашара ҩнаԥхон. Амӡырха снықәсны ауада санааҩнала, акәакь аҟны дҭахәхәа дыцәан Зақьыр. Заидеҭ ҳашьҭаларҭа ауада ашә дылагылан. Уи уажәы еиҳагьы дыԥшӡазшәа акәын дшызбоз, харантәи лгәеисыбжьы сныруан, сааира шаҟа деигәырӷьаз илырмаӡарц даҿызаргьы илцәаргамахон. Снапқәа лышҟа иансырха, дыҩны дааины лҽаасгәыдлыршәалеит. Даашьҭыскәыцәаан дсыман ҳуада сныҩналан ашә насыркит. Иахьакәзаалак џьарамзар-џьаргьы  ҳаиԥш насыԥ змаз дыҟоуп ҳәа сгәы иаанагомызт. Лнапқәа сыларԥсны исыкәыршан сылкын зегь иреиӷьысшьоз с-Заидеҭ-ԥшӡа…
…Ахышә икылԥхаз амза ашәахәа ацәа салнахит, Заидеҭ дааԥса-дкараха сывараҿы диан. Ларгьы маҷ-маҷ лыблақәа аахылтит.
– Зныкҟьарала 12-ҩык аԥацәа соуеит! – лҳәеит дхәыҵаччо.
– Быԥсы шьа, ҭынч биаз! – сҳәан, сҩагылан адәахьы сындәылҵит. Амза иаҭәымҭан. Аҽҭраҿы ҳҽы  Кәыжь ашақә иасуа ашьаԥхыцра иалагеит. Аԥсабара амаҷар фҩы ахыскаауан. Исгәалашәоит Аџьықә ииҳәаз: «жәаҩык аԥацәа сымазарц сҭахын», адырҩагьых слымҳа иҭаҩит Чабахан лажәақәа: «…уахатәи аҵх уареи сареи иаҳтәуп, аӡәгьы иҳамаикӡом!»
…Ашьхаруаа рҿы аҩнаҭаҟны ахшара рацәа бзиа ирбон. Ахшара рацәа ахьырааӡоз аҩнаҭақәа ҷыдала иалкааны ҳаҭыр рықәырҵон.
Ҳхы ҳжьон уи аҵх азы зыҳәсақәа ирыцшьҭалоз зегьы, дарбанзаалак  гәынхәҵысҭала акәзаргьы иаадыруан абри ацуҭаҿы уаҳа хәыҷы кьаасыбжьы ықәыҩраны ишыҟамыз…
Ашарԥазы Аџьықә ибжьы сықәиргеит.
– Иақәыԥ!
Адәахьы сындәылҵит, амрагыларахь  шәаԥшь цәышҳабик ала иҵыршьын. Аџьықә икаруал шәақь ижәҩа ихшьын, Зарагьы шьанҵа шәақьк лыжәҩа ихшьын. Саргьы соурыс шәақь аашьҭысхын ҳаиманы ҳҿынаҳхеит. Заидеҭ дахьгылаз аҟәараҳәа деиҵасуан. «Аҩныҟа быҩналан бҽырԥханы ак бышәҵа» – сҳәеит.
Ахацәа иҳаӡбеит Заидеҭгьы Бибагьы, Зақьыргьы рҽахьыԥхьаркышаз ацуҭа агәахьы иҳашьҭырц. Заидаҭ лыблақәа ирхызбаалоз «уахьцо саргьы сга» ҳәа акәын.
– Бара Бибеи Зақьыри бырхылаԥшлароуп, машәырк бцәырмыхьааит, – сҳәеит сгәы еиқәҳәаланы, – уа шәаҳзыԥшыз!
Ларгьы уаҳа сыцҳәа мҳәаӡакәа ахәыҷқәа рнапқәа аанкыланы лҿыналхеит.
Хыхь ахәы азқәаҿы ацуҭа зегьы ацәа иҭанарӡыӡартә еиԥш, агәызҳәа ихысит Илиа  ибзарбзан…
Уи нахыс иҟалаз атәы ажәала еиҭаҳәашьа амаӡам… сыхәны сахьышьҭаз сыла иамбазгьы рацәоуп, аха иага убас акәзаргьы сыбла иабаз сымҳәар сгәы иауам, иагьҳақым.
Аџьықәи, Зареи, сареи ҳаибарыҩны Илиа иҟны ҳаннеи, уи дықәгьежьааны, иара иҳәашьала аусура даҿын; ибзарбзан агәыцә ахәшә ҭагәаны, иҭаӡоз хаҳәла ирҭәны имазеины имаз амзаша амца аркны ахысга-лацәа инадикылон, иаргьы аҩада ишьҭыԥаны агәызҳәа иҭҟьон. Хазы ҿҭыӡәӡәаала дрықәҳәацәон.
Иаха избаз аурысқәа рыбзарбзан ҿнаҭуамызт, иҟалап Аџьықә иишьҭыз аҷкәынцәа ибӷарҵазаргьы. Ус иаалырҟьаны ҳашьҭахьҟала ахысбыжьқәа ааҩуа иалагеит. Аџьықә, Салиҳ, Зара, сара – ҳнеины амҩа кны ҳтәеит. Аџьықәи Зареи икылкааны ихысуан. Аӡнырцә даацәырҟьеит Гаиворонски. Асолдаҭцәа дрыҵаҳәҳәо ак реиҳәон. Аӡәы дыҩны дшааиуаз дсываҳаит, Заидаҭ лакәын.
Ахәыҷқәа абабгеи! – анысҳәа, – Урҭ сҵәахит… аха ҳашьҭахьҟала амҩа дырбаны, Кнышев аурыс солдаҭцәа ҳацуҭа иалаигалеит, – лҳәеит лыԥси-лыԥси еихьымӡо, – уара, ухәума?..
– Бца, наҟ џьара бҽыԥхьак! – слыҵаҟьеит. Аха лара лнапқәа сыкәлыршеит. Илиа ибзарбзан атҟәацра иаҟәыҵит. Иҭеиҵоз ахәшә нҵәазар акәхап. Уи рхы иархәаны «ура-а» ҳәа ақәылаҩцәа дәықәлеит. Икаҳауаз, ибӷалоз ыҟан, ихәызгьы  арҩаш иаман ицон. Ҳара ҳтәқәагьы рхыԥхьаӡара амаҷхара иаҿын.
– Ухыс, ухыс! – дыҩныҵәааит Заидеҭ. Афельдфебель Кожевников раԥхьа дгыланы иааиуан хҩык асолдаҭцәа. Кожевников игәышԥы иақәкны скылԥшит, аха сымхысӡеит. Уи моу иара сдырны дԥышәырччазшәагьы збахит. Ишааиуаз иаангылан рызегьы еицхысит. Ҳара ҳтәқәа рҟамақәа ҭԥааны урҭ ирыжәлеит. Заидеҭ лхы ашьацра илан, лышьҭыбжь гаӡомызт.
– Ибыхьи, Заидеҭ! Бааԥши, бсыхәаԥши! – сыҩныҵәааит. Дықәсыртәап ҳәа саалыхазар – дыԥсхьан. Ахы ахьлықәшәаз агәаҭаха сахьымӡеит, иҳакәшахьаз аурысқәа ашәақь иахаз аԥса ҩынтә исыларҵеит, ашәақьшьхәала исысит, сыхдырра сцәыӡит.
Уи ашьҭахь, аамҭа шаҟа цаз сыздыруам, зны сыхдырра сзааиуан, даҽазны исцәыӡуан. Зара дыҩны дсывҟьаны  дышцоз збазшәа сыҟоуп, уи лышьҭахь – Аџьықәгьы. Наҟ харантә «ура-а» – ааҩуан. Дыцәҳа-шҳауа абнарахь деиханы дцон Илиагьы.
Аӡәы сырҵысра даҿын, урысшәала акәу, шаԥсыӷбызшәала акәу сыздыруам, акы иҳәон. Аџьықә иҩны ахысбыжьқәа дәылыҩуан, ҳара ҳтәы амца акны абылра иаҿын. Заидаҭ лыԥсыбаҩ рҳәазо ҳашҭа аҟынӡа иаазгеит. Маҷк схаҭыԥаҿы ианааилак схы сшәиуан: «афельдфебель дрыцҳамшьакәан сиеихсызҭгьы Заидеҭ акгьы лыхьӡомызт, аҭаҳмадажә иԥсы дахҭнысҵеит, иҟасҵаз закәызеи сара лахьыцәгьа» – сыӡбон гәаныла, – лара ак сыхьыр ҳәа дшәаны сара сахь дааит, сара дысзымхьчеит…»
Уи нахыс зегьы ԥхыӡушәа ауп ишызбоз. Избон, Шьмаф дышьны дахьышьҭаз, Суреҭ аҭакәажә  дихатәаны амыткәма шылҳәоз. Избон, ҳаҽҭра амца анацрала, ҳҽы Кәыжь лыҭҟьан, асолдаҭцәа еихьыс-еиԥысуа ишашьҭаз, ишрыцәцаз. Иахьабалак ашәырҵлақәа хыршьаауан. Зара дыԥсхьан. Аџьықә дыхәны дышьҭан, уи ашырҳәа дҩаҵҟьан, ихагылаз асолдаҭ аҟама иӷриҳәеит, егьырҭ шәақьшәхәала иара иааисуа дҟәаҟәаса дықәырҵеит. Заидеҭ лыԥсыбаҩ сцәыӡит, уи сшашьҭаз Едыгь дышьны дшышьҭаз збеит. Сҳәазо сеимдон, аха Заидеҭ џьаргьы дызбомызт, сҳәазоит, схы-сҿы амца ацроуп. Арахь хьаа сымаӡам. Анаӡараҿы иаацәырҵит Озермеси Чабахани. Урҭ мҵәыжәҩада иԥыруеит, ашьхақәа наскьа-ааскьаны амҩа рырҭоит… акы сҭанагалан, схәаҽуашәа збоит, нас… исгәалашәо… афельдфебель Кожевников иоуп. Уи ихы ларҟәны дысҿаԥшуа дысхагылан…
…Сааԥшит акы сарҭрысын. Аҟәыҵәыҳәа исылҟьоз ахьаа сааилнашьааит. Аха ақәа цәыкәбарқәа хьшәашәаӡа иахьсҿаҭәоз сыԥсы ааивнагеит. Ауаа рацәаҩын. Рыбжьы рдуны, игәырӷьаҵәа еицәажәон. Аӡәы ҿааиҭит:
– Шәыԥшишь, уара, ижәбома ашьхақәа ирықәчыз аԥсҭҳәа еиқәаҵәақәа.
– Ашьхаруаа ахьаҵахаз ашьхақәа иԥхаршьан рхы рҵәахит, – иҳәахит даҽаӡәы.
– Дааԥшхьоума ари ихәны иаажәгаз? Дызну асакаса убас еиԥш ишәыргыл, днаԥшны ҳиааира азгәаҭара ақьабз шымҩаԥааго ибартә еиԥш, – адҵа риҭон даҽаӡәы.
Схы иааҩахан итатаз акы аҵарҵеит.
– Апоурчик ухаҵкы, иаҳҳәо уаҳауама? Аҭауад лаша уиҭахуп… Сыблақәа анаахыст, уаанӡа зпатреҭ збахьаз аҭауад ду Михаил дысхагылан. Ипатреҭ аҟны дшызбахьаз еиԥш, ибла гызмал-хьшәашәақәа рыла скылкааны дсыхәаԥшуан.
– Угәабзиара шԥаҟоу апоручик? – иҳәеит. Иашаҵәҟьаны агәра згеит избоз шлаԥшыҵашәарамыз. Акы сҳәақәарц иақәыскит, аха ишызсеиқәмыршәаз анызба, аимҳәара салагеит. Нас азаара ззааз иеиԥш:
– Шәара ауаҩжьыфацәа! – ҿаасҭит уи илакҭа хьшәашәа сҭаԥшуа. – Шәара ауаҩы ирыцҳашьара злам, сыԥҳәыс ԥшӡа дышәшьит…
– Ари ашоура имоуп, ииҳәо издырӡом! – иҳәеит аӡәы.
– Сара сытҟәаны аӡәгьы симгаӡеит, шәара шәцәымӷра исымаз ауп уахь сызгаз… –Нас еиҭахгьы сыԥсы маҷхеит. Схы аҭыԥ аҿы иааиуа ианалага, избон зегьы Анцәа имҵаныҳәара шымҩаԥыргоз. Асолдаҭцәа рхылԥақәа рхыхны иркын, абираҟқәа ирыҵагыланы гәыԥҩык апапцәа аматанеира иаҿын.
Асолдаҭцәа ахьеилагылаз еибырҳәоз саҳауан, иахыҽхәаны ирҳәон ашаԥсыӷцәа аҵыхәтәантәи рҳаблаҿы аӡәгьы иԥсы ҭаны дшаанырмыжьыз. Аха даҽаӡәы иҳәеит ҩыџьа ахәыҷқәа – ӡӷабки ҷкәынаки рҽыҵәахны ишыҟаз, ишырбаз. Аӡӷаб аштабтә фицарк дигеит, аҷкәынгьы – убас даҽаӡәы. Иҟалап Бибеи Зақьыри ракәзаргьы.
Хыхь ахәада аҳаракыраҿы рҽеимыртаӷа итәан аинралцәа, ирыкәшаны игылан афицарцәа, ргәышԥы аҟны Кавказтәи рфырхаҵаразы ироуз «Гьаргь иџьарқәа» еилаарцыруан.
Аҭауад-лаша игәырӷьара ҳәаак амамызт, избанзар, уажәшьҭарнахыс уи аҭоурых аҿы  даанхон ашьхаруа жәларқәа зырҭаслымыз ар рԥыза ду иакәны. Егьырҭгьы зегьы гәырӷьон ес-иҟалазаалакгьы, ҵыхәаԥҵәара змамыз Кавказтәи аибашьра ахьеилгаз, дара рыԥсқәа ҭаны иахьеиқәхаз азы. Игәырӷьон зегьы, акызаҵәык имгәырӷьоз абри адгьыл акәын. Изаҳауадаз акәымзар, уи гәынқьуан ашаԥсыӷқәеи аубыхқәеи гәхьааганы…
Сара арантәи сыргеит арратә госпиталь ахь. Ҳара ҳҿы усоуп ишыҟоу ашьра уқәзаргьы, учмазаҩызар раԥхьа урхәышәтәуеит, нас укнарҳауеит…
…Сус рыӡбеит, ашьра сықәрымҵеит, Сибраҟа ахгара сықәырҵеит…
…Уажәы ара сахьааргаз сыҟоуп, аха исҭахыуп, сдокумент ԥаршеиқәа еиқәыршәаны абра сахьыҟоу Енисеискнтәи сыбналарц. Исҭахыуп сеиҭахынҳәырц Кавказҟа. Уа ҳахьынхоз ашьхара ацуҭахьы халашьа амамкәа абнара еималахьазар акәхап… Сара лассы-лассы Заидеҭ лыбжьы хаа слымҳа иҭаҩуеит, уахь исыԥхьоит, аамҭа шаҟа инаскьо аҟара сара рыцҳарыла исцәыӡыз сынасыԥ иаҳагьы игәхьаазгоит…
«…Ааи, иҟан зны ажәларқәа иаӡәны, нас еиԥырҵит» – лассы-лассы исгәалашәоит урҭ ажәақәа…
Абраҟа иҿахҵәеит Иақәыԥ (Иаков) Каисаров имшынҵа.






















Ҳазреҭ Ашинов

АДГЬЫЛ АГЬАМА
Уара, сашьеиҵбы, изқәукзеи, уқәҵны уцарцу? Иаанужьырцу уаби, уани, уҩнаҭеи? Аганахь иуԥшаарц иақәукма уразҟы? Ишԥааури нас! Уи уара иуусуп. Амала, сара исҭахыуп иугәаласыршәарц акы – ҳара ҳанхоит ижәытәӡатәиу адгьыл хазынаҿы. Аха, ҳара уи еснагь ишақәнаго еиԥшҵәҟьа игәцараҳкӡом. Ҳагәлымыҩра иахҟьаны иаҳкәаҳауеит, ашәахсҭа анаҳҵоит. Аха убри аамҭазгьы аусгьы адааулоит, ҳақәаарыхуеит. Азқьышықәсақәа абра имҩасны рҿы ахьымааҳәра ицахьеит. Ижәытәӡатәиу ҳадгьыл ҳабацәеи ҳабдуцәеи ршьеи-рыԥхӡашеи рыла ирҵәуп. Урҭ анхара-нҵыра мацара иаҿӡамызт, рыдгьыл ахьчаразы абџьар кны раӷацәа ирҿагылан.
Арҳәцәеи ақәылацәеи еимҵәара иаауан, аха ҳадгьыл зегьы ӷәыхны ирзықәҵомызт. Амца қьоуқьад ықәырҵон, аха ҳадгьыл иқәыз аццышә аҿы аиҭаԥсҭазаара шьақәнаргылон. Ҳадгьыл, иумбахьеи, имӷьаӡо ахәреиԥш ирӷӷаны ажрақәа шалдо… Ашьха ԥагьақәа – урҭ ааԥсара зықәӡам ҟарулцәаҵас иачхынгылоуп. Урҭ еснагь ҳадгьыл ашәарҭара ианҭагылоз агәҽанызаара ҳарҭон. Ҳарҩаш ҭрысқәа ракәзар, рыбжьы гарашәаны ҳадгьыл ианыҩуан, ианыҩуеит аринахысгьы. Иухоумыршҭын, сҩыза гәыраз – ҳадгьыл агьама! Уи хьчатәуп, бзиа ибалатәуп. Ҳара зегьы абраҟа ауп ҳахьиз!
Саргьы, уара уқәраҿы саныҟаз, исзымдыруаз рацәан, сқыҭа гәакьаҟны еиԥш, иахьабалак слахьынҵа збарызшәа сгәы иснаҭон. Аха, ашьҭахь, схы сананҟәышлаха еилыскааит агха шсымаз. Уи аамҭа ааираны иҟоуп уара уҿгьы.
Сара, уажәы, зегь реиҳа сзыхӡыӡаауа уасҳәап – сахьиз саб иҩнаҭа. Уи ахәышҭаара сшарԥхо еиԥш, даҽаџьара сгәы аԥхарра аиушам. Иухоумыршҭын, уара узыҳәангьы уаб иџьынџь ахәышҭаарамца ушарԥхо еиԥш, даҽакы ушзамырԥхо.
Иуасымҳәеи «сқәыԥшра-ҽыҩ» аӷәра анааҿаск, иқырбыҷха сгәы инықәлеит ҳадгьыл агьама-хаара. Амала, абраҟа, сара исыхәаз хҭыскгьы ыҟоуп. Раԥхьаҵәҟьа уамак аҵанамкуашәа иубаргьы ҟалап, аха… уазыӡырҩишь уи закәу?
Сқәыԥшра аамҭазы убас иақәскит ҳаҩны, ҳҭаацәара еиҵаҭәы, ҳқыҭа… зегьы ааныжьны сцарц. Саргьы, уара уеиԥш, ҩажәа шықәса санырҭагылаз атрактор ныҟәсцон.. Сызлаз ҳабригадаҿгьы пату сықәырҵон. Аҩнгьы – убас. Аха, иаалырҟьаны ишысҳәахьоу еиԥш, зегь сгәы рыхшәеит.
Аӡәырҩы сықәлацәа, иара уара уқәлацәагьы, џьабаада ахныҟәгаразы, ақьафуразы рыҩны-ргәара аанрыжьуеит. Сара урҭқәа срышьҭамызт, аха исҭахын џьара сцарц. Иаба? Сыздыруамызт! Избан? Аҭак сзыҟаҵомызт! Арахьгьы сгәы иҭаскыз сзахьхәуамызт. Исҭахын сшьапы ахьықәсмыргылац џьара анхара напаласкырц. Иақәскит сқыҭа гәакьа Машьука аансыжьырц.
Амала, сара ибзиан еилыскаауан, уахьцалакгьы џьабаада, абзабаа шзыҟамлоз. Уи азы сгәы ҭынчын – сзанааҭ иахьабалак исԥшаауан… ҳабригадир симышьҭырц далагеит. Уи даараӡа ҳаҭыр сықәиҵон.
– Исҳәо уаҳауама Нурбеи, – иҳәеит уи, – умцан узлыҵыз ужәлари удгьыли ааныжьны. Аа, мышқәак рыла, атрактор ҿыц ҳаураны ҳаҟоуп, уара уақәсыртәоит. Уара уус бзианы иудыруеит… Ҳәара аҭахума, уахьнеилакгьы ухәы ҭаужьшам, аха уара уахьиз-уахьааӡаз рҟны еиԥш, даҽаџьара гәата-бӷата узыҟаларыма? Атәым кәакьҭа ункҿаҳауа иаԥсоума, хьӡы злоу уабацәа рцәеи-рыбаҩи здырҵахьоу адгьыл ақәаарыхразы еиӷьӡами?
Ааи, абырг диашан. Агәы сасуп, ахшыҩ амԥшәымоуп – рҳәоит, угәы иҭоукыз иаразнак уацымҵҟьан, ухшыҩ аҿы инаганы икапантәуп.
Аха, сара сыхшыҩ аџьабаа иаласҵозма? Ҳабригадир ихахьгьы изаагомызт, сара ари адунеи азы гәынҷыхьак сымоуп ҳәа, аха сара ус сыҟан, сқәыԥшымзи. Уажәы усҟацәа еилыскаауеит, уаргьы убри уазхәыц. Иаҳҳәап, џьара унышьацәхныслацыԥхьаӡа улахьынҵа уаныӡбаны ухахьынахо  ааныжьны сцоит ҳәа уалагар, џьарак аҽышьақәкра уцәуадаҩхоит.
Ауаҩы дахьиз-дахьааӡаз ааныжьны даԥырҵуеит еиуеиԥшым аҿыҵгақәа рыла. Дақәшәар ҟалоит уаҳа ԥсыхәа имамкәа. Мшәан, дарбану џьарак икыдҿаҳәало, Анцәа иџьшьаны амҩақәа аартуп – сҳәалон саргьы, атәымџьара иаҳа иҭынчраны, ихыхәарҭаны санахәаԥшуаз. Амала хыхь исҳәахьеит схы зыхсырҟьози ҳәа. Иашаҵәҟьангьы ҳаҩны: саб, сан, сашьцәа, саҳәшьцәа Анцәа ишиҳәара ҳаиҵаҭәы ҳаҟан. Акгьы ҳазхьаауамызт, хаҭала сара исыман агәынҷыхьа умҳәозар! Ԥҳәызбак бзиа дызбон, ларгьы цәгьа сылбом ҳәа акәын ишыздыруаз, аха уи инықәҵа-аақәҵо иахьынӡасыӡбоз, даҽаӡәы длыбжьаԥаланы дысцәигеит. Ма дтәымуаҩындаз – реиҳа исзааигәаз сҩыза. Абри ансгәалашәалак иахьагьы сгәы сыхьуеит. Абри, сыршны саман, убри азоуп сықәҵны ацара изақәскызгьы, аиҳарак. Ҳҭаацәа, ҳгәыцхәцәа, ҳабригадир ирҳәоз акгьы схахьы иааиуамызт. Зны иақәскит ақалақь ашҟа сцаны сналс-ҩалсны иҟоу збарцы, заанаҵы џьара усурҭак сзыԥшаауазаргьы гәасҭарц. Ишырҳәо еиԥш, бга сԥылеит, уадаҩрак алаӡамкәа слесарс аусурҭа сыԥшааит, азеиԥшнхарҭаҿы каруаҭк шсоуаз ала сақәдыргәыӷит. Аманшәалара уҳәеит ҳәа – иаразнакы аусурҭагьы анхарҭагьы соуит. Ибааԥсума? Асеиԥш уманшәалахозар ақалақь еиӷьуп – сыӡбеит сгәанала. Уажәшьҭа иаанхаз ҳаҩны сцаны сҭаацәа шәыбзиаз ҳәа нараҳәаны, сымаҭәа-сҩыҭәа раагара акәын. Ақалақь аҟынтәи аҩныҟа сцарц азы автомашьынақәа раанҿасырҭа шыҟаз сҿынасхеит сынкыдԥшыла-аакыдԥшыло. Асасааирҭа азааигәара снеиуан еиԥш, ҷкәына-асак, еиқәакы ихы насықәикын:
– Уара уҭеиҭԥш ала, сымҩашьозар, уадыгоуп, харантәигьы угәасҭахьан, адыгаа рцәаҩа уарҩашьаӡом, – иҳәеит.
– Ааи, сара садыгоуп! Издыруада џьаракыр сыцхыраара уҭахызар…
– Сара даараӡа насыԥс исыԥхьаӡоит, уара уахьадыгоу, – сажәа днаԥыҩлеит..., – цхыраара саҳәаӡом. Сзыҳәо аиҩызаратә еихаҵгылароуп. Иҟоу умбои, сара схаҭагьы садыгоуп. Аха сынхоит ихараны. Џьоукы срыцны екскурсиа ҳасабла сааит. Исҭахыуп сабдуцәа рыдгьыл збарц. Абраҟатәи адыгаа иреиуоу аӡәы иблабара сахгәаҟуан, сиҿцәажәарц сҭахын, снеига-ааигап ҳәа сыԥшын. Ҳара ҳабдуцәа анкьаӡа иаанрыжьит Кавказ. Уи атәы уаҳахьазар акәхап.
– Ҳәара аҭахыума, издыруеит. Издыруеит ҳара ҳажәлар анкьатәи аамҭақәа рзы рыдгьыл ааныжьны, еиуеиԥшымыз амзызқәа ирыхҟьаны, атәым тәылақәа рахь иқәҵны ишцаз. Рхы зыхдырҟьозгьы аԥсҭазаара ахҷаҭ ргәы ахьыхнарҷаз шакәмыз саҳахьеит. Ааи аҳаразы исаҳахьеит, аха урҭ уахьынтәи иааз уаҩы синымиацызт уажәада.
– Ҳара ҳажәлантәқәа Чаиныҟәаа… – ибла аԥыџьқәагьы аацәаакит, – шьҭрала иҭыҵит Машьука. Исзырбарыда убра снаганы, сабдуцәа рыдгьыл?
– Ари адунеи аҿы иумаҳара, уимбара иҟоузеи! Сара схаҭа Машьукатәыми. Амала, Чаиныҟәаа рыжәла-зыжәлоу уаҩы дынхаӡом, иҟазар ҟалап, урҭ згәалашәо абыргцәа. Абыржәыҵәҟьа ҳаиццоит аҩныҟа, харантәи иааз сашьа! Сҭахыреи, сҭаацәареи усырдыруеит. Ҳқыҭа қыҭаԥшӡоуп, қыҭабеиуоп. Уара уҩыза асас, усасӡам, уҳашьоуп, аха ажәаҟынтәи исҳәеит, ҳара лассы-лассы даҳҭаауам.
Аиашазы абри еиӷьны сара сқыҭахь Машьукаҟа имҩахызгода? Абри еиӷьны адыӷаа рыдгьыл зсырбода. Мшәан, ари адгьыл иара иабацәагьы ирыдгьылми?
Амин (ус ихьӡуп иара) уахыки-ҽнаки ҳәа иҽрымихит. Амҩан, Амин исзеиҭеиҳәон ихыз-иҵыхәаз. Ҩажәибжьба шықәса ихыҵуеит. Дҭаацәараӡам. Изласзеиҭеиҳәаз ала дара рҟны аԥҳәысаагара имариоу усӡам.
Аҭаца анабзыҭ лыхшәаатәуп. Уи маҷ-саҷкгьы акәӡам. Ҳбыргцәа ирҳәоны исаҳахьан ажәытәан ҳара ҳҟынгьы убас ҟарҵон ҳәа. Амин иҳәеит, анабзыҭ даҽакала иаармарианы иуҳәозар, аԥҳәыс лаахәара, зегьыҵәҟьа ирылшом. Ирацәаҩуп уи рымч ахьақәымхо азы аҭаацәара изаламлаӡакәа иаанхогьы. Амин иаб, иҷкәын иԥҳәысаагаразы еидикылахьаз аԥара уажәы абрахь иԥсадгьыл ахь аара иақәирхарџьырц шақәикыз аниеиҳәа, ибзиоуп, дад, амала уанаауа сыдгьыл гәакьа аҟынтәи уаԥсҵәык анышә сзаага, санԥслак исыцҭоуҵап ҳәа еиҳәазаап.
Сысас-ҷкәын иҽиҟажарц даҿын, аха илаӷырӡ ибла ишхыҵәалоз збон ҳнаскьацыԥхьаӡа.
– Анышә мачхәума шаҟа уҭахыу ҳамоуп, анышә еиқәаҵәа, ԥсыла… – сҳәеит, уиаҟара, сажәақәа рҵакы сазымхәыцӡакәа.
– Ҳара ҳҟны ԥслымӡроуп, иԥслымӡрамзаргьы уатәи анышә ҳара ҳзы итәымуп! – иҳәеит.
Сара сыбла иаахгылеит акыршықәсқәа раԥхьа зыԥсадгьыл ааныжьны иқәҵны ицоз ажәлар, хәыҷи-дуи еибаргәаҟуа амҩа иахьаныз. Ицон урҭ иахьцоз рзымдырӡо, азалымдара анырзымчҳа рхы рцәымыӷханы. Акыр ажәабжь гәыҭшьаага сеиҳәеит сымҩанызаҩ мшын-нырцәтәи ҳашьцәа рыԥсҭазаара иазкны. Сара урҭқәа схаҭагьы исаҳақәахьан, аха иҟан исзеилымкаауаз акы – аџьамыӷәа цәгьа рзымчҳакәа ихҵәаны иандәықәла, зегьы еицымцаӡакәа, рыхәҭак злаанхазеи араҟа? Араҟа иаанхаз рхы андраалама изҭагылаз аамҭа бааԥс, мамзаргьы рыдгьыл аҳақ рзышьҭымхкәа иаанхоу?
Ҳзықәтәаз амашьына шьҭхысаа инеиуан, ҳрылсуан ақыҭақәа, аҳаблақәа. Ҭагалантәи аԥсабара барақьаҭ иџьоуҳарха еилаарцыруан.
Амин уажәы-уажәы даалҟьаны:
– О, ҳрыцҳашьа, Ҳазшаз! Изакәытә џьанаҭузеи сыбла иабо! – иҳәон.
Абар ҳаҩны, иаҳԥылеит игәкы-ҵәыкуа, рыԥсцәа бзахан иаазшәа рбеит, исыцыз дызусҭаз анрасҳәа…
Амини сареи ҳашҭа ҳанҭыҵын адәеиужь ҳаннықәла днышьамхнышлан уаԥсҵәык анышә аашьҭхны днафҩын, днагәӡит, нас иҿы инҭеиҟаҟеит.
– О, ишԥахаау адгьыл гәакьа агьама! – иҳәеит иара. Адгьыл агьама! Ари ажәа афымцеиԥш снеилнашьааит. Мшын-нырцә аԥслымӡсакараҿ ииз ауаҩы еиликааит ҳадгьыл агьама закәыз. Ҳара абри адгьыл ауп ҳазқәаарыхуа, ҳныҟәызго. Уи ыҟоуп ҳара ҳзы, ҳара ҳаҟоуп иара азы. Ҳара уи ҳақәуп, ҳашьҭақәа анхалоит ашьыжьтәи аӡаӡаҿы. Ус иҟан ахаангьы. Арҭ аамҭа аӡыблара иҳаҟәнашаз, ирдыруама, абраҟа ашәҭ-мышәҭ шҿало, аҽаҩра зеиԥшрахо, ааԥынтәи амати аҿа шарҵысуа, ашьаҟьар ишрызнарҳауа? Сара сылаԥшгәхьаагара дныҵызгеит Амин. Уи иабацәа рыдгьыл агьама ацхаҟәа изаҩызахан дырҩышьны даман.
Ҳара ҳгьежьит аҩныҟа. Ҳҳабла иаланхоз зегьы еизахьан, шәаҳәаран, кәашаран.
Аҵх акырӡа ианца ҳиеит. Аха Амин дзыцәомызт, дразҵаауан хкы-хкыла зегьы. Иҭиҵаауан ҳҭыԥҳацәа.
– Асеиԥш агәырӷьарақәа, аиԥыларақәа мҩаԥыжәымгаӡои? – сиазҵаауеит.
– Изакә гәырӷьароузеи атәым дгьыл аҿы! – саҭеикит. Дырҩегьых игәы иҵхоит адгьыл. Уи, игәасҭеит, дызлацәажәозаалакгьы рҟны адгьыл атәы иҳәалар акәын.
– Уи сҳәеит ҳәа, угәы иаанамган, уа инхо зегьы нанамгацәаны инхоит ҳәа. Мап, иалаҟоуп, ирымоуп, ирыхӡуп. Аха Нурбеи, иҟоу умбои, атәым жәҩани атәым дгьыли рҟны аразҟгьы уаароуп. Иҟоуп даҽа џьоукгьы – уаҟа, амал ихнахыз зыдгьыл гәакьа агьама зхашҭхьоу. Сара уажәы снеир, урҭ, абра избаз расҳәо салагар, агәра ргашам, ма имцушәа аҵәы сахарҵашт. Уигьы ыҟоуп рыцҳара дуны. Сзызхәыцуа удыруоу, шәара закәытә разҟузеи ишәымоу – ашьыжь шәаныҩагылалак шәыдгьыл гәакьа шәшьапы нықәшәыргылоит.
Адырҩаҽны Амин ҳқыҭа дналга-ҩалганы исырбеит, ауаа дыдсырдырит. Зегьы дыгәцараркуан амшын-нырцәынтәи иааз ҳашьа.
Шьыбжьон аҩны, сан ҭаацәашәала ҳхәы лырхиеит.
– Сара сзы ари зегь ԥхыӡуп, раԥхьаӡа акәны адыга ҵасла адыга дгьыл аҿы, акрысфоит – иҳәон уи. – Сара араҟа исзыҟашәҵаз хашҭшьа сымоума сынарцә-мҩа сықәлаанӡа. Амала зегь ирыцкхоит абрантәи изго уаԥсҵәык анышә. Уи ахьназго знапы ахьзырсуа адыгақәа разҟ дус ирыԥхьаӡоит… «Ҳара адыгақәа ҳразҟыдақәоуп» иҳәалон саб аҭаҳмада, аха уажә саннеилак уи игәаанагара шиашам, аразҟы змоу ҳашьцәа рыдгьыл аҿы ишынхо иасҳәашт. Сара абри сыблала абарҭа ахьсоуз закәытә насыԥузеи, закәытә мшаԥ-шароузеи…
…Абас ауп ишыҟоу сашьеиҵб иузеиҭасҳәо аҭоурых. Уаргьы урызхәыц Амин иажәақәа. Убарҭ роуп саргьы сзырҿыхаз. Сара усҟан иагаҩы иага сарҳәаргьы акгьы схахьы иаазгаӡомызт, аха амшын иӡхыҵны иааз адыга ҳадгьыл агьама хаара сиркит… Адгьыл ааныжьны ацара –  чарҳәароуп уаҳа акгьы.
Амин данца ашьҭахь схазы абас аҟәада сҳәеит:
– Сара анхаҩы сиԥоуп, схаҭагьы сынхаҩуп, сара исхылҵуагьы нхацәахароуп. Сара уаҳа лахьынҵа сҭахӡам. Сара исуалԥшьоу сыдгьыл агәбылра сцәымӡроуп уи иқәиаауа зегьы: аҵиаа, ашәаԥыџьаԥ, арыц – аа, сара сгәыӷырҭақәа…
Угәы ишԥаанаго, изакәызеи анасыԥ, сашьа? Сара ишыздыруала аҭак ҟасҵоит. Анасыԥ – уара уахьиз, уахьааӡаз адгьыл аҿы аҟазаара ауп! Ииашоуп, иахьа аӡәырҩы рабацәа рыдгьыл анҭыҵ ҳтәыла егьырҭ акәакьқәа рҿы инхоит, амаҵура рымоуп, рмал-ршьал акы иазрыцҳам. Машьукантәи ицахьоугьы рацәаҩуп. Аха еилкааны иумаз акы – доусы ичуан еиқәаҵәа иҭыҵуа шихаҳауа, егьа ишкәакәазаргьы даҽа чуанк иҭыҵуа ихаҳауам. Сара сзы Машьука аҟноуп адунеи ахьалаго.
1990 ш.

АхҚәа

Ажәабжьқәа
Агәалашәарақәа рышьҭа 
Ан лныҳәаҿа
Ҷыра 
Лаџ иааԥҭра

Аповестқәа

Аблақәа ирхыу ашәшьы
Ахра иаҿахаз абырлаш ԥҽыхақәа

Аиҭагақәа
Михаил Лоховицки (Аџьуқ-Гиреи). 
Адыд абжьы 
Ҳазреҭ Ашинов. 
Адгьыл агьама






































Владимир  Никәала-иԥа Қапба






АГӘАЛАШӘАРАҚӘА РЫШЬҬА

Ажәабжьқәа, аповестқәа, аиҭагақәа




Владимир Николаевич Капба





СЛЕДЫ ВСПОМИНАНИЙ

Рассказы, повести, переводы












Аредактор Енвер Ажьиба
Акомпиутертә нбанҟәшәара Ламара Чамагәуа-ԥҳа
Акомпиутертә виорстка – Аннета Ахьиба
