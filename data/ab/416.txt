АШӘҞӘ ҾЫЦҚӘА


Аибашьра иазку ажәабжьқәа
Аԥҳәынҭшәҟәҭыжьырҭа. Аҟәа, 2013. – 296 д; – 500 екз.

Ари аизга еиднакылоит 1992-1993 шықәсақәа рзы ҳажәлар ирхыргаз  Аџьынџьтәылатә еибашьра иазкны аԥсуа шәҟәыҩҩцәа иаԥырҵаз ажәабжьқәа. Ашәҟәы ҭыжьуп Аиааира 20-шықәса ахыҵра аҳаҭыразы. Уи иагәылалаз ажәабжьқәа аибашьра атемала иҩу рҟнытә иреиӷьӡақәоу ҳәа иԥхьаӡоуп. Ҿырԥштәыс иааҳгозар: А. Гогәуа иажәабжь «Амра аԥсы шҭаз»; Шь Аџьынџьал иажәабжь ҿыц «Асаби икьаасбжьы»; В. Амаршьан «Хьымца ихәыцрақәа»; А. Лагәлаа «Ҳшеибго алашьцара ҳзаԥылар»; Џь. Аҳәба «Шьала иҿыху», «Згәызҽанӡамкәа ифырхаҵахаз»; Д. Наҷҟьебиа «Аблазаҵә – ажәҩан Минашь» убас егьырҭгьы.    
Аредактор – Ф. Быҭәба
Асахьаҭыхҩы – Р. Габлиа


         Аиааира
1992-1993
Афотоальбом
Аҟәа, 2013

Аԥсны Аџьынџьтәылатә еибашьра 20 шықәса ахыҵра азгәаҭара аламҭалазы акьыԥхь абеит аибашьраа иалиааз афотосахьақәа еидызкыло альбом. Уи ианыԥшуеит усҟан жәларык рзы илахьынҵаӡбагаз ахҭысқәа, аибашьцәа рхаҿсахьақәа, иааидкыланы ус уҳәар ауазар, иара аибашьра ахаҭа асахьа. 
Альбом афотоматериалқәа еидкылоуп хықәкылатәи ахҭысқәа рыла: аҭоуба адкылара, ахырӷәӷәарҭақәа рыхьчара, аҳақьымцәа русура, хатәгәаԥхарала аибашьцәа раара.
Ари альбом иану иахьатәи аамҭазы хәы змаӡам аибашьра документалтә материалуп. Уи гәаларшәагоуп уаҵәтәи абиԥарақәа рзгьы.
Апроект акоординатор, аиқәыршәаҩ – Ҷкадуа Ибрагим
Аԥхьажәа – Бжьаниа Ахра
Апроект анагӡара алыршоуп Аԥсны аԥыза-министр Л.И. лакербаиа инапхгарала.

    
     Шалодиа Аджинджал
Дьявол с мечом
Сухум: «Абгосиздат», 2013. – 592 с. – 1000 екз.
Урысшәала

Иҭыҵит Д. Гәлиа ихьӡ зху Аҳәынҭқарратә премиа алауреат, Жәлар рышәҟәыҩҩы Шьалодиа Аџьынџьал ироман «Аҳәа зыҟәну аџьныш» аҩ-хәҭакгьы еидызкыло ашәҟәы. Уаанӡа аурыс бызшәахьы иеиҭагаз ароман актәи ахәҭа акәызтгьы, уажәы ари ашәҟәы иагәылалеит аҩбатәи ахәҭагьы. Ароман азкуп аԥсуа жәлар рҭоурых адаҟьақәа рҿы итрагедиахаз 1937 шықәсазтәи арепрессиақәа. Автор қәҿиарала иааирԥшит Сталини Бериеи рхаҿсахьақәа, Аԥсни аԥсуа жәлари рганахьала имҩаԥыргоз агьангьашратә политика.
Аредакторцәа: Т. Алексеева, А. Дбар
Асахьаҭыхҩы – Р. Габлиа


     Џума Аҳәба
Иҩымҭақәа реизга
5-тәи атом
Аповестқәа
Ажәабжьқәа
Ахәыҷқәа рзы алакәқәеи ажәабжьқәеи
Аԥҳәынҭшәҟәҭыжьырҭа. Аҟәа, 2013. – 616 д; – 500 екз. 

Џь. Аҳәба иҩымҭақәа 5-тәи атом ианылеит аповестқәа «Ақәыџьма-ҟьала ахынҳәра», «Ашьхақәа еимаздо ацҳа», еицырдыруа ажәабжь «Ҭуӷан» уҳәа, егьырҭ ажәабжьқәагьы. Иара убас, уи иагәылалеит ашәҟәыҩҩы ахәыҷқәа ирзикыз иажәабжьқәа. 
Ашәҟәы аатуеит «Дзырҩуазеи ашәҟәыҩҩы?» захьӡу аԥхьажәа ацынхәрас автор иааирԥуа игәҭахәыцрақәа рыла. Абар уи уаҟа ииҳәо: «Аџьықәреи рыцқәа рлагоит аӡлагара алуқәа. Аха изыргьежьуазеи дара, алуқәа рхаҭақәа? Ҳәарада, аеҳәа ианҵәрааны инеиуа, аӡлагара аԥарԥалқәа ирысуа аӡиасоуп. Нас ашәҟәыҩҩы «иӡлагара» зыргьежьуа, имгьежьыр амуа, иарбан ӡиасу иҵасуа? Иҳаԥшаарц ҳҽыззаҳкыз, иаҳҳәашәа иҟаҳҵаз аҭакқәа азхом. Еиҭацәырҵхуеит азҵаарақәа…»
Аредактор Света Ладариа


Никәала Ҳашыг
Абду Ажьгьери
Ароман
Аԥҳәынҭшәҟәҭыжьырҭа. Аҟәа, 2013. – 328 д; – 500 екз.

Никәала Ҳашыг ироман ҿыц «Абду Ажьгьери» азкуп аурыс-ҭырқәа еибашьраан (1877-1878 шш.) аԥсуа жәлар рзы итрагедиахаз амҳаџьырра атема. Уаҟа автор иааирԥшуеит аҭырқәа ӷбақәа аԥсуа агаҿахь рааишьа шыҟалаз, ҳажәлар зхьыԥшыз ҭауади-аамысҭеи ажәлар ирылагьежьны «Ҭырқәтәылаҟа ҳамцар араҟа нхашьа ҳамам» ҳәа ахырҵәаратә-гитациа шыҟарҵоз, анаҩс аурыс ҳәынҭқар Аԥсны инапахьы ишааигаз. 
Аредактор – Џь. Ебжьноу
Асахьаҭыхҩы – Р. Габлиа

Валентин Кәаӷәаниа
Хәы змаӡам адоуҳатә ҭынха
Аҭҵаамҭақәа. 
Алитература-критикатә статиақәа.
Афольклортә материалқәа. 
Аҟәа, 2013ш. АУН – «Акьыԥхь ҩны». – 216 д; – 300 екз. 

Афольклорҭҵааҩ В. А. кәаӷәаниа ишәҟә ҿыц еиднакылоит аԥсуа фольклор иазкны аҵарауаҩ инапы иҵигахьоу алитература-критикатә статиақәеи, иара убасгьы, шықәсы рацәала Аԥсны еиуеиԥшым акәакьқәа рҿы ажәабжьҳәацәа ҟазацәа рҟынтә хаҭала ианиҵаз аԥсуа жәлар рпоезиа аматериалқәеи. 
Ашәҟәы рызкуп афольклори алитературеи рыҭҵааҩцәа реиԥш, арҵаҩцәагьы, астудентцәагьы, насгьы аԥсуа жәлар рдоуҳатә культура иазҿлымҳау аԥхьаҩцәа зегьы. 
Ашәҟәы редактор академик Ш. Хь. Салаҟаиа  
Ахҳәаа рҩит афилологиатә ҭҵаарадыррақәа ркондидатцәа В.Б. Агрба, А.Е. Ашәба


Инна Аҳашба
Аизга
1-тәи атом
Ажәеинраалақәа
Аԥҳәынҭшәҟәҭыжьырҭа. Аҟәа, 2013. – 520 д; – 300 екз.

Аннотациаҿ ишаҳәо ала, Инна Ҳашба леизга актәи ашәҟәы ианылеит иреиӷьу лажәеинраалақәа. Аԥхьажәа ацынхәрас автор илыҩуеит: «Сара аамҭа хҵәахак саларӡын, иагьмаҷӡамызт уи аамҭа. Аӡиас исцәагаз сӡышаҿамҩа иадыскылоит уи аамҭа…». иааҳгоит аизга злаатуа Д. Гәлиа изку ажәеинраала «Апоети абызшәеи» аҟынтәи цәаҳәақәа: 
Сбызшәа, схьаа зласҳәалоз,
Сыхҭыс лакәқәа еиҭазҳәалоз
Назгон, аҵх исзалымго,
Сыҩни-сгәареи сналыгәгәо…

Аредактор В. Касланӡиа
Асахьаҭыхҩы Р. Габлиа


Рушьни Џьопуа
Аԥарда ашьҭахь
Атеатртә роман
Аҟәа, 2013ш. АУН – «Акьыԥхь ҩны». – 300 д; – 500 екз. 

Ҳаҭыр зқәу аԥхьаҩ! Аԥсны аҳәынҭқарратә драматә театр шықәсы рацәала амаҵ азызухьаз, аԥсуа театртә ҟазараҿы ахаҿсахьа шьахәԥа аԥызҵахьаз актиорцәа дуқәа ирызкуп ари автобиграфиатә роман. Уи аҿы уара иуԥылоит аԥсуа театр аҭоурыхеиԥш,  уи аҭоурых зырҿиоз ахатәрақәагьы ирызку адаҟьақәа. Автор дырзааҭгыланы, гәаблыла рыӡбахә иҳәоит, хаҭала иара ибзианы иидыруаз, аус зциухьаз, Аԥсны моу, анҭыҵгьы зхыԥша ҳаракыз аҟазацәаҚ Агрба Аазиз, Дмитри Кәартаа, Нели Ешба, Леуарса касланӡиа, Минадора Зыхәԥҳа, Шәарах ԥачалиа, Екатерина Шьакырбаи, Агрба Разынбеи, Анна Аргәын-Коношок, Михаил Ақаҩба, Иасон Ҷоҷуа, Хәыта Џьопуа. Автор ишиҳәо ала, игәамбзиара иахҟьаны, зтәы аҩра дахьымӡазгьы рацәоуп. 
Ашәҟәы аҭыжьра дадгылеит Беслан Быҭәба
Аредактор И. Ҳаџьымԥҳа
Асахьаҭыхҩы Б. Џьопуа















Шамил Ԥлиа
Иҩымҭақәа 
1-тәи атом
Ажәеинраалақәа
Анҵамҭақәа
Аԥҳәынҭшәҟәҭыжьырҭа. Аҟәа, 2013. – 400 д; – 300 екз.

Шамил Ԥлиа иҩымҭақәа еидызкыло ари аизга ианылеит иажәеинраалақәеи ианҵамҭақәеи. «Аԥсҭазаара ацәқәырԥақәа» захьӡу аҟәша аазыртуа раԥхьатәи анҵамҭа «Сшымшынуаҩхаз» азкуп Шамил Хәсин-иԥа Ԥлиа амшын раԥхьатәи ихылареи, анаҩс уи ашҟа ишьҭихыз абзиабареи. Уаҟа ҳаԥхьоит: 
– Уара ушԥамшынуаҩхеи?! – абас сҩызцәа зны-зынла исазҵаалоит.
     – раԥхьа иргыланы – ачҳара! Насгьы агәҭаки агәаҳәареи рымазаара, урҭ рынагӡара азықәԥара! – снарахәмарлоит саргьы. 
…Иахьазы сымшынуаҩуп, инасыгӡоит уи исыднаҵо ауал-ԥшьа, – иҳәоит автор.
 Аредактор И. Џьениа
Асахьаҭыхҩы Р. Габлиа


Владимир Агрба
Рауль Лашәриа ипоезиа
Аԥҳәынҭшәҟәҭыжьырҭа. Аҟәа, 2013. – 116 д; – 300 екз.

Алитературатҵааҩ, акритик Владимир Агрба ари ишәҟә ҿыц аҟны дазааҭгылоит апоет-ҟаза Рауль Лашәриа ирҿиаратә дунеи ахаҿсахьа. Иаарԥшуеит апоет иԥсҭазаареи ирҿиаратә мҩеи иаҵанакуа, хкы рацәала еилоу ахҭысқәеи аҭагылазаашьақәеи.
В. Агрба арҿиаҩы иҩымҭақәа анализ рызуа, ҭҵааҩык иаҳасабала изгәеиҭоит «Рауль Лашәриа ипоезиа тематикалеи ҵакылеи даара аҽшарҭбааит, аҽеиҵнахт, ишаҳҳәахьоу еиԥш, дзызҿлымҳау аԥсҭазаара иамоу аган рацәа аарԥшра, аҵҭаара иҽанишәоит, иагьиқәҿиеит».
Аредактор В. Касланӡиа
Асахьаҭыхҩы Р. Габлиа


Аԥсны аҭҵаарадыррақәа ракадемиа
Д.И. Гәлиа ихьӡ зху Аԥсуаҭҵааратә институт
Аԥсуа фольклор
Жәлар рыпроза
Аҩбатәи ашәҟәы
Ианиҵеит, акьыԥхь иазирхиеит,
аԥхьажәеи азгәаҭақәеи ациҵеит
В. А. Кәаӷәаниа
Аҟәа, 2013ш. АУН – «Акьыԥхь ҩны». – 520 д; – 500 екз.

«Аԥсуа фольклор» иазку аматериалқәа еидызкыло ари ашәҟәы аҵарауаҩ-афольклорҭҵааҩ В.А. Кәаӷәаниа Аԥсны еиуеиԥшым акәакьқәа рҿы ианиҵаз аԥсуа жәлар рпрозатә рҿиамҭақәа рӷьырак агәылалеит. Араҟа ицәыргоуп нарҭаа рҳәамҭақәа, амифқәеи алегендақәеи, алакәқәеи ановеллақәеи. 
Ашәҟәы азҿлымҳара рнаҭоит афольклоҭҵааҩцәа реиԥш, афилологиатә факультет астудентцәагьы, иара убас, аԥсуа жәлар рдоуҳатә культура азҵаарақәа згәы иҵхо зегьы. 
Аҭҵаарадырратә редактор Ш.Хь Салаҟаиа 
Ахҳәаа рҩит аҭҵаарадыррақәа ркандидатцәа А.Е. Ашәба, Ц.С. Габниа
     Екатерина Бебиаԥҳа
Аԥсны лаша амра ашәахәақәа
Ҳаамҭазтәи ауаа ирызку аилкаанҵақәа
Аԥсышәалеи урысшәалеи
Ҭырқәтәыла (Анкара), – 2012. – 474 д; – 500 екз.

Ажурналист-аҵарауаҩ Екатерина Бебиаԥҳа ари ашәҟәаҿы еизганы иаалырԥшыз аилкаанҵақәа рзылкит иахьатәи аамҭазы Аԥсны иналукааша ахаҿсахьақәа. Убарҭ рхыԥхьаӡараҿы иҟоуп Аԥсны раԥхьатәи Ахада Владислав Арӡынбеи уи инаҩс Аԥсны ахадас иҟаз Сергеи Багаԥшьи. Урҭ ирзылкыз ацәаҳәақәа рҿы автор дазааҭгылоит шаҟа рыжәлар хәыцырҭас ирымаз, ирыхьуеи иахьрыхьуеи ибзиаӡаны ишырдыруаз. Анаҩс,  ажәлар рыбзиабара иаԥсахаратәгьы ирылшаз аус дуқәа дрылацәажәоит. 
Иара убас, ари ашәҟәаҿы ҷыдала рыхьыӡ ҳәоуп Аԥсны аизҳа-зыӷьара, аҿиара аус аҟны зымч-зылша акырӡа иҳараку егьырҭ Аԥсадгьыл аҵеицәагьы. 
Иубарҭоуп, ажурналист лфырхацәаа шаҟа гәыблыла иаалырԥшуа, рхьаа рыцеиҩшо, ргәырӷьара лгәырӷьараны, рынасыԥгьы дахәҭакны.
Аредакторцәа С.Ф. Ладариа, Т.Ҩ. Алексеева
Афото Е.Г. Бебиа      



Борис Амҷба
Англыз-аԥсуа жәар
Аҟәа, 2013. – «Алашырбага». – 188 д; – 500 екз.

Ажәар еиҳарак ишьақәгылоуп англыз бызшәа ажәартә фонд аҟны есҽны иаҳа ахархәара змоу ажәақәа рыла. Насгьы уаҩ ииҭаху ажәа ирласны, ирмарианы аԥшааразы англыз базшәа алфавит аишьҭагылашьа иақәыршәаны иҟаҵоуп.
Раԥхьаӡа акәны еиқәыршәо ари Англыз-аԥсуа жәар рызкуп ашкол иҭоу аҵаҩцәа, астудентцәа, арҵаҩцәа. Иара убас, аиҭагаҩцәа, абызшәа аус адызуло, уи аҵара иаҿу уҳәа зегьы.
  Аҭҵаарадырратә редактор афилологиатә ҭҵаарадыррақәа ркандидат, адоц.      Гә. К. Герхелиа
Ашәҟәы аредактор Г. Папасқьыр



 Аԥснытәи Аҳәынҭқарратә Университет
     Аԥсуа-база бызшәақәа рызҵаарақәа
1, 2, 3 – тәи атомқәа
Аусумҭақәа равтор Сариа Амҷԥҳа
Аҟәа, 2012. – «Алашарбага». – 367 д; – 500 екз.

Аԥсшәа абжьыуатәи бзыԥтәи адиалектқәеи, абаза бызшәа ашәуа диалекти рлексика еиҿырԥны аҭҵаареи, аԥсуа-абаза бызшәақәа реилазаашьаҿы иахьа уажәраанӡа иаҳа имаҷны иҭҵаау, мамзаргьы иҭҵаамыз азҵаарақәеи ирызкуп арҭ аусумҭақәа. Иара убас, ирылацәажәоуп алитературатәи, афольклори рбызшәақәа рнализи, ҳдиаспора ражәахә аҷыдарақәеи реиԥш иҟоу азҵаарақәа. Иҟаҵоуп алингвистикатә анализ, насгьы аусумҭақәа иргәылоуп адиалектқәа ирзеиԥшу ажәартә фонд 
Инеидкыланы арҭ аҭыжьымҭақәа даараӡа ихадоуп ҳәа ҳрыхәаԥшуеит ҳбызшәа аҭоурыхаз, иахьатәи аҭагылазаашьаз, ԥхьаҟатәи аԥеиԥшаз.
Аредакторцәа О. Ӡиӡариа, Б. Ҳагәышь
 
  
Аԥсуа-абаза бызшәақәа рҭоурых азы ахыҵхырҭақәа
Иеиқәлыршәеит, алагалажәеи азгәаҭақәеи лҩит,
Акьыԥхь иазлырхиеит        
Сариа Амҷыԥҳа
    Аҟәа, 2012. – «Алашарбага». – 688 д; – 150 екз. 

Аԥсуа-абаза бызшәақәа ирызку ахыҵхырҭақәа «Реизга» аԥҵара азҵаараҿы ари раԥхьатәиуп. Араҟа иеидкылоуп иахьазы автор илыԥшаахьоу еиуеиԥшым авторцәа русумҭақәа. Аоригиналтә материалқәа кьыԥхьуп ишыҟаҵәҟьоу, хцәажәарак, мамзаргьы, нализк рзымукәа. Ари аҭыжьымҭаҿы аԥхьаҩ ибар илшоит ҳбызшәақәа рҭоурых иазку аинтерес зҵоу аматериалқәа, уаанӡа акьыԥхь зымбацыз. 
Ицхыраагӡоуп аспециалистцәа реиԥш, астудентцәагьы, иара убас ҳҭоурыхи ҳбызшәеи ирызҿлымҳау зегьы рзы.
Аредактор В. касланӡиа


  
   
 


    
