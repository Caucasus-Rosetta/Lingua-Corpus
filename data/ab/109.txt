Акыр ҵуеит апоет Енвер Ажьиба иажәеинраала ҿыцқәа
еидызкыло ашәҟәы ҿыцк аԥхьаҩцәа иримҭеижьҭеи. Аҵыхәтәантәи
аамҭазы апрозахь диасны дшыҟоугьы,
апериодикатә кьыԥхь аҟны ицәыригалоз иажәеинраалақәа агәра
ҳдыргон уи иахьагьы апоезиа амаҵ шазиуа, иԥсҭазаара зегьы
иара ишадҳәалоу.
Уажәы ишәыдаагало Енвер Ажьиба иажәеинраала ҿыцқәеи,
инеиҵыху ипоемеи, иеиҭагақәеи еидызкыло ашәҟәы «Сдоуҳамч»
аҟынгьы дацәхьамҵит аханатә уи иҟазшьарбагоу:
аԥсадгьыл абзиабара, аламыс ахьчара, аиаша аԥсыҵәахырҭа
аԥшаара, ажәа сахьарк ахӡыӡаара.
Ажәакала, ашәҟәы ҿыц «Сдоуҳамч» апоет аашықәса инарзынаԥшуа
иаԥиҵоз ипоезиатә рҿиамҭақәа еидызкыло шәҟәуп.
Ҳақәгәыӷуеит, аханатә игәра згахьоу иаԥхьаҩцәа рзы еиҭахгьы
дҿыцаартырахап ҳәа.
Инхәыҵаҳәҳәа иҿасҳәоит са сымца,
Ԥхаррада инсыжьуам суаџьаҟ.
Убраҟоуп, схәыцрақәа рымҵа
Иахьысԥшаауа зҵаара шәкы рҭак.
Убраҟоуп схәыҷра ашьҭақәа ахьмыӡуа,
Икәицны абгарымҵқәа ахьҿарпу.
Сангьы убраҟоуп, дыҳәҳәы-ӡуа,
Уа инымҵәаӡо лусқәа дахьырҿу.
Убраҟоуп, убраҟоуп, убраҟоуп,
Убраҟоуп сынҵәамҭагьы уаҵәы.
Схәышҭаараҿоуп сынасыԥгьы ахьыҟоу,
Иҩеиуанаҵ макьаназ лҩаҵәык.
Мҩасҩык ишьҭақәа зынхалаз,
Уа мҩахәасҭақәак снарнылт.
Ицәышӡа жәҩанаҿ икынхалаз,
Амзагьы сыхәаԥшуа иааҭгылт.
Лаԥшқәак изулак сҽырцәызган,
Саауан сҽырӡуа, сеиханы.
Чымазарақәакгьы схызган,
Сыҟан ԥсшьаракгьы сҭахны.
О, уабацәцои аԥсабара,
Абналымҳаҵәҟьа узицәцом.
Аха сымҩа сшану сцароуп,
Даҽаӡә имҩа сазгаӡом.
Сызхьымӡо сахьӡарцаз, уа цасгьы,
Уа цасгьы мчыла сеихахьеит.
Ишьҭрақәлан ӡиас аанҿаскгьы,
Ахьышьҭра иҭалан ицахьеит.
Агәыӷрақәа ршәырҵла са самҵоуп,
Ианбаҟалои ҳәа ашәырқәа сырзыԥшуп.
Схы зжьалоит: «Ухаҵами, ухьамҵроуп,
Ауаатәыҩса зегьы лахьынҵала ҳаиԥшуп».
Ҳаиԥшуп… ҳахьуаатәыҩсоу азыҳәан,
Иаҳзеиԥшуп аиреи, нас аԥсреи.
Рыбжьара – аӡә длаҟәуп,
Ҽаӡә дихыҳәҳәоуп,
Еиԥшым ҳара ҳхьаақәеи ҳгәырҩеи…
Амш иагәылԥрааз анасыԥ сықәҿнаҭит,
Исҳәо сҿамшәо сгылан, сҳашҳатәараха.
Ахәыцрақәа рҭакар мца сықәнакит,
Сынасыԥ сыхьӡаанӡа сбылны сарраҳаҭрашәа.
Ишԥацәгьоу, уззыԥшӡам абгеиԥш иануԥыло,
Иԥсҿыхгоу мҩахәасҭақәак рышьҭа анузмырхо.
Иццакы-ццак иувсуа урцәынхазшәа уанааҭгыло,
Зыжәҩа ҭҟьаз уиеиԥшха умҩа анурххо.
Амш иагәылԥрааз анасыԥ –
Иацы сыззыԥшӡамыз, –
Абжьы хаа сгәы иқәсыз сарҩашьеит зынӡаск.
Еидаран сызҵалаз са сымшқәа хьанҭаӡамызт,
Рыхьанҭара сныԥшыртә сшьамхқәа кәадаӡамызт,
Сразҟымҩа саныҵны сызцом шьҭа, афаст!
– Ухы абахоу, аҩыза,
уабацои, иузыԥшыда?
– Сцоит сара сымҩахь,
сызҭахыда, сызкыда.
– Амҩан ҭакар цәгьак
уаниар, иухьӡода?
– Са саха змада,
иахьа зыгәра угода.
– Ишԥа нас, аҩыза?
Дышԥаҟам уаҩхшара?
– Дыҟоуп уаҩхшара,
аха ицәахьеит агәы аԥхара.
– Ҳаи, абааԥс, асҵәҟьа
угәы нхартә, узыниазеи?
– Реилыргара сылшом
сзынҟьази, сзынԥази.
– Гәкаҳара умыхьааит,
егьаамҭа хьанҭа ҳхаагап.
– Аамҭа ҟазҵо ауаа ҳами,
егьа ҳәаақәа еилаагап…
Аԥҭақәа кнаҳауп ажәҩан ду рҽаларԥс,
Цыԥжәаха-цыԥжәаха ихшьуп урҭ рыҽша.
Срашь лас абӷа снықәтәахт уахь схаларц,
Мыш дуӡӡак са исымоуп, уажәами анша.
Сышьҭақәа дмырӡырц рҭахушәа ашьацқәа,
Аӡаӡа ныԥхьацо, иргәыдкыл иркуп.
Аԥҭақәа иргәылԥхо амра ахацқәа,
Снацәкьарақәа идрыԥхуеит,
Уарҳалк ашьҭа куп.
Ԥсаатәҵас иныҵԥрааз срашь ауп сызҽыжәу,
Жәҩантәылеи гатәылеи еимыздоит срыхьӡа.
Урҭ ацҳа рыбжьасҵартә аџыр еиԥш сыӡрыжәуп,
Исышьҭало шәсышьҭал, сыццышәуп, шәсыхьӡа.
Бқьышәқәа сыгәӡуеит – лаԥшыла,
Быблақәа сыгәӡуеит – лаԥшыла,
Бцәа-бжьы еимыздахьеит – лаԥшыла,
Сҽыхәда бнықәырс – лаԥшыла,
Бызгахьеит уаҩ ҳахьимбо – лаԥшыла.
Арахь ба бхароуп – бынкылам,
Ибашоу са схәыцрақәа брылоуп.
Егьа сызҳәаргьы хкы-хкыла,
Избоит ба бышәҭыцны бышрылам,
Амала, быссирцәоуп зегь рыла.
Исхароугьы бҳәозар, ибџьысшьон,
Исзышьҭымхуа ахьаақәа сгәы изҭасшьуеи.
Издыруеит сара абџьар иахысшьоу,
Исыздыруам иаасгәыдҵаны сзыбшьуа,
Сылаԥши ахысыбжьи еиԥысшьуеит…
Ҿырҳәала иҵам са сызхысхьоу,
Сызнысхьоу урҭ амҩақәа ҭҵаам.
Среиуоуп шә-тышак ирҭысхьоу,
Сырҭызгахьоу амчқәагьы еилкаам.
Аччареи аҵәуареи еилазгӡо,
Ихьаагатәым хьаазго ҽазны.
Арҭ зегь ааидкылан изҭазгӡо,
Сгәы ццак ааиқәтәашт иааԥсаны.
Аха уанӡа имаҷым сзыхьӡаша,
Егьараан сыбӷалап сахьцо.
Исԥыло, аԥсышәак засҳәаша,
Мҩак ҳаицанызар, ҳаиццоит.
Ҿырҳәала иҵам са сызхысхьоу,
Сызнысхьоу урҭ амҩақәа ҭҵаам.
… Сзызхәыцуа,
Шәышықәса зхыҵуа,
Са сзыҳәа уи абырггьы деилкаам.
Еилаҵәеит аԥшеи амрахәагеи,
Рыҵаҟа ашьац қашәқашәоит.
Ахац иакыз зыԥсы ахәага,
Бӷьыц ҩежьк амахә инҿшәоит.
Еибагәӡуеит аԥшеи амрахәагеи,
Рыбзиабара ӡыцԥыхьны еилаҭәоит.
Аарла иҭаз зыԥсы ахәага,
Абыӷь ҩежьгьы гәыӡрак рыцәнагоит.
Иажәыз ацәамаҭәа иеиԥшха,
Снаханы инхысшьуам сразҟы.
Иабаздыруеи анаҩс сара исԥеиԥшхо,
Дсызгароуп иахьанӡагьы аӡҟы.
Уи дызҳауеит, дхаҵарԥысхоит,
Еиҭах даҽа ӡҟык, даҽа ӡҟык.
Сышрыцу зҳараамҭак сынҭысхоит,
Сышьҭрақәларц сеихоит даҽа знык.
Аԥсҭазаара ахаҭаҵәҟьа абри акәхап,
Ҳрахәыцны ҳазхоу акәаркәашь
Иаанҵәаанӡа, иаҳхаагаз зегь лакәхап,
Ҳанҽыжәҵып, нас, ҳазҽыжәыз арашь…
Иҟоуп аамҭақәак убас,
Ахшыҩ анаҭахӡам зынӡас.
Ахәамц еибгазар, ашьапқәа,
Еизга-ҳәҳәагоу анапқәа,
Урҭ рҽеибырҭар – имчуп,
Амч ахьыҟоу ахы мыцхәуп.
Аха амчқәагьы зны икаԥсар.
Ӷарра лымшарак рыхьӡар,
Усҟан иашьҭалап ахшыҩ,
Хәыҷи-дуи зегь еицыҩ.
Уи аныхьчатәыз инҭаршә,
Икнарҳахьан ашаха ахаршә.
Амч ахьыҟоу ахшыҩ мыцхәуп,
Амч ахьыҟоу зегь мыцхәуп…
Шьаҿа-шьаҿа са сзыхьӡаша,
Са сзыхьӡаша сҽахьыгӡо,
Мҩак са сықәуп, сахьынаӡаша,
Сназго сымҩақәа еилагӡо.
Исыздыруам урҭ рынҵәамҭа,
Ралагарҭаҿ хацк сызҳауп.
Имаҷӡазаргь сумҭа, сҳәамҭа,
Сеиқәызҳәалақәо еиҳауп.
Снеилап ус ахац аҿшәаанӡа,
Са сразҟымҩатә гәыӷырҭа.
Иҿымцәаац сымрагьы ҭашәаанӡа,
Схы сеиҭазхәыцлап, еиҭах.
Уа, шәаҳәаҩ думазар изаарты угәы,
Уԥсы ацҵа, удунеи аауртуазар.
Апоет дыцәаӡам, аамҭа ҵхагәуп,
Иҟалоит уахатәи аҵхаз дыхьҭакуазар.
Уиҭаа шарамҭаз, дкароуп, дааԥсоуп,
Иԥсҿыхгоуп жәа лыԥшаахқәак узеизгар.
Ҵәыцак аҳардан ҩы нҭоуҭәар, ԥсаҭоуп,
Аԥсҭазаара аныҳәаҿоуп, нас акруҳәозар.
Шә-дунеик дыргәылсны даауеит, апоет,
Урҭ ашә-дунеик, рышә-дунеи далоуп.
Ихала дынхацәҟьар – игәы мыԥшаауеи,
Иԥсҭазаара уҽалархә, игәыраз-ҳалалу.
Аҵх еиқәа еидараха изхажьыз адунеи,
Амра ашәахәацқәа, рнапсаргәыҵа ианкылан
Ишәԥылап ашамҭаз, апоети уареи,
Аха уанӡа уашәаҳәаҩ уԥсҿыхган уиԥыла.
Усҟан шәа шәакәхоит уи аҵх зхатәыз,
Амшгьы шәа шәакәхоит иацло гәыблыла.
Шәа шәакәхоит ажәақәа ршоурала иблыз,
Зыеҵәахә кыдло шәа шәакәхоит шьхатәыла.
Сшыҟало сыздыруам ба быда, сазхәыцлоит,
Сынзыжьуа сышықәсқәа даҷҵас еихаԥсоуп.
Сықәра наскьацԥхьаӡа хьаақәак насыцлоит,
Исыцәбыгхақәаз саркьаԥҽыхан са исхаԥсоуп.
Ианҟәыштәыз сҟәышмызт, санҟәышха сылшара
Акәараҷҷа иеиԥшха, сыԥсы ахац иахьынҳалт.
Иаҳмоугәышьааит макьана ирҭынчгоу – ԥсыҭбарак,
Махәҭа рацәа сырнымаало, избоит, сырхьынҳалт.
Абас схы сгәы ақәмаҷ, сымчыдан санықәхо,
Дырҩегьых баасхалашоит, иҿымцәаарц сцәашьы.
Аринахысгьы быччаԥшьқәа еихазҳауа са сакәхо,
Ишԥасҭаху сымшқәа хьаада ицозар икашьшьы…
Ацәа иалоу аԥсабара,
Амза – аеҵә рыгәҭаны.
Аԥхыӡ хаақәа
Рыкәа аԥхара,
Иҭаршәу сыҷкәын, ихааны,
Уҿыхаанӡа, ашьыжь ҿыха,
Амра ҿыха уа ихьӡаркны.
Урҭ рҳауа цқьа унаҿыхәарц,
Иуԥызгылоит иааизганы.
Иара усгьы имаҷу маҷуп,
Имаҷуп сыҷкәын сзыхьӡахьоу.
Умшқәа, уҵыхқәа са срыцуп,
Уԥсабара сыхьчахьоу?..
Исыхьчароуп, исыхьчароуп,
Уаб иқәлацәа иҳаршәахьеит.
Аамҭа ҟәандак уа иухьӡароуп,
Абзиеи ацәгьеи еилашәахьеит.
Урҭ реилыхра уа уабахәо,
Насгьы изуоури уи ӡбатәыс.
Умра хызҩо аԥҭа снахап,
Ибылтәызар – са сбылтәыз.
Ацәа иалоу аԥсабара,
Амза – аеҵә рыгәҭаны.
Сыҷкәын лаша,
Сыҷкәын хаара,
Сызуццондаз сухьӡаны…
Маҟаҿамҳәараа санрылаз,
Шьапеимаада адәы сахьӡон.
Саҵаҽырбон амра игылоз,
Ашәахәацқәа нас изӡон.
Иԥо, ирылсхуан ахәымџьарқәа,
Сҩызцәа ирзысшон срыхьӡаны.
Ҽазных «ҳаибашьыга» бџьарқәа,
Ҳрыҵан, ҳхаҵа ӷәӷәақәаны.
Маҟаҿамҳәараатәи ҳаамҭа,
Ихааӡа салоуп иахьагьы.
Еҳ, еиҭахгьы, еиҭа ҳамҭак,
Аха дҿамхацтеи аӡәгьы…
Ӡыбна-ӡышәнаҟа имхьаԥшкәа,
Ицеит хьаақәак сцырҟьҟьаны.
Иансыцраз зынӡа имцаԥшьқәан,
Ишьҭарҵахьан сгәы рӷӷаны.
Иансоу маҷӡак иахьа аԥсгара,
Жәҩан саҿыхәеит ҳауак згарц.
Адрыгә-дрыгәҳәа сан лгара
Ашьҭыбжь ааҩуеит, сгәы мцаӡарц.
Икылԥш-кылӡырҩуа шәахәацқәак,
Схахәы рҽаларԥсоит рыҽӡа.
Аӡаӡа еидаран ирыҵоу ашьацқәа,
Иҟалап урҭгьы шьҭа иласӡа.
Ӡыбна-ӡышәнаҟа – иахьҳбарҭам,
Иахьҳаҳарҭам наҟ џьара,
Амаалықьцәа иахьыртәарҭам,
Иргааит ҳхьаақәа изгара.
Ҳара араҟа, Анцәа итәарҭаҿ,
Анцәа илаԥш ҳахьҭагӡоу,
Агәбылра ашҭаҿ – аҵа аҳәарҭаҿ,
Ҳаҟаз ҳԥеиԥш лаша раӡо.
Сгәыӷра иацу, сымшқәа ирыцу,
Сыԥсҭазаара – аа, ҿамҩак.
Сзанаалаӡом са сзы иҿыцу,
Исаҩсхьоугьы – схым рацәак.
Срыбжьахеит ахи аҵыхәеи,
Аԥша снықәнаԥаартә сласым.
Срыцуп жәҩанаҿ ҵыси ҳәыҳәи,
Ара адгьылаҿ – ак зымчым…
Шьаҿа-шьаҿала, сцоит амҩадуахь,
Иҳәазоит амаҭқәа. Ақәыџьмақәагь ааскьеит.
Избац ракәымкәа, еиқәырҵеит рылахь
Сызвысуа аҵлақәа…Быӷьқәакгьы ҿҩаахьеит.
Еималеит амҩахәасҭақәа. Иҩуа изнысуаз
Схәыҷра аамҭа, уи хьаазгоит иахьа иаҳагьы.
Ӡызлангьы дҭаҳцеит нахьхьи ҳгәаҩа иҭысуаз
Акәара… дыҟам ҳзыршәо, ҳзыцәшәогьы.
Хақәиҭроуп, амарџьа, иаауҭаху, ишуҭаху,
Ҳахдырра сазҵаан – еиҭамҵит шьаҿак.
Шьаҿа-шьаҿала сцоит сара иахьысҭаху,
Сахьнеиуа здыруеит, исмаахар лабак…
Кәара ӡиас, ӡиас кәара,
Уа кылмаҳаи ҷыҷмасеи.
Сара рхықәаҿ, скара-уара,
Сара рхықәаҿ исмыршеи.
Ашьыжь шара анапсаргәыҵаҿ,
Аԥсаа рашәа еилаҭәоит.
Абахә гәеиҵамхақәа рҩыҵаҿ,
Аԥша бӷьыцқәак еимнадоит.
Хыхь ихалаз, ҵаҟа икаԥаз,
Урҭ рыбжьара са ссасуеит.
Арҵу иаҵәак, арҵу каԥак,
Хаҳәышк иқәтәан илбааԥшуеит.
Еҵәа-еҵәа, еҵәа гәарҭак,
Амш ныԥхьарцоит иццакны.
Еиҭаҳарҭарц урҭ рбарҭак,
Ажәҩан иаҵоуп ихьӡаркны.
Амза – рхылаԥшҩы, Ршьашәаҳду,
Аҵх лашә ԥхьазцо уаҵәы азы,
Атымитыша иҭыҳәҳәо ахаҳәду,
Имҩарԥшыгоуп ҵхагәазы.
Нас слашәымзар, сара исыцуп,
Сара исыцуп зегьы срыхьчарц.
Сықәреи сымшқәеи ес-ирҿыцуп,
Сымҩахымҟьо снеихаларц.
Кәара ӡиас, ӡиас кәара,
Уа кылмаҳаи ҷыҷмасеи.
Сыҟазаргьы скара-уара,
Иахьанӡагьы са смеиқәхеи…
Жә-граммк роуп, зынӡа ирацәаӡам,
Жә-граммк роуп ахызаҵә ахьыҟоу.
Иҿаҳауп, илашәуп, гәы азҭаӡам,
Сазхәыцлоит, сгәы акаламӡо саныҟоу.
Иҵааршәыроу кәалаԥуп изҭоу,
Вулканҵас уи аҩнуҵҟа еилашуеит.
Нас иҭҟьароуп, аԥсҭыхраз иаԥҵоу,
Иахьнеиз ашьа канаршуеит.
Еиқәҭәоит нас шьеи лаӷырӡи,
Аԥсҿыхыҩцәҟьа имчрақәа ырӡуа.
Аԥсра ашьҭахь – нас абзарӡы,
Аԥсра ашьҭахь – иҳазгәамҭоз ицәыӡроуп.
Сазхәыцлоит еиҭа ахызаҵә, стәаны,
Сазхәыцлоит сԥеиԥш сшахьынҳалоу.
Ахҭыԥгьы збоит иааигәаны,
Лаӷырӡы еиқәаҵәан уи ахьанхалоугь.
Жә-граммк… Иласу, ихьанҭоу,
Дунеи лашак шәы-еиқәан иашәыло.
Жә-граммк… аԥсҭыхраз ишоу,
Иамгац ауаатәыҩса сшәылоуп…
Ау дахьзымлаҟәыз игылаз,
Акьаҿ лаԥшыла иоура ишәон.
Урҭқәа гәеиҭон абга зԥылаз,
Ҿымҭ-зҩа еиҭах акы даршәон.
Ҿаҳа-ҿагәа – дҿагәа-ҿасуа,
Ак еиҭеиҳәарц дыхәцәарххон.
Хьажь-иԥа Баӷыр диҿасуан,
Еирыӡ-кәаталараа еибарххон.
Ҭыӷьӡаа ртәыла, хыла-гәыла
Ишеилаз аҵх ккаӡа идыршон.
Нахьхьи Қәыџьмараа гәырҭәыла,
Тәанк иаҿыхәо ргәы дыршшон.
Ҳаи амарџьа, иҟоу ԥсымҭәроуп,
Уаха-сахароуп уахьԥшлак.
Ак зҳәода – ҿаҳа-ҿымҭроуп,
Зегьы рзеиԥшуп – изгалак.
Ау дламҟәит, акьаҿ дызхамлеит,
Абга зԥылаз дҭынчуп шьҭа.
Ҿымҭ-зҩа ҿымҭ мҩак данылеит,
Хьажь-иԥеи Баӷыри еишьҭоуп.
Ҭыӷьӡаа ртәыла, хыла-гәыла,
Хыла гәылароуп уахьԥшлак.
Қәыџьма жәлаа нхоит гәырҭәыла,
Рааигәа узнеиуам ишабалак.
Иԥхоит иахьа амра гәырҭәыла,
Ааԥынра хыҵит ҳашәхымс.
Аԥсабарагьы ҵыԥх еиԥш еинҭәылан.
Аԥхарра быжь-шьхамҩак ирныст.
Ишәҭуеит схахьы ашәҭқәа рҽыртла,
Ашьацқәа рыԥшҭәы иаҵәа хыҽҽоит.
Саб иуалырқәа руак хиртлоит,
Еимхәыцха аҩы цԥыхьқәа ҭыҟьҟьоит.
Шәаах, уара, аҵәца аҩыжәга,
Ҳқьафқәа ҟаҳҵаргьы цәгьаӡам.
Ал-ӡынрак ҵааршәха изхызгаз,
Ҳааҿыхап, ҳшьа мҿыхартә ҳажәӡам.
Аԥсаа рашәа инацлап ҳа ҳашәа,
Аԥсуашәала иахьагь ҳашҭа лашап.
Ҳазхәыцып уаҵәтәи ҳанхашәа-чашәа,
Иахьазы ихааӡа ҳқьафқәа ҟаҳҵап.
Амш ҿыц ҳаԥылап ҳгәы ҭыга,
Ааԥынраҵас ҳаргьы ҳгәылптып еиҭа.
Шәаах, уара, аҵәца аҩыжәга,
Даҳныҳәап ауаҩы лаша, ҳазҭоу!
Имҳәа-мырза ицоит иниас
Сара сышықәсқәа ццакуа.
Ушьҭа азыҳәа – сара аӡиас,
Ахаҳә ссацәҟьа зымҩа акуа.
Наҟ харамкәа, ааигәацәамкәа,
Амшын зҿахәмаруа аҟәароуп.
Уахь ауп сымҩа, адгьыл самкуа,
Снеиуеит – араҟа са суаароуп.
Нас азыҳәа ара крынхозар,
Акрынхозар – са исҭынхаз,
Рышьҭа ихыланы ицатәхозар,
Шәнеи са сымҩа ахьҿахҵәаз…
Амшқәеи аҵхқәеи еиԥысшьуеит,
Рыбжьара схаԥоуп сара.
Аԥҭақәа жәҩанаҿ ихысшьуеит,
Снапала саҿуп рӡыхра.
Аԥша уанҭа рхьысшьуеит еидкылан,
Иссиру уарҳалны иқәҵахарц.
Нас сцоит жәҩантәылахь, сантәалан,
Аеҵә ҭыԥҳа дымҵарсны даазгарц
Сыҟоуп сҿара шықәсқәа сиааины,
Сыргозар иахьсҭыԥым џьара?
Сандәықәлах жәҩантәыла снеи-ааины
Схынҳәыроуп, сыдгьылтәуп сара.
Са сгәы аԥҽыхак бгеит еиҭахгьы,
Еиҭахгьы «бӷьычрақәа» нҵәаӡом.
Сҿара бырхынҳәыхт еиҭахгьы,
Еиҭахгьы сбышьҭоуп, сбыхьӡаӡом.
Асцәҟьа, ас еиԥш, маӡа-аргама,
Сҿареи сажәреи уа инеинҟьо,
Бзиабарак сахбырҟьама,
Ма шьоуроума сызхырҟьоу?
Ааԥын дәышәҭқәеи ашьац иаҵәареи,
Са сгәы аԥҽыхақәа рхаԥсоуп.
Ӡара еихатыр, абла хаара,
Изыбхьымӡо еиҭах са соуп.
Уҵәыуа, уҵәыуа, аԥша ҵәыуа,
Саргьы суцҵәыуап иахьа.
Згәы ԥшаацәазгьа дарбан ҳауа,
Шьҭа ҳамҵәыуалап ҳҳәахьан.
Ҵәыуароуп ҳәа, ас лабжышлоу?
Алабжышқәа – ақәаршаҩы.
Сықәра маҷым саргьы, ацәышла,
Баша мҩасыҩҵас снаԥшҩым.
Аԥша лабжышқәа срынҟьо срылоуп,
Сшьапқәа рдысуа аҩар газгоит.
Кәамжәы бааӡак шьҭазы исшәылоуп,
Исцәыхьанҭамхар сахьцо изгоит.
Сныҽҳәатәап нас ԥсуа мцакгьы,
Исышәхбароуп са скәамжәы.
Ҿыц ицәырзгап даҽа ашәакгьы,
Сымч каԥсартә еиԥшгьы сажәым…
Ихьанҭахеит сымшқәа саазқәылаз,
Схы ахьызгара сақәшәом рацәак.
Сзанымҵит зны амҩа сызнылаз,
Сымҩахымҵит џьара усгьы шьаҿак.
Избоит, имҩахыҵқәаз рхы иахәарц,
Рхы иахәоит, сатәарбом рацәак.
Ҟама ҿык схырҟьеит са сахәырц,
Уи ахәра ҭыԥ схьаахеит иахьак.
Исзымҵеит, аԥсҭазаашьа сзымҵеит,
Снахьыԥшлоит бгахәыҷык кәараҵо.
Уигьы самбартә сзацәымцеит,
Иануп сымҩа, ашьҭақәа анҵо.
Ихьанҭахаз сымшқәа, схьанҭыџьӡа
Срылоуп, скамҳацт макьана.
Исыздыруам иансзырҳәо ақәрахьымӡа,
Сыгәхьааго иԥшуп са сқьашана…
Сҵәыуар сҭахуп инеиужьӡан,
Иаасмоурыз маҷк аԥсгара.
Аха сыблақәа ррыԥҵәа аужьӡоуп,
Сылаӷырӡқәа ҭабахьеит ишҭабара.
Схы нықәҵаны аԥсыхацәҟьа смоуит,
Аԥсҭазаарагьы сԥаԥсоушәа сабоит.
Схьаақәа ашьхацамҩеиԥш рҽыдроуит,
Маҭәажәҵас сыкнаҳан сдырҩоит.
Еиҭахгьы иԥсҿыхгоу ашәахаак,
Слымҳа иааҭаҩуеит сшыԥшым.
Саалнахуеит, сыцәазшәа сыҭҳәахаа,
Еиҭахгьы исырдыруа сышшьым.
Лаӷырӡ цырак уажәыцәҟьа иԥсҿыхгоу,
Лаӷырӡ цырак, иарбан узыршәа.
Саннамхырц сыԥсҭазаара аныхга,
Благәы ихбалахьоу, ҿыц уныхшәа.
Ишәҭит аԥсабара ԥшҭәы хкыла,
Рашәақәа ирыцлеит аԥсаа.
О, ашәҭқәеи ашәақәеи ртәыла,
Ааԥынра дырҩегьых иаҭааит.
Ас еиԥш ианҿыхоу аԥсабара,
Аҿыхаамҭа салоуп саргьы.
Уаанӡа икыдсҵалоз цәҟьаран,
Ҽакала иразуп са сыгәгьы.
Иныҳәаз, аԥсҭазаара иҳәаадоу,
Аччаԥшьқәа ихымбало шәҭқәаз.
Ҽаанбзиала, ҵәыцақәак еимаадап,
Ҳхааз, ҳара еснагь ҳаԥшӡақәаз.
Слашәуп, иахьа сдагәоуп, сҿаҳауп,
Ак збом, ак саҳауам, ак сызҳәом.
Ас ианбанӡа, аҭакқәа иреиҳуап,
Сыззыԥшу аҭак.
Сызҳахьеит, са сыхҳәом.
Ахҳәараамҭа сахысхьеит, сышлахьеит,
Уҷкәыноуп ҳәа иахьанӡагьы схы иаақәсуеит.
Изжәша аӡыхьгьы ахы ыҵхны изахьеит,
Сыцҳагьы шәарҭам, амҩасҩы дықәсуеит.
Иаартуп сара сгәашәқәа, иҿаҳәам,
Шьапышьҭала сашҭа ҩычоуп иахьанӡагь.
Сашәақәа уа иаԥшәымоуп – иҳәам,
Иҳәоу уа иҭыҵхьеит – иқәрахьымӡам.
Ахҳәараамҭа сахысхьеит, сышлахьеит,
Уҷкәыноуп иахьанӡагьы ҳәа схы ишықәсуаз,
Слашәхеит, сдагәахеит, сҿаҳахеит,
Ианбыкәу нас «сҿараамҭа» санҭысуа?..
Ашьхара хнаблаацәоит
Амра агыламҭаз,
Аҳаскьын иаҵәа мблырцаз
Аӡаӡа рхаҳәуп.
Уапак нархасыршәыртә
Алшарақәа сызымҭаз,
Исиҭеит ҽа лшарак,
Егьырҭ зегь мыцхәуп.
Сыблала еиԥысшьуеит
Ацаҟьа ҭакнаҳақәа,
Шьамхыла еимыздеит
Аԥсабара сахьӡаны.
Ишԥа нас, иахьанӡагьы
Сааизар са скамҳакәа,
Сабду илабашьа
Скыми ирӷәӷәаны.
Саԥсуара амшра
Лашәак аламшәарц,
Дырдхаҵас адырды
Сахагьежьуеит, схы ааздыр.
Шәсырҿыхоит,
Иахьанӡагьы
Сыԥсы шҭоу згәаламшәац,
Ҳаԥсадгьыл анаҩсан
Ҳа иҳақәлаӡом ҳаҭырк.
Аԥсадгьыл анаҩсан
Ус баша маругақәан,
Ахархәара ҳамоуп.
Иаҳҿыхуп ҳбызшәа.
О, сашьцәа, ҳазхылҵыз
Акыр иуаа нагақәан,
Иҳанахом, бӷьыцҵас
Рхыԥша ҳамшәан ҳкашәар.
Асаби икьаасбжьеиԥш
Ак злам азы ҳмақаруа,
Ҳаибаршәо адәы ҳақәхацәеит,
Иҳақым ҟаҵо.
Сара сшәахьеит, сагьџырхахьеит,
Сашьҭам исзыруа,
Уи аасҭа еиӷьӡами
Арыц жәла лаҵо
Ҳаԥсадгьыл амхурсҭа ду
Ҳҭалар, ҳаарыхыр,
Ажәлаҟьаҩ, ацәаӷәаҩ,
Аҭагалаҩ – зегь хьчо.
Ҳхатә гәалақәа, иаамҭоуп,
Аганахь ҳнарыхап,
Ҳдоуҳа амч аҳра аҳҭап –
Доуҳала ҳзырчо.
Уи аҳәаақәа рхысра насыԥдароуп,
Насыԥдароуп, насгьы залымдырроуп.
Са сҳәаақәа Аԥсны иагәыласоуп,
Сырҭызымго амчқәа срыласоуп.
Ихьанҭоу еидаракгьы саҵаҵоуп,
Уи назгонаҵ са сзы хаҵароуп.
Снеиуеит схы шьҭкәыцәаа, сҽырласны,
Сыҟоуп азы сыдгьыл са саларсны.
Аԥсуара еидаран са саҵанаҵ,
Насыԥ лашак сымоуп, сыҟанаҵ…
Хьаҵра зқәым ахаҵа сишьҭа,
Сишьҭа, сишьҭа дсыԥшаауеит.
Зны сынхылоит иара ишьҭа,
Нас сынхыӡларц сыццакуеит.
Снаихьыԥшлоит мацәысеимҟьаран,
Даасгәыдыҷҷалоит сыбла хкуа.
Иабеидыруеи са сҽыркаран,
Уи сышишьҭоу схы амца аркуа.
Сыгәра игоума, ма имгоума,
Сара сашьҭаӡам уажәгьы.
Зхы агәра згаша сара сами,
Ииҳәо сзашьҭоузеи ҽаӡәы.
Знык уи иааигәара сызнеир,
Сааицыршәозма, сицны сцон…
Ҭахаразаргьы – иаԥхьа снеир,
Иара имҩа наигӡон…
Шьҭыбжьқәак раҳацәоит џьоук аазқәылаз,
Ихароу, ма ааигәоу еилыргам.
Икылӡырҩ-кылԥшуан са иансԥылоз,
Избоит, дара рзы сыгәра гам.
Ҳаи, џьушьҭ,
Асцәҟьа убахьоума,
Лахә-лахәы ҳаишьклаԥшуа, гәрагарак
Ҳамамкәа, шәиԥхьыӡк ҳхьыршоума,
Ҭыӷьӡаа ҳреиԥшха, иаҳхыччо ҳазбалак.
Аџьма анынҵәаша иааилалан
Ртәыҩақәа аҿак-сақҳәа инеинҟьо
Еисуеит, рыжьқәа ҭибажәжәо, еинаалан
Уаҳагь иубашам, еинҟьоит.
Нас аԥсаса ҳреиԥшхартә ҳлаҟәхама,
Ҳлашәхама, ҳнаԥшны ак ҳамбо.
«Ҳтәыҩақәа» дырҩегь еилахама,
Дмиӡацкәоу урҭ еилых, еилзырго.
Шьҭыбжьқәак раҳацәоит џьоук аазқәылаз,
Зеилкаара уа акырӡа имариам.
…Ишԥасҭаху сакәзар бга зԥылаз,
Абарҭ зегьы зхьаам, изгәырҩам.
Мхурсҭак, аџьабаа рацәа згымхац,
Сынҭалоит аԥхӡы афҩы хаа ахьҭашу.
Иразуп иахьагьы адгьыл уа имхац,
Еиҭахгьы, еиҭа аҽаҩра иазыԥшуп.
Сацәажәоит сгәы адкыл,
Сыԥсы адкыл,
Уи амаршәа ҽакала иктәуп.
Исҭахуп сыкәа иҭасҳәҳәар, иаагәыдкыл,
Сыдгьыл еиҭа аҳаққәа шәатәуп.
Сацгылоит амшшара иҿыцӡоу,
Сацҭашәоит уаха амра анҭашәо.
Са соума аҳақшәаҩ, иҭәыцӡоу,
Са соума ауалқәа зегь зшәо.
Еидаран исзышьҭымхуа саҵоуп,
Схы ацәызгом ихьанҭазаргьы акыр.
Сҭаршәуп ари адгьыл агәаҵа,
Изхароу са соуп уа слаҳәыр.
Ихаха-чахо игылт иахьа амра,
Схаха-чахо саԥылт саргьы.
Ицоит асааҭқәа ҭымра-ҭымра,
Аанҿасрак рықәӡам еиҭагьы.
Ашьыжь шара – мышьҭабзиа,
Мышьҭабзиазар сҭахуп.
Аура бзиа, аҳәара бзиа,
Амш инымҵәо ашьҭа схуп.
Мраҭашәаранӡа мыш дуӡӡак,
Уа мыш дуӡӡак сзыхьӡара
Сара издыруеит, сара мыӡӡак,
Сыӡыр, дыҟоу сзыԥшаара?..
Хашҭра ҳа иҳақәӡам,
Еснагь ҳа ҳабзоуп.
Ҳхаршҭрагьы ҳақӡам,
Ҳазхьымӡаз – ҳхазоуп.
Ҳазхьымӡаз зегь нҳажьит,
Имаҷым ҳзыхьӡаз.
Ԥсадгьылда инҳмыжьит
Аира-ааӡара иахьӡаз.
Имиц ргарақәа
Ҳнапала ичаԥоуп.
Имиц ргарақәа
Ҳшьала еиқәырхоуп.
Ирымҳәац ашәақәа
Ԥсыс ҳа ҳархоуп.
Ирҳәахьоу ашәақәа
Ҳдоуҳала ихьчоуп.
Ҳнышәнап ҳазгәыҵоу
Ҳа ҳала ирԥхоуп.
Имаҷзаргьы иаҳхыҵуа
Ҳашәхьеит, ҳаӷәӷәақәоуп.
Ҳаҟоуп, ҳа ҳбаашқәоуп,
Шьҭа иҳалҟьаӡом хык.
Ҳаԥсадгьыл ҳагәашәқәоуп,
Иԥҽуам даҽа знык.
Уи аартра ус баша
Иауцәҟьом шьҭа, мап.
Ииуа, уаҵә иазҳаша
Уашьҭангьы еиқәдырхап.
Хашҭра ҳа иҳақәӡам,
Ԥсра-ӡрагьы – убас.
Аҭахара анакәха,
Ҳаԥылт хаҵаҵас.
Имиц ргарақәа
Ҳнапала иаҳчаԥеит.
Имиц ргарақәа
Ҳцәашьқәаны ҳрызкаԥхеит.
Ҳаишьҭоуп зегь хьаак-хьаак наҳгәыҵак,
Ҳаишьҭоуп зегь ҳаихьымӡо-ҳаихьӡо.
Анцәа иџьшьоуп, ҳахьыҵамхаз ҩыҵак,
Иаҳзаанхаз ҳа ҳамшқәа ԥхьаӡо.
Ашәҭқәа реиԥш ҳгәылптуеит аамҭаказ,
Ҳӡаӡашны зны урҭ ҳархаҳәуп.
Аамҭаказ, аамҭаказ, аамҭаказ,
Ҳаԥҭашқәан жәҩан ҳаҿаҳәуп.
Ҳашықәсқәагьы цоит нас еишьҭалан,
Алыхәҭеиԥш урҭ роуп ҳаилзыршәшәо.
Ианыхаацәоу амра ҽакала,
Иангылоу аԥсабара зқәыршәшәо
Ҳхы ныҵаҳкырц шәшьырак, ҳааҭгылоит,
Ԥсааиҭакрак – рацәак имыцхәым.
Дырҩегьых доус ҳамҩа ҳнангылоит,
Ҳнаиашьапкны ҳамҩа анцәахәы…
Саԥхьеит, сеиҭаԥхьеит напҩымҭак,
(Исгәаԥхоу исгәамԥхоу ҳәатәым).
Аредактор – ицқьазарц са скымҭа,
Исырххеит зынӡа ирххатәым.
Сџьабааԥса иадыргоу, иадыргам,
Уи аума излоу уажә аус.
Иақәсыҩуеит, амҩа ҭбаа адырга:
«Аҭыжьраз еиқәшәоуп уажәнахыс.»
Уи нахыс атипографиа – ашәҟәирҭахь,
Аполиграфистцәа ҳақьымцәоуп уажәшьҭа.
Ашәҟәирҭа, нас ашәҟәҭаирҭа,
Аџьабаа, еиҭа аџьабаа еиларҭәоуп.
Еиҭахгьы автор – згәы ҭынчым,
Ихьаақәеи игәҭыхеи иҳәарц
Иахҭниҵеит иԥсҭазаареи имчи,
Ҿыц ирак еиҭа дахьыԥшырц.
Сыцҳауп саргьы –
Амҩа ҭбаахь арга,
Аредактор – ицәгьазаргьы иус.
Иақәсыҩуеит, амҩа ҭбаа адырга:
«Аҭыжьраз еиқәшәоуп уажәнахыс.»
Ҭыԥҳа ҵәрышкәак дниаҟьеит са саԥхьа,
Сналхьыԥшаанӡа дцеит, уи дцаӡеит.
Лаԥшҵашәароу, дсымбацызт уажә аԥхьа,
Дынцәахшароу, лаԥш лҟәызгаз дигаӡеит.
Стәоуп, исыхьыз ԥхашьо, сҿаҳа-дагәан,
Сажәызар, аф асааит, иласцәаны.
Ишәцәызӡом,
Иахьа сгәызианхеит, ма схаган,
Лаԥшҵашәара соуит шьыбжьгәаны…
Хымҩак реиԥшьырҭаҿы ҵәҩанҵас сарсуп,
Хымҩак реиԥшьырҭа сахылаԥшҩуп сара.
Амҩасцәа рымҩақәа араҟа еиларсуп,
Дасу ихырхарҭа са исыдуп дырбара.
Ҩашьарак сыхьыр амҩасҩы дымҩахысҟьоит,
Имҩахҟьаз амҩасҩы дзыхынҳәӡом уаҵәы.
Сымдырра сиааир уи ижәҩагьы ҭысҟьоит,
Иҭыԥ зынхарызеи са сыла иҭарцәы.
Хымҩак реиԥшьырҭа – разҟыс са изсоузеи,
Схаҭагьы сымҩасыҩми, исзыԥшуп наҟ џьара.
Ех, хақәиҭрак, ак хьаамго, изыԥсоузеи,
Ма шәшьырак сыҽныҵарӡ изыԥсоузеи атәара…
Урҭ амшқәа ирыцыз аԥхарра иахьанӡагь,
Икәицны сгәаҵа иҭаршәуп ихааӡа.
Иахьатәи аамҭа лашәаҵас сарӡзаргь,
Сцәашьыбла ҿымцәаацт, иакуп иҭааӡа.
Сышәԥылоит сҩызцәа – аамҭа ихнамжәаз,
Амал ихнамԥааз, зхатәымца еиқәзырхаз.
Иҟоуп ихьшәашәақәаз, иҿҟьаны иамжәаз,
Ҳҩызара ҵла.
Аха урҭгьы сызҭыгом сгәаҵа иахьҭашәаз.
Агәы ауп, нас ишԥа, ауаатәыҩса зырҿыхо,
Инаҳә-ааҳәуа дзыԥсоузеи, иблым, иҷыҷым.
Дызҭынчхома аҩыза, игәы аҩыза данҭыхо,
Шәы-мцак дрылҵуеит еибгала уи данҭацәым.
Ашьыжьтәи ашареиԥш ес-иҿыцхо са сҩызцәа,
Ашьыжьтәи амреиԥш еснагь сышәзыԥшуп.
Шәансԥыло, са схьаақәа аҵхеиԥш исхысцәоит,
Иҿымцәаац сцәашьы акәзаргьы ихахаӡа иакуп…
Сырԥырҵит са сымшқәа ааидкылан,
Инсыжьит са сышықәсқәа ааизга.
Сырԥырҵит, шьҭа урҭ сырзынкылом,
Сахьцо уаҵәтәи сынасыԥ згоит.
Ахрақәа ирҿызгоит сырҿалар,
Аӡырҩашқәа ирхызгоит ихьча.
Амҩан ҵааҵхык сыцәхалар,
Уи ауп уа дырҩегьых сзыхьчо.
Сынасыԥ сыцнаҵы снеилоит,
Саанҿасуеит уа сымҩаҿы инҵәар.
Сашәақәагьы сышьхақәа ирҿыҩлоит,
Шәарыцаҩҵас урҭ рымҵа сҭахар…
Слахьынҵамҩа сгәаԥхагәышьом, –
Кыдҟьеи-каҳареи зхьыршоу.
Наҟ снаԥырҵны сызцагәышьом,
Сануп сымҩа исызшоу.
Шьҭа са сашьцылт, ихьанҭазаргь,
Ҽаӡәы итәума, сара истәуп.
Кыр сызузаргь, кыр сызҳәазаргь,
Сыхьӡ инадкыл ирххатәуп.
Уабаҟоу рҳәеит,
Амши аҵхи зцәеилагаз ауаҩы.
Сыҟоуп иҳәеит,
Анцәа ишиҳәара, сеиҵаҩҩы.
Амш иацәызгеит,
Сара исаҭәеишьаз Анцәа.
Аҵх аҟынтәи,
Мап, са сашьҭаӡам рацәак.
Нымха-хымҵәа
Са дысгәылазаргь сҭахым,
Саарыхрала
Сара еиԥысшьуеит ажәи аҿеи.
Ца зиргылои,
Ашықәсеиҩшараз ианҭәым,
Ицәеилагоит ауп
Амзаҭәымҭеи амзаҿеи.
Сара сыҟоуп,
Сышьҭа шәхымлан шәыԥшаауа,
Адгьыл сықәуп,
Ажәҩан скыдуп сеҵәаха.
Амши аҵхи
Сцәеилагазаргь, сызлаауа
Сымҩахәасҭа
Са саншәашам ҵхагәынгьы…
Уи аамҭаз са сихьан, сагьшәхьан,
Сцахьан сҿара шықәсқәа ныхны.
Сырхамшҭит, сразҟымҩа ршахьан
Ашацәа, гәырк аҵа скылхны..
Уи аамҭаз Ҳазшаз уа дразны,
Абри адгьыл дақәиҭны иансиҭоз,
Дысмыргәамҵырц амаҷаз ҽазны,
Дырмеигӡеит исиҭоз, иансиҭоз.
Сықәуп сыԥсадгьыл Аԥсны,
Ажәлаҟьаҩ сицуп сҿарыцны.
Сиԥылоит имҩахыҵуа дсасны,
Сихәаԥшуам уи аганахь стәаны,
Сгәы иԥызгылоит иԥымҵәо хь-рахәыцны…
Изжәын сара арыжәтә џьбара, исылсит, сашьит,
Аҳауа саҿыхәан, арыжәтә еиԥш сашьит.
Аԥсабара аԥшҭәы иаҵәа саҿыхәан, сашьит,
Арҩашқәа сырҿыхәан, сышԥашьи, сашьит.
Сызҿыхәалак сылсуеит, шьҭа исҳәои, сашьуп,
Ашьхара скыдлан, шьха ҳауала сашьуп.
Зны акаршәра сықәлан, хаа-хаа уагь сашьуп,
Сашьуп ари дунеиаҿ, уаҩ ишимбац сашьуп.
Ианба нас схы аныстәхо, рхы шыртәу џьоукы?
Ианба нас саныччо, уа ишыччо џьоукы?
Ианба нас сангәырӷьо, уа ишгәырӷьо џьоукы?
Ианба нас, ианба нас, иаасашәҳәар џьоукы.
Издыруада сиирамш сара сахырҟьазар?
Зегь хьааха исхызгарц амца сыцразар?
Изырцәода амца, сыблаанӡа исыхьӡода?
Абылра анакәха, сыблааит, сеиқәзырхода?
Са сиит Ажьырныҳәаз, ианныҳәоз Ауаа!
Са сиит Ажьырныҳәаз, иангәырӷьоз Ауаа!
Са сиит Ажьырныҳәаз, ианыхааз Ауаа!
Са сиит Ажьырныҳәаз, шәысныҳәоит Ауаа!
Иниасуеит ашықәсқәа рыхаара ҳазныжьны,
Рашара азхәыцха ҳарҭацәом рацәак.
Амцабз рхаҭәҳәазшәа былрак нырхыжьны,
Ҭагалантәи абӷь ҩежьқәа жьакцеит уажәшьҭа.
Амахәқәа рыҽрыларԥс, рыԥсы ахац иахьнырҳала,
Ирҿабахьоу рылаӷырӡқәа еизыргарц иаҿуп.
Адгьыл – рыԥсырҭа рҽацәырхьчоит аамҭала,
Жәҩантәылаҿ хыхь аԥҭақәа идыршәарц еилачуп.
Нанамга быргкгьы ихьаақәа еиқәылеит,
Ауаџьаҟ мца иҟәартәрақәа шьҭа иазырԥхом.
Ҭагалантәи амшқәа рҽеизган еицылеит,
Ашықәсқәа идражәыз дзиуам, дызҿахом.
Схы азхәыцха ансымыз сынасыԥ сеиҽырбон,
Ҭагалантәи амшқәа уажә исарҳәо рацәоуп.
Ишԥаҟоу аԥсҭазаара?..
Еизгатәым зеизызгои?..
Аџьал ааигәазаргьы, агәыӷрақәа хароуп…
Аиҳарак ирыӡбаз акәӡам аиаша,
Аиҳарак аанахәоит аӡхыҵра ҟалар.
Аиҵарак ирылоуп ахҿыхшьа дзырбаша,
Аиҵарак дрылоуп ҳзыхьчаша аԥааимбар.
Ҳазшаз Анцәа дугьы ԥышәароуп ҳзыхижьуа,
Амаҷ ҳгәаирԥхарцаз иаҳцәигоит аду.
Ари адунеиаҿ ак гәамҭакәа иаанижьуам,
Аҳәақәа ианырҿеиҵогьы ыҟоуп амх ду.
Ҳаандақәа усҟан, ҳаандақәа рӷәӷәазароуп,
Ҵәҩанзаҵәык абыцақәа ахеимшашыцт аӡәгьы.
Адыд ҳарҿыхаанӡа ақәа ашьҭыбжь ҳаҳароуп,
Аӡы ннакыло ихыбзароуп иаҳбаагәароу ҳаҩнгьы.
Арҭ зегь збаша, арҭ зегь ҟазҵаша,
Аиҳарак, аиҵырак – ирылоуп Ауаа.
Аччареиԥш аҵәуабжьгьы ахаан инҵәашам,
Рыбжьара – аԥырра иақәиҭым аԥсаа…
Шаанӡа аҵх лашә саԥылон,
Аҵх лашә уахак сарҳәацәеит.
Ԥхыӡҵас аеҵәқәа срылан,
Сааԥсеит – сара сааԥсацәеит.
Сындәылҵит исымамзшәа гәалак,
Ашьац иаҵәа аԥшҭәы иаҵәа збом.
Амзагьы сгәалақәа рҽалак,
Аҽаҵәахит, цасҳәа икаԥхом.
Ма аӡаӡа анҳәымҭоу аамҭазар,
Абӷьыцқәа урҭ рыҿсыршәарын.
Иҿажәкуа адгьыл шабазар,
Ԥсҭаҵаган иахьа иҟаларын.
Ргәы еихшәазшәа ауааи аԥсабареи,
Еицәгәааны ирыбжьарҵазшәа асал,
Ҿыхареи амра каԥхареи,
Иҟам уажәыцәҟьа рхабар.
Сара заҵәык – аҵх иаркараз,
Ашара иахьынҳалоу зыԥсы,
Шахьазҭгьы сазцон схәыҷра акәара,
Исызреиԥшуп уи Мҷышьҭа, Хыԥсы.
Исгәалашәоит:
Ахаҳә дуқәа еидџьгәало,
Иҟаҳҵон иахьа хәлаанӡа аӡырчы.
Акәатеиԥш ҳӡасо нас ҳанҭалон,
Ҳазҳауан ҳаргьы хәыҷ-хәыҷы.
Арҭ ашықәсқәа ашареиԥш срызхьаауеит,
Сахьыҵаршәу аҵх алақҭа.
… Иҭахәаҽӡа арбаӷь быжьқәа ааҩуеит,
Издыруада шаргьы уажәшьҭа.
Унаскьа бҳәеит, быбла схымзшәа,
Шьҭа сабацои, мҩа збаӡом.
Бысҭахымзшәа, сыбҭахымзшәа,
Цгәык ҳабжьысызшәа – ҳааибӡом.
Ҳарҭ иац акәымзеи ҳашьызшәа,
Амаҷар ҿа цаҳә-цаҳәо
Ҳабла ак амбо – ҳарҩашьызшәа,
Абзиабара аӡбахә ҳәо
Ҳа ҳанеицыз – нас иҵызеи,
Асцәҟьа хьшәашәашьа убахьоу.
Ҳашԥанрыжьи иаҳгәызи иаҳхызи,
Имцашоуроума ҳазҭоу.
Рыԥхьаӡара зылшо ҳаума,
Заҟа шлацқәа ҳарҳахьоу.
Игәбылроума, ишьоуроума,
Исыздыруам сызхырҟьоу.
Унаскьа бҳәеит. Бара ибусуп,
Бара ибдыруеит ибзырҳәо.
Снаскьагәышьап. Саргьы исусуп,
Шьҭазыҳәа сгәы саԥысуп,
Нас са соума ихынҳәуа…
Исҳәагәышьеит, изугәышьеит.
Ҿысҭит. Сныҟәеит. Сааԥсаӡеит.
Ианамуӡа ҭынч стәагәышьеит,
Избоит, сааԥсара сыхьӡеит.
Заҟа утәузеи, иҳәатәузеи,
Иацтәи сус аӡы ишаго
Сыла шааԥшуа избоит, иутәузеи,
Сҽасҭарыма амшын сызго?
О, шәаангыл сҳәеит, изаҳауада,
Ҵарак ҳҵап сҳәеит. Ҳамцагәып.
Цқьа ҳнаԥшы-ааԥшып, ҳа ҳазшьуада,
Ҳхы ҳазхәыцып. Ҳмыццакып.
Иаҳҳәап ашәа иац ирхашҭыз,
Даҽа ҿыцк наԥшьуа иахьа.
Цәгьа-цәыԥхамшьала иҳашьҭаз,
Ибла ҳмырччап уи ҩаԥхьа.
Ихы иҳардырхьеит аӷа иҳақәлаз,
Аҩызагь ҳԥылашьа ибахьет.
Ршьа рылҵхьеит са сԥа иқәлаз,
Зны иҵәыуаз аблақәагь ччахьеит.
Нас, ҽа маҷкоуп, иаҳзынхазеи,
Еихӡыӡаарак – уаҳа акгьы.
Бзиа ҳзеибамбо ҳзыниазеи,
Маҷк ҳамҟәышхаӡои шьҭагьы.
Иаҳҳәагәышьап, иҳаугәышьап,
Иутәу маҷхыума, иҳәатәу.
Ҭынч ҳаицәажәап, ҳмеибашьгәышьап,
Иҳарххозаргьы ирххатәу.
Иаҳҳәап ашәа иац ирхашҭыз,
Даҽа ҿыцк наԥшьуа иахьа.
Иуадаҩзаргь абзиа ҳашьҭаз,
Аԥсшәа еибаҳҳәалап ҩаԥхьа.
АРИ АДГЬЫЛ ЗЫԤСЫ АМКЫЗ…
Ари адгьыл зыԥсы амкыз
Ажәҩангьы ицәмаҷхеит,
Аӡиас ҵаула ҽышьҭа ӡушәа инарбоит.
Аԥҳалгьы еирыӡушәа иблақәа ирҭамӡеит,
Ажәакала аӡиа ԥшӡагьы аҭра иҭаирбоит.
Ашьха ӷьазӷьазра архоуп иара изыҳәа,
Арха жә-тәарҭаны ибеит даныԥшы.
Иҟам уи ауаҩԥс изыҳәа иахьа ныҳәак,
Дықәуп уа иҟам-ианым зегь неиԥшьы.
Дахьынаԥшуа ибоит аԥшьа-ҭыԥ хьыцәцарак,
Хҿыхга мҩак иԥхьоит, уахь дашьҭуам акы.
Дызҭыҵуам ихала иҽызҭеигӡаз уа ҭшәаррак,
Иблақәа хызтшагьы димам ҭахык.
Иниасны ицеит аԥша ҟәанда,
Ахьҭоуп аԥшамҩас зыршәаз.
Уԥандоуп, аӡынра уԥандоуп,
Ихьҭоушьуеит укәа иҭашәаз.
Ааԥынра иацу агәаԥхара,
Аԥхынра – ихызтуа ҳшьапқәа.
Ҭагалан, ҳуалыраҿ ихәмаруа
Амаҷар ҿа иарҟәандоит ҳагәқәа.
Аԥацха иҩналашо амцабз,
Ҳакәшан ҳаатәап ҳамҭакы.
Сан луатка кәеикәеиуа ҳнаҿыхәап,
Ҳакуама мамзаргьы хьҭакы.
Аԥсабара ҳацуп, ҳзаԥырҵуам,
Асааҭеиԥш ҳхыцқәан ҳаишьҭоуп.
Ҳазхылҵыз ркәал ҳа ҳазҭыҵуам,
Аԥсҭазаара захьӡугьы убриоуп.
Згәы цаз инасыԥ дшазгәаауа,
Аԥсҭазаара сазгәаар са исҭахӡам.
Аԥсуала сиԥылоит исҭаауа.
Сыҩны ашә аӡәгьы изыҳәа иаркӡам.
Иаартуп, аха иҩнало ишьапышьҭа,
Иҳақым, сабик дахҟьашар.
Исзынижьуа анасыԥ сашьҭам,
Игәыраз шәахәацк аацыршәар,
Дәышәҭҵас сашҭа инықәшәҭып,
Ашәахаан сбаҳча иазцап.
Сгәылацәа срыԥхьо, рызҿысҭып,
Ҳааидтәалан ҳгәырӷьап, ҳаччап.
Абри ауп, нас аԥсҭазаара агьама,
Ҳнаҿыхәап иҳзырхиаз ацхаӡҩа.
Икылԥшуа идҳарбап иахьа аргама,
Ҳшыҟамзгьы ахаангьы ҳаиқәҩа.
Згәы цаз инасыԥ дшазгәаауа,
Ҳзызгәаари, ҳаҟаз ҳашуааз.
Маалықьҵас ҳарҭаалап ҳазҭаауа,
Маалықьҵас ҳарԥылап иаҳҭааз.
О, иааскьеит рҳәеит уи ауаҩԥс иуахҭа,
Уи зҳәо сразҵаауеит: – инцәақәоума?
Ҽа бжьык гахуеит: – уажәраанӡагь ихәҭан. –
Ҳаи, абааԥс, абасҵәҟьа ицәымсақәоума?
Са дыздыруеит уи ауаҩԥс ирҿашәаз,
Зыгага мыршәакәа ганха иавсуаз.
Дрыцҳахагәышьеит иаалырҟьан, илашәхаз,
Абар-абар, шьҭа шәышықәса инарҭысуаз.
Зыбла зхоу уажәгьы аӡәырҩы ираԥганы,
Игәы аҟәышра ахара иаҳнарбоит.
Ҳазҭагылоу аамҭагьы ишәа-изаны,
Уаҵәтәи ҳԥеиԥш иацеиԥш еилиргоит.
… Сылашә хазына, мши-ҵхи еилзырго,
Слабашьан са суҵагылоуп уандәылҵуа.
Кәыркәа шоуразгьы ԥшахаак ундо,
Ишьыжь ӡаӡастәуеит аԥхӡы иулҵуа…
Уи аҵысҭра ихԥраалаз аҵыс,
Аԥыршьа иақәшәом макьана.
Ирымоуи аԥсаатә уа ҳәатәыс,
Аҵыс ԥшқа иабазар агьама
Ажәҩанаҿ аԥсҭазаара закәу.
Иԥаҭхалеиуа ажәҩақәа аҟьоит.
Аҵлақәа иара азы иҳаракуп,
Ачықьқәа лаҟәуп, уахь излеиуам.
Дгьыли-жәҩани ирыбжьоуп иԥыруа,
Аҵыс ԥшқа, аԥырра иазхьаауаз.
Хьшьыцбакгьы нахьхьи иқәтәоуп иԥшуа,
Ачыҟә ҭацә амлакра азааиуа…
Сылахь иану сзаныхӡом,
Егьа зургьы, егьа сҳәаргьы.
Сгәаҵәа иалоу алсхыр,
Имжьыжькхар ҳәа сшәоит.
Иҟазааит жәлар рӡыхь,
Сара сӡыхь ҭабаргьы,
Аԥсҭазаара март мзеиԥш
Шәынтә еикәашәоит.
Ашла ишьыжь дшаԥылоеиԥш
Зны сгәырӷьоит,
Ҽазных, уи абырг
Ишьамхқәа реиԥш скәадахоит.
Ааԥынра иазыԥшу
Аԥсабареиԥш, зных сгәыӷуеит,
Имиц ахәыҷы ихьӡ еиԥш
Исзымдыруа ак сырххоит.
Иниас ицаз сара
Сшәышықәса иаҭынхаз соуп,
Уи иснаҭаз ацхеиԥш
Зны ихаауп, зны сашьуеит.
Аӡыблара иххалаз
Аҵәаҟьеиԥш сеигәыдҵоуп,
Иахьа са сҭахаргьы,
Уаҵә зны схынҳәуеит.
Схынҳәуеит даҽа шәышықәсак
Аблақәа сырхылан,
Иҿымцәааз акәиц еиԥш
Ԥсы-ԥхак са ишысхоу.
Сызхылҵыз ирхашҭхьоу
Шәҭы ԥшӡақәак сышрылоу,
Саарылзхшагьы гәыблыла
Сара исҭынхоуп.
Сылахь иану сзахыԥаӡом,
Ус са сымҩасуеит,
Аеҵәақәа зхылаԥшуа
Амҩасҩы сихьыԥшны.
Адунеи ахасрақәа
Сзырцәымцеит, исхасуеит,
Уи акәхап сагьзыжәымбо
Џьарак сааизганы.
Аԥсны Афырхаҵа, аинрал-леитинант,
Сергеи Платон-иԥа Дбар игәалашәара иазкны
Уа, диуеит рҳәеит аӡәы дыхьӡырҳәаганы,
Дыхьӡырҳәаганы диуеит, длашарбаганы.
Даҽаӡәы ижәлар рзы уа дхырҵәаганы,
Ианҵәҟьа дызхылҵыз длызгаганы.
Уа, ари адгьыл агәаҟрақәа нымҵәаӡеит,
Ҳажәларгьы хҩахак уа ирнамҭаӡеит.
Ес-шәышықәса шьаарҵәырак ҳзалымҵӡеит,
Ес-шәышықәса ҳҵеицәагьы ҳрылаӡоит.
Уа, анацәа рылаӷырӡ ӡырҩашхеит,
Абацәа рқәыԥсычҳара шьха цәҳәырахеит.
Инымҵәо ахьаақәа ҳдыркарацәеит,
Агәыӷрақәа рымҩа ҳанхалацәеит.
Уа, аԥсуа иуазашәа, Уарада,
Уанҳацымгьы ҳшыҟало здырхуада.
Ҳаи, абааԥс, гәнаҳарак ҳхарахоу,
Ҳажәызшәа, ак ҳалымшо ҳкарахоу.
Уа, диуеит рҳәеит аӡәы дыхьӡырҳәаганы,
Дыхьӡырҳәаган диуеит, длашырбаганы.
…Платон-иԥа, ҳаамҭа уафырхаҵаны,
Ҳанужьгәышьеит, аиааирамш наҳаҭаны…
Ашьхара асы ықәнаҵеит,
Аӡынра шьхылеит уажәшьҭа.
Амшқәа рӡамҩа ԥсыдақәа
Ԥҭала иҭаҳәҳәоуп.
Шәарыцара сцарцу?
Сабџьар еиқәыхьшәашәа ишьҭаз
Шьҭысхит.
Сшьамхы сазҵаан, макьана иӷәӷәоуп.
Аҽазеиқәкуам смаҵуар ла,
Уигьы са сеиԥш ичмазҩуп.
Аша иахасҵо, издыруеит,
Рацәак иагәаԥхом.
Сабду илабашьа,
Еиҭах исыцрыхоит, иныҟәаҩуп,
Аԥса ҵар ажьакца аҿалар
Уаҵәы имаҭәахәхом.
Аҳы нас,шьҭа
Ажәеиԥшь суқәгәыӷны ахра саҿалоит,
Сара заҵәык соума,
Срыцуп хра ԥызшәахьоу зегьы.
Узырчахьоу ҳаҭәоушьар,
Амцхә ҳашьҭам, ҳанаалоит,
Хра ԥызшәахьоу
Ахра изалоуп иара ихәҭагьы.
Аԥсабара еиқәышлаҳәа иажәызшәа,
Асышәыб иаҵоуп ихьанҭаӡа.
Игәаан аӡиасгьы еилашызшәа,
Ахылҩа-ԥсылҩа еилачӡа
Аԥсҭа агәаҩа иҭысны инеиуеит.
Аҵаа мыч шамам уи иарбо.
Аҵла рхықәцәақәа ирызнеиуеит,
Аҳәыҳә гәарҭак, фатә зымбо.
Хыха-ҵыхара уажә иаамҭоуп,
Аӡын акәа аԥша ҭатәоуп.
Аԥсабараз арҭ зегь ҳамҭоуп,
Сара сзыҳәа даара ихьҭоуп.
Рыҽшԥеиԥыршьи ааԥын иарӡыз,
Аԥхын иарӡыҭыз зегьы.
Ҭагалангьы – ҳҿахәы змырӡыз,
Иаазырҟәандалоз ҳагәгьы.
Аӡын ашәа – са исыцәтәыму,
Аӡын ашәа – сгәы иҭашым.
Аԥсҭазаара – хыма-ԥсымоу?
Аӡынра аамҭаз сымш мшым…
Аӡхыҽҽа иахагылоуп ахра ҿҟьара,
Аӡыцыԥхьқәа абырг ижакьеиԥш иаҿаԥсоуп.
Игоит акаԥкаԥқәа рашәа хаара,
Раӡны еимхәыцқәан урҭгьы ахаԥсоуп.
Аԥслаҳәшьамхы аҵарша, ахаҳәқәа ирхыԥо,
Аӡырҩаш ахьлеиуа игәыдскылар сҭахуп.
Сабиҵас иҭамгыло, са соуп згәы ҭыԥо,
Хаҵаҵас сшәарагьы нҭаршә иҵәахуп.
Ҳнеидыххылеит аԥсабареи сареи уа шәарахҵас,
Бынҽацәҵас ҳтәыҩақәа еилаԥам уиазгьы.
Сыблақәа гәырӷьарц сааит, сара шәахҵас,
Снықәбом, аԥсабареиԥш сразуп еиҭагьы.
Схыԥшылоит арха иаҿахәмаруа амшын иаҵәа,
Уи аҭынчра са исҭынчрахарц иарбан мчу
Исзымхо, сазхәыцуеит,
Аха сҭахрақәа сыррацәар,
Аӡхыҽҽа сыршәар ҳәа сшәоит, исзыԥшу.
Ҭаҭынҵәык иахҭнысҵоушәа сыԥсы,
Саҿыхоит аҩсҭаа ичысхәы.
Адәныҟа асышәаб еиқәыԥсы
Ишьҭоуп, акырӡа инамцхәны.
Ахьҭа уажә иакәшоит сыҩны,
Аԥхарра – ахьҭагьы хьҭакит.
Жәеинраалала исырԥхарцгьы сҭахны,
Сқьаад цәаҳәала исырҭәит.
Уажә саԥхьоит ҭынч иааизганы,
Аҵх лашәи ахьҭеи ирзыскыз.
Иргәаԥхоумашь, аԥхараҿ стәаны
Изҩыз, са сыцәа зықәсырӡыз.
Амза мчыда сазҵаарц сҭахуп,
Ԥҭала зхы-зҿы зегь ҭаҳәҳәоу.
Аӡыҭҟәақәа аҵаа зхашәу.
Издыруада урҭгьы ргәы иҭоу.
Адәныҟа ахьҭа – аԥхарра аҩны,
Аҭаҭынлҩеиԥш сеимаркуашәа збоит.
Иаасыртуеит ашә, ҳаԥылап ҳаицны
Ашара – уи агәра згоит.
Схәыҷра ӡыркәиқәа сашҭа нрыжьхьеит,
Рышьҭақәа роуп инхазгьы.
Абыкь абжьеиԥш иҿацаз сыччабжьгьы
Слымҳаҿ аҽаӡеит.
Иахьа исԥылоит атомқәа рҟәырҷаха –
Сзыдгылазгьы, сзеисхьазгьы,
Ҳқәыԥшра еидызкылоз ашықәсқәагьы,
Аурашәагеиԥш шәынтә еиҟәшахеит.
Сан лыблақәа заҵәык макьаназ
Избац аразра рцәымӡӡацт.
Саб илаԥш снангылоит есышьыжь,
Сануп сыӷәӷәаҟацаӡа.
Аԥсны алахь иану ахәрақәа
Иахьанӡагьы ианымҵӡацт.
Иарбан мҩоу ауаатәыҩса ҳазнылаша,
Ҳиаанӡа ҳамԥсырцаз?
Аҷнышқәа еҵәа шкәакәан
Ажәҩан иаҵаԥсоуп,
Рыҵаҟа амшын иахьа
Ихагаха ицәқәырԥоит.
Агаҿа баагәараҵас
Ҳақалақь иаласоуп,
Аԥсреи абзареи еидшылан
Бӷарҵахьы еиқәԥоит.
Урҭ ирылҵуа ԥхӡушәа
Аӡыцԥхьқәа уа ихыҽҽаны,
Акаҭран мҩа ианҭәалоит,
Ауаатәыҩса ирыхьӡа.
Ахьыр-хьыр лыргоит ԥҳәызбак,
Лыччабжь хыртланы,
Арԥыск дыҩуа длышьҭоуп,
Илуам уи длыхьӡар.
Быргк дгылоуп аганахь,
Иҿарашықәсқәа иҽыргәылаҳәа,
Ԥсаатәшәа уажәыцәҟьа
Дышьҭыԥраашашәа ибоит.
Ега иургьы уажәыҵәҟьа
Иқәлацәа дызрылаҳәуам,
Ҷкәынҵас иахьатәи амшаз
Абыргьы дҽырбоит.
Ҽырбара аамҭоуп.
Ааԥынра иаршәҭит аԥсабара.
Амшын гәрымуазаргьы,
Аҷнышқәа чараҳәара ицоит.
… Дыбхьыгӡа, аԥҳәызба,
Бааиҿачча, арԥыс бла хаара,
Ишәыхәаԥшуа абырггьы
Игәы ҭыԥан ицәцоит…
Сыбмыркаран аԥҳәызба, сышбышьҭоу,
Сшааԥсоугьы базхәыцыр цәгьаӡам.
Бхышә ахь сабаҟоу, снабышьҭуам,
Арахь бԥенџьырқәа ныҵаршә иаркӡам.
Агарашәеиԥш ԥшахаак нысҿасуеит,
Ах, шьыри, сыԥшандаз саргьы.
Быҩны ашә аасыртырц са снагәҭасуан,
Саныҩнало сибомызт аӡәгьы.
Баргьы, ҽырԥхашьа-хагара згымхо,
Аԥша бацәажәо ҭынч баатәарын.
Аҵх лаша дуӡӡагьы уа ибзымхо,
Сыхьӡ назлоу хҭысқәак бҳәарын.
Сыбмыркаран аԥҳәызба, ба бҩыза,
Лаԥшыла иацаахыс сылбылуеит.
Иалшоит саргьы схы саԥызар,
Ла леиԥшҵәҟьа саргьы дызбылуеит.
Усҟан исхарам, шьҭа ибдыруаз,
Сынасыԥ саццоит сахьӡа.
Сакәхоит нас чаракгьы ззыруа,
Сҽынсыжьуама схала сзаҵәӡа…
Уа, шәысҟәаҵ, сашьцәа, сықәлацәа, сҩызцәа,
Уа, шәысҟәаҵ, шәа шәыла иҭамзар сыԥсы.
Шәыԥхамшьакәа зынгьы срыдшәкылоит аҩыжәцәа,
Иҭахаргьы шәҭахым, иаанхаргьы сыԥсы.
Шәааи, нас, ҳааидтәалап, аиаша ҳҭахызар,
Ҳаицәажәап, еибаҳҳәап имӡакәа иаартны…
Сгәы иҭаҵәахны исымоу хыстырц шәҭахызар,
Шәааи, нас, ҳааидтәалап, ашәқәа ҳхаркны.
Ацқьара анакәха, аӡыхь-ԥшьа ҳхыԥшылап,
Игәаҳҭап уантәи ҳхаҿсахьақәа зеиԥшроу.
Ҳазхысхьоу, ҳазнысхьоу зегь уаҟа иаҳԥылап,
Даҳбап нас иаҳзааигәоу, ма ихароу.
Шәааи, нас, ҳааидтәалап, еибаҳҳәап имӡакәа,
Шәааи, нас, ихацәаз, иарцынақәаз зынгьы.
Избан, са сҿы иҭамӡо сҳәартә ас сымбакәа,
Избан са сызнажәго, избан, еиҭагьы.
Шәааи, нас, ҳааидтәалап, ҳаицәажәап гәырҭәыла,
Ҳныхақәа рҿаԥхьа ҳаҽрыцқьа, ҳақәны.
Ацқьара аҿаԥхьа ҳшыцқьоу зегь рыла,
Ҳахшарагь ираҳҳәап, ҳзакәқәаҵәҟьоу аартны…
Сҿара иацыз аԥҳәызба лыблақәа шыԥшӡам,
Иԥшӡахеит сара сынасыԥ, сықәра аннаскьа.
Ҽакала избон са сдунеи, зны санқәыԥшӡаз,
Санқәыԥшӡаз сыхдырреиԥш сымшқәагь ласқәан.
Иласқәан сара сӡиасқәа,
Рӡышьҭрагьы ҭшәарран,
Рԥаҩқәа ахьрызԥымжәоз иԥжәон сара сгәы.
Насоуп ианыздыр урҭ ашықәсқәа рӷарра,
Саԥысуа са сшамаз, сыҵаҵа жәҩангәы.
Ақәроуп зегьы-зегь зыӡбо, зегь зыриашо,
Аха ииасуа ашықәсқәа цоит имхынҳәӡо.
Мҩа ыҟам макьанагь ԥынгылада ишиашоу,
Иҟам шҭа дукгьы, зегьы-зегь зҭаӡо.
Уи ԥагьара шагым, амҵәыжәҩа шласугьы,
Уамашәаҵәҟьа иԥшӡоуп, иагьхаауп аҿара.
Сышлара аҿаԥхьа схаҭа сышласымгьы,
Аԥсҭазаара сҽагәыҵак сцоит наҟ хара…
Шәаџьҳәаҩ дзымшьҭыц шҭак абаҟоу,
Шҭак абаҟоу ҳәҳәабжьык ахьгам.
Сеишәара-еиҵара саауеит аҩныҟа,
Сыжәҩан каххаа макьана еилгам.
Ҭыӡҭыԥцыԥхьаӡа – аҳаҭгәынқәа,
О, иухугахьои, Аԥсынра!
Сабацари – мҩадук санымкәа,
Сазыхынҳәуандаз ма схәыҷра.
Усҟан сымшқәа даҽа ԥшҭәы хаак,
Даҽа ԥшҭәы хаак рхьыршахон.
Исымаӡамкәа саргьы ԥшыхак,
Сеидара нкажьны, сыԥсы сшьон.
Аха аԥсшьаха, ҭынч атәаха.
Сыбгарымҵушәа исызшам.
Исымагәышьам уаҳа хҩахак,
Сыԥсҭазаара хаам, иашам.
Ахаареи ашареи рыбжьара,
Уа схьиҭ-ҟәиҭуа срыбжьахеит.
Уаҳа инымҵәеит лахьеиқәҵарак,
Хәҵышаамҭакгьы харахеит.
Снеилагәышьап – имҩа хьанҭазаргь,
Сызну амҩа, слабашьа кны.
Шәаџьҳәаҩ дзымшьҭыц шҭак саниазаргь,
Еиҭах саниароуп даҽакы…
Суалқәа сызрыҵымҵит уаҳа,
Ак шысшәаз иаацәырҵуеит ҽакы.
Санықәу ԥшшәы еиқәарак схаҳа,
Даасԥылоит қьафла иқәу адәы.
Аҩа икыр ибзахоит, инаиҿашәҭуеит,
Аӡа – иаԥхьа ихырхәоит асаара.
Ақьачақьцәагь ицуп, ихышәҭ-ҵышәҭуа,
Ддырччоит, ддыргәырӷьоит изхара.
Нас сышҟа даахьаԥшуеит деиқәлакәха,
Ицәымӷра нагәылсуа ччарак.
Игәалаҟазаара бжьызхло са сакәхан,
Рацәак иҭахымкәа сбара.
Снаидҵуеит, баҳчарак схы асҭарц,
Аԥсаа рашәа маҷарҵас снахәарц.
Адунеи ду шхәаԥсаҵәҟьамгьы гәасҭарц,
Сышуаҩыҵәҟьоу дырҩегь агәра згарц.
Аха иубаз еицәоу еиҭаубарцаз,
Уаныҟоу узахыԥом узықәшәара:
Ҳәажәк ыҵоуп абаҳча архәашарцаз,
Иаҿуп уи абаҳча арҩара.
… О, уара, алахьшәшәыра, усҟәамҵуеи,
Иахьак ма ԥсгахак аасыҭ.
Амгәауҩи, аҳәажәи, агәамҵ-хамҵи,
Ҳашԥеидхалеи, ҳаалхауа «ажәырҭ».
Нахьхьи џьара, џьык амҵан иҭынчӡа
Итәоуп сыԥсы, ахҿыхра иазыԥшушәа.
Ашьхара хцәышаауп. Амра ада ак сымчӡам.
Арҩашқәа жәылоит мцак ргәы иҭашушәа.
Ахьаҩҳәа хаҳәык алшәеит хыхь абахә ҭакнаҳа,
Аха уи иаршәартә еиԥш сыԥсы жьаԥшқарахым.
Дрыцҳасшьоит ауаҩы, даныҟоу иԥсы ихаҳан,
Са сыԥсы сымҟәыҵԥраахьеит, ашьҭахьҟа ихьаҳәым.
Нахьхьи џьара, џьык амҵан, аџьҵла еихажәаа
Тәарҭа ҭыԥс иалхны иамоуп, шьхак амҵан.
Акаршәра аҽацәыхьча, ӡышхәаҵас иҭнамжәаарц,
Шьхамҵан сыԥстәарҭоуп. Шьхаԥшӡа агәаҵа
Иҭаԥшуеит, анасыԥқәа рынасыԥ аҽагәылаҳәа.
Ииуеит ара асахьақәа, уаҩ иблақәа ирымбац,
Игоит ара ашәақәа, аҟазацәа ирымҳәац.
Абри азакәхап сыԥсы аҩызцәа изрылаҳәым.
Нахьхьи џьара, џьык амҵан, ахҿыхра иазыԥшушәа.
Итәоуп сыԥсы, ара иҭынчым, араҟа икарахаз.
Арҩашқәа ижәыло, амца ргәы иҭашушәа,
Цәыкәбарны сырӡаашәылар, ахрақәа ирхарахаз,
Зегьы-зегьы рыԥсҿыхга иара акәхоит, иҭынчхоит,
Ашьхақәа рымҵа аӡы цыԥхьқәа рыԥххоит.
Аӡыцыԥхьқәа. Аӡышхәа. Аӡхьамԥш. Аԥсхаҵа.
Сыԥсы рыцуп иахьанӡагь, ашьха хылԥа рхаҵа.
Ҿамҩак аҳауа. Аԥсеивгараз – ҿамҩак.
Ҿамҩак аӡыхь-ԥшьа – ацқьара анрыԥхтәу.
Ҿамҩак инахыҳәҳәаны измам даҽамҩак,
Ҿамҩак ашьацқьа – аԥсадгьыл анҿыхтәу.
Ҿамҩак аӡаӡа цәыкәбарқәа еизганы,
Ҿамҩак ашәахәацқәа – анҵас иразны.
Ҿамҩак агәы аԥхара – ахьаақәа ирцәырҟьал,
Ҿамҩак аччаԥшь – аӡамҩақәа ирҿал.
Ҿамҩак аԥсҭазаара – ҿамҩак аԥсрагьы,
Ҿамҩак урҭ рыбжьара аамҭахаак.
Ҿамҩак инахыҳәҳәар, еиҭахгьы ҿамҩак,
Ҿамҩак – реиҳа ианшәарҭоу ашәахаак.
Ҿамҩак аҳауа. Аԥсеивгараз – ҿамҩак,
Ҿамҩак – ауаҩ иаамҭа ашәага-зага.
Ҳазшаз ҳанишоз иҳаимҭеит ҽамҩак,
Зегь ҳкылхны ҳаашьҭуп ахырҭәага…
Ушьҭа, сышьҭа, бышьҭа, ҳашьҭа,
Шәааи, ҳархылан иаҳԥхьаӡап.
Аамҭа иарӡхьоу арӡыз – ҳашьҭам,
Урҭқәа злазгӡаз амш ҳҭаӡап.
Мышкы имаҷым…
Мышкы акрыҟоуп…
Заҟа ҳалшои аҭагӡара.
Ҳзынаӡозар аԥскырҭа ахьыҟоу,
Нас иаҳдыруеит ҳзыхьӡара.
Аха уанӡа – сышьҭа, ҳашьҭа…
Уи шьҭамырӡгоуп – иҳахьчап.
Аамҭа иарӡхьоу арӡыз – ҳашьҭам,
Урҭқәа злазгӡаз амш ҳҭаӡап.
Анна Ченгелиа-ԥҳа
лгәалашәара иазкны
Уи аҽны ҳхьаақәа ҳдырххон,
Уи аҽны аԥҳәыс хаа ҳанлыжьуан.
Дааигәан, аха шьҭа дхарахон,
Зыбзиабара ҳәаадаха еиужьыз.
Ихааз, ихаацәаз, згәы зшацәоз,
Иабаалгарыз ари аҟара гәыԥхара.
Илызгәамҭакәа уи лымчқәа згацәоз,
Урҭ амшқәа ҳа иҳацын лашаран.
Дыҳәҳәы-ӡуа дыҩнан уи лыҩны,
Дыҳәҳәы-ӡуа ҳгәаҵа дааҭшәомызт.
Лшьапышьҭақәа уарҳалха иқәҵаны,
Лашҭаҿ шьҭа шьацны иканӡомызт.
Ианаамҭаз, ианамҭаз – ианба,
Ианба, ианаамҭаз ҳәа иҟоу?
Аԥсҭазаара, аира, нас аԥсра,
Ҳамч зқәымхогьы маҷымкәа иҟоуп.
Ҳанлыжьуеит жәларык зааӡахьаз,
Акәыбацәҟьа лырԥшӡоит дахьықәу.
Ҳашьаҳаит уи лықәра ихьшәахаз,
Ҳҟаларцаз уи лыхьӡ-ԥшьа ҳанықәларц.
Ла лымшра шәахәацқәа ҳхьырша,
Ԥышәарак амҩа ҳазныжьны,
Днаҳԥырҵит, диԥыларц Ҳазшаз,
Иҿымцәаауа ахьаа мца наҳхыжьны.
Ауалафахәы соуит. Сцоит уалшәара.
Сԥарақәа сшоит еиҟәырҷҷо.
Иахьа инарысҭоит. Уаҵәы еиҭауалҳәара,
Абас мацара сымшқәа рыҷҷо
Сааиуеит иахьанӡагь. Арахь ҭаацәа гәарҭак,
Ҳаб даауеит ҳәа иԥшуп аҩны итәаны.
…Апоет иԥсҭазаара иаиҭартә хырхарҭак,
Иџьабаа ахәшьара зылшода еилкааны.
Ауалафахәы соуит. Џьоукы ус мышгашақә
Мышкы инырхуа, сеигәырӷьан искуп.
Схазы аахәара сылымшо маҭәа башак,
Ауалқәа еиҭа руалшәарахь амҩа сануп.
Саауеит аҩныҟа, ак сгәымкәа, ак схымкәа,
Ихашәалаз ҟәрышьқәак сцәыӡыр ҳәа сшәо.
Ауалафахәы ашьҭахь чахыҵәҟьак мкыкәа,
Аҩныҟа ахынҳәра – абри амшоуп сзыцәшәо.
Маҷкоуп исҭаху, лахьеиқәрак,
Салԥаа са сагартә, насҭха…
Уи амаҷ иаԥсоуп уаҩықәрак,
Изыԥшаауада ианҵәахха.
Иҟан аамҭақәа, ҳазхылҵыз,
Ажәа иашьҭан, ирыԥшаауан.
Адгьыл иқәбаанӡа ашьа илҵыз,
Ирхәыз ихәрақәа рхәышәтәуан.
Ҵыси-ҳәыҳәи лаԥш ианкылан,
Рцарҭа-раарҭа еилдыргон.
Урҭ ирзеиԥшын геи-шьхатәылеи.
Хьыӡгараангьы – ахьӡ ргон.
Иахьа имаҷхеит рҳарҭа-рсырҭа,
Урҭ адуқәа, ҳаиқәзырхалоз.
Рыламбара хьааны исырҭан,
Шьҭа сааҭынчхароуп зҳәалоз,
Ҿыц сышьҭрақәлахт.
Срышьҭоуп, срышьҭа,
Срышьҭоуп сыҷкәынра зхьыԥшыз.
Сызҭыҵгәышьом сара схьышьҭра,
Саблыртә еиԥшгьы амра шыз…
Маҷкоуп исҭахҵәҟьоу, лахьеиқәрак,
Саргылартә салԥаа наҟ насҭха…
Уи амаҷ иаԥсоуп уаҩықәрак,
Изыԥшаауада ианҵәахха.
Исрыцқьоит дырҩегьх автомат,
Са сеиԥш ибааӡеит иахьагьы.
Қьаадк имҵаҵа дтәоуп акомбат,
Ак ихәыцуеит аштаб аиҳабгьы.
Нахьхьи Аҟәа инхацәеит аӷацәа,
Ақәылаҩцәа инамцхәны ирхаанхеит.
Иахарҵазар акәхап шьҭа рцәа…
Арҭҟәацгақәа еижәылаан рҿаархеит.
Ҳаԥсырҭақәа ирышьҭоуп еимдо,
Ҳадгьыл ажьышәқәа еиҟәыржәжәоит.
Ҳаҷкәынцәа рылшара агәра го,
Напхыцла аӷа иҭыҩрақәа ԥыржәжәоит.
Аӡәы игәаҵӷа мҩабжара иҿҵәоит,
Аӡә ибжа мҩабжара ицәыӡуеит.
Ҽаӡә ишьацқьа изгәамҭакәа ицәцоит,
Дызхьымӡаз иблақәа ирхыӡуеит.
Иҭахоит, еиҭа иҭалоит рыԥсы,
Рыҵәаабжь бираҟны ираԥызоуп.
Аӡә ицәыӡуа, ҽаӡәы ихалоит аԥсы,
Аԥсадгьылаз алымқәа ирҩызоуп.
Ишахшац Аԥсны аҵеицәа ахшоит,
Ахаҵа иԥышәагоуп абџьар…
Анчобеи,
Иҳаԥхьоушәа збоит Уазабаа ,
Шьҭа аԥсшьараз,
Ҳагәхьаанагоит ҳамбар.
Сзырхысуам геи-шьхеи еимданы,
Икәадырны сҽыжәзаргьы, аԥшалас.
Сызхьымӡо рацәоуп ҳәа стәаны,
Сыԥшуама, мҩак сықәуп сҽырлас.
Имаҷым сгәы иҭазгӡахьоу, иазычҳар,
Бла иҭазгӡахьоу асахьақәа рацәоуп.
Издыруеит ианаамҭаз иснычҳаз,
Са исчҳахьоугьы ансныруа уажәоуп.
Схәыцлоит: изылшаз сара соума,
Са соума абарҭ зхызгаз, зегьы.
Ӷәра зхаршәымз, ибжьамыз сҿароума,
Зынкылара уаҳа имаӡаз аӡәгьы.
Ашьабсҭеиԥш ахы иоужьуп иахьанӡагь,
Шәарыцаҩҵас саргьы сашьҭоуп сыҿҟьа.
Хра еимыздо иара акәыз, сахьымӡаргь,
Саныҟамгьы иара акәыз сынҟьа.
Имаҷым сгәы иҭазгӡахьоу, иазычҳар,
Бла иҭазгӡахьоу асахьақәагь рацәоуп.
Издыруеит ианаамҭаз иснычҳау,
Са исчҳахьоугьы ансныруа уажәоуп.
Аҿараамҭеи ажәеинраалеи,
Абзиабареи ашәҭ афҩи,
Зегьы рҽеизга сгәаҿы еинаалеит,
Иԥсырмаҷгаха срымфҩи.
Схылхаҵ дыргьежьит сышқәыԥшыз,
Уи аахыс заҟаамҭа цеи.
Мра шәахәацқәан адгьыл иқәшыз,
Сара сакәны сҟарымҵеи.
Амахә ҩаҵәҟьа снапы зқәыскыз,
Уа мышкала ибзахеит.
Цыха ӡыхькгьы сара ихыстыз,
Амҩа нымҵәо ихарахеит.
Аҿараамҭеи ажәеинраалеи,
Ашәа ссирқәеи агәыкреи,
Сажәра аамҭазгьы еинаалеит,
Саргьы ҿыц схы агәра зымгеи.
Сарион Ҭаркьыл игәалашәара иазкны
«…Сара санԥслакь, сцәа-сжьы, сыбаҩқәа
былны, Гәмысҭа аӡиас ихышәԥсала,
Аибашьраан уи иаҳцәагаз ҳаҷкәынцәа
срыцзаауеит саргьы…»
Апоет Сарион Ҭаркьыл иҩызцәа иҳаиҳәалоз иуасиаҭ ажәақәа рҟнытә
Гәмысҭа аӡиас ҭынчым иахьагьы,
Ахы нықәҵаны аԥсшьахагьы амам.
Амшын ахь иццакуеит еиҭагьы,
Иазхымго ахьаа цәгьақәа аман.
Уи иахылҵуаз абжьы хаа цахьеит,
Гәма аҩхаа мелодиан изгараз.
Ҳҵеицәа жәпаҩык ҭынҵәахьеит,
Изалҵуам иахьанӡагь шәеиқәарак.
Хыхь Быцәра  хәраҭыԥла ирыӷӷоуп,
Иззымчҳауаз атәым шьҭақәа анхалар.
Аха агәеицамк шыӷәӷәац иӷәӷәоуп,
Ирхылаԥшуеит зыԥсқәа ахра икынхалаз.
Адәышәҭқәа ахәы акәаԥраҿ ишәҭуеит,
Урҭгьы ҽа ԥшшәуп шьҭа ирхалаз.
Ахаҳәқәаҵәҟьа арыц еиԥш иҿпуеит,
О, закә мычқәаз урҭ ирылаз…
Арҭқәа зегь зхьаацәгьоу апоет,
Ашәаҳәара илымшо аҟынӡа,
Днаргеит, изхымгеит, дарҩеит,
Аԥсрагьы даԥылеит дықәрахьымӡан.
Ихыԥсалымзаргьы иццышә Гәмысҭа.
Апоет иԥсы рхылаԥшуеит ҳҵеицәа.
Аӡиас иххалаз ашәахәасҭа,
Гәҽанҵарак иаҳзаҩызамкәа ҳнеицәар
Иахьҳҭыԥым, иахьҳаҭәам џьара,
Ҳхыԥшылап ҿыц Гәмысҭа аӡиас.
Ахааназы изахымсуа зҿара,
Иҳарҳәап: «Иахьшәҭыԥу ахь шәиас!»…
Схаҳәхазшәа схьанҭоуп иахьа аашазар,
Ихаҳәхазшәа ихьанҭоуп са сыгәгьы.
Аҵла иналԥрааз ардәынак сыршәазар.
Ахара здысҵода схы ада – аӡәгьы.
Ашьац сырҟьацыр ҳәа сшәон санныҟәоз,
Сыгага мшәарцаз савсуан сҽырҭынч.
Акаршәрақәа гәхьаазгон ашьха саныҟаз,
Шьхатәылан ахрақәа исыларҵон рымч.
Нас сара сакәын иӷәӷәаз, зны иԥсыҽыз,
Аӡырҩашқәа гәхьааго акәараҷҷахь сцон.
Сыбӷьыцны сныхшәалан – имчыдаз, иҭәыцыз,
Аӡиас ҷҷа саашьҭԥаа амшынахь сагон.
Сахьнеиуазгьы ацәқәырԥ сышьҭымхкәа,
Ԥсеивгарак сымҭо нас сеимдырххон.
Уаҳа насылымшо саннеилакь, сыԥсы ҭымхкәа,
Аҟәарахьы сдыршәуан, исхыччар рҭаххон.
Усҟан еиҭахгьы ахрақәа рҽеиԥшьны,
Раҳракырахь исыԥхьо, сымчқәа еиздыркәкәон.
Ирҭахын, сзықәшәалакгьы, сыҟазарц среиԥшны,
Дара рахь сеихагәышьон амшынӡы схьыкәкәо.
Дырҩегьх сыԥсы ҭалон, еихызгон шьаҿакгьы,
Аԥсҭазаара амаршәа скыхуан даҽа знык.
Ишысҭахым здыруеит ччаԥшьказ рацәакгьы,
«Ҽа знык» ауп исҭаху, ҽазнызаҵәык, знык.
Лӡамҩа ҵәаҟаԥшьқәа еикәаԥхо,
Даҩысҭааха, лхы сгәарԥхо,
Агара дылсхырц днапырххо,
Ислырҟаҵоит илгәаԥхо.
Ла лхатә ажәақәа еишьҭаҵо,
Дысҿагәабзыӷуа, сгәы ҟаҵо,
Схьаақәа ахьымаара иԥхаҵо,
Митәуп сыӡӷаб хәыҷ дзыхьӡо.
Ашәҭыш, ашәҭыш – ллақҭа,
Дагәылԥхаауа лцәарҭа,
Лхахәы бырфын еиларҭәа,
Аԥааимбар хәыҷ – лхаҭа,
Аиҵарҟәаҟәа анылфо убахыр,
Илҿартата – лнапы унахар,
Дааузаӷьыргьы цәгьа илбахом,
Дмақаруашәа лнапқәа рхахо.
Ана ауԥашәыл-блахаара,
Лани лби рыԥсыҭкаара,
Ушьҭа дгарҵроуп лара агара,
Илзыԥшыми адәы ԥшӡара.
Ахьачԥаԥырқәа уа иԥыруа,
Ашәҭқәа ирылоуп еимдауа,
Ана дабаҟоу ҳәа иҵаауеит,
Дхьыҟазаалакь дрыԥшаауеит.
Ушьҭа хәмарроуп илзынхаз,
Еизҳа-еизыӷьареи еишьҭаз.
Нас уаахьаԥшаанӡа – аҭыԥҳа,
Иззырҳәаша – Аԥсны аԥҳа!
Мшынуп сӡаӡан сзыхҭәалаз,
Иараби, сналаӡ сышԥацеи!
Аеш еиԥш ҵлак ақәцәа санхала,
Срызнымкылеит агәыцәи адаци.
Схьанҭоуп, сласуп, сагьҭәыцуп,
Скәыбруп, сырҩашуп ҽазны.
Сажәуп,
Нас ашәырҟалеиԥш сҿыцуп,
Сыџьбароуп,
Нас сыжәбахуеит сразны.
Еиԥысшьуеит аамҭа арахәыцқәа,
Роура наскьарц хараӡа.
Зны сҟәышуп,
Зны сцәажәоит сымхәыцкәа,
Зны стәоит мацәазк сыҽҭакӡа.
Сеизгоуп, сыԥсаҟьоуп уамашәацәҟьа,
Сааидкылан сибашам сызбо.
Аҭаршәрагьы ансылымшо ахҭацәҟьа,
Ихьаагатәым хьааго изџьабоит.
Зны сӡаӡоуп, сышәҭыцуп ҽазныхгьы,
Схьанҭоуп,
Ҽазны аҭәыц еиԥш сласуп.
Исыгхом ахыхьгьы агәыхьгьы,
Ари адунеиаҿ саргьы ссасуп…
Саамҵарсны сама идәықәлеит аԥша,
Сханы аԥҭақәа хыршәлоуп рыҽша.
Урҭ уажә шьыршьафҵас икнысԥаар сҭахуп,
Срыҵаԥшуа снеиуеит, сылаԥш рхуп.
Ԥҳәызбак дымҵарсны дызгоушәа сԥырӡоит,
Абар, абар, аԥҭақәа зҽызшаз срыхьӡоит.
Шьыршьафҵас икнысԥаар адгьылахь иаазгоит,
Саргьы снылаиан нас ҭынч сыԥсы сшьоит.
Снапы зқәыскыз аҵла шәҭуеит,
Шәыр хаақәоуп нас ирҿало.
Зны уа скәамԥоуп, нас сарҭуеит,
Снаиҵагылоит сыҵла ихало.
Дҭәы-дыԥхазар уа са сгәоуп,
Снапы зқәыскуа аҵла шышәҭуа,
Длаша-лашо сашҭа дҭоуп,
Сыԥҳа ҿыцныҟәа, дхышәҭ-ҵышәҭуа.
Сымра кыдуп ахьрыц ҿырпуа,
Сыԥҳа еизылгоит цыра-цыра.
Ари аԥсҭазаара – ацхарпа,
Сҿанаҳәахит ҿыц агәкыра…
Уа шьыжьбзиа, ашьыжь шара,
Ҿыц ҳаиԥылахит иахьа.
Ашьыжь шара, амра ԥхара,
Зшәахәа ҳақәԥсо ахьхьа-хьхьа,
Ҳныҽԥынгылап аӡиас кәара,
Ӡыцԥхьк наҳҿаҳҭәап ҳазгәыкуа.
Цашьа ҳамам хара-бӷьара,
Дыҟам амҩан ҳамҩа зкуа.
Аԥсабара маҭәа иаҵәара,
Ҳаргьы иаҳшәаҳҵап, ҳаԥшӡахап.
Уа шьыжьбзиа, ашьыжь шара,
Амш ҳазԥыло агәра ҳгап.
Инаскьаго, нас иааскьаго,
Инҭаҵәахуа, ицәырго еиҭа,
Аамҭак сымоуп, инага-ааго,
Исызҭамгӡо џьара хҭак.
Зны саԥызоуп – исаԥызоуп,
Еимак-еиҿак уа инҵәаӡом.
Зны исҩызоуп, зны саҩызоуп,
Хара-хара ҳаицәцаӡом.
Сарччоит зны уа гәеиҵыхрала,
Ҽазны сарҵәуеит еимаҭәаны.
Саамҭа, саамҭа – уа-ҭахрала,
Адәы ҳақәуп ҳаизшаны.
Са сзуцәымцеит, уа убнамлеит,
Ас разҟеиқәшәашьа убахьоу.
Џьанаҭ ханкгьы ҳа ҳзыҩнамлеит,
Уа гәаҟ-ҵәаҟрыла ибылхьоу.
Ус ҳаицыз, ҳабоуго уаҳа,
Доус иа иаамҭа ихатәуп.
Иахьанӡа иҿыхым аҵәахаҳа,
Уигьы агьама хаа батәуп.
Ибатәуп, лаԥшы иацәҟьалоу,
Еимдатәуп шьап гәхьаазго адәқәа.
Инкылатәуп аԥша ҟьала,
Ҳархыԥшылароуп ҳаӡқәа.
Абарҭ ракәзар изахьӡугьы,
Аԥсҭазаара – ааизганы.
Амҩахәасҭақәа рымҩадугьы,
Зегьы иаҳзышьҭоу иразны…
Сынцәыҵарӡ сыбгеит, сыбгаӡеит,
Сыӷәӷәазшәа баша схы зжьон.
Бысхыччо быштәаз сымбаӡеит,
Бажәақәа еснагь рыгәра згон.
Ибхари, извызбо са схоуп,
Са сами ибышьҭаз быстәхарц.
Уажә схьаақәа хыцҵас ирххоуп,
Сыхҿаны сырҿоуп, срыҿҟьарц.
Снаҿууаан сцап наҟ џьара,
Аԥшалас сагәылҵәраа, сфарҭынха.
Ацәҟьара иақәкым ахҿа,
Аҳауаҿ ихьшәашәоит, еиҭымха.
Сынцәыҵарӡ сыбгеит, сыбгаӡеит,
Иҳәаадаз ахақәиҭра снагәылԥаа.
Аихац сышҭакыз сымбаӡеит,
Сзымцо уаҳа сындәылԥраа.
Ибхари, извызбо са схоуп,
Ҩынтә деиҭеиуама ахаҵа?
Срахәыцны бкәаркәашьа сахоуп,
Скылбхырц уи бгәыр лашә аҵа…
Сыблақәа ирхыло, ирхыҵуа мыцхәума,
Схы азҵааха снаҭом аамҭа исхаԥоу.
Сымариа иашьҭоу ӷацәоума, игәыцхәцәоума?
Ма саҳәара рылшоума еиҭах сызхырҟьоу?
Издыруада сшазар ашараамҭа иахыԥан?
Ауаа анишоз слашәахарцаз сишазар Анцәа?
Алашәа рыцҳа – нҟьа-нырра зхымԥо,
Алашәа рыцҳа – ицигар бӷьыцу зцәа.
Нас уи ацигар бӷьыц ҭаҭынк нагәылаҳәа,
Аҭаҭынахаҩ гәырҟычгас дзыхо есҽны,
Са сакәхаран сзыҟеи? Уаҩхшара зхылаҳәоу,
Снарылҵны сцашан, аха итәада исзыԥшны.
Сыҟаз нас сымчқәа ԥслымӡҵас икаԥсаанӡа,
Ԥслымӡҵас икаԥсаанӡа снеихалап ус сгәагәо.
Сымрагьы акрагуп, мраҭашәарҭа иҭашәаанӡа,
Уаҵәтәи амшоуп сара еснагь зыгәра зго.
Сылаԥшқәа шәыдхалацәоит аӡӷабцәа имҩасуа,
Сажәра сыхьӡоу, ма сыҷкәынхоу иеиҭа.
Иҟан аамҭақәа, ԥша хаак аасҿасуа,
Аҟәара санықәызгьы, шәареи сареи ҳаишьҭан.
Ҳаишьҭан ҳаихьымӡ-ԥымӡо, ҽынла, уахынла,
Атәаха, аԥсшьаха иазхәыцуадаз – ҿаран.
Иагьараан исҳәахьан: шәышьҭа еиӷьын схымлар,
Аха изуц еиҭазуан, хыԥхыԥран, ныҟәаран.
Иахьа суаҩбжара наскьаган санаахынҳә,
Сылаԥш мҵарсцәа сеиҭажәблырц шәҭахны
Шәнасывсуеит сшәымбоушәа,
Иҟалозар шәысзаахьаҳә,
Ҳнеиҿаччап анкьеиԥш, инцәыҵагәа, иҵәахны…
Сцоит сара ԥсҭазаарак снамԥрааны,
Ахьычԥаԥыреиԥш, шәҭыцқәак снарықәԥрааны,
Гатәыла, шьхатәыла – снархыԥрааны,
Сызну амаҿа сазымхынҳәӡо снықәԥрааны.
Сцоит сара, сҟалаанӡа сымчыданы,
Гәырҩеи-хьааи идыркараз инарымданы,
Аԥсшьара иаргәаҟуа – мҩак рзалданы,
Алаӷырӡ иабылхьоу – ргәы рҟәанданы.
Сцоит сара, араҟа наӡаӡа ҳәа,
Дарбан иаанхахьоу, адунеи хыфаа ҳәа,
Дықдыжәха аҿааӡага днарышьклаҳәуа,
Ҭыԥ рымҭаӡо, рҿараамҭахь дзымхынҳәуа.
Сцоит сара, сықәрабжа еиҩысшахьеит,
Ари аԥсҭазаараҿы зегьы-зегьы ԥысшәахьеит.
Шәынтә скаҳаны, шәынтә сара сгылахьеит,
Ахәра ҭыԥқәагьы маҷымкәа иснылахьеит.
Сцоит сара, сааԥсара саркараанӡа,
Сызҭаху зегьы ргәы аԥҵәамҭа ааиаанӡа,
Иабаздыруеи, сахьнеиуа исхызгақәо,
Амч сыманаҵ аҳәаақәа сырхызгақәо,
Сцоит сара… сныхбаларц шәа шәыблақәа…
Анкьа зны сқәыԥшын,
Анкьа зны сҿан.
Ашьхара схаларц
Ахра саҿан.
Арҩаш ҭакнаҳақәа
Рымч еизганы,
Срыӡхыҵуан сеиламхакәа,
Иаҳагьы сыӷәӷәаны.
Сықәын сыԥсаатәшәа,
Ари адунеи.
Иццакуаз сааҭшәа,
Сԥыруан, нас саннеи
Сышықәсқәа ршәымҭахь,
Иссахеит сшьаҿақәа.
Кәаш мцак амԥахь
Исырхеит сшьаҿақәа.
Сышьҭахьҟа ԥсҭазаарак,
Сызхысны саахьоу,
Саԥхьаҟа ԥсҭазаарак,
Маҷк сзыршәахьоу.
Рыбжьара ҵәҟьаран
Сгылоуп – зегь заахо,
Исеихсып егьараан,
Сыԥсраҵәҟьа зҭаххо.
Сықәуп сыԥсаатәшәа,
Ари адунеи.
Рыбжьара сыхрамшәуп,
Сажәреи сҿареи.
Зегь сызҭо дабаҟоу,
Зегь сымзхуагьы – убас,
Еснагь са сыҩныҟоуп
Сахьцо, гәыӷырҭас.
Уаҟа са исымоуп,
Са сџьынџь еиқәырха,
Уаҟа саԥшәымоуп,
Сыршом сеимырхха.
Уаҟа са сан лоуп,
Згарашәа го.
Уаҟа са сан лоуп,
Са сымч агәра зго.
Иахьа иаҳҳәозар уаанӡа иаҳзымҳәоз,
Иахьа иаҳуазар иац иутәымз,
Ицеит аамҭақәа изыхнымҳәыз,
Зны аамҭала икымз, ишьымз.
Аеҵә рыԥхра реиԥш иаҳхаршәын,
Ҳаргьы ҳрыҵан ҳаԥсы мцарц.
Зны ҳҳәаԥ-ӡыԥуа рыкәа ҳҭаршәын,
Ҽазных –иаҳамбацқәа аабарц.
Абас, абас, еибажьа уаарала,
Ҳааит иахьанӡагьы ҳгәагәо.
Ҳзыцәцаз маҷӡамзаап лыԥхала,
Иҟоу шмаҷугьы зыгәра ааго.
Иахьа иаҳҳәозар уаанӡа иаҳзымҳәоз,
Ишҳәатәугьы еилыргатәуп.
Ҳархьымҵәыуап изыхнымҳәыз,
Ԥсра-ӡра зқәым зегь еиқәырхатәуп.
Ицоит сымшқәа еишьҭалан,
Срышьҭоуп, еиҭах срыхьӡаӡом.
Слыбжышқәан ажәҩан сыхҭәалан,
Нас сқәассан скаҭәон, сыҽраӡа.
Адгьыл акәа ԥха сҭалон,
Агәаҵа ҽазнык ирыԥсаҳәо.
Арыц ҿа са сыла аԥсы ҭалон,
Са сакәын хҳәараамҭаз ихҳәоз.
Са сакәын ишәҭыцны иҿалоз,
Ишәырыз са сакәын ҽазны.
Шәарахны ҽазны ахра иаҿалоз,
Са сакәын – ибӷарҵозгьы ишьны.
Са сакәын,
Са сакәын,
Са сакәын,
Са соуп зегь ирхьымӡо, ирыхьӡо.
Сышуаҩу еиԥшҵәҟьа са слакәын,
Уи алакә -дунеи сагьҭаӡоуп.
Еикәаҳәеикәаԥса дырҩегьыхь ҭагалан мҩахыҵит,
Ахьынапқәа иркуп ахьыԥсҭазаара еикәаԥхо.
Аԥхарамшқәа ҽаанынӡа ҳәа ҳашҭақәа ирҭыҵит,
Аԥсаа рашәагь еихсыӷьуп, урҭгьы еилахоуп.
Еилыхара иаамҭоуп, ус баша имҩахыҵма,
Ҭагалантәи амшқәа неишьҭалт еицырхәхәа.
Амаҷар ҿа гәхьаазгоз ҳуалырқәагь, крахыҵма,
Иҭәит, игәырӷьачысхаша, иҭәит ихыхәхәа.
Абар шьҭа нхьаԥшрак, иҵәышт, ацԥхь рҭыԥо,
Нас ачарақәа, ачарақәа – ныҳәаԥхьӡ зхьыршоу.
Ргәы ҭамгыло иқәхоит згараамҭақәа ирхыԥоу,
Ианаамҭаз ирызхьамԥшыз ҳҿар рхы ҟәыншьо
Иқәымхари, анасыԥ ҭагалангьы иацны,
Иԥшалас гәыбзыӷха ирҿашәҭуеит агәқәа.
Гәык иамшәан инеиуеит ҽа гәыкахь ишәҭыцны,
Радедабжьы гәхьааго иӡырҩуеит хаз ахәқәа…
Аеҵәа акыдԥаара сылшом.
Исызҭада уи аҩыза алша.
Сыҟоуп са счамҩахә ахьыршо,
Исыцуп сызхылҵыз рхыԥша.
Иныҟәызгоит сабацәа ркаба,
Ркәамжәоуп сеинаалан сҟазҵо.
Исыцуп ражәа ҟәыш нага,
Рхылԥарч са соуп изхаҵоу.
Шәааи, нас, деилаҳҳәап иаԥсуам,
Сцәамаҭәа инаалаӡом, мап.
Ишахоума, арахәыцқәа аныруам,
Иааурххар, икьантыжәха иттап.
Са сшахоуп, сырҳәуп, сеилацалоуп,
Сыӡрыжәуп, исықәым ԥҵәара.
Сзырԥшӡо, сгәы иҭыҩуа ашәалоуп,
Аԥсуашәа – изықәӡам нҵәара.
Аеҵә акыдԥаара сылшом,
Исызҭада уи аҩыза алша.
Сыҟоуп са счамҩахә ахьыршо,
Исыцуп сызхылҵыз рхыԥша.
Сыԥсы кыдҵан цәҟьарас иҟасҵеит,
Схыст, сеиҭахыст, иаргьы иақәшәоит.
Аха сцәа-сжьы ныжьны имцеит,
Сшабоугьы иахьанӡа лакәшәоуп.
Зыԥсы еихсуа сара сыда дсымбацт,
Ауаа рыԥсқәа иреигӡоит, ирыхьчоит.
Ас хамеигӡашьа – уаагыл ҳәа рымҳәацт,
Егьа зургьы ишрыцәмаҷу сдырбоит.
Ахы абзиабара шеиӷьугьы збахьеит,
Ухы иақәуҵо Анцәа ишуқәиҵо саҳахьеит.
Иахьсыхәҭамыз акырынтәгьы сбылхьеит,
Исыхәҭамкәа аӷа рацәа сырҳахьеит.
Аха сара ҽакала срымшаӡеит,
Ауаа рыԥсқәа иреигӡоит, ирыхьчоит.
Ас хамеигӡашьа – уаагыл ҳәа рымҳәаӡеит,
Егьа зургьы, ишрыцәмаҷу сдырбоит…
Ҳәара згымоуп ҟаҵоу змамгьы,
Ҳәара згым ауп иҭацәу.
Ҳәара згымоуп бла зызҭамгьы,
Ҳәара згымоуп иӡлачу.
Ҳәара згым – аҳәара мацара,
О, ацәажәара имыцхәцәоу.
Цәажәарала – агәхырҷара,
Ҳзацәцагәышьоума, ҳзацәцоу?
Иаҳҳәо аасҭа иаауа бзиоуп,
Иаауа маҷхәума, ҳзахьӡар.
Напыбзиа, шьапыбзиа,
Иҟоума амшрақәа рхабар.
Цәажәарыла – ус иауазҭгьы,
Ҳаӡлагарақәа ҿаҳахон.
Ҳҵиаа ссирқәагьы ҳамбозҭгьы,
Хәшәыда ҳақәхон, ҳа ҳҭахон.
Цажәарыла, цәажәарыла,
Цәажәарыла – шьҭа ҳааԥсеит.
Ҳазхьынҳалаз имҩа нкыла,
Уигьы ҳшижьоз кыр днаскьеит.
Иаҳҳәо аасҭа, иаауа, иаауа,
Иаауа ҳԥылоит уаҵә аашар.
Уаҵәтәи амш ҳара ҳазҭаауа,
Насыԥ ҳамоуп ҳагәра агар…
Акыԥ-кыԥҳәа, аҽуаҩ иҽышьҭабжь
Сгәаларшәо иауеит ақәа.
Аӡцәыкәбарқәа саргьы срышьҭоуп.
Саргьы срықәнауеит адәқәа.
Акәа сҭалоит аԥсабара,
Ашәҭқәа среиԥшха сыԥшӡахоит.
Исыдхаларц лыбла хаара,
Ԥҳәызбак лымҩаҿы сҿахоит.
Исалҳәагәышьар: уара сгәаҵан,
Иахьанӡа усыман уҵәахны.
Саргь ҽакалаӡа сҽырхаҵан,
Дымҵасырсуан, дышьҭԥааны.
Сызгәалашәо ыҟазаап иахьанӡагь,
Уарла-шәарла ҩызцәақәак сыхьӡалоит.
Ирҭахгәышьам сҟалар сықәрахьымӡан,
Аԥсрақәа сырхырԥо сыргалоит.
Аха имаҷцәоуп, урҭ рацәаз са иџьысшьон,
Зны исҿаччон, џьоукгьы сҭырфаауан ҽазны.
Ариаҟара аҩызцәа? Схы са илакәсшьон,
Саншьацәхныслоуп са саныҟала сахьхәны.
Ила ԥинақәан,
Са сқәыџьман, шьҭа издыруеит,
Ақәыџьма ацәгьеи абзиеи еиҟароуп.
Аха ақәыџьма қәыџьмоуп,
Ишгыгшәыгу адыруеит,
Ианаҭаххагь – аԥсы ахыҵаанӡа қәԥароуп.
Сызгәалашәо ыҟазаап иахьанӡагь,
Сшыргәалашәоуп – зегьы-зегьы рыцкы.
Сҟалозаргьы уаҵәы сықәрахьымӡан,
Атәитәыхқәа зааиӡом сара сҟынӡа,
Сара Енвер соуп, сшыжәбалакь, шәхацкы.
Суада иҩналеит ахьачԥаԥыр,
Имцаӡазаап аԥхын ниас.
Хәыҷҵас снашьҭалан искыр,
Сынхыԥшылон схәыҷра аӡиас.
Уаҟа иххалаз, ҳәаа змаӡам,
Ахақәиҭра ҽазнык саԥылон.
Зны исхатәыз уажә исхатәӡам,
Иҿыцу мҩак еиҭа санылон.
Уабацәырҵи ахьачԥаԥыр,
Иахьа сымшқәа реибырххамҭаз.
Еиӷьми иуада уҩнаԥрыр,
Сара сыҷкәын, уаҵә ашамҭаз.
Имшқәа урыцыз уԥыр-ԥыруа,
Ихәыҷра абаха имаӡам.
Иахьа знапала уа узшьуа,
Уаҵәтәи амш игәалаӡам.
Ахәыҷ иҳәҳәабжь саҳауеит,
Ихаҭа дызбаӡом.
Аԥсабара шәазшәа,
Бӷьыцкгьы қәацаӡом.
Адгьыл сықәҟьар ҳәа
Сшәоит уажә схаҭа,
Дыҟам ари ахлымӡаах
Салигарц сзышьҭаз.
О, Анцәа! Ианбанӡа,
Ианбанӡа, сузҵаауеит,
Ас мацароу?..
Сцәашьгьы аблақәа ҭаауеит.
Асаби иҳәҳәабжь гоит…
Сара схәаҽуеит…
Сгәыла ичараҿ
Сыбаҩ амаҵ ауеит…
Аӡхыҵреиԥш ихыҵыз са схьаақәа,
Идыртлеит саазхысхьаз зегьы.
Са сышықәсқәа ахыџьреиԥш ираақәан,
Аха сыҵҟаамзт, сҿа хылҵын зынгьы.
Исҳәон сара сабацәа рашәа,
Иахьанӡагьы урҭ ԥсыс сара исхоуп.
Са сабацәа рашәа – аԥсы ашәа,
Ашьацқьеиԥш еснагь уа иԥхоу.
Сзықәныҟәо сыдгьыл ажьы ахьхьеит,
Еиҭахьыр ҳәа сшәоит, сгәы сагоит.
Сшазхәыцуаз ҭажәҵас са сҩахьхеит,
Зны сыжәҩан лашьцоит – еимыггоит.
Абас сышгәаҭеиуа, сгәы акалан,
Снарцәымҩахь сцап сымхынҳәӡо.
Смыцхәызшәа ари аԥсҭазаара салан,
Сахьнеиуагьы иҟаларушь сызлаӡо.
Снатәап лаԥш ахьзымнеиц уа ҭыԥкаҿ,
Уа аҵаҳәарҭа – сыззықәԥоз, сзышьҭаз.
Иҷкәынцәоушәа збо сара сықәраҿ,
Џьоукгьы гәырӷьап сышцаз агәра згаз.
Сара сааԥын иацшәҭлоз сымшқәагь,
Дара алаз, урҭгьы ишазар Анцәа.
Иҿанаҳәоз среиуамызт рымшьҭқәа,
Са сыззықәԥоз, сызиааиуаз рацәан.
Ирацәан са сгәы иҭыхоз, сзыргәамҵуаз.
Сзыхьӡаз еиҳа сызхьымӡаз еиҳан.
Избон уа аӡә дшамалоз, дшамҵуаз
Аамҭеикәшара, аҽуреиԥш дырҳан.
Хыԥхыԥран, ҽхьныларан, ҽхьныҵран,
(Ԥыхьақәа ас ҳаҟамзшәа збон).
Ихәымгасшьон аӡә сныҵеикыр ҩыҵрак,
Иҩыҵра акәым, инапыцәҟьа сацәшәон.
Ирҭасҳәон лакҭақәак ргәы иамыхәоз,
Урҭ ашьцылан еснагь рырҽхәара.
Са среиумызт алабаӡеиԥш идырхәоз,
Са схала иааскьазгон сыҽҳәара.
Сааит сызхьыԥшлоз уи ахықәаҿ,
Зда уаҳа царҭа ыҟам џьаргьы.
Сҟәышзар сыхәҭан шьҭа са сықәраҿ,
Аха сҟәышым, сҟәышхом уаҵәгьы.
Ажьырныҳәа ауха уиит уара. Уи ауха ажәлар рхы
рыцқьа, рыԥсы рыцқьа, ҳазшаз Анцәа ду иашьапкуан,
рыԥсадгьыли, руаажәлари, рхи ирықәныҳәон. Зегь реиҳа
ианыразыз, зегь реиҳа рыблақәа аныԥшӡаз, зегь реиҳа
рҿабызшәа аныхааз уиит.
Ажьырныҳәа – уи иацуп даҽаамҭанык еиԥшым аразра,
арыцҳаибашьара, ахәра ҭыԥ зырӷьо ажәа хаақәа
рҳәара, ачымазҩы ӷәӷәа ииарҭа дылзго аԥсҭазааратә
гәаҳәарақәа.
Уиит уара Ажьырныҳәа ауха. Уныҳәала, уҿаҳәатәы
ҟалоит! Уақәныҳәа уԥсадгьыл. Урықәныҳәа ужәлар.
Уақәныҳәа ухы.
Ҽаанбзиала ҳәа еибырҳәон уи аамҭаз,
Еиқәшәоз, рлакҭа хаақәа ччон.
Иазԥшыдаз, уа иашьҭадаз ҳамҭак,
Еиқәныҳәон – егьырҭ зегь мыцхәхон.
Иашьапкуан ҳазшаз Анцәа дуӡӡа,
Рхы рныҳәон,
Жәлар рныҳәон, иааԥсомызт.
Иччиа-хәаԥсазгьы ддырдуӡӡон,
Игәыԥжәагаз ажәакгьы уа ирҳәомызт.
Нас иаабац, еиҭа амшқәа неишьҭалон,
Аныҳәамшқәа иааизынрыжьуан жәларык.
Имшаӡоз еиҭа аҵхқәа неихалон,
Иадыркуан нас рыҩны ашәқәа жәпаҩык.
Агәыраз дышӷарыз еиҭа дӷарын,
Инаныӡлон ишьтәа кәацгьы адырган.
Ауаҩ беиа, иԥашь ҭыганы дгәаран,
Ма узавсуазма, ишәпацәахаз иара иган.
Атәамбара чымазаран сара схаангьы,
Ацәгьаҳәара, ашьыцра – хәдацәахьы.
Абарҭқәа зегь збон, са срызгәааргьы,
Исылшагәышьоз, схәыҷын, ахьырхьын
Скылырхуан, сзажәӡа уа ак сҳәаргьы,
Схы иаақәсуан, ак шсымчмыз сырбо.
Исызхьаԥшуадаз, уаҵә ӡиаск сагаргьы,
Кәапеик наларҭәон еиҳахарцаз сызго.
Аха урҭ рыла иауҭәыхыз адунеигьы,
Саб иҩызцәа рылаԥш хаа схын.
Иахьсаҭәамыз зны ҭыԥкаҿ саннеигьы,
Исыӷрамгыларц маакырак сызхын.
Иаҳа саншәарҭаз рыбжьы ҵар сыннакылон,
Иаҳа саншәарҭаз, мҩахәасҭак рыԥшаауан.
Нас ԥшьаҭыԥкахь сыжәҩа аанкылан
Снаргон, уа аԥааимбарцәа сзаауан.
Исарҳәон, адунеи ду шбаагәарам,
Ҳахьчартә уи амчқәа шыӷәӷәам.
Ацәгьа ыршо аҩсҭаацәагьы шгәароу.
Дымҩахырҟьарц ишишьҭоу имҩахҟьам.
Нас схьадырԥшуан ашьхақәа рхықәцәахь,
Аҳаракыра мҩахь идырхон сара схы.
Ирҭахымызт ҳазшазгьы синықәцәар,
Уи ихьӡ-ԥшьа сгәаҵан иҵәахы
Исымазарц сарҳәон иааҟәымҵуа,
Уи ибзиабара ҽакала исдыркуан.
Ирбон қәралагьы ишмаҷыз исхыҵуа,
Аха гәыԥхарак цәымзаны иадыркуан.
Уи аахыс иҵӡозеи, зҳамҭак,
Ашықәсқәа сыргәылсны саауеит.
Саауеит сара ӡӷьырак уа сҽамҭа,
Саауеит сара, скамшәацт, саауеит.
Сан лажәа, саб иажәа – Анцәа иажәа,
Аԥсшәа ахьхьаҳәа хь-рыцқәаны исҿаԥсон.
Илбааздон гәаҳәҵас – нас сарцәажәон,
Сгәы иааҭахыз уи Ажәала исҳәон.
Уи Ажәала исҵеит сара аҩышьа,
Уи Ажәала аԥхьашьагьы сҵеит.
Иҟалозма сан ллакәқәагьы ҩашьан,
Аԥсышәан урҭ злалҳәоз, срытҟәеит.
Срытҟәеит сара Аҵанаа санрылаԥш,
Зхаҭара аасҭа зымчқәа ӷәӷәаӡаз.
Аҵангәарақәа имҵадырсуан са сылаԥш,
Еимыздон, са сзы акыр илаҟәӡаз.
Исыздыруамызт нас иарбан ҵангәараз,
Ирхыџхыџуа Зылха ԥшӡа дыҩнатәаны,
Астәы дааҿасуа дахьсуаз аҵх ашараз,
Шарԥы-еҵәа анкынхалоз ишанханы.
Уи лхаҵа гәеиҵамха Сасрыҟәа,
Уажәгьы дҽыжәуп, хьыӡрацара дцоит.
Дганыҟәоуп, ҽазных дышьханыҟәоуп,
Илаԥш ҳхыԥом, иахьагьы ҳаихьчоит.
Лдоуҳа мчқәа мыӡӡацт Саҭанеигьы,
Лҿаҳәатәы цҳаражәҳәаҩуп иахьагьы.
Уи слышьҭала лааигәа саннеигьы,
Лымшра сааҵалкт еиҭах, еиҭагьы.
Сымҩахҟьозма, саауан сымҩа роуа,
Абрыскьыл иахь сымҩахыҵит, ҳаибабарц.
Аха ибаха, иацәажәарҭа смоуа,
Дыԥхарс ишьҭаз срылашәеит, дрытҟәарц.
Сыҳәҳәагәышьеит, сицхраарц смеихахи.
Аха ашьыццәа акаҭа рҳахьан.
Мыч дук сымазшәа агызмалцәа ирымбахи,
Сара сзыҳәагьы мҩас иҟаз зегь ркхьан.
Сыла шааԥшуаз дҭаҿарҳәеит аҳаԥы аҵа,
Закә гәырӷьараз ирымаз нас дара.
Дысзымыхьчеит зеиԥш дҟамло афырхаҵа,
Исықәшәазшәа уа хымҩаск сызгара,
Сырԥырҵгәышьеит, аҩсҭаа, агызмалцәа,
Аҵыс хәыҷӡацәҟьа мчы аманы иҟазҵаз.
Исҭахымызт рааигәара шьҭа снеицәар,
Ауаа рышҟоуп сымҩа шьҭа иахьхаз.
Уи аахыс заҟа мҩахәасҭа сырныси,
Заҟа ӡиас срырзеи сеибгаӡа.
Заҟа гәырӷьара, заҟа гәаҟра сыхҭыси,
Имаҷума са исҭахымкәа сызлаӡаз…
Ашәышықәсқәа рышьҭақәа ҳнуп иаҳныппҟала,
Ҳиааирақәа риааира ҳнахьԥшыртәгьы иаабоит.
Ҳҵеицәа рыгәхьаагара, хьаауп даҽакала,
Гәнаҳак шьҭа ирыцҳҵар, ҳӡыхьқәа ҭабоит.
Ҳабдуцәа рдоуҳамч ауп ҳамхьшәашәарц иаҳцрыхо,
Ираҳҳәои уаҵә ҳанацәа, ҭыӷьӡаа ҳреицәахар.
Еиҭа имиц ахацәа рыбжьы ҵар ҳарҿыхоит,
Ааԥсарак ааҳныԥшны, маҷк ҳаашьҭахар.
О, Аԥсынтәыла, уеихагәышьоит ушзахәо,
Ихәыҵаҳәҳәоу укәицқәа, ркәашымца – сгәоуп.
Ҳбызшәа хаара агьама шьҭа имаҷым иаҿыхәо,
Уи гәырԥсаҳәаган зшьа иалалаз рацәоуп.
Ашәышықәсқәа рышьҭақәа ҳнуп иаҳныппҟала,
Зыкәҷышь хьшьыцба иамгац иашҭа ҳҭаԥшуам.
Иац ҳаҟан акала,
Иахьа ҳаҟоуп ҽакала,
Ҳахәрақәа мӷьацзаргьы, ҭажәҵас ҳашшуам.
Адаҟьақәа аартуп ҳҭоурых шәҟәы,
О, ианӡоузеи,
Леонраа еиҭа ак ҳарҳәоит,
Ак ҳзиӡбуеит Қьалашь.
«Шәҽеидышәкыл, сыжәлар,
Шәа шәыда изыԥсоузеи
Са сыдгьылқәа, атәымуаа
Заҟантә иргахьоузеи…»
Маҷара аӡ нырцәынтә ҳазҿиҭуеит Бабышь.
Аамҭақәа идражәуа, идырҿыцуа ҳа ҳбаашқәа,
Иарбан бызшәоу урҭ рлымҳа иамаҳац.
Шьхацамҩак данысны гаҿамҩакахь дмаацкәа,
Урҭ рымԥахь днарышьҭуам, рыхҿаҭыԥқәа зымбац.
… Ашәышықәсқәа рышьҭақәа ҳнуп иаҳныпҟҟала,
Икамшәац алаӷырӡ ҳаблақәа ирыхьчоит.
Иац ҳаҟан акала,
Иахьа ҳаҟоуп ҽакала,
Уаҵәтәи афырхаҵа ихьаақәа неиқәҳәала,
Аҵх лашә ырлашо, ашарахь деихоит.
Ҳаԥсҭазаара ауалыр ду иҭоуп, еилашуеит,
Аҩы џьбара иеиԥшха, инаҿыхәаз дашьуеит.
Ҳачычеит иҳацәтәымыз, ҳа ҳаԥсуара аҽакын,
Икамҳац бираҟуп, ишьҭыхӡаны иктәын.
Иахьанӡагьы Баҭаҟәа дырҿагылоуп аӷацәа,
Мадина дизыԥшыми, иадымлац лцәа.
Лыхны ашҭаҿы Қьалашь ахшыҩҭрақәа еизганы,
Жәларык рлахьынҵа дазхәыцуеит дтәаны…
Ҳаԥсҭазаара ауалыр ду иҭоуп, еилашуеит,
Аԥсны ԥшӡа маҷарҵас
Џьоукы ажәра иазгәышьуеит.
Ҳанацәа ргәыҳәԥқәа ирҭаҳәҳәоит ҳбызшәа,
Дыдраҵас уи аҳәҳәабжь иҟоуп иаршәаз.
Абар, Саҭанеи длеиԥшха, Гьеч-ԥҳа Рабиа,
Зцәа зтәымыз аҳәса аӡиас ахықәаҿ дрыниан,
Имиц асабицәа лбызшәа хаа длырҵоит,
Мзымҭа агәы каршәны амшынахь ицоит.
… Ҳаԥсҭазаара ауалыр ду иҭоуп, еилашуеит,
Аҩы џьбара иеиԥшха инаҿыхәаз дашьуеит.
Уара аҭоурых ду змоу, уи аҭоурых адырреи ахьчареи рзы даҽакала иӷәӷәоу, даҽа мчык зҭаны ишоу уаҩуп.
Адгьылшаҩы, ахәшаҩы, аԥсҭазаара амҩақәҵаҩы, Анцәа ду, иара ихазы инкыланы имаз, аха нас уара иуаҭәеишьаз ари адгьыл ԥшьоуп. Уи даҽакала иахӡыӡаатәуп,
даҽакала ихьчатәуп. Ианакәызаалакгьы, иԥшьоу зегьы
аамҭа-амҭала алаԥш рацәа иацәыхьчаны иҿыхлатәуп:
акы –ныҳәарала, даҽакы – шьала. Иара ашьагьы, ус
баша-машак аднакылаӡом. Иреиӷьу ашьацқьа.
Уара уԥсадгьыл, ус иақәзар акәхап, акырынтә акыр
шьала аҿыхра уқәшәхьеит. Аныӡаара аҟынӡа унаргахьеит, ухырҵәаны амшын ухырҵахьеит, аха уеиқәхон.
Уҟазаауеит ахааназгьы. Избанзар Анцәа идгьыл уаҭәеишьеит, иаӡәымкәа аԥшьацәа узааишьҭхьеит. Ари
адгьыл уара ишуцәимырӡуа уирбахьеит урҭ аԥшьацәа
ҩыџьа рызқәаҭыԥ уԥсадгьылаҿ рыҟалара разҟны иануаҭәеишьа ашьҭахьгьы. Амала, еснагь угәуҽаныз.
Уара шьаҭанкыла уқәхны уԥсадгьыл зтәызтәырц зҭаху рацәаҩуп. Егьараан урҭ ашьаарҵәыра уладыргылап.
Егьараан уеилыршьаап, аха аамҭак иуннаҵо ахәрақәа
даҽа аамҭак иамырӷьарц залшом. Уара думоуп зхьышьаргәыҵа акәахшара уацәымаашьалаша – Анцәа Ду!
Аҵхи амши рҳәаақәа еилазгаз аамҭа,
Ашара иацны сашҭа иҭалеит шьыжьымҭанк.
Исмоуцызшәа уи аҟнытәи сара ҳамҭак,
Аҽардагәеит, аҽарлашәит, хьаасгьы самкит.
Сазыԥшымызт.
Сара издыруаз ҽа аамҭакын,
Уажәакәын аарла сара сҵеицәа анрызҳаз…
Сахьаԥшәымаз, сыбжьы ахьықәыҩуаз аракәын,
Аракәын сан лгарашәа хаа ахьсаҳаз.
Аракәын мши-ҵхи еиԥызшьуаз са сабдуцәа,
Инымҵәоз рлакәқәа амцабз рҿықәыҳәҳә иахьиуаз.
Зчеиџьыка цқьа знапы иқәгылаз сандуцәа,
Ааԥсара рнымԥшӡо урҭ аракәын иахьдыршауаз.
Аха аамҭа… аамҭа… аамҭа еижьага.
Закә хлымӡаахузеи иахьа иқәнаҵа Аԥсынра.
Сықәнаргылеит аԥсра ашҭа сара снаган,
Ашьҭа сцәырӡуа сназхьыԥшлоз сара схәыҷра.
Рҽырыԥсахит зны сзыргәырӷьалоз са сымшқәагь.
Ԥша бааԥсык рысуеит урҭ мрагыларахьтә дара.
Ацгәы ҭаркызшәа, ишаӡом са сыҵхқәагь.
Сгәаҟуа сашьҭоуп сымшқәа шҿыцхо абара.
Нас еиԥысшьуеит зынӡа еинымаало рахәыцла,
Ажәҩан алакыҵеиԥш уи арахәыцгьы еиқәаҵәоуп.
Бжьык саҳауеит: «Дад, ухәыцла, ухәыцла, ухәыцла,
Уаҵәы азыҳәан иахьа иулшақәо рацәоуп…»
Уаҵәы азыҳәан… Насыԥ имоуп уи иаԥыло,
Деибга-дызҩыда, хьаада-гәыхьда, длашаӡа.
Ашамҭазы зхьымҩахәасҭақәа ирныло,
Ааи, уи дцароуп имҩа инацҵо хараӡа.
Саргьы сырԥылоит цәқәырԥа хәашьқәак исыжәлаз,
Еибгала срылҵуеит схәаҽра иашьҭазаргь дара.
Иацы акәхымзи сымҩа ныҳәо са санҽыжәлаз,
Иахьа исықәшәахт иацтәи сымҩахь ахынҳәра.
Аха аамҭалоуп,
Аҭоурых ара ишаҳаҭуп,
Аӡә иҿаԥхьа са сшьамхнышгылан сҟамлац.
Ишысзымҳәацгьы:
«Шьҭа схазыҳәа сгәы раҳаҭуп»,
Есҽны сцәырҵуеит сара сакәны зеиԥш рымбац.
Иахьа еиԥысшьуеит сымшқәа ишлахьоу рахәыцла,
Лаӷырӡгәышьоуп урҭ аазқәылаз ирхьыршоу.
Аха аамҭалоуп,
Сымҩа назгоит сара ҿыцла,
Схы-сгәы сыҵԥраа сыдгьыл снықәлахп –
сызкәыхшоу.
Иаасыртит аԥенџьыр.
Зегь шызбац еиԥш иҟоуп.
Сара аӡәзаҵәык соуп еимгәышлаҳәа иажәыз.
Баша ажәақәазаап:
«Ауаҩы иԥсҭазаара акрыҟоуп.» –
Лацәааихьшьрак – аӡытҟәа, нас аҵаа зхашәыз.
Аамҭа аҽуреиԥш уагоит иара иахьаҭаху,
Зны учамҩахә уаннахуеит иумеигӡа зынӡа.
Улҽыжәԥап ҳәа уҟоу иаанкылан, уабаҭаху
Мчы змам ауаҩытәыҩса, аҵысхәеиԥш уласӡа.
Аԥенџьыр ахьтә иааҩуеит аҟармаҵыс абжьыхаа,
Убри заҵәык ауп сызхыбаам сара иахьа.
Амҩахәасҭақәа ылзгаз џьысшьон иҭӷәыхаа,
Аха урҭгьы аамҭа еиманаҵеит ҩаԥхьа.
Сабанӡаҟоу абасҵәҟьа зегьы-зегь сырхыбаан,
Имчыдоу, иҭәыцу – сара – Ауаҩы.
Игәра сымго снеихьеит, дысԥыларгьы длыбаан
Ԥыхьа исынцәа гәакьаз – уажә сылахь аԥшҩы.
Ииуль мза 1989 шықәса. Аԥсуаа шьаҭанкыла Аԥсны
ҳанырхырц аханатә изыгәҭакыз ақырҭуа фашистцәа
рҽырҟьантазны, имишәагаха, бџьармцала иҳажәлеит.
Аидыслара акыр мшқәа ишымцазгьы, имаҷым цәгьаԥсышьа зырҭаз аԥсуаа. Икарҭәеит ашьа. Ахәыҷқәаҵәҟьа
еилыркаауан иҳаланхоз ақырҭцәа закә уааз.
Аԥсны иҟалаз ахҭыс еиқәаҵәақәа раан, уахык зны
аԥша икыднаҟьаз аԥенџьыр ашьҭыбжь цәгьа дарҿыхан,
ҩышықәсеи бжаки зхыҵуаз сыҷкәын хәыҷ ииарҭа даақәтәан:
– Иҳаихсда, саб? – ҳәа дсазҵааит. Сара иагьазундазгьы, ахәыҷы иоуз ашәара ихырԥсаара сцәыуадаҩхеит.
Аӡәгьы дшаҳмеихсыз ала агәра исыргарц салаган, иалымҵит.
Ашара иааҵалаанӡа уаҳа дмыцәеит, аеҵәақәа реиԥш
хыԥхьаӡара змамыз изҵаарақәа рҭак ҟаҵара сылымшо,
иргәыбзыӷра саҿын:
– Уцәа схәыҷы ԥшқа, даҳмеихсӡеит аӡәгьы,
Аԥша ааҿахәмарт ауп ҳуада.
– Ахысбжьы геитеи, уамырҿыхеи уаргьы,
Араҟа ҳшынхоз замхаҳәада?
– Уцәа, схәыҷы ԥшқа, уаныцәаз уажәоуп,
Аҵх ду акрыҟоуп макьана.
– Саб, ҳрымшьӡои, нас? – Ҳзыршәаз аԥшоуп…
Дыршьыма мшәан, дзымҿыхеи мама?
– Уцәа, схәыҷы ԥшқа, ахысбжьҵәҟьа ангоуп,
Ҳара ҳаиԥш уара уангьы данҿыхо.
– Ус акәзар сыцәоит, сзырҿыхаз аԥшоуп,
Уаҵә ашьыжь ҳазегь ҳаицҿыхоит.
Ԥыҭраамҭак уи ишьҭыбжь уаҳа игаӡом,
Шьҭа дыцәеит шысҳәо ус днықәтәоит:
– Саб, ауаа зшьуа ҳара уаҳа ҳаршьӡом,
Ҳаҩны иавсны имцеи, шьҭа сыцәоит.
Ӡиасҵас аҵых мҩасуеит икашьшьы,
Иҭынчым уажә сыҷкәын игәоуп.
«Саб, уаха иҳаихсда, дарбан ҳазшьы?»
«Уцәа схәыҷы ԥшқа, уаныцәаз уажәоуп…»
Иабаҟоу аҭынчра?..
Дабаҟоу Ауаҩы?..
Дабаҟоу амаалықь ара изтәарҭаз?
Ихысып макьана ицәыҵатәан иагаҩы,
Иҳаҩсыз џьысымшьоз аамҭақәа ишәарҭаз…
Дыцәеит сыҷкәын.
Сара ашара сазыԥшын. Еҵәаџьаа рыбла аҭаԥшра
сҭахын.
Аҵх цәца ықәҳа ицон… ицон… ицон… аӡиас ҵаулеиԥш ихышьшьыла. Амза ашәахәақәа сабиҵас ашьац
илахәмаруан.
Урҭ ирҽыжәыз аӡаӡа еимхәыцқәа рхаҿы рхалашо,
аҵх иагәлшәҭуан.
Адәахьы сдәылҵит.
Сара стәан арҭ асахьа хьӡыркырақәа сыҽрылаҳәан.
Уажәыҵәҟьа саргьы сыхьӡыркушәа сгәы иабон. Иаасыкәыршан зегь хьӡыркын, нас сара сзыхҟьарыз…
Сыхьӡыркын аашаанӡа.
Ашамҭаз амза ахаҿы цәышӡа иҟалеит. Есааира ишкәакәахо, ус-ус, ажәҩан аԥшҭәы иаҵәара зынӡа иналаӡҩеит. Уи акәхеит, саргьы исшәыз ахьтәы кәлӡы алакә
аҟнеиԥш, ашара исцәалаӡҩеит. Аха зегь акоуп ашара
саԥылеит сара. Уахык шаанӡа сыла иабоз зегьы сара
иаустәыхыз…
Зегь ишырлахьынҵаз имҩасуан. Сара заҵәык, сара
шсакәыз саанхон…
Ашамҭа иаарҿыцхит аамҭа сызҵанаҵаз аидара хьанҭа.
Аамҭа иасҭаӡом аҽԥныҳәа,
Аамҭа ианснардыр иахьа ахы.
Ныҳәам,
Сыԥсҭазаара ныҳәам,
Аӡыблара ҭәыц хәыҷны схуп.
Маакырак, ма дац-ԥашәк џьа иҟам,
Иаасыкәыршан ӡуп иахьабалак.
Араҵәҟьа исыхәо уаҩ дыҟам,
Срыцҳашьо инасывсуеит сызбалак.
Урҭ рыблақәа исарҳәо мацара,
Акрыҟоуп сызрыԥхьар сара.
Ихәлар, сазыԥшуп уаҵә ашара,
Адунеи даҽа знык абара.
Аамҭа иасҭаӡом ҽԥныҳәа.
Аамҭа ианаснардыр иахьа ахы.
Ныҳәам,
Сыԥсҭазаара ныҳәам.
Аӡыблара ҭәыц хәыҷны схуп.
Мышкызны уахьынтә сыӡхыҵыр.
Мышкызны иҟалар сыззыԥшу,
Аԥҭахәашь сыжәҩан ихыҵып,
Сымрагьы сгәаҵа иҭашып.
Еихаччо усҟан џьоук сԥылап,
Ицәыҵатәаны ишхысуаз рхаршҭ.
«Жәҩанаҿ абааш сыздыргылап»,
Исзаадыртып иаркыз урҭ ргәашә.
Аха исылшару, сыдгьыл сахыбаа
Ахымҭақәа снызҵаз ауаа
Рашҭахь анеира… Хыхьтә длыбаа
Дысԥылозар уаҟа Анцәа…
Иԥырҽыз асаркьа иаҩызоуп са сгәы,
Уаҳа, уи уаҳа еидкылашьа амам.
Ахьаацәгьа сарҿыхалоит ианааҩшо ҵхагәы,
Избоит уаҳа ԥсҭазаашьа сымам.
Иараби, схәыцуеит саҵаԥшуа аҭуан
Сахьышьҭоу, избан зегьы зсаахо.
Самыҳәацт ахаангь зынӡа исыхәҭам,
Срымгацт џьоукгьы хәыкахь исыхо.
Сызқәаҭыԥ сышьҭахь ацәеихар ҳәа сшәо,
Сықәуп ари адгьыл гәҭыӷьӷьала.
Сықәым ԥҳәызбаҵас уа ашәҭқәа ҟәшәо,
Наҟ сыгага снавсуеит ԥшьаала.
Нас иарбан асаркьеиԥш иԥызҽыз сгәы,
Мдырҵас иаасхыкәласуа арбан?
Ахәрашәа дшамхәшәтәра уажәыҵәҟьа ахәы,
Ажәахаак сыхәон, аха исзызҳәара дарбан.
Усҟан сыԥсҭазаара шәҭҵас иԥытрын,
Аха иабаҟоу уи ажәа еҵәаҵас ихароуп.
Схы иазысҳәоит: асҵәҟьа, мап, са сыԥсрым,
Аԥсҭазаара наӡаӡоуп,
Амчқәа уаароуп.
Ирымуҵәҟьеит ақырҭуа фашистцәа. Еилаҟәаҟәа
ишьҭарҵахьан Аахыҵ-Уаԥстәыла. Еилыршьаахьан ауаԥс жәлар. Уа икадыршыз ашьа рзымхеит. Ақәыџьма
млашь иаҩызаха, бџьар хкыс ирымаз зегьы рхы иадырхәарц Аԥсныҟа еихеит. Ирҭахын аԥсуаа зегьы шьаҭанкыла шәықәырхырц. Аԥсны иқәмыҩуа ирхәаҽырц рҭахын аԥсуа бызшәа. Аамҭала уи абызшәа зтәыз ажәлар
ирҿырххьан, аха дара ажәлар ыҟанаҵ рбызшәа шдмырӡуаз рдыруан аҟнытә, шьаҭанкылашәанырхырц рыӡбеит. Ирыӡбеит, аха урҭ азымхәыцӡеит Аԥсны Анцәа
ду аԥсуаа дазыразны ишриҭахьаз, биԥара цыԥхьаӡа уи
ахьчараз зхы иамеигӡоз аҵеицәа шахшозгьы. Насгьы,
иҟалашаз заанаҵы издырхьаз Ҳазшаз заанаҵ дышәзааишьҭхьан аԥсҿыхҩы, аԥхьагылаҩ Владислав Арӡынба.
Уи Аԥсны дагәаҵәахеит, ихы ахьчаха имамызт, шәара
дшәыхьчар, ҽакала шәиеиҷаҳар акәын, аха… Рыцҳарас
иҟоу, аҭоурых ашьҭрақәлара адыруеит…
Аибашьра.
Ишԥахлымӡааху.
Аибашьра…
Аӡә дқәылоит, егьи иԥсадгьыл ихьчоит.
Атәым уаҩ иҭахуп атәым дгьыл иара иԥсадгьылхар.
Уи адгьыл иаҭахуп иара иаҵеиҵәҟьоу иара
даԥшәмазарц.
Аиаша здыруа Анцәеи адгьыли роуп.
Егьырҭ зегьы хжьароуп.
Адгьыл-Ан иара аҵеи иара деиқәнархоит,
ичамҩахәгьы арӡӡом.
Ақәылаҩ ахаангьы атәым дгьыл аҿы
дзымӷьацаӡацт. Ари аартраӡам.
Илакәӡам ҳара ҳҵеира иаадырԥшыз афырхаҵара.
Аԥсабара шаҳаҭуп.
Ишаҳаҭуп Аԥсуа Анацәа, ишаҳаҭуп ишьаны
ҳаԥсадгьыл иқәҭәаз урҭ ргәыԥҳәыхш.
Ан лҳақ аӡәгьы ишизымшәац еиԥш, аӡәгьы изгаӡом.
Ус ҳҳәеит ҳәа…
Ан лҳақ ршәеит ҳҵеицәа хазынақәа!
Ҳнеилап лассы-лассы урҭ Аԥсадгьыл
иахьагәыҵаҳәҳәоу аҭыԥқәа рахь.
Ҳрацәажәап. Ҳарзыӡырҩып. Иҳарҳәо гәнаҳкылап.
Нас ауп, аԥсуа дгьыл даҽазнык ашәарҭа
тыша ихықәгылартә ианыҟаҳамҵо.
Исхашҭӡом,
Исхашҭӡом,
Уи хашҭшьа змаӡам,
Ақырҭқәа еиқәныхла ианҳақәлаз.
Абџьар ҳаҿалеит абџьар зыкӡамз,
Ргәы ҭрысит уи аҽныцәҟьа иҳақәлаз.
Ирбеит ус мариала ишырзымгоз Аԥсны,
Уи аҽны ирбеит ԥхьаҟа ишзымцоз.
Нас иақәыркт Ҳаԥсадгьыл ргарц еимҵәаны,
Ирбылуан наҟ Қырҭтәылаҟа ирзымгоз.
Аԥсны абжак рнапы аларԥс иркын, ирҭахын,
Аԥсны абжак мышгарҭас инрыжьырц.
Аԥсны абжак ахьаа цәгьа аман, ихәын,
Аԥсны абжак ахәрақәа мжьыжькхарц
Егьагмызт,
Ҳҵеицәа рхы ақәҵаны ирымхәшәтәыр.
Ақәылаҩцәа рдац-ԥашәқәа ыҵжәан.
Цәыкәбарла еицылан агәаӷқәа меилашыр,
Ҳагон уи аӡырҩаш зегь ҳақәжәаан.
Исхашҭӡом,
Исхашҭӡом,
Уи хашҭшьа змаӡам,
Ақырҭцәа еибархәаауа ианыҩауз.
Уажә рабџьар иаҿаҳцалт,
Аԥхьа абџьар зыкӡамз,
Ргәы ҭрысзаап, зҽырхаҵаны иҳажәлаз…
Аибашьра амцашыраҿы иҭахаз ҳҵеицәа зегьы еицҳзеиԥшуп. Ҳашьцәа, ҳаҳәшьцәа, ҳаҷкәынцәа, ҳаӡӷабцәа… Сара лассы-лассы снеиуеит сқыҭа Мгәыӡырхәа
ҳфырхацәа рыхьӡ-рыԥша амырӡразы иргылоу абаҟа
ашҟа. Раԥхьа дысԥылоит, Мгәыӡырхәаа ҳгәадура,
ар рԥыза, изаамҭаӡамкәа зыԥсҭазаара иалҵыз, збаҟа
Мгәыӡырхәа агәҭа иргылоу, Аԥсны Афырхаҵа, Сергеи
Платон-иԥа Дбар, нас, уи ивараҿы зпатреҭқәа кыду
ҳфырхацәа. Срацәажәоит. Дара ҿымҭ аҭӡы аҟнытә
ишсыхәаԥшуагьы,исҳәо зегь раҳауеит, исарҳәоугьы
маҷӡам. Урҭ рхырҿқәа рыла избоит иҳацәҭахаз зегьы,
рхьаа сабылуеит агәырҩа-хьанҭа шәы-еиқәаҵәаны изшәу урҭ ранацәа…
Сгылоуп, сқыҭа схы надҵан,
Сахьыӡырҩлак амыткәма бжьқәа гоит.
Ӡырҩашык аԥаҩқәа сыргәыдҵо,
Аӡыӷӷарахь исыхо сагоит.
Аха аӡеилашыра сзалҵуам, суазыруа,
Ҭәыцк сахьынҳаларц сықәԥоит.
Сыздаруам, сыздыруам санзыруа,
Сымшқәагьы ԥшьаала инаскьоит.
Ԥсҿыхгак хәрыбӷьыцк уажә иабаҟоу,
Шьарҩашла сыдгьыл хәаҽуп.
Иҟоугьы сыздыруам сыҩныҟа,
Бџьарымцоуп араҟа исзыԥшу.
Аӡәаӡәала рыԥсы арҭоит са сҩызцәа.
Шьала иахьа иҿыхтәу Аԥсны.
О, сҩызцәа, сзыцҭамхаз са сҩызцәа,
Шәҭахазҭгьы ма аиааира баны.
Сгылоуп ахара схы иадҵо,
Шәыгәнаҳак схьынҳалоушәа збоит.
Сыздыруам урҭ са санрыҵыҵуа,
Сымшқәа есааира ишьабоит…
Исҳәоит, еиҭасҳәоит,
Сгәы иҭыхо, сызмырҭынчуа,
Хәшәтәышьа змам ахьаа сахәаҽуеит сара.
Уамашәа избоит, шәықәлацәа, иахьа рҭынчра.
Нас дарбан урҭ раҟара изхьааша шәҭахара.
О, сашьцәа,
Сашьцәа.
Сашьцәа хазынақәа!
Иҵшәаз ахаԥыц еиԥш иахьагьы шәҭыԥқәа ҭацәуп.
Шәыгәхьаагара иаркараз сқыҭа амҩахәасҭақәарҿ,
Иҭацәуп шәара шәҭыԥқәа, шәа шәҭыԥқәа ҭацәуп.
Иаармарианы абас еиԥш,
Ихәшәтәума ҳгәы ахәрақәа,
Ҳгәы ахәрақәа зырӷьаша ахәшәқәа ҳаԥшаану?
Мгәыӡырхәаа рҵеицәа,
Са сгәыӷрақәа ргәыӷрақәа,
Шәа шәыда сзыргәырӷьаша, нас, иарбан ааԥну.
Сныҟәоит схы сыкәаҽ,
Схы ахьызгара сзымдыруа,
Шәычча-ччо шәаасԥылоушәа
зны-зынла схы зжьоит…
Шәанацәа рыблақәа сзырхыԥшылом,
Урҭ аблақәа, лаӷырӡыла ибылхьоу.
Санҵәҟьагьы ԥыхьеиԥш сзылԥылом,
Сыздыруам, сыбзоу ма сыԥсхьоу.
Сгәырӷьо ахаангьы сҟамлацызт,
Еснагь сара хьаак сеимнарххон.
… Иахьатәи еиҳау са исымбацызт,
Шәынтә са сыԥсуан, сыбзахон…
Иҭынчуп уахагьы Мгәыӡырхәатәи аҵх,
Аԥшалас леиҩеиуа абаҳчақәа ирыҵоуп.
Салоуп уи аҵх, гәыр рахәыцҵас са сҽаҵх,
Ажәҩан ԥштәы хкыла сарысын, саҵоуп.
Акыр ҵуама.
Уахынлатәи атыӷәзал абжьеиԥш
Мгәыӡырхәатәи аҵхқәа саркьа ԥҽыхан ирылан,
Ирызхымгоз ашьҭыбжьқәа, ирырцәгьарц рԥеиԥш.
Иҿаҳа-дагәаз амзагьы уахеиԥш ирхагылап.
Аха имыцәацызт акәицқәа ргәаҵа иҭаԥсаз,
Еицралан ҽынлеиԥш акыр аҵхқәа дырлашеит.
Ирдырит убасҟан агәымшәара зыԥсаз,
Ршьа иалаз ахаҵара дырҩегьых ирылдыршеит.
Иҭынчуп уахагьы Мгәыӡырхәатәи аҵх,
Аибашьраҿ еиԥш уаҵә ԥышәарак иазԥшушәа.
«Ҳаидара хьанҭацәоуп унаҵагыл, ҳаҵх», –
Аеҵәақәа сықәҿырҭуеит, мчы ахьсымам лакәшьо…
Аибашьра шәалҵит фырхаҵарыла. Аиааира ду жәгеит. Наӡаӡа ахы иақәиҭышәтәит Аԥсны. Издыруеит, ишәыцәҭахаз шәҵеицәа хазынақәа хьаа дуны ишшәымоу. Ишԥа, нас? Имариоума уаҵәтәи шәԥеиԥш лаша – шәҿааӡагақәа реилшьаара. Аха Аԥсадгьыл хазына иаиҽырбо рҟынтәи ашәарҭара ианҭагыло шьала аҿыхра ада уаҳа даҽа мҩак ыҟамзар акәхап. Иара абри азакәхап ԥшӡара згым аԥсадгьыл игәаӷь мацароу аҵеицәа захшогьы. Хырԥашьа змам – хырԥашьа амам. Хашҭшьа змам – ахаршҭрагьы.
Аибашьра аамҭа еицәахазар акәхап аибашьра ашьҭахьтәи шәыԥсҭазаарагьы. Ахьааи агәырҩеи ирылкәкәааны еиҭашьақәыргылатәын Аԥсны. Арахь аӷацәеи урҭ рыдгылаҩцәеи ирыхьызи ирцәыӡызи хьымӡӷашьаны
еиҭахгьы ишәықәмақаруан, ашәарҭара шәҭадыргылон. Аха шәара шәыӡрыжәын. Ишәаахоз аасҭа ишәынҟьоз иаҳа еиҳахон. Абгаҟырҟы икылхны ашьапы иқәшәыргылеит Аԥсны. Ишәыгыз шырацәазгьы, шәзыхьӡахьаз маҷмызт. Аха… Аха, адунеи зымҽханакыз, ареволиуциақәа рхыԥша шәара шәҟынӡагьы иааӡеит. Уи ахԥша џьоукы ажьеит, џьоукы амал рнаҭеит, џьоукы аршәеит, џьоукы аҭыԥ ԥхақәа ирықәнаргәыӷит, амцақьақьаҩцәеи адефирамбҳәаҩцәеи рымҩа каххаа иаанартит. Иеиҩнашеит иацы зшьа еицкаҭәоз ажәлар. Ари хлымӡаахын.
Аԥсуа милаҭ ирхаҿымызт. Аха абриаҟара ахаҵара злоу аԥсуаа аԥсыҽрақәагьы изырцәымцозар акәхап.
Ноиабр 12, 2004 шықәса. Аҟәа. Аиҳабыра рыҩны.
Ари амш, ари ақалақь, ари ахыбра аԥсуа жәлар шәҭоурых аҟны инхоит зегь реиҳа ибааԥсыз, зегь реиҳа еиқәаҵәаз, зегь реиҳа адамыӷа зныз амшқәа ируакны.
Ари амш аҽны, шәмилаҭтә хақәиҭратә қәԥарақәеи, иреиӷьӡаз шәҵеицәа нахҭанҵаны иаажәгаз шәхақәиҭреи рсимволцәа руаӡәк дшьын, егьи ихьӡ-иԥша иаӷрагылан.
Ари аҩыза аҭоурыхтә хҭыс знапала зхы иазаазго амилаҭ раԥхьаҟатәи рԥеиԥш уаназхәыцуа, ацәаҭахьҭшьреи агәҭаӡыӡаареи ааузцәырҵуеит. Уаӷа иузимуша ухы ианазууа, умилаҭтә интересқәа раасҭа ахаҭаратә ҭахрақәа ануиааиуа ауп.
О, Анцәа! Ухьышьыргәыҵа сакәахашоуп! Угәы рхымшәан, дырҩегьых еиқәырха, Аԥсуаа! Рыхшыҩ рхаҿы иааг, еиҿагылаз аишьцәа! Аиашьеи-аиашьеи реибашьра иалҵшәахо –амаҳагьаратә ҭоурыхынҵа иацәыхьча! Амин!
Хҿыхгак иаҩызоу ажәахаак,
Ажәа ҟәандак, маҷӡак ирԥхоу,
Ишԥасыхәоз, сарцәартә сыҭҳәахаа,
Аӡын ҵхқәа санрылоу, ихьҭоу.
Аҵаа ԥшоуп гәыжьжьагас исымоу,
Уажәыцәҟьа, схьаақәа аныхту.
Дсыздыруам ҳауа итәыму,
Дсыздыруам уаха аҵх зхатәу.
Сышьҭызԥаалоз аамҭақәа схысхьеит,
Ицахьеит ргәы сыхшәазшәа, рыҽӡа.
Сҽара шықәсқәа аԥареиԥш инысххьеит,
Исызгәамҭакәоуп ажәра шсыхьӡаз.
Уажә аҵх лашә маҭәажәны иансхаршәу,
Иансымоу шә-уск рыхьӡатәыс.
Аҵаа ԥша акәоуп сызҭаршәу,
Аҵаа ԥшоуп сызмоу рыххатәыс.
Хҿыхгак иаҩызоу ажәахаак,
Сан лгарашәа, макьанагь иго,
Ишԥасҭаху сыцәарц сыҭҳәахаа,
Уаҵә ашьыжь сшаԥыло агәра го.
Аха инымҵәаӡо аӡын ҵхқәа рыхьҭа,
Иџьбароуп, иџьбарацәоуп уахагьы.
Сла Жьакцеиԥш стәоуп сцәарыхьҭшьуа,
Ихәархәаруа сааҵра иавоуп аԥшагьы…
Абызшәа ахьыҟоу анасыԥгьы ыҟоуп,
Убызшәада,
Егьырҭ абызшәақәа рзынгьы уҿаҳауп.
Ашәақәа ирмыцлааит бжьы ҟьалак,
Макьанаҵәҟьа, макьана шьыжьуп.
Исҭахуп гәыла амҿы-мца сныҳәар,
Ахаан уи мыцәарц Ауаҩы инапаҿы!
Ираҳаҭӡа иахьыцәоу уажәы аԥсабара,
Аҭынчра хаа еиламгарц амза ҷаԥшьоит.
Ашҭаҿ еицыҵҟьоит зегьы,
Аха амба дҭалоит аӡәы.
Аԥшаласгьы самоуп уажә гәалас,
Ах, срыцҳауп сыԥсыр сыхәжәаны.
Схәыцрақәа ансԥырҵлакь еишьҭала,
Схи сареи ҳҭацәӡа ҳааизынхоит.
Атәымуаа сыҩны смыцхәны срыԥхьаӡеит,
Сшаԥшәымацәҟьаз анеилдсыркаа.
Схы ааздыруазар,
Зегьы сырҟәышра иаҿуп.
Саргьы сҟәышымхеит,
Даргьы рыбз мхеит.
Хынтә деимсеит аҳ,
Бжьы хкыс иҟоу нацҵаны.
Афҩыгара анакәха,
Зыфҩы газ,
Уи ишьҭахь игылаз
Атәитәых иоуп.
Анцәа икәа ҳҭоуп рҳәеит,
Анцәа икәа иҭицахьоу џьоукы.
Атрышәбжьы гоит игәкылҵәагаха,
Иарбан дамроушь уи зҭыҩуа?
Арыжәтә сачычеит.
Сашьуа салагеит.
Абрантәи аума иахьалаго,
Идырым сҵыхәтәа?..
– Уара, шәааи, акеҩҳәа
Иааҭырҟьаны ашәак ҳҳәап! –
Иҳәеит, напышьашәала дҳәазо
Амҿырҟәара илажьыз ахаҵа.
Уаӷа дуадашьманхааит,
Ухаҭа уиадашьманхаанӡа.
Зегьы ззеиԥшу ауаҩи,
Ашәхымс илахаз алажәи.
– Сишь, быжьқәак саҳауеит, –
Иҳәеит алашә,
Илаба кны дахьтәаз.
– Сындәылҵрыма, –
Ибжьы ҭахәаҽӡа аарла иаагеит,
Алашә иԥҳәыс лгәы аҟаҵара
Иаҿыз агәыла маҳагьа.
Амаҭ укәа иҭоуҳәҳәар,
Уцәа аԥхарра иаргәабзыӷуеит.
Ауаҩы укәа дҭоуҳәҳәр,
Зны иҽырԥхоит,
Нас уԥсаҭыҩра дамҵасуеит.
Аԥҳәыс ахаҵа еиқәа
Лышьаны данызбо,
Аҽы иақәу акәадыр
Сыблақәа иаарыхгылоит.
Аҭаца ҿыц леиԥш,
Сымцәажәалар еиӷьзар ҟаларын.
Сыбз џьоукы шахәуа еиԥш,
Сахәуеит саргьы.
Изҳәада, адунеи ааҳәуеит ҳәа?
Анцәа ус иҭахӡам, арахь,
Уи аазырҳәыша амч ҳара иҳамаӡам.
Уахагьы, сыцәа ҟьалан,
Амца еиқәҵаны стәоуп.
Сзышьҭаз ажәақәа сзымԥшааит.
Урҭ ӷьычны игазшәа, сгәылак,
Шьҭыбжьык имаҳарцаз,
Ахыза иҽхәыҵаҳәҳәа дышьҭоуп.
Шәҟәык ҭсыжьындаз ҳәа
Сыҟаӡам иахьа.
Аҩҩра саҟәыҵар,
Атомқәа рҭыжьыҩцәа,
Цәыкәбарк агәахәа
Аарҿалашон.
Сзынтәалоу адгьыл,
Уӡамҩа ԥха сакәыхшоуп,
Сызхумбаац сдунеиаҿ
Макьана ссасуеит.
Ԥсҭазаара дуӡӡак
Зҭамӡаз шҭа хәыҷык,
Уаҩ ибла иамбац
Сахьала ирхиан.
Сыздыруам…
Ари аԥсҭазаара еижьагоуп цәгьаӡа,
Уаҵәтәи амшынӡа исхызгап егьа.
Схәыҷуп сԥа иеиԥшҵәҟьа уажәы.
Усҟан ҩынтәны дхәыҷуп сара сан.
Зегьы иреицәоу аҟазшьақәа
Сара исымоуп.
Зегьы иреиӷьу –
Исашәҳәондаз изеиԥшроу.
Угәы ԥумжәан иуҳәаз ажәаз,
Иԥрит…
Ихынҳәуеит уаныржуа аҽны.
Схы знысҟьара сзымдыруа сықәхеит.
Иӷәӷәоу – ӷәӷәацәоуп,
Иԥсыҽу – сазынкылом.
– Изакәызеи аҭаацәара?
– Ҳәызба зхьымсыц акарпыжә ҟала.
Аԥҳәыс – уагьхзырҵәо, уагьынзырхо,
Агәылацәа рыбжьара,
Ахәлаччацәеи ахәлаҵәыуацәеи
Еилзырго.
Аԥҳәыс – ишәны иҿоу амҟәыба.
Иаауртыр – ашара ухәда иҭачуеит,
Аха нас,
Аӡыхь ҭыхтаны иалаужәуеит.
Ахаҵа инасыԥ –
Иҿаҳәам ахақәиҭра.
Инасыԥдара –
Ицәа иԥҳәыс данадҷаблоу.
Зыԥҳәыс илыцәшәо ахаҵеи,
Ушьапы иавагьежьуа ацгәи.
Зыԥҳәыс лҿаԥхьа,
Ажәауаара змауз ахаҵа,
Сыԥҳәыс бзиа дызбоит,
Пату лықәсҵоит иҳәеит.
Ирҳәоит,
Раԥхьа ҿызҭыз акәукәу
Ԥсуеит ҳәа.
Аха уи акәукәу
Ԥсны иахьышьҭаз ианиахьада?
Сԥа иччабжь
Ҽа ччабжьык иалаҩашьаӡом.
Уи сара сԥа иоуп.
Ӷьыч аӷьычцәа дрылабжьон, рҳәеит,
Урҭ уаҳа ӷьычра имцарцаз.
Саҭашәымҵан,
Сзышәхаҵгылом шьҭа аӡәгьы.
Сшәоит, исзынхаз
Сҟәардә заҵәгьы сцәыӡыр ҳәа.
Ақәыџьмақәа рыҩнуҵҟа уанжьаха,
Иуеигӡом, иаразнак улбаардоит.
Санԥслакь ирҳәароуп,
Иашәа ҿахҵәеит,
Риашатәыс симоур
Сҭахуп сара аӡәгьы.
Аԥсабара иамҭан
Сахыбаамкәа исоузеи?
Ԥсҭазаара хәыҷык,
Акәараҳәа згәеисыбжь саҳауа.
Иаашәырты агәашәқәа,
Аԥша шәашҭа иҭахеит…
Аӡын акәа хәшәашәа сҭоуп,
Сааигәа дыҟаӡам аӡәгьы…
Инымҵәо ашәоуп адунеи ҳа ҳазну,
Инымҵәо ашәоума нас зҳәарагьы ҳаҿу?
Иахьсаҭәамыз саншьамхнышла –
Дсыӷрагылеит ауаҩы.
Уажәгьы аҳәаха смаӡаӡацт,
Сашәақәа иреиӷьу.
Сшьапқәагьы снарымгацт,
Схәыцрақәа ахьҽыжәу.
Аԥша ҵәыуеит са сыҩны ааҵраҿ,
Сыкәа иҭасҳәҳәарц аҭахуп.
Иахьатәи ҳаамҭазы,
Уал зқәымкәа иԥсыз,
Ибаргәузеи.
Лабала уаасысны суԥҟар,
Насыԥ сымоуп,
Сгәы уҭажьцәар аасҭа.
Абраскьыл иеиԥш, ахыларҟәра
Ԥсра цәгьараны изыԥхьаӡоз,
Сара,
Иахьсаҭәам ахачҳара аарԥшра сықәшәеит,
Ҳаамҭеи аԥсымҭәқәеи ирыбзоураны.
Ауаҩы ихшыҩ дныҟәнагароуп.
Раԥхьа ахшыҩ ҳәа ажәа аԥызҵаз
Ԥсхьеит…
Мшыбзиа аԥсҭазаара!
Сузымдырӡеи сара?
Мчыла иухьынҳалоу ауаҩ соуп.
Аҳра иашьҭалаз,
Ма дықәигароуп Анцәа,
Ма иуаажәлар.
Аԥсабара ахьымҩашьаз арахә рҿоуп,
Урҭ рыӷрарақәа аартуп адәахьы.
Аҭакәажә лоуп издыруа
Аҭаҳмадара закәу.
Зыҩны зчамҩахә ыҟоу ибарги,
Насгьы гьамала ицызфо анимоу.
Схәыҷра сзаалымҵыкәа
Слеимгәажә сышԥацеи!
Уаҳа сеилызкаауаз данызымба,
Сыгага сахьынҳалеит.
Аха уи агага аилкаара
Саргьы исылымшеит.
Иахьа асаркьа санымԥшылар акәын,
Агәырҩа-хьааи идыркараз слақҭа
Даҽа знык саршәахит.
Сышьҭақәа знымбац амҩахәасҭақәа,
Макьана еинымлацт, Анцәа иџьшьаны.
Аԥсра анакәха, сыԥсааит,
Аиаша шиашоу аарԥшра
Сшазықәԥо.
Иахьатәи ҳаамҭазы,
Аиаша хаала иузаарԥшӡом,
Аҭаҷкәым – мыцхәцәоуп,
Ажәахаа – лымҳавсроуп.
Дыԥсит ауаҩы. Ҳаԥсы ҭоуп ҳара.
Ҳабжьара ибжьагылоу дарбану?
Схы сыхьуеит, сгәы сыхьуеит,
Исзынхазеи, мшәан, уажәшьҭа?
Изакәызеи иара,
Аиаша ҳәа сҽызҿысшьаауа?
Са схаҭагьы макьана исыздыруамеи.
Издыруада, ииашам сара сакәзар?
Даҽа шәышықәса аԥшра зылшода?
Сҵәуар сҭахуп.
Сылаӷырӡқәа срыцәшәоит,
Сӡамҩақәа ирҿамблыкәа
Исыцәкашәар ҳәа…
Сахоит, сеиҭахоит аҭаҭын,
Иара нҵәом, сара сыԥсуам.
Ахәыҷқәа хәмаруеит адәахьы,
Рҭәымҭа шықәсқәа еилыӷраа,
Рганахь иԥшуп.
Сааԥсеит…
Сыԥсы сшьахьеит ҳәагьы сыҟам.
Акәыбырқәеи сареи суада еимаҳкуеит,
Ҳарҭ зегьы аҵх ҳхәымганашьоит.
Иҭацәу ахәыцрақәа
Сеимырхха сыркуп уахагьы.
Ма сыхшыҩ ахәыцра иашьцылеит,
Ма амҟәыба аиԥш иҭацәит.
Ақәра акәым
Ауаҩы иблақәа изырхымҵо иххало,
Ааԥсароуп,
Аха ааԥсара дазражәуам ауаҩы.
Уа, исызҳәа, исызҳәа
Аԥхьарца, уашәа хаара.
Жана дшыгәхьаауго,
Угәхьаазгоит уажә саргьы.
Сыԥсы сшьар сҭахуп,
Аполитикцәа рлабеигәыдҵара нымҵәеит.
Зегьы ауаа ҳзы абзиа рҭахушәа…
Арахь, рхи рџьабақәеи иеиҳа еиӷьыршьоушәа…
Макьаназ, сара, ҳхақәиҭреи ҳазхаҵареи
Иреиҳау насыԥ ари адунеиҿ изымбаӡацт.
Зыԥсаҭа ахьы ахьыршо иақәшәаша
Имҩа ҳаԥырагыларц ҳалагоит.
Џьанаҭ гәашәҵәҟьа Ҳазшаз имаҳкырц
Ҳаналага ашьҭахь.
Хәылԥ шәаԥшь ахалашоит ӡиак аҽахьыгӡа,
Ԥсаатәкгьы аҵәуабжьы ааҩуеит иҵарӡа.
Ҵәыуароуп ҽа ԥсаатәкгьы, ҵәуароуп изҿӡоу,
Са сызҵәыуам, изури, сгәы зегьы анлашоу.
Исымдыруеи мҩа рхәарак бшаавшәо хәылбаҽхак,
Нас ҭәырхырсҭак ҳнылатәап, ҳгәырӷьо, ҳҿаҳәатәха.
Уа гәыӡрала иҿсырҟаԥшьаап,
бқьышәқәа исгәырԥханы,
Ба бсырҟәыҷып ақьаадыш еиԥш,
бҟаларым бахьхәны.
Усҟан бхала ибшәыбхуазар акәхап ба быҵкы,
Саргьы бсыма снавалап, чықьрак сыццакы.
Абнакәытқәа ҵәыуалааит, хьаас ҳара иаҳкрым,
Қьафура ҵхык ҳалазааит, уахак, егьоурым.
Сырҿыха уаҵә ашьыжь шаанӡа,
О, сыхаара, сан, зегь ирыхьӡо.
Сцоит сара ҭыԥкахь, дсыцәцаанӡа,
Исызгәакьоу сасык сҽихьыгӡо.
Избеит сара акаршәраҿ, сахьныҵҵыз,
Барбалк ашьҭа ҟьаҟьаӡа ианны.
Аԥша хәмаруа абнаршәырақәа ирыҵан,
Ашьҭақәа мырӡкәа иснарбарц аҭахны.
Шьҭа исзынкылом егьа зургьы, исҳәаргьы,
Уи аҽуардын, зышьҭақәа збаз.
Снахьыԥшуеит ауп иаҵаҳәоу аҽангьы,
Адә каршәраҿы зымчқәа ласхаз.
Сырҿыха уаҵә ашьыжь шаанӡа,
Ҳуада арлашарц цәашьыкгьы азхоит.
Ирҳәоит: нхьаԥшрак бахьӡаанӡа,
Еицгәарҭо урыс поетны сҟалоит.
Сышәзышәаҳәоит нас сысаси сани,
Ҳахәшҭаарамца, ҳарбаӷь, ҳа ҳажәқәа,
Са сашәақәагьы хшыла икәабами,
Быҟазароуп сан ба бысцәамжәкәа.
Сыблақәа уҿарҳәазшәа урхыԥшылон иацынӡа,
Иахьа уԥдыртлазшәа усывсуеит ганха.
Иацынӡа аԥсаа рашәа уацын уаацрымҵӡо,
Аҟармаҵарақәа уа узыҳәа иҟәараанхеит иахьа.
Сгаӡахеит сара, издыруеит, уанҟәышха уара,
Улахҿыххеит,
схаҳәыршәыраха санықәха сымқәацо.
Иуаҳауама ес-ииуа аԥҳәыс ахаангьы лгәынқьра:
«Сыхаара, иузызуи, исоумҳәои сызхурҟьо?!»
Уи лылаӷырӡқәа – ӡуп, аӡгьы уи лшьоуп,
Еилаӡҩаз шьеи лаӷырӡи ла илҿыӡәӡәагоуп.
Анрахь иабаҟоу, абзиабарагьы анԥсоуп,
Шәазымԥшын уи аҟнытәи хьхәрак, ма бзиарак,
Ақәӡбара зылшода, абзиарагьы цәыҵагәоуп.
Агәакьацәагьы мҵарсны аӷбақәа иргоит,
Мҩа шкәакәоуп изну, урҭ мҩахҟьом…
Еиҭахгьы аԥҳәыс лоуп хьаала зыбжьы го:
«Сыхаара, иузызуи, исоумҳәои сызхурҟьо?!»
Иацы акәымзи уанкаиоз уаргьы сшьапаҿы!
Китаитәи амчхара дуқәа умчхараны!
Ҩ-кәараҷҷак рыԥсы рхыхра улшон унапаҿы –
Аԥсҭазаара каршәызшәа
убеит иҟәрышь жьакцаны.
Ахәыҷқәа зшьуаз слеиԥшха усӡбарҭак аҿы
Сгылоуп – сызҭахыда зегьы-зегь насыхҭынҟьо.
Џьаҳаным ҳаиқәшәаргьы иуасҳәоит уҿаҿы:
«Сыхаара, иузызуи, исоумҳәои сызхурҟьо?!»
Иара уаҟа саҳәап шьҭаларҭак, нас ҟәардәк,
«Рыцҳарас иҟоу, избан сара изысчҳара?»
Зныктәи гәыӡра хаарак ашьҭахьгьы сухаршҭ,
Ҽаӡә лыгәӡра, – аригьы уаҩ изымчҳара.
Амца шыра сналаҵа, слалблы са сцарц,
Схала сныжьны уцеит, унапы аасызҟьа!
Аха усгьы иалшомеи сгәы уара иузынхарц,
Нас сыхаара, исоумҳәои еиҭах сызхурҟьо?
Зегь збагәышьоит, амцхәгьы ара иҳәатәым,
Сыблақәа хыстит, сыԥҳәыс ласу џьушьон.
Абзиабара анҿыцәаа уаҳа ихнырҳәтәым,
Уи аҭыԥан – аԥсроуп шьҭа зегь зџьысшьо.
Аҵәаҵлагьы ианаамҭоу напы цқьала иҭаазар,
Ашәыр хаақәа ргьамоуп агәы зырԥсаҳәо.
– Зегь рзыҳәа саҭоумҵан, ццакырак сыхьӡазар,
Аха усгьы иузызуи, исоумҳәои сызхурҟьо!
Иудыруама, ахақәиҭра сшазхьаауа,
Аԥсра саҳәо, саниашьапкуа Анцәа,
Еишьҭаланы ахәыцрақәа исҭаауа,
Ирхуп Твертәи адгьылқәа рцәа.
Избоит: уа жәытә ҵеџьк аҿаԥхьа,
Апҟа заҵә анаи-ааира ишаҿу.
Ача афҩы хаа агәхьаагара сыԥхьоит,
Амхурсҭақәа наҟәаҵас иахьырху.
Исыԥхьоит бла ихымло архақәа,
Аԥша ҟәанда ахьҭынчу уажәгьы.
Амра зхаҿы ашәхьоу аҳәсақәа,
Аҽԥныҳәа сырҭоушәа збоит еиҭагьы…
Аҽырҩашьара уааҟәымҵӡеит уаҳа,
Уԥсаатәуп, ухаҳәуп, зны уԥшоуп.
Сгәы кылҵәо, иансыхьуа зегь реиҳа,
Жәҩанахьтә исхаччо уа уоуп.
Усҟәаҵ, шьҭа сыршәара азырха!
Соушьҭ, сыдгьылтә усқәа еиқәылеит…
Ӡаҩа ҭабарҭахьтә иахьак иҿаҳәатәха,
Аҩы иашьушәа амцабз жәылеит.
Акызаҵәык, амуза зхы зтәу,
Ишәаҳәоит – зегьы-зегь зыгәҭыхоу.
Ишьшьылаҳау, ҽазынгьы имықәшәатәу,
Сҿара шықәсқәа уи ауп изырҿыхо…
Сҵыс ԥшқа бзырҵәуеи? Бгәы ԥызжәеи?
Ԥхыӡ цәгьак ба иббазар иаха?
Быҵакуп бызхылҵыз рымҵәыжәҩа,
Ҳбызгылоуп бызхылҵшьҭроу ҳцәашьха.
Сара аиҭым, иҵӡозеи, уаҩ дсымам
Сызхылҵыз, аха аԥсҭазаара агәра го
Сааигәышьоит, бабду шла, сҵәыуам.
Ба бҵәуеит агәыԥжәара ҳарго.
Ашьыццәа рышҳам ба ибхьымсыцт,
Макьана брымжьацт, брымҟаҭәацт.
Бан лашәахаа ашәхымсгьы бахымсыцт,
Абзиеи ацәгьеи рҳәаақәа еилбмыргацт.
Са издырхьеит ҩызцәақәак шыҟоу,
Уаныргәамԥха, нас уа уоуп имыцхәу.
Бара ибыхьзеи?.. Иҵәыуаша сыҟоуп,
Сгәы сыхьуеит, иамеигӡакәа ихәу.
Бара аибашьреи ахымцеи быздырӡом,
Ибыздырӡом ҳшықәдырхоз ҳаилшьааны.
Иахьа иҟоу аҭынчра ба ибнырӡом,
Ибыздырӡом амра шыԥхо ихааны.
Сашьцәа ахьынхаз аибашьра агәаҿоуп,
Урҭ рцәыӡра хьаа ӷәӷәаӡоуп са сзы.
Ба бзырҵәуеи? Иҵәыуаша са соуп,
Инысххьоу сышықәсқәа еизызгода шьҭазы…
Сара сеиԥшҵәҟьа схьаақәа лгәы иҭашыми,
Смаҭа ҿаалҭит, лажәақәа еишьҭаҵа:
«Бабаду, саргь иухугақәаз сзыԥшыми,
Уара иухугаз урылҵит уеибгаӡа…
Ари ашәышықәса, измымҵәо агәырҩа ду,
Сара сԥеиԥшгьы налаӡҩоит ишиашоу.
Убри ауп сзырҵәуа, мшәан, сабду,
Уа узырҵәыуоуп исзеилымкаауа, аиашаз?..»
Схәыҷра иацу агәалашәарақәа ируакуп,
Шамиль иаҳәа ианыз иҭыԥҟҟаны:
«Уи дфырхаҵам, аибашьраҿ илак-ҩаку,
Уаҵә иҟало ахҭыс дацәшәаны!»
Апоет, изылшо уара уакәу,
Инхартә еиԥш уажәақәа ԥҟаны:
«Уи дфырхаҵам, аибашьраҿ илак-ҩаку,
Уаҵә иҟало ахҭыс дацәшәаны!»
Амҩа дықәын аҵаа ҵхы иҽагәылаҳәа,
Ичмазаҩыз, ҩны змамз, имлакуаз.
Ҩнык днадгылт иԥсы има, аарлаҳәа,
Ашә днас-насит, акыр ихьҭакуаз.
Иаатгәышьар, дныҩналан днамтәози,
Иԥсы ҭалон ԥхаррак ихьӡар.
Аха ҭакәажә хшыҩцак
Уахьынтә дымҳәацәозеи:
– Уа уыҩныдоуп, уӷьычҩуп, мамзар…
Ашә днадҵит. Ишԥеиурыз уаҳа,
Имҩа иациҵеит, асыҭәҳәа иҿаҳәо.
Дцон аарла, иԥсы гага дахо,
Ихьаақәеи игәалеи еизыҳәҳәо.
Дазкылсит иҵааршәыраз ӡиаск,
Дааҭгылеит, изеиҳәода шьҭа иуаз…
Днеиқәаҳаит. Дцеит ӡиасҵас дниас,
Идырхьан, амҩа дшықәыз дшыԥсуаз.
Дыԥсит. Шьҭа шәаџьҳәара зушаз,
Асы хьшәашәа еилаарцыруа ишьҭан.
Уаҵә ирҳәахп, ианаамҭаз дызбашаз:
– Дыҩныдан. Ма ӷьычран дзышьҭаз.
«Еицызароуп аиашеи аҭаҷкәыми», –
Ажәытәуаа абасшәақәа рҳәон.
Аха аҭаҷкәымгьы хаҳәык аӷракыми,
Уи ахаҳәгьы шуан, иӷәӷәахон.
Саргьы агәра згарц уи ус шакәыз,
Егьсыгмызт, анцәа иажәан избон.
Аҭаҷкәым иахьагьы инхеит ишҭаҷкәымыз,
Аиаша акәзар, ацәаарагьы збом.
Хчы татақәак ҳаҽрылагӡа, ихырҟьацәам вагонк
Ҳанҭаланы ӡынраказы, инықәршәны џьа ҳцап.
Амҩан кәакьк ҳаҽнаҭаны, иаҳхьымсуа уа лаԥшқәак,
Иҟьалахаз мҩанызаҵас, гәыӡра хаакгьы ҳахьӡап.
Аҵх еиҭазго ахыц ццакқәа рсааҭ знапы иахоу,
Ауаҩы лашьца дбымбарцазы быблақәа аркы.
Сшәоит, мишәанрак балаԥшыр, бгәы зынӡа иԥшқаӡоу,
Алашьцара ибцәалашәар, ибыхәом ацәашьаркы.
Ус ихҩаз ба быблақәа, схы сахәап нас саргьы,
Бызкаҭаҳаҵас са сқьышә ԥхақәа нарҿалап еиҭагьы
Бӡамҩақәа, аԥхашьара икны уахак иаго.
Нас ибҳәап: «Иумырӡроуп», – инасыдҵаны ба бхы,
Бнапы нақәкны сыгәӡраҭыԥ, бӡамҩаҿы иҵәахым,
Убри акәхап аӡынрагь иагәылаҵәаху аԥхыӡ.
Дарбан авторзаалакгьы, иара ихатә ҩымҭақәа еидызкыло ашәҟәы иагәылаиҵо аиҭагақәа рхыԥхьаӡара рацәамзар ауп. Уи ус шакәу ибзиаӡаны ишыздыруазгьы, Владимир Маан еиҭазгахьаз иажәеинраалақәа сышәҟәы иагәыласымҵар сгәы иамуит.
Абаҩхатәра ссир змаз, арахь зыԥсҭазаара зегьы трагедиала иҭәыз, аҵыхәтәантәи зыдгьылтә ԥсҭазаара мшгьы трагедиахаз Владимир игәы иалан аԥсышәала дахьзымыҩуаз. Аԥсҭазаара аиԥш дазгәышьуан, иажәеинраалақәа еиҭаганы, аԥсышәала рҭыжьра. Сыгәра игон. Маҷ-маҷ урҭ изеиҭазгалар иҭахын. Саргьы ишсылшоз сихаҵгылон, аха… Игәҭакқәа ааимиԥааит амҩан уи машьынала дышьны дкажьны ицаз ауаҩы.
Сара уаҳа исылшагәышьои. Еиҭаганы исымоу Владимир иажәеинраалақәа сышәҟәаҿы искьыԥхьуеит. Издыруада убри алагьы еснагь иҭынчымыз иԥсы маҷк исзырҭынчыргьы…
Аҩажәиактәи – сара ак сзалам,
Аҩажәатәи – сыԥсҭазаара аҽакын.
Усҟан сара аԥхыӡ хаақәагьы срылан,
Иахьа, сцәацәашьгьы ҿыцәааит, иблын.
Аҩажәатәи – сызҭахыз аӡә дшыҟаз здыруан,
Аҩажәиактәи – исҭахума, мшәан, са схы?
Ушьҭазыҳәа сгәалашәарақәа рӡырҩаш сзыруам,
Хжьароуп иҟоу. Уи ԥсҭазаарагәышьаӡам са сзы.
Еималахьоу жәытә мҩак сануп,
Шьаҿала исшәоит са сызнысхьоу.
Аԥсабара зегьы ашәала иҭәуп,
Ԥсаатәбжьуп саԥхьа имҩасхьоу.
Кәыдры ашьҭыбжь ԥсҿыхгоуп уажәы,
Амреи ацәқәырԥа ссақәеи еихәмаруеит.
Ажәҩан лаҟә унаҿыхәан иужәып,
Нахьхьи ашьхақәа рԥагьара рныруеит.
«О, Раида!» – исаҳахт сара ара,
Ари ашәа сыԥсҭазаара иацуп.
«О, Раида!» – сажәра, сҿара,
Сыԥсаанӡа еснагь са сзы уҿыцуп.
Иԥсҭазаара заҵә нақәҵан уаҵәы,
Хьыӡ дук аӡәгьы игарц иҭахӡамызт.
Аха ианаҭахха игылт хаҵаҵас,
Аԥсны аҵеицәа, ҽа мҩак рзыԥшӡамызт.
Аӷа иҿаԥхьа ршьамхы арсны имгылт,
Иҭахон. Еиҭагылон, ижәылон…
Иахьа иҳацым, ҽа дунеикаҿ иаангылт,
Уаҵәтәи амш ҿыц иаԥшәыман иаԥыларц.
Абзиабара – ҳәаак амоуӡацт,
Ирҭшәахьоума аӡәыр знык.
Агәыӷрақәагь уи иацәымӡӡацт,
Иара иамоуп ахатә ҭыԥ.
Алашә дшашьҭоу амш лашара,
Иаргьы дәықәуп, иԥшаауеит.
Ишалашәалогь амца шыра,
Аҽарҿыцхуеит, иԥыруеит.
Абзиабара иццышәха иамблыц,
Ашьҭа знымлац уи згәаҿы,
Иара иижәша ӡыхькгьы хымтыцт,
Баша дыҟоуп ауаа рҿы.
Аҵх иацуп алашьцара,
Ахашҭра шацу абзиабара.
Мацәысеимҟьаразаргь уахак,
Бара сбыцзар – ма сыԥхап.
Аихаӡа бжьыцәгьеи,
Агәы абжьи,
Срыбжьахеит уажәы сара.
Ма бара са сгәы бымшьын,
Иара усгьы иаҿуп абылра.
Сшәычҳагәышьа, маҷк сшәычҳа,
Сымҵәыжәҩақәа рымч сырӷәӷәароуп.
Снықәԥраар сышьҭабжьгьы шәаҳап,
Урыстәыла шыҟоугь сцароуп.
Са саԥсуоуп, соурысым, мап,
Аха сдацқәа анахьгьы-арахьгьы
Иаларсгәышьоуп, уигь разҟхап,
Нас сзацәцоума егьа сҳәаргьы.
Ерцахә иалами сыԥсы,
Сахьцалакгьы ароуп сыԥсырҭа.
Схы хҵәатәхозаргьы ара сышәшьы,
Сара сзы усҟан иҟам шәарҭак.
Нас шәҭахызаргьы сыжәжы,
Ишәҭахызар сҭашәыжь тышак.
Сымра жәбахуеит ара шьыжьык,
Сыдгьылаҿ сара сԥышәан…
Агәил шәҭқәа ҿысхырц срышьҭамызт,
Аеҵә сыҟәшәомызт жәҩангәы.
Урҭ рыдагьы схызхуаз маҷмызт,
Исзаамгоз рацәан са схаҿы.
Бара, аԥҭа иаалԥхаз аеҵәа,
Бара бҟынӡа инаӡом са снапы.
Абасҵәҟьа схьаақәа шырацәаз
Здыруазҭгьы, смиуаз ихьшәаны.
Уажәы – ара ажәра сықәыӷәӷәоит,
Уаҟа – сара истәӡам цәаҳәак.
Сгәыӷрақәа макьаназ исыцнаскьоит,
Аха ҳамҩақәа зеиԥылом шьҭак.
Унцәахшоушәа са уанызба,
Ашәҭ шьыҵәрак насырххеит.
Аха афатә ԥшӡа ануба,
Схаҭа сацуфарц уҭаххеит.
Са саԥсуоуп, аха снымхахымҵәоуп,
Нас ҳауа дарбан иаҳа зтәы иакыз?
Аиааира иацны ҳамҭас исыҭоуп
Ахақәиҭра – иаҳагьы сызшьыз.
Шьҭа зхы иақәиҭу сара ахымхәа,
Сызҭахыда – згәы зегьы хәу.
Арахь сашҭахьгьы сзыхнымҳәит,
Баша снаҩсуеит, уаҩ дызхым.
Сырзымдыруазшәа уаҟагь тәымҵас,
Џьоук цоит сныжьны, рхы ргоит.
Сара схала, иахшәаз барбалҵас,
Аҳәынҵәа сшылахалогьы рбоит.
Саԥсуоу? Счукчоу? Соурысу? Слемсу?
Сзымдыруа сынрыжьт сларҟәӡаны.
Абас сыҟоуп, иахьа зразҟы зцасу,
Сыԥсы ҭагәышьоуп, Анцәа иџьшьаны.
Саӡәуп. Сгәы акалашәа исыхьуеит,
Итҟәацырц акгьы агым уажәшьҭа.
Схы иазысҳәалон уаанӡа, исурхьуеи,
Уаха ацәа сацәҟьалан, сышьҭоуп.
Саӡәуп. Аӡәгьы суада дыҩналом.
Саӡәуп. Зегь сԥырҵхьеит хара.
Аха, сишь, абар аӡә дааҩналоит,
Дыхьшәашәаӡа даасхагылоит иара.
Сааигәа данааи ауп дангәасҭа,
Ихы-иҿы зегь хҭырԥала иҭаҳәҳәоуп.
«Уаала», – иҳәеит.
«Сцом», – сҳәеит, сыҽисҭом,
«Уаала», – иҳәеит, –
«Ари адунеижә хьанҭоуп».
Исҭахым сҳәеит,
Ара сыҟазар сзеиӷьхап,
Сара шәынтә сыԥсхьеит, сыбзахахьеит.
Нас сышицымцоз еиликаазар акәхап,
Суаҩы еиқәаҵәа дныҵаба дцеит.
Са сгылан, сзықәшәаз зегьы лакәшьо,
Сгәы сыхьуан, снаргозшәа сықәшьуа,
… Сааԥшызар, аҭынчра хьшәашәа схатәан,
Харантә иааҩуаз ашәак акәа ԥха сҭан.
Ааԥынраӡамызт усҟан ҳа ҳанеиқәшәаз,
Абаҳчеи ашәҭқәеи еилгахьан.
Ҳаиқәшәарагьы шыҟаз лакәшәоуп,
Ашәырқәа иҿалаз ҟалахьан.
Иҳампыҵԥраа ицар ҳәа ҳшәозшәа,
Ҳашәа – инцәыҵаӡ ажәақәак ҳҳәон.
Анцәа иҿаԥхьа гәнаҳак ҳгозшәа,
Ҳа ҳхы аҿаԥхьа ҳаԥхашьон.
Ажәа сыбҭахьан сшынбмыжьуа,
Егьа агәаҟрақәа ҳрыниаргьы.
Бара была амца схыжьуп,
Сақәгәыӷуамызт егьа сҳәаргьы.
Са зегь бысҭеит. Исзынхазеи?
Икыдчаԥалоуп са сыԥсы.
Уи акныхра мыцхәы аҭаххазма,
Срыцҳашьара – уаҳа акгьы.
Ажәа сыбҭан. Ба бымхәыцӡеит,
Ибызгәамҭеит са сшажәым.
Са сгәы ааԥсаракгьы анымԥшӡеит,
Аҵаа ԥҽыхеиԥшгьы ишәым.
Исырхынҳәуеит зынтәи бажәа,
Сара ишыстәым шьҭа агәра згоит.
Ибдыруаз, баша сара сцәажәом:
«Бзиа бшызбац еиԥш бызбоит!»
Ицеит ари ашәышықәса наҳԥырҵны,
Гәырҩеи-хьаалеи ҳаилшьааны.
Уи ашәҵа маҭәа аҽырҿыцны,
Шьҭа ҳазныҟәгом, ҳарԥханы.
Хәшәтәышьа амам агәы иҭаҷаҷоу,
Аиаша гәнаҳала ианхәаҽу.
Ацқьа ҭыԥахь ҳамҩа инагоу,
Шьапы мцқьала агәы ҭаԥҽуп.
Иԥҽуп ҳсаркьал. Ишьуп ҳа ҳгәыӷра.
Иаҳхымҵыцт ауӷә хьанҭа иаҳхахаз.
Макьанагьы иаҿырххоуп уа аӷәра,
Ҳара ҳрашь ццышә, ишьаҳаз.
Ҽа ԥсҭазаарак. Ауаагьы – ҽакала.
Ҳаԥхыӡ ссирқәагьы аҽакхеит.
Ҳҭыԥҳацәагьы ҟалеит ҽакала,
Ҽакала аамҭагьы еилкаатәхеит.
Ахақәиҭра – ажәар ҿаҳа-дагәа,
Ажәак уазымҳәо ашәҟәы абӷьыц.
…Атәитәых утәны уанибо,
Уеиԥшны уқәирхоит аҭәыц.
Ҳара ара ҳаҟан.
Ҳаҟазар ҳанхон.
Аԥсҭазаара аӡеилашра ҳалан.
Ак шьҭаҳҵон, ак шьҭаҳхуан,
Еснагь ак ҳарххон,
Абзиабареиԥш иҳаман агәалагь.
Ирзынҳажьзеи иаҳхылҵыз,
Еилкаашьа змаӡам,
Мыцхәы урҭ ҳаргәамҵцәеит ҳәа сыҟоуп.
Аха иҟоуп лашарак
Ҳаргьы ҳаззыԥшӡамз,
Ирыԥхьан иаазгоз урҭ рыҩныҟа.
… Исоуҳәои, агәаҟрақәа ирылҵыз скуплеҭ,
Амшшара агәыӷрақәагьы ацуп.
Сгәы рыцҳа, акырынтә, акыр уџьабеит,
Исызшоу ада,
Егьырҭ зегь мыцхәуп…
Зегьы ирымоуп рыҽҳәара…
Уахынлатәи аԥхыӡқәа анссирцәоу
Дааԥшуеит алашә, изхара
Ицәарҭа хьшәашәаҿы дызмыцәоу.
Аҵх дагәоуп дызлаԥшуа,
Ԥыхьатәи иԥхыӡқәа иԥырҵхьеит.
Ашьыжь ҿыхагьы дазыԥшуа,
Дабаҟагәышьоу, ибла ихыҵхьеит.
Зегьы рҳәаақәа ирҭагӡоуп,
Иразҟы дацымныҟәар дабацои.
Ари адгьылаҿы уи дшоуп,
Ихьшәашәазаргьы иахьа игәаҵа…
Нахьхьи џьара сышьҭақәа нхеит, –
Сира амш ианӡало сыԥсҭазаара.
Абаҳчақәарҿ ашәырқәа рызҳахьеит,
Адунеигьы сахыбаам, аҭазаара.
Аихаршы. Агәаҟра. Амцеи ашәшьи.
Абылра. Ахьаа. Алаӷырӡи аҳәҳәареи.
Ашәаҳәара. Акәашара. Иҭааз ацәашьы.
Абзиабара. Ашәҭқәеи рыҿхагаареи.
Уа аԥхыӡқәа. Аԥхыӡ цәгьақәа, иҭҵаам.
Сааԥшит. Схынҳәит ҿыц дунеикахь.
Схы здыруеит. Егьырҭ зегь еилкаам,
Схы здыруеит. Исырххоит сдунеиқәа.
Аҿыц – ацәаныррақәа сызҭо агәаԥхара.
Ажәытә – зҳәаақәа макьана еилыргам.
Аҿыц – адақәа ирҭало ашьаԥхара,
Аҿыцра аныҟам, амшгьы еилгам.
… Шьҭатәи ҳамҩа сымҩагьы анызбалоит,
Уи харацагоуп, избоит са снаԥшны.
Сымҩа сақәиҭуп, шә-дунеик еихызбаалоит,
Урҭ адунеиқәа рыгәҭа сгылоуп сышәзыԥшны.
Сықалақь хазына. Ухәыцыр уеилагап.
Иухугахьоу ачҳара уадаҩуп.
Аибашьра хлымӡаах. Ухьаақәа аҽакхап,
Аха ҿыц еиҭа ухы агәра угароуп.
Зхы уқәызҵаз ухашҭуам, угәырҩоит,
Ҳазхылҵшьҭроу ари рҟазшьарбаган.
Рнышәанҭрақәа угәыҵаҳәҳәа иухьчоит,
Аиааира ашәҭқәа – урҭ ирлашырбагоуп.
