Артур Аншба
Агәалашәара
Аамҭа хьамҭа далиааит Артур. Иҟалап усҟан Ашацәа абас илахьынҵа рӡбызар: « Анцәа илеиҵаз абаҩхатәра шьаху абжа ижәлар идирхәартә алшара иоуааит, ақәрагьы иуаҩыбжара аҿынӡа днаӡааит!»
Иҳаздыруам ҳара Ашацәа усҵәҟьа изырӡбу, изырымӡбу, аха иԥсҭазаара ус иҟалеит…
Сара хаҭала дысгәалашәоит Артур иаб Артиом Аншба. Абаҩхатәра змаз нџьнырын, рҳәоит. Сара данызбаз дырҵаҩын. Ҭеҭԥшла, Артур иеиԥш, дуаҩ фархьын, ишәага аамаҷны. Ус ауп дышсгәалашәо.
Аҩынҩажәатәи ашықәсқәа ралагамҭаз Хәаԥ аматематика арҵаҩыс дҩарышьҭит. Башьышь-иԥа Ҷыгды ҳәа нхаҩык дыԥсгушьан, иҩны ашә акит. Убри еиба-кәеибаха игылаз аҩны ирҭан, иҭаацәа хәыҷқәа иманы дыҩнан Артиом Еслам-иԥа. Аҵара ду змоу аӡә иоуп ҳәа аҩны саб иӡбаху иҳәало асҳахьан – усҟан аҵара ду змаз ҳашкол аҿы рҵаҩ дыҟаӡамызт акәхап. Ус шакузгьы ажәлар рус-рҳәыс иҽалаирхәуамызт, ашколи иҩни дрыбжьан аҟароуп. Уи ауаҩ усҟан дҭаркхьазаарын, дахыргахьазаарын, уажәгьы длаԥшықәҵаны дрымазаарын, иԥсы ӡаны дзыҟазгьы уи азакәзаарын, аха урҭқәа здыруадаз! Аӡәыр идыруазаргьы игәаӷьны изҳәомызт. Ус иҟан уи аамҭа, убри ауп изырхьымҭазгьы.
Ауаҩы иԥсҭазаара хьамҭазаргьы, ихымҩаԥгашьа иагьа дацклыԥшыргьы, иҟазшьа изеиҭакӡом. Артиом Еслам-иԥа ҟазшьала дуаҩы лахҿыхын, длафҳәаҩын. Аматематикцәа уаа мҽыӷқәоуп ҳәа иԥхьаӡоуп, ҳасабтәык иазхәыцуашәа, еснагь рҽырҟасаны рхы мҩаԥыргоит. Убри аҟнытә акәхап аҵаҩцәа дааракгьы бзиа ирбаӡом аматематикцәа. Аха, иџьоушьаша, Артиом Еслам-иԥа иҵаҩцәа зегьы бзиа дырбон, избанзар, ианаамҭаз урҭ ирлахҿыхуан, ирнаалоз алаф реиҳәон. Саҳәшьа илҳәо саҳахьан, зны-зынла аурок анҵәамҭаз, инапы амел шамоу «изгәамҭаӡакәа» иҿишьлон. Ари збоз аҵаҩцәа ркьатеиаха пҵәо аччара иалагон. Арҵаҩ иҟалаз «анеиликаалак», ихьыз алаф ахҳәааны, ичавра неиҿшьы-ааиҿшьны иааирыцқьон.
Ари аҿырԥшы хәыҷы ибашаӡоу акы акушәа уазхәыцыргьы ауеит, аха убри ихәмаррала ахәыҷқәа ирлахҿыхуан, иҽырзааигәеитәуан. Уигьы акәым, ас аиԥш ҟазҵалак зегьы ирнаалаӡом, аха иара инаалон, инаалон алафҳәаҩ бзиа ииҳәалак  алаф шинаало аиԥш.
Ҽнак ашкол аҿы ҳахьнеиз ажәабжь хлымӡаах ҳаҳаит: рыбжьы ныҵакны ирҳәон иаха ҳарҵаҩы Артиом Еслам-иԥа дырбаандаҩны дыргеит ҳәа. Ԥсра-ӡрак ахьыҟалаз аиԥш зегьы рылахь еиқәын.
Иџьоушьаша, дзыхдырҟьаз абри  абри ауп ҳәа аӡәы акы иҿыҵшәаны смаҳаит: ихаран ма ихарамызт ҳәа. «Ауаа андырӡуаз» ҳәа иашьҭан уи аамҭа: изхараз-изхарамыз ҳәакәымкәа, ауаа дырӡуан, арахь иаартны аӡәгьы акизҳәомызт. Убри азоуп арҵаҩы ирӡрагьы хҳәаа-ԥҳәаак заимуз.
Усҟан Артиом Еслам-иԥа ихылҵны инхаз хәыҷқәан: Турик бжьышықәса дрықәын, Емма хы-шықәса лхыҵуан. Урҭ сара исыздырӡомызт – ҳаиҿархарсҭамызт.
Артур дахьыздырыз аинститут аҿоуп. Уи иаҳәшьаду лԥа Зыхәба Шотеи сареи ҳаиқыҭантәқәан, аинститут ҳаицҭалеит, уадак ҳаицыҩнан. Уи илоуп  Артур дшыздырызгьы. Дыҷкуна ҭынчын Артур, даарак уизааигәахаанӡа идырра уадаҩын. Ашәҟәы иара иԥсҭазааран, даара ирацәаны ашәҟәқәа дрыԥхьахьан. Убри иабзоураны уи аинститут данҭалоз иидырша идырхьан. Артур ԥсабарала абаҩхатәра шьаху иман, ишәҟәыԥхьарагьы идыррагьы зхылҿиааз убри ауп. Уи зырҵабыргуа акакәны иҟоуп аԥсшәа шиҵаз атәы. Артур иаб данҭарк, иан лхәыҷқәа лыманы Аҟәаҟа даан, араҟоуп иахьылааӡаз. Аԥсуа школқәа рышә аркын, аҩны сааҭқәак рыла иаҳауаз аԥсшәа изхомызт аҟнытә, аԥсшәа ԥсыҽны идыруан. Аинститут данҭала, аамҭа кьаҿла аԥсшәа бзианы иҵеит. Ацәажәара мацара акәым, уи акаламгьы бзианы иҵеит, аԥсуа литературагьы шьахәла идыруан.
Исгәалашәоит абри аҩыза ахҭыс. 1958 шықәсазы аԥсуа театр аҿы иқәдыргылеит аиугослав драматург Иво Воинич иҩымҭа «Афырҭын». Уи ароль хада дыхәмаруан Аазиз Агрба. Астудентцәа ирӡбеит аспектакль еилдыргарц. Усҟан аԥсуа театр ашықәсан хԥа-ԥшьба премиера  ҳанрыхәаԥшуаз акәын, уи  ҳкультура иахәышҭаараҵәҟьаны иҟан, зегь ҳаднаԥхьалон, доуҳала ҳгәқәа арԥхон.
Уи аухагьы атеатр ҭәын, еиҳараӡак астудентцәа рыла. Аспектакль  ҳанахәаԥш ашьҭахь, ирыларҳәеит, аԥсааиҭакра ашьҭахь, уи аилыргарахь ишиасуала.
Ицаз маҷуп, апартер ҭәын. Хынтәаҩра зуаз Аазиз Агрба, ахәылԥаз ахықәкы ҳәаны, ахырхарҭа аиҭан, ажәа ииҭоит афилологиатә факультет ахԥатәи акурс астудент Артур Аншба.
Артур апартер аҿы днаскьагашәа дтәан. Ашьшьыҳәа дҩагылан, иныҟәашьала дынҭаҳа-ааҭаҳауашәа дымццакӡакәа, асцена аԥхьа днеин, амардуан хәыҷала ашьшьыҳәа дҩыхәнан, дааҳәны даақәгылеит. Арԥыск иаҳасаб  ала акәымкәа, аизарақәа рҿы ацәажәара аԥышәа змоу уаҩ бырг иеиԥш ацәажәара дналагеит. Дцәажәон уи ҭынч-ҭынч, дхәыцны, рҿиарыла. Урысшәала акәын дышцәажәоз. Амҵ ԥыруазар абжьы уаҳауан. Иахьагьы сыбла ихгылоуп нцәас иаҳԥхьаӡоз Аазиз Агрба шаҟа дџьашьаны уи арԥыс дизԥшуаз. Убасҟак Артур иажәа ҟәышын, иҵаулан. Аспектакль агхақәа ахьиҳәозгьы ираамсҭашәаны, аха аргументла ишьақәырӷәӷәаны акәын ишиҳәоз.
Артур ишьҭахь ицәажәазгьы маҷҩым, аха уи иажәа хадара аман аспектакль аилыргараҿы.
Иахьа аиԥш исгәалашәоит иара убас Аазиз Рашьыҭ-иԥа аҵыхәтәан аизара шхиркәшазгьы. Аспектакль  иахцәажәаз астудентцәа ҭабуп ҳәа раҳәаны, ҷыдала Артур иажәаху дазааҭгылеит. «Дқәыԥшуп макьана, дқәыԥшӡоуп, арахь адырра ҵаула иааирԥшыз жәбоит!» - иҳәеит  иџьшьаны, дагьеигәырӷьаны. Усҟан Артур 22 шықәса ракәын ихыҵуаз.
Артур Аншба дҵарауаҩын-фольклористын. Убри инаваргыланы абаҩхатәра шьахә иман асахьаркыратә критикаҿгьы. Убри иабзоураноуп  СССР ашәҟәыҩҩцәа реидгылахьгьы  дызрыдыркылаз. Анаука аҟны аиԥш, акритикаҿгьы уи иажәа аҳаҭыр ӷәӷәан.
Исгәалашәоит ҽнак ажурнал «Алашара» аредакциаҿы ирӡбеит  ажанр ажәабжь иазкны аимак-аиҿак аадыртырц. Уи аиҿкаара азҵаара ианалацәажәоз еицҿакны иазырӡбеит, Артур  Аншба иҳәаны, уи истатиала иаадыртырц. Уи алацәажәара иара далахәӡамызт. Аимак-аиҿак алҵшәа аиурцаз краҵанакуан аԥхьатәи ажәа аҳәара:  апроблема ахырхарҭа аҭара, аимак-аиҿак акультуреи аформеи рзыԥшаара. Урҭқәа зегь ыҟан зыӡбахә ҳамоу астатиаҿы. 
Иахьагьы исгәалашәоит Артур истатиа ақәҿызҭуаз зегьы ахәшьара ҳаракы шарҭоз. Уиадагьы, критикк иаҳасабала уи иажәа еснагь аҳаҭыр бзиан, акьыԥхь аҿы иқәгылара азҿлымҳара аман. Уи збзоураз акритик  изы хадара змоу адырра ҵаулеи обиективреи ракәын. Раԥхьатәи баҩхатәроуп, аҩбатәи ламысуп. Артур  ихаҭараҿы урҭ рыҩбагьы хеибырҭәаауан. Убри азоуп уи иажәа аҳаҭыр замаз, иусумҭа ахә ҳаракны изыршьозгьы. Уи  акониунктура иламыс иацәтәымын, ахаҭа ламысдараны иԥхьаӡон. 
Артур Аншба ԥсыуа интеллигентк иаҳасабала ижәлари иԥсадгьыли  рзы дпатриотын, апринципра  злаз  уаҩын,  анаҳәы-ааҳәра закуз  издырӡомызт. Даҽакала  иаҳҳәозар, апатриотизмра ҽырбагамызт иара изы, уи  гәрахаҵаран. Уи иҟазшьа еиҳа иубартә иҟалеит 1977-78-тәи ашықәсқәа рзы иҟалаз аҭоурыхтә хҭысқәа раан. Еицырдыруа уи ахҭыс иазкны, мамзаргьы уи акәша-мыкәша ирҳәахьоу рацәоуп, аха макьана ҳҭоурыхҩҩцәа инҭкааны ирызҭымҵааит, ирымҳәацт хадара змоу уи аҷыдара. Убри аҟнытә, иаасымҩатәшәа акәзаргьы ажәақәак ахысҳәаар сҭахыуп, избанзар, Артур Аншба уи аҭоурыхтә хҭыс иӷәӷәаны далахәын. 
Аԥсны аҭоурых ианхалаз 1977-78-тәи ахҭыс ақәшәеит аҵыхәтәантәи амҳаџьырра шәы-шықәса ахыҵра. Машәыршәа еиқәшәама? Мамзар Анцәа ду аҭоурыхтә залымдырра дуӡӡа ирҽеирац даҳзылԥхоу? Уи здыруада! Аха урҭ злеиҿурԥшыша ыҟаны збоит.
Амҳаџьырра кырынтә иҟалахьан аиԥш ауп  аҵыхәтәантәы атрагедиала ишхыркәшахаз. Ҳажәлар рмилаҭ-хақәиҭратә ҵысрагьы кырынтә иҟалахьан аиԥш ауп хыхь зыӡбахә ҳамаз аҭоурыхтә хҭыс ала ишхыркәшахаз. Убри аҭоурыхтә хҭысқәа реишьҭагылашьоуп урҭ зеиҿсырԥшызгьы. Даҽакгьы: усҟан Аԥсны ҭацәит иара зџьынџьыз аԥсуаа рыла; уажәы (иахьшәаны акәзаргьы) аҵыхәтәантәи ахҭыс иахылҿиааз алагьы Аԥсны ҭацәит ҳрыцҳареи ҳамчымхареи зхы иархәаны ҳаԥсадгьыл ҳамызкуаз рыла. 
      Аҵыхәтәантәи  ахҭыс  иамоуп  даҽа  ҷыдарак. Амилаҭ-хақәиҭратә қәгылара хынтә ( 1957 – 1964 - 1967ш.ш. ) иаҵахеит. Қырҭтәылатәи аиҳабыра рыдҵала урҭ аизарақәа ирықәыӡбан. Иақәыӡбуазгьы амаҵура иахагылаз аԥсуаа ракәын. Ус аиԥш адҵа рыман, ирҭахы-ирҭахым ирҳәар акәын, избанзар, урҭ аизарақәа «ажәларқәа реиҩызара иаԥырхаган». Даҽакала иаҳҳәозар, аԥсуааи ақырҭқәеи иҟамыз реиҩызара иаԥырхаган. Абасала ҳажәлари ҳаинтеллигенциеи еиҿадыргылон. Урҭқәа рбон изызҳауаз аҿар. Убри азакәандара ацәымӷра шрымаз ҩажәа шықәса рыла аҵара змаз аҿар еиҵагылеит. Урҭ интеллектла иазыҟаҵаз, ҵара-дыррала ақырҭуа национализм аҿагылара иазхиаз ракәын дара. 
Абасала ҳажәлар «арепитициақәа» ирхысны, амилаҭ-хақәиҭратә қәԥара аҵыхәтәантәи аетап инҭагылеит. Уажә иаҭахыз ажәлар реизара акәмызт, КПСС ацентр комитети асовет еиҳабыреи раԥхьа  иқәҵатәын ҳажәлар рхьааи рҿахуи зҳәоз ашәҟәы. Ус иагьыҟалеит. «Аԥсуа шәҟәы» ҳәа хьӡыс изауз убри ашәҟәы аџьабаа рацәаны иадызҵаз дыруаӡәкыуп Артур Аншба. Убри ашәҟәы иабзоураны ҳажәлар рмилаҭ-хақәиҭратә қәԥараҿы «великий перелом» ҳәа ззырҳәоз ҟалеит – ииааит ажәлар.  Уимоу, аҵыхәтәан Лыхнашҭаҿы, ажәлар реизара ду аҿы Актәи амаӡаныҟәгаҩ раԥхьа днагыланы аиҳабыра рҿы иҟаз аԥсуаа рнапы анырҵеит Аԥсны Урыстәыла иалаларц шырҭахыу ала. Уи анапаҵаҩра ҵыхәаԥҵәала ишьақәнарӷәӷәеит ажәлари урҭ рхагылаҩцәеи реидгылареи ракзаареи. Ари ииааира дуӡӡан.
Хыхь иҳысҳәахьоу аиԥш, амилаҭ-хақәиҭратә қәԥара  аетапқәа неишьҭаргыланы иҭҵаам инарҭбааны, асистема арежим иацәганы ажәлар риааира апроцесс шымҩаԥысуаз аарԥшым иахьанӡа.
Ас аиԥш ахьаҵра ҟаҵаны уи аҭоурых зысгәаласыршәаз, Артур Аншба дахьалахәыз амацараз акәым: ауаҩы дуаҩуп, деихалыхым, ирацәаҩуп урҭ ахҭысқәа заџьал арҟьаҿыз, убарҭ дреиуоуп Артур Аншбагьы.
1977-78 шықәсазтәи ахҭсықәа рышьҭахь Артур игәабзиара уашәшәырахеит: есааира дыҵкәкәон, дареиџьуан изцәырҵыз агәыхь.
Ҽнак спецлечсектор ҳәа изышьҭаз ахәшәтәырҭаҿы Артур дышьҭоуп ҳәа саҳаит. Снеит дызбарц. Саԥхьа инеиз Рома Ҷанбагьы иаргьы еицәажәо итәан. Артур ааигәа дзымбаӡацызт, уажә санынеиҿаԥшы, сааршынхантә аиԥш иҿаԥшылара сгәамԥхеит. Маха-шьахала уи дуаҩ фархьын, аха уажәы иҵегь  игхан, игхан моу, уааицәшәартә дыҟан. Еивҵрыԥхаа иҟаз ихаԥыцқәа, ҩба каԥсан, ибыжькаҵәаӡа сныҵаԥшит.
– Иҟоузеи, Артур, угәабзиара шԥаҟоу? – сышанхара ицәыҵәахшәа сиазҵааит, ачымазаҩ ишиазҵаауа еиԥш.
– Уажәшьҭа хар сымам, - иҳәеит иара, маҷк дааччашәа. «Иҵегь данеицәазгьы ыҟазаарын!» – сгәы иааҭысҳәааит, уажә ииҳәаз сгәы иахәаны.
Ҳамҭакы ҳаицәажәо ҳтәан. Санцоз аламҭала, алитфонд аҟнытә ҟәрышьқәак шизаазгаз ҳәаны, арзаҳал иҩырц, қьаад бӷьыцк иаԥхьа инықәысҵеит.
– Мап, уи уажә изгом, - иҳәеит иара. – Ахәышәтәырҭа санҭыҵлак ԥсшьара сцап ҳәоуп, усҟан исуҭап.
Сгәы хьоухьоууа цәаныррак сааимнадеит: сара издыруеит аԥара шимам, аха уажә игар, нас ԥсшьара данцо апутиовка изымхәҳар ҳәа дацәшәеит.
– Агәабзиара Анцәа иуиҭааит, псшьара уанцогьы ухылаԥшыдаҳтәуам. – сҳәеит сара. Уи игәы ишахәаз удырратә дааԥышәарччеит, уаҳа егьахымҳәаакәа.
Артур мшқәак рышьҭахь ахәшәтәырҭа дҭыҵит, аха ԥсшьара дцартә дзыҟамлагәышьеит. Уи ашьҭахь дызбоугьы сгәалашәом……
Никәала Ҳашыг
Маи 1996ш.

