
АЛАКӘҚӘА
Уаалеишь, нан, уаалеишь! Усыртаатилап,
аныҟәашьа уҵап, –
аҳәан, азырҟәи аԥа хәыҷы
аныҟәара анарҵарц анапы ааннакылан,
аҩны индәылҵит.
Ааигәа-сигәа цаблыкьк, ма ардәынак
тәазар ҳарҿарыҟәшәоит агәахәын иаанаԥшы-ааԥшит. Нас, еибакы-еибашьҭуа адәы
инықәлеит ани аԥеи.
Аӡыркәи хәыҷы абыржәада аԥсабара
иқәымԥшыцызт. Абла хәыҷқәа ҭырхаха,
џьашьахәыс иҟаҵаны ихарахаԥшуан
иааҟәымҵӡакәа.
– Ари закәызеи, нана?
– Ари ҵлоуп, нан! – аҭак ҟанаҵон ангьы.
– Арҭ закәызеи?
– Урҭ ҳаскьынуп, сызкәыхшоу!
– Анахьхьи иқәу?
Урҭ ҽқәоуп. Абанҭ жәқәоуп, анапы
ааиҵнахын, хара адәы инықәннарԥшит,
– урҭ рнаҩс иқәу
уасақәоуп. Абарҭ ԥсы зхоу,
зегьы нан, изааӡо,
изырӷьацо, абри ҳара ҳазқәынхо адгьыл ахьӡуп. Ирфогьы зқәыиаауа
убри ауп.
– Ҳаргьу, сан?
– Ааи, сызкәыхшоу. Ҳаргьы уи ада
ԥсҭазаашьа ҳамам. Аҳы, шьҭа иазхоуп.
Уаала, уаала! Аныҟәашьа ҳҵап зны.
Аӡыркәи аԥа анапы ианкны инага-ааго
такәаамҭа аныҟәашьа арҵара иаҿын. Нас,
ианааԥса, рыԥсы ршьарц иаатәеит.
Аӡыркәи хәыҷы ахьтәазгьы инаԥшы-ааԥшуан. Аԥсабара аԥшӡара уамашәа
ибаны иахәаԥшуан. Ангьы гәырӷьаҵәа
иҟан, аԥа аныҟәашәа ахьанарҵоз.
Рыԥсы аныршьа, – џьара умцааит, нан,
– аҳәеит ан. Усыхәаԥшла сара сшыԥыруа.
Нас, сара сеиԥш уаргьы уԥрым. Ибзиоума?
– аӡыркәи аԥа иабжьон.
– Ибзиоуп, – аҳәеит аӡыркәи хәыҷы.
Аӡыркәи ду амҵәыжәҩақәа ааиҵнахын,
икаууа инхалт ажәҩан ахь. Такәаамҭагьы
аԥа иабартә аԥырра иаҿын. Нас, ҩаԥхьа
иааин аԥа инаватәеит.
– Да, умҵәыжәҩақәа
ааиҵыхны ус уҿынахеишь!
Амҵәыжәҩақәа уаргьы иумами,
схәыҷы. Иумбари, хыхь
аҳауа уалыууаа, зегьы урхыҳәҳәо аҟазаара
шаҟа игәазырҳагоу.
Аӡыркәи хәыҷы амҵәыжәҩақәа ааиҵнахын,
ачықьра инахыууаан аҿынанахеит.
Икаууа, иԥыруа хыхь аҳауа иахьалаз агәы
ҭыԥрааны ицон. Зны ҵәҩанҵәы, даҽазных
аҽыларҟәӡаны иԥыруан. Акраамҭагьы ус
ихын. Нас, иааины ан инаватәеит. Аха
убри аамҭазы аӡыркәи хәыҷы иамбаӡацыз
акы шамшамуа, ампыл еиԥш игьежьӡа
аблақәа аахнакит.
– Ани закәузеи, нана? – аҟәаҟәа иқәыршәыз
ахамы анап хәыҷы нцәыҵнарҳәҳәан,
иабаз џьашьаны иақәырххо
иҵааит.
– Аа, уи амра ҳәа иашьҭоуп, нан.
– Амра закәузеи, сан?
– Уеиҭалагахт азҵаара! Иумбои шаҟа
ицаны икаԥхо.
– Ҟоҳ, шаҟа иԥшӡоузеи. Шаҟагьы
ихааны иҳақәԥхозеи! – аӡыркәи хәыҷы
агәы хыҭ-хыҭуа иалагеит.
Иаҭаххеит иԥырны убри
амрахь ицарц. – Сан, исҭахуп
сымҵәыжәҩақәа ааиҵыхны, сԥырны, убрахь сцарц, сазааигәаны избар!
– п, нан! Уаанӡа уара узыԥыруам.
Унаӡаргьы хынҳәышьа умам. Уи амца
уналашәар, ҳаӷеиҭа, уналаблы уцоит. Уара
амҵәыжәҩа иумоу зумоу, ааигәа-сигәа,
ункаԥыр-аакаԥыруа иухәаша ак ҟауҵарц
азоуп. Иуаҳама, нан?
«Аблақәа сара исымазар, насгьы
амҵәыжәҩақәа ансоу, изсылымшарызеи
амра аҟынӡа анеира?» – Ихәыцуан аӡыркәи
хәыҷы ахьтәаз.
Аӡыркәи хәыҷы ан шыӷъаҵәыӷъаҵәуаз
амҵәыжәҩа хәыҷқәа ааиҵнахын, ҵәҩанҵәыҟа
аҳауа иналашәкәа ицеит.
Аҳауа иалан. Есааира ихалон цәҩанҵәы.
Шаҟа ихалахьаз адырра уадаҩуп, аха
амҵәыжәҩақәа ирықәгәыӷны акыр инаскьазар
акәхап, ишнеиуаз амра аҭакараԥшь
иалашәазаап аӡыркәи хәыҷы.
Аҽыԥҳәагьы амца ҩахҟьеит.
Аӡыркәи ҳәыԥы-ӡыԥуа, иҟанаҵалакгьы
амца аҭакар иалҵын, амцабз
ххаӡа ишакәҵәиашоз, лаӷьа
аҿаанахеит, ан ахьыҟаз ахь
ахы рханы. Ус адгьыл ианазааигәаха, акәапаҳәа
аҽынканаршәит.
«Ауԥшәыл хәыҷы ҭахеит», – рҳәан
игәныргазаап аҵиаақәа зегьы. Еиҳаракгьы
рылаӷырӡ рҿаҳәҳәы игылан иԥшуан аҳаскьынқәа.
Ирҿышәшәаз рылаӷырӡқәа аӡыркәи
иахьнақәҭәаз, амца ахьакыз
иҿыцәааит. Амҵәыжәҩақәа хыблаа-ҿыблааит. Иаргьы цәышӡа иааҟалеит. Аха
изхәарҭоузеи агәышҵа иакыз амца рызмырцәазаап,
ус иаанхеит.
Убри аахыс шаҟа аамҭа цахьоузеи!
Шаҟагьы ӡы амшын иалалахьоузеи, аха
аӡыркәи амца шакыз иакуп. Уи ахылҵшьҭроуп
иахьагьы аԥсабара иқәугьы.
Амала, уажәы, шамахамзар, ҽынла ицәырҵӡом.
Уахынлоуп ианыԥыруа. Рымҵәыжәҩақәа
ааиҵырхцыԥхьаӡа акәиц
нхәыҵыҷҷоит.
Ӡыркәи алацәа
еиқәнаԥсеит,
Ҳара ҳлакәгьы абра
инҵәеит.
Акәҷарақәа
ран аҟәарҭ иацны ианҭыҵуа, дара рзы
ныҳәоуп. Еилаҩҩы, зны ран
иаԥыҩланы рҿынархалап, зны
ибӷьаҭлап, хәацык анырбалак
еимарклап. Даҽазных еимӷьыжәаа
рҿынархап.
– Ҟаҳ, Ҟаҳ! Шәабацои уахь! Арахь,
арахь, арахь! – игәамҵ-хамҵуеит ран. Даргь
ран аҳәатәы иахымԥакәа, аҳәынҵәа ирцәаҟьашьыр
ҳәа ишәошәа, рымҵәыжәҩа ԥагәа хәыҷқәа
шьҭыхны, аҳаскьын инылԥыр-аалԥыруеит,
еихьыс-еиԥысуа иааизыҩҩуеит.
– Ҟаҳ, ҟаҳ! – аҳәалон зны-зынлагьы аҟәарҭ
аԥацәа аадԥхьаланы иарӡырҩуа. – Бзиа
шәышԥазбо, бзиа шәышԥазбо! Акы
шәыхьыр исзыхгом... ҟаҳ, ҟаҳ! – абас
ирыхӡыӡаауа аԥацәеи аԥҳацәеи игьежьы-хынҳәуа ирыкәшон.
Акәҷарақәагьы ран аҳәатәы
харҵон, хара ицомызт.
Шәарҭак шааҟалалакгьы адырра
рнаҭон, даргьы али-ԥси рыбжьара
рыуа-ршәаџь умбо ишәаҟьон,
рҽырҵәахуан.
Аха абарҭ акәҷарақәа
кәҷышь хаԥышәак,
кәҷышь ҳәатәхамҵак
рылан. Ани
акәҷышь ҳәатәхамҵа
аҟәарҭ абас анаҳәоз иазычҳауамызт. «Иабатәи бзиабароу, гәаныла игәрымуан уи.
Ус акы ыҟандаз, саргьы издыруазаарын».
Зны аҟәарҭ акәҷарақәа ацырԥсса
хара иагеит. Ишнеиуаз иааҭгылт,
аҳаскьын инылаԥш-аалаԥшит, ахы
ҩышьҭыхны ҩадаҟа иҩаԥшит, иҟәырҭ-ҟәырҭуа акәҷарақәа ргәы рҽыннаҵеит.
Араҟа аҭыԥ бзиан, аҳәырҭа, ахәаҷа-маҷақәа рыԥшаарҭа, абӷьаҭырҭа ыҟан азы уаҳа
анаскьара аҭахымызт. Акәҷарақәа зегьы кәлыҷылыҳәа
ашьац аҿы иԥшаауа, рымч зықәхоз
ахәаҷа-маҷақәа кны ирҿарыҟәшәон. Ус, цәалашәарак
рызцәырҵзар акәхап акәҷарақәа,
абӷьааҳәа реааидыркылан, аҟәарҭ иаакәшан,
рееидырӷәӷәала иаагылт.
Иаргьы – «Ҟәҳ! Ҟәҳ!, – шәеимымплан,
хара шәымцан!» – аҳәан ргәы
аарҽыннаҵеит.
Аха акәҷышь ҳәатәхамҵа цәгьа
иабомызт зегьы ирылҵны ахала
инаскьар. «Ҳаицәҟьалар закәыхи,
уи азы сара ак сыхьуа
сыҟоума, убас даргьы»
ҳәа агәы иаанагон.
Ус иԥшаауа аҳаскьын
ашьапқәа ишрыҵаз,
ԥарԥалыкь ԥшӡак
ныҵнарԥрааит. Ут инашьҭанагалан
кырӡа инаскьеит.
Акәҷышь хәыҷы ани аԥарԥалыкь
азкуа иҟазма, гәырӡшашәаӡ
иацәыӡит. Аха уи агәхьаа
акыума, ахала иахьынхаз агәы ҭыԥраауа,
ах хәыҷы шьҭыхны аҿынанахеит.
Ус, аҳаскьын-цыгәҵыхәақәа ахышәҭқәа
зфоз абаӷыр-ҵарақәа еибархьусууа, аҳәиҵәҳәа
абардра рыҽныларԥсеит.
Ахҿеиԥш абардра иныласит ахьшьыцбагьы.
Аха иаҿаҵахәмызт, ашьаԥхыц иамԥыхьамшәеит
акгьы, баша абардра инахыууааит ауп.
Акәҷышь ҳәатәхамҵагьы, агәы ҭынҵны ицо,
аҳаскьын инылашәаҟьеит. Уаҟа аҽарԥсӡеит.
Ахьшьыцбагьы иазгәамҭеит.
Такә анҵы, игәыҭҟьа-ԥсыҭҟьаха иҩагылт,
инаԥшы-ааԥшит, аха иабаҟоу аҩызцәа!
– Ҵиу, ҵиу! Ҵи-и-иу! – анышәхәарԥ
иқәгыланы арҵааҳәа иҳәҳәеит акәҷышь.
– Ҵиу, ҵиу! Ҵи-и-иу! – инеиҭаԥан егьирахь
нышәхәарԥк инықәԥалах,
ҿнаҭит ҩаԥхьа. Анахь
инаԥшит, арахь иааԥшит,
алымҳа кыдҵаны иӡырҩит,
аха урҭ хара иннажьхьан,
даргьы ахьцашаз ицахьан.
– Ҵиу, ҵиу, ҵи-и-иу! – ишалшоз
иҩны аҿынанахеит. – Ҵиу, ҵиу, ҵиу!
Абас ишҵәыуоз мацара, абжьы
цаны, уаҳа аламкәа ажәырҭ илахан
ишылаз, ани егьыҭ акәҷарақәеи рыбжьы
алымҳа инҭасит.
Даргьы акәҷышь ҳәатәхамҵа анырымбаӡа
иашьҭалазаап. Ажәырҭра иахьаалҵыз иааиқәшәеит.
Убасҟан, акәҷышь ҳәатәхамҵа агәы хәыҷы
ԥхарра ссирк иааимнадеит, уи – абзиабара, агәбылра
иахылҵуа аԥхарракәын. Абри иеиӷьыз
гәалаҟазаара аздырамызт иара.
Убри нахыс, знымзар-зны ани
егьырҭ акәҷарақәеи инарцыршәаны
ҳәа ҟамлаӡеит, уаҳа
ицомызт џьара хара. Иара
акәҷышь ахазы иҟьалар,
иӡыр ҳәа ишәаны мацара
акәмызт, егьырҭ ргәы рыхьыр ҳәа ишәон.
Аҟәарҭ ҿаанаҭит: "Сишь,
сҳәатәы хауҵароуп, акәҷышь!"
Ҽнак, аҩнҳәынаԥ сшьапы
ааиҵысхып агәахәын, аца иналбаан
аҿынанахеит инеиааирц.
Нахьхьи, ачықьра инылакәрын, аккара
иныҵалоны, бнаҳәынаԥыки иареи ааиқәшәеит.
– Унан, узеигәырӷьара уақәшәааит!
Улабара сышԥеигәырӷьеи! Ҳхылҵшьҭра
иеиуоу ҳәынаԥык абла сынҭамԥшижьҭеи
иҵӡозеи, – аҳәеит абнаҳәынаԥ
ааҵыр-ҵырын, – шәыш-ԥаҟақәоу,
сымш, уаҩ дзызҵаара?
Хаҭала уара ушԥаҟоу? Бзазашьас иумоузеи?
– Иҳабаргәузеи. Сыбзиахәха
сыҟоуп саргьы. Сынхоит, сынҵуеит.
Фатәык-жәтәык рзы смаџьанам, аха
изхәарҭоузеи, сыҷкәынцәа сҿыҵны
хазы ицеит. Сымацара соуп аҩны
иахыу. Сасык ибла сынҭамԥшиижьҭеи
акрааҵуеит. Уааларауазеи сышҟа сасра,
сшынхогьы умбари?!
– Иауазеи схы ухызбааратә, сҭынха
ду! Амала ҳаиуацәоума, сеидроу. Ҳара
ҳаибамбар иагьԥхашьароупеи. Аха
зны сара сышҟа уаала. Мбатәыкгьы
бжьам сара сахьынхо, –
аҳәеит абнаҳәынаԥ.
Абнаҳәынаԥ ачықьқәа
иныркылкәыр-ааркылкәыруа,
аҵлашьапқәа инархыкәша-аархыкәшо асас аԥхьа игыланы
ицон. Ус, ицо, ицо ишнеиуаз,
џь-ҵлак ашьапаҿы ианнеи, иаангылеит.
– Аброуп сара сахьынхо. Улеи уххьзгеит,
– абнаҳәынаԥ ааҭгылан, аџь ашьапы
акылҵәара аҿышәҭ ахь асас нанаԥхьеит.
– Ишԥоуҳәеи, џьушьҭ, уаԥхьа снеиртә.
Сахьнеиуагьы сыздыруамеи!
Абнаҳәынаԥ асас ахьырԥшны акылҵәара
инҭашәкәа ицеит. Акҿархәарақәа
рҿы инҭгыла-ааҭгыло, амҩа арбо, акырӡа
ихәыҵаланы ицеит:
– Аа, абри ауп сара сыҩны, – аҳәан,
гәаҩарак инҭанарԥшит. – Абраҟа сышьҭалоит
(уаҟа ҵысхәуп, кьынтыжәуп,
бӷьыжә гәарҭакгьы еилажьуп). –
Абна сара сыфатә еизганы исҵәахлоит.
(Уаҟагьы, каканс, расас
иҟам ҳәа иҟоузеи,
иеилаҵәыӷьаны
иҩнаԥсоуп зегьы).
Убас инарԥшы-аарԥшуа аԥшәма
аҵас ала, мал «хазынахәыс» еингаланы иамаз
зегьы игәырӷьаҵәа аҩнҳәынаԥ ианарбон.
Иара аԥышә кәырбз хәыҷы хашәшәала,
аԥаҵа хәыҷқәа қәац-қәацо, «ҳи-ҳи-ҳи!» –
хыччаран изҿӡаз акьатеиах ԥҵәо. – Уара
бзиа збаша, абриоума уазгәдуны анхара
исымоу ҳәа исурбо. Угәы иалымсын, сыуа,
анышә хьшәашәа аҵан анхара иаԥсам.
Изуцәызӡарызеи, башоуп уара уԥсҭазаара.
Ухәаҽны узламԥсуазеи, уара рыцҳа. Уаала
сара сышҟа нхара. Еингаланы исымоу
афатә уареи сареи ҳакәым, цуҭак ирызхап.
Исызгылоу ахангьы умбари, убааршәит!
– Сьҩнра угәамԥхазар акәхап ус
зуҳәо, аха уахыкгьы џьара кәыкәмыдрак
аҿы иухыумгацкәа уҟаларым.
Уаха усҭаз, ҳазхара
ҳаибабап, ҳазхарагьы
ҳаицәажәап. Нас уара
ушҟагьы ҳамцарызи.
Аҩнҳәынаԥ уи ауха иабацоз, ихәлахьан.
Иаангылт уаҟа. Абнаҳәынаԥ
аагьагьан, иреиӷьыз акаканқәа ҭыршәшәаны
иалшоз ала, пату ақәҵаны
акраҿанаҵеит, аиарҭа ҟаҵаны ишьҭанаҵеит.
Адырҩаҽны еиманы рҿаархеит аҩнҳәынаԥ
ашҟа. Алмҩанык аҩнҳәына нҭгыла-ааҭгыло бзазашьас иамаз иахыҽхәо ацәажәара иаҿын:
– Исфаша-изжәша срызрыцҳам сара.
Урҭ рзы сныҵыҵны шьаҿак ҟасымҵац.
Изҭахыу, ииҭахыу иҳәааит, аџьабаа схы
изасырбозеи изсыруа шыҟоу. Сара бзабаалаҵәҟьа
схы ныҟәзгоит. Амала, абри уара,
уажәгьы иахьузеилымкаац сгәы иалоуп,
сҭынха, – уи ааҭгылан, аԥаҵақәа нҿарҵәи-ааҿарҵәиуа аҩыза иназыԥшит.
– Ыы, уара, шьоук раарыхра уфар
руама? Урымшьуеи!
– Уара агаӡа! Аӷьыч ирбаз иоуп. Ирымбаз
дӷьычыҩӡам. Урымҟәыҵашәар, ҳәарас
иаҭахузеи, иуфақәахьоу зегьы уҿырхышт.
Сара срымбахьоу џьушьозар? Сырбақәахьеит.
Аха аԥш лапҟьақәа снарылапҟа
срыцәцоит. Мамзаргьы даҽа ханкахь,
даҽа ҭхаџьырҭак ахь сиасуеит.
Уажәит, уара рыцҳа, аха уажәраанӡагьы
ахныҟәгашьа узымҵеит.
Абас, аҩнҳәынаԥ
ибылдаҳәы-былдачо ахы
шныҟәнагоз аҳәара ишаҿыз
еиҵаҭәы-еиҵаӷәӷәа ԥшла иҭәны
игылаз ца дук аҵа иааҵалеит.
Аа, абраҟоуп сара
сьҩны ахьгылоу, – аҳәан аҩҳәынаԥ асас
аца инаҵанарԥшит.
– Уалагәырӷьааит, сҭынха ду, уалагәырӷьааит!
Ишуҳәазҵәҟьа уҟазаап.
Аханҵәҟьа узгылазаап. Уара избо,
мбатә злоу аӡәы уакәымкәа уҟам.
Анцәа иџьшьоуп, ҳхылҵшьҭра
иеиуоу рахьтә абасҵәҟьа
исымбацызт, – иабаз агәы
иахәеит абнаҳәынаԥ.
– Уара ари џьазшьо,
хыхь иҭаԥсоу убар, угәыӷьыр
ҟалап. Ухалишь, ухал! – аҳәан,
аҩнҳәынаԥ абнаҳәынаԥ ахьырԥшны
аца ашьапы инахьынԥашалт.
Егьыгьы уи инашьҭалт. Аца
апалқәа (ақьырсҭақәа) инарыбжьакәрын,
аԥш лапҟьақәа иныркылкәыр-аакылкәыруа хыхь ихәнеит.
– Машьалаҳ! Ԥшӡала иуфааит!
– абнаҳәынаԥ аԥш ҩеижьӡа ианаалаԥш
аблақәа шаҟь-шаҟьо анаԥшы-ааԥшра ишаҿыз, – уыу, уыу!
Дида, дида! Ани закәузеи аблақәа ҟәбарӡа
икҿаҟәыҟәны еиқәаҵәамлаҳӡа итәоу!
– арҵәаа ҳәа иныҩнаҟааит ишәан.
– Узыршәазеи, уара? Ари сан лаҳәшьа лоуп.
– Уаау, уау! Џьым, џьым, аԥаҵақәа
қәацқәацоит, умбаӡои, уара? – иааҵырҵырын
акылҳарахь иеихеит. Аҩнҳәынаԥгьы
агәы аҭра иҭагылом, аха ишшәаҵәҟьо
анарбар аҭахым. Ишныҵкәырра иԥшуп.
Аха игәыӷуеит. Ацгәы акәзар алацәақәа
еиқәԥсоуп. Ицәаз џьнашьоит. Арахь
ишшәаргәындоу асас инарбаргьы ҟалом.
– Ахәыҷқәа реиԥш ушԥашәои. Сан
лаҳәшьа рыцҳа длашәуп, ддагәоуп.
Лылацәақәа шеиқәԥсоугьы умбаӡои. Уааскьа
арахь, уааскьа! Умбои сара сшацәымшәо,
– аҳәан, ацгәы ыцәаҵәҟьоуп агәахәын,
ԥыҭкгьы иааскьеит. Убри аимгеимцаразы
ацгәы еиҵас иууаӡа иԥан, аҩнҳәынаԥ аҽнақәнажьт.
Аҩнҳәынаԥ шҵырҵыруаз, илаҿанагәан
ахыуҳәа аца инҭыԥеит. Ахаԥыц аларԥсны
ишакыз ианынхьаԥш, абнаҳәынаԥ аҳаскьынра
илԥа-лԥо аԥсы аманы, абнахь ахы
рханы ишцоз инахьыԥшит. Тәым џьабаала
зхы ныҟәзгоз аҳәынаԥ барбаргьы, аҵыхәтәа
абраҟа иаанҵәеит.
Абарбарра уи мариоуп,
Аҳалалра шәкы иаԥсоуп.
Ӡынроуп. Ажәҩан еимаҷыҩуп,
алакҭа узыҵаԥшуам.
Аԥарԥалыкь шкәакәақәа реиԥш
асы цаҟьақәа аԥша
инанарҳәуеит, иаанарҳәуеит аҳауа
иахьалоу. Насх,
азхара ианрылахәмарлак, иҿшәаз ашәҭ
шкәакәақәа реиԥш, ҵаҟа иканаршәшәоит.
Абас амшқәа аныҟоу, аԥсаатәқәа
ирҭахцәам, рыфатәқәа ахьырԥшаауа роуам,
аҩыҵақәеи, акәыкәымдрақәеи ирыҵоуп
ахәаҷа-маҷақәа ԥшаауа.
Аха ус иҟам ашшаӷьыч. Уи, џьара мазеик
абазбари ҳәа, ацақәа инырҭакәыруа идәықәуп.
Аа, абыржәгьы нхаҩык ица ашьҭахь
игылоу аҵәаҵла амахә иааины иахьықәтәаз,
«ахҭырԥеиқәаҵәа» хәыҷы ахагәҭа
иақәыршәны. Хәыдхаҵакгьы ахәда
ихшьуп иара, еилыбзаауа, агәышҵа ҩежьра
зегьы аахнаҟьо.
Иаанаԥшы-ааԥшит Кәажьына. Ԥшыла.
еиҵақьуа игылоу аца алаԥш иҵшәом, џьара
иацәцарҳәа ишәошәа.
– Ҵәит, ҵәит, кырры, ҷкырры, хьа-хьа-хьа,
– аҟырҟы ааҭнарыцқьеит. Нас инықәԥрааит
игәырӷьаҵәа. Аца аҭалара
уажәы иабазма Кәажьына. Иара иаарыхны
иҭанаԥсазшәа, имшәа-имырҳа, лапҟьак
инадтәалеит. Ԥш-цырак ахаԥыц ибжьакны,
иаманы аца инҭыԥрааит. Ҩаԥхьа иааин,
аҵәа амахә инықәтәеит. Уи ашьапхыц
аларԥсны икны атыгә-тыгәҳәа арыц агәы
ааҭнаршәан, инахәланаршәит.
Арыц ацәагьы какәкәа ишлеиуаз
асы инылашәеит.
Абас, Кәажьына ицо-иаауа, ицо-иаауа аԥшцырақәа
ҭыршәшәаны
инахәларшәо афара
иаҿын такәаамҭа.
Ахьҩежь еиԥш зыгәқәа
ҭыршәшәаны асы илаԥсаз
аԥшцырақәа угэы иаарыцҳанашьарын.
Ус, адыхҳәа махәык аҽаақәнажьт
Хьажьына аблақәа
кәеи-цеиуа. Изықәԥалаз
амахә ашәыб амнаршәшәан,
аттаҳәа асы инылаҳаит. Иаргьы хаҳәырҵәиа аҿыланахеит. Аҵәа амҵа
иааҵагьежьын, Кәажьына иканаԥсаз зегьы
аҿанаҟәшәеит. Аха иафаз азхо иҟоума!
Ахы аарнаашәа ашшаӷьыч инаҵаԥшит,
дырҩегьых акыр канаршәуама ҳәа. Уи
арыц агәы аҭыршәара иадхалан,
акәкәаҳәа иацрыхон.
– Сҭынха ду Кәажьына, ара уҟоума?
Сышԥаургәырӷьеи!... – Хылаԥшрада
унсмыжьцызт, уанысымба сшәеит. Иахьа
шеижьҭеи иааушьҭазбахьоузеи машәырк
ухьзар ҳәа сшәаны, – иааҟыж-ҟыжын,
инықәԥала-аақәԥало, иаҿгәырӷьааны
иԥсрашәа аҽыҟанаҵеит Хьажьына, ашәыб
хыла-гәыла еилаҵо. Убри акәхап уи «нықәԥала-аақәԥала, Џьыгәдар-иԥа ҵыхәаршәшәа»
ҳәа зазырҳәо ацуфацәагьы. – О,
Кәажьына, уара иуеиӷъу ԥсаатә ыҟаӡам!
Кәажьына, аԥшыц агәы ҭнамыршәакәа
иканажьуам, иадхалт.
– Ҳагьеиԥшуп уареи сареи, – иналагахт
ҩаԥхьа Хьажьына. – Сара маҷк сҭааҭьӷьашәа
сыҟоуп, аха уи башоуп. Уара
ухәыҷуп, аха уоуразоуроу ухьуп, ухьы! Зегь
улоуп. Ухгьы уахәоит, – аҽаӡәгьы. Уара
уҩыза зхы зҭаху диуандаз. – Арҽхәара
бзиа изымбода, Кәажьына иаҳаз ихнахын,
ашьаԥхыц хәыҷқәа ааилышшан, арыц
ныбжьшәеит.
Уи акәын Хьажьынагьы ззыԥшыз, арыц
нкашәаанӡа инамҵасит. Иҩаԥрын, ҩаԥхьа
ашшаӷьыч ааигәа инықәтәан, иалагахт
арҽхәара. Кәажьына ах-хәыҷы ырнаашәа,
алымҳа кыдҵаны иӡырҩуеит. Изырццакри,
азхара афахьеит.
Хьажьына иафаз азхом. Инаҳәы-ааҳәуеит. Агәы ҵкапуеит. Аха ианнарԥшӡом.
Иара ахала инеир, аца изҭамларгьы
арахь икылҳәҳәо ада акгьы аҭахым. Аха
жәаха ҽнак иашьҭахысит, ахы замхьчарызеи,
гаӡанапыла иҟауҵар ауазар!
– Уара, сыуа! Иумбаӡои амш зеиԥшроу.
Абар, асоурагьы иалагеит. Ицәгьамызт
џьара акы ҳнацҳар... Асгьы
ааҿыҵышәшәо иалагахьан. Аԥшаласгьы
асы ԥаҟьақәа ирылахәмаруеит.
– Ҵкрры, хьа-хьа-хьа, ҵкрры, хьа-хьа.
Ҵәаҵәа ҵәит, ҵәит, ҵәкәриаса, ҵәкәриаса...
– шәакгьы аҳәеит Кәажьына аҵас
ала. Нас ҩаԥхьа, ацеи аҵәеи рыбжьара ицоиаауа,
арыцқәа, рыгәқәа ҭымхӡакәа икаԥсо,
Хьажьына агәы иахәарызеи ҳәа инықәлеит.
Аҵыхәтәаны, ацалаҟьа иахьықәтәаз,
алаԥш иааҵашәеит шша-ҽыҭк ӷәыцәмаҟьак
иахьықәыршәыз.
«Аԥш сгәы акхьан, абар агәырхаага»,
– иаагәырӷьан, ашша сфоит ҳәа иахьнықәԥалаз,
аӷәыцәмаҟьа ааԥҟьеит. Ицарц
иеихеит, аха аҵыхәа амԥыхьашәеит.
Кәажьына рыцҳа ааҵары-ҵарит, иԥаҟь-ԥаҟьит, аха изкыз изацәымцеит.
Нас амч зегьы ааизнаган,
абжьы аргеит:
– Сҭынха ду, Хьажьына,
сыԥсы ҿых, аҽа ԥыҭк ас санынха
сыԥсы аасхыҵит... Уласы, абааԥсы!
Хьажьына иҟалаз анаба, «ара бзиарак
ыҟам, сцалар еиӷьуп», аҳәан, иааҟыж-ҟыжын, иҩықәԥраан, аккара иҩылапҟеит.
Ҵәит-ҵәит Кәажьына.
Духаумыршҭын Хьажьына.
