Актәи ахы
Ақалақь шәҭыш иаланхо акьыҿӷәыӷәқәа

Лакәтә қалақьк аҿы акьыҿӷәыӷәқәа нхон. Урҭ акьыҿӷәӷәуқәа ҳәа ирышьҭан иахькьаҿӡақәаз азы. Наша хәыҷык акәын дара хаҭа-хаҭала изаҟараз. Рықалақь ԥшӡан, иблахкыган. Ҩныцыԥхьаӡа иаваӷӷа иавеиҭаҳан ашәҭқәа: ацәхаԥшьқәа, агәҩеижьқәа, ахбабақәа. Уаҟа ақалақь амаҩақәаҵәҟьагьы ашәҭқәа рыхьӡқәа ирхаршалан: Аҵәҵәашәҭқәа рымҩа, Агәҩеижьқәа ралоеиа, Аеҵә-еиқәара шәҭқәа рымҩа ҭбаа… Иара ақалақь акәзар – Шәҭыш ҳәа иашьҭан. Уи гылан чычхалеи-ӡиас хәыҷык ахықәан. Ари аӡиас акьыҿӷәыӷәқәа Анаша ӡиас ҳәа аиашьҭан, избанзар уи ахықәқәа рҿы имаҷымкәа анаша ҟалон.
Аӡиас анаҩс абнара цон. Акьыҿӷәыӷәқәа аҵаа-ҵла ацәа-жәпа иалхны анышь хәыҷқәа ҟарҵон, нас, урҭ иҩарықәтәаны аӡиас иуан, абнарахь ажьыргәыц, акәыкәбаа, араса-акакан уҳәа рыҟәшәара идәықәлон. Ажьыргәыц зҿаз аҵиаақәа рымахәқәа рҿы рҽынагӡаны ажьыргәыц аҿыхра – акьыҿӷәыӷәқәа ирцәыуадаҩын – иахьмаҷақәаз азы: мыцхәы аџьабаа рбон, игәаҟуау, арахь, араса-какан зҿаз аҵлақәа ракәзар, урҭ ирыцәхьныззала ирықәлалатәын, хазых – ахәархь хәыҷқәагьы кны. Акьыҿӷәыӷәқәа рахьтә аӡәымзар аӡәы иҽынагӡаны амахә иаҿыз акакан изҿыхуамызт, амахә ахаҭа хәархьла иаҿахиҵхар акәын. Акәыкәбаақәа ракәзар – урҭгьы хәархьла иҵаԥырҟон. Акәыкәбаа хәархьла ашьапы анҵырҟаалакь, нас, иахькажьыз, ҽыҭ-ҽыҭ, иаҿахыҵәҵәаны, хәҭа-хәҭала аҩныҟа иргон.
Иҟан акьыҿӷәыӷәқәа	злеиԥшымзаргьы: урҭ рахьтә шьоукы кьыҿӷәыӷә ҷкәынцәан, егьырҭ – кьыҿӷәыӷә ӡӷабцәан. Акьыҿӷәыӷә ҷкәынцәа енагь рыблузқәа лахьхьынӡа иоушьҭны иршәын, ма ржәҩахырқәа рахьтә иеихданы илеиуаз амаҟақәа иааныркылоз реиқәа кьаҿ хәыҷқәа рышьан, акьыҿӷәыӷә ӡӷабцәа бзиа ирбон зыԥштәы убла хнакуаз аҵкы ӷрақәа рныҟәгара. Акьыҿӷәыӷә ҷкәынцәа рацәак ҵасс ирымамызт рхахәы ацклаԥшра, убри аҟнытә урҭ рхахәқәа енагь икьаҿны, иқәрҟәыдаан, аӡӷабцәа ракәзар – рыхцәқәа руан. Урҭ даарӡа бзиа ирбон рыхцәқәа еилфаҷа рыҟаҵара, насгьы икахәхәа-икахәхәа, арԥшӡага цахақәа алаԥаны  ирықәыԥсан, рхақәҭа бантла иҩычаны. Акьыҿӷәыӷә ҷкәынцәа акырӡа ргәы ҭнагон икьыҿӷәыӷә арԥарцәаны иахьшаз, урҭ, шамахамзар, акьыҿӷәыӷә ӡӷабцәа рахь ҩызара иашьҭамызт. Акьаҿӷәыӷә ӡӷабцәа ракәызар – иазгәдууан икьаҿӷәыӷә ӡӷабцәаны адәы иахьықәыз, акьыҿӷәыӷә ҷкәынцәа рахь урҭгьы, шамахамзар, ҩызара иаҳәомызт. Кьыҿӷәыӷә ӡӷаб амҩа даныла дышнеиуаз кьыҿӷәыӷә ҷкәхынк даацәырҵит, ахарантә, ихацәа дшаақәыԥшлакь, лымҩа ааихҵәаны егьи аганахь ала лҿыналхон – диԥымларц-диҿамҳарц. Иахәҭаҵәҟьангьы иҟлаҵон: избанзар акьаҿӷәыӷә ҷкәынцәа рыбжьара иҟан убарҭ акьыҿӷәыӷә ӡӷабцәа шаарбалакь ҭынч, уаҩԥсҵас инарвсны ацара зхахьы имааиуаз –урҭ хымԥада аӡӷабцәа хәыҷқәа ргәы нзырхашаз акы аҿынадырхон, мамзаргьы ирыгәҭасуан, уимоу, иҟан рхацәкәыкәынқәа инарныркуазгьы. Ҳәарас иаҭахыузеи, аҷкәынцәа зегь асҵәҟьа иҟамызт, аха доусы дзакәу, ицәаҩоу – илахь иауанахыз, убри аҟнытә, акьыҿӷәыӷә ӡӷвбцәа иамҩан абас ианааиқәшәалоз, иаамҩахыҵны амҩа егьи аган рҽаҭара ма зынӡаск еиԥымлартә еиԥш аҭагылазаашьа аҟаҵара. Абас иахьрызныҟәоз азы акьыҿӷәыӷә ҷкәынцәа акьыҿӷәыӷә ӡӷабцәа зых қьан ақәзҵо, зхашәа хзымбо ҳәа ирышьҭан (закәытә ажәақәоузеи ,анцәиныс, ирзырԥшааз), акьыҿӷәыӷә ӡӷабцәа аӡәырҩы акьыҿӷәыӷә ҷкәынцәа аҷырпаӷьқәа ҳәа рзырҳәон, мамзаргьы абас ргәы нзырхашаз даҽа хьыӡқәак рзалрыԥшаауан.
Ԥхьаҩцәақәак иаарласны ишәҳәар ҟалоит абраҟа узлацәажәо зегьы – хыҭҳәаауп, ас еиԥш иҟоу акьыҿӷәыӷәқәа аԥсҭазаараҿ урыниом, ус уаҩ дыҟамҳәа. Мшәан аӡәгьы имҳәеит урҭ уеизгьы аԥсҭазаараҿ иҟаҵәҟьан ҳәа. Аԥсҭазаараҿ ак уԥылоит, акыҟоуп, алакә ақалақь аҿы иҟамло ҳәа акгьы ыҟаӡам!
Убас, аҵәҵәашәҭқәа рымҩа ду аҿ игылаз ҩнык аҟны жәафҩык акьыҿӷәыӷә ҷкәынцәа ҩнан. Убарҭ зегьы реиҳа уаҩ ирыликаашаз аӡә иакәын Дыр захьӡыз акьыҿӷәыӷә ҷкәын. Дараӡа акрахьидыруаз азы ауп уи Дыр ҳәа ахьӡ зиоуз. Ирацәаӡаны ашәәӡқәа рыԥхьара абас акрыздыруа, акреилызцо аӡә иакәны дҟарҵеит. Енагь иикыз, иааигәа-сигәа иҟаз ашәҟәқәа – истол икәын, аҵаҟа ицәыҵан, икаруат ахыхь иубон ма уи аҵаҟа ихәыҵан. Дыр иуадаҿ ашәәҟқәа ирымҽхакымыз ҭыԥк убомызт. Урҭ рыԥхьара, рыҭҵаара уи дҟарҵеит дҟәышны, дҟәыӷаны. Убри аҟнытә, уи – зегь изыӡырҩуан, бзиагь дырбон. Дыр енагь акостиум еиқәаҵәа ныҟәигон, шәҟәык аақәхны, иланарԥшыга ларха-ҩархо истол данадтәалоз – апрофессор дуба иара дуба.
Иара абри аҩнаҿы дынхон акьыҿӷәыӷәқәа рхьаа-баақәа зегь зхәышәтуәаз еицырдыруаз аҳақьым Хәшәҭрахы. Уи енагь ахалаҭ шкәакәа ишәҵаны дныҟәон, зыгәра ачыхә қашә-қашәо измаз ихылԥа ихаҵаны. Убас абри аҩанаҿы дынхон Бру ҳәа изышьҭаз еицырдыруаз амеханик – иҩыза Ҵру ҳәа зарҳәозииареи. Абри аҩнаҿы дыҩнан Шьақар Шьақар-иԥа Ӡыхаа – еиҳа дналкаан дызлеицырдыруаз шьақарла, шәырӡла ирхаау, агаз (афақь) змоу аӡы дахьаҿыԥсаауаз алоуп. Уи даара иаамысҭашәаз уаҩԥсын. Бзиа ибон ианиацәажәоз ихьӡи иабхьӡи еицны ирҳәозарц, акырӡа игәы цәнаҟьон ус, инықәырсны, тәамбашақә, Ӡыхаа ҳәа уиԥхьар. Иара абри аҩнаҿы дынхон ашәарыцаҩ хызаҵәхы. Уи иман Ҷыӷә-ҷыӷә захьӡыз ла хәыҷык, иныҟәигон иара убас аџь-пробкақәа ҭзырҟьоз шәақькгьы. Дынхон араҟа асахьаҭыхҩы Шәыгаҭрах, амузыкант Ҩымаа, иҟан егьырҭ акьыҿӷәыӷә рԥарцәа Ццакы, Цәыӡ, Гәамҵҩы, Ҿымҭҩы, Хаҿыгьежь, аишьцәа – Ҟаларушьи Ҟамларушьи. Аха абра зыӡбахә ҳәоу зегь рыбжьара еиҳа еицырдыруаз аӡә иакәын Мдыр ҳәа изыԥхьоз акьыҿӷәыӷә рԥыс. Акгьы ахьизымдыруаз азы ауп абас еиԥш иҟоу ахьӡ дзаԥсахазгьы.
Мдыр иныҟәигон еиҵәҟаҟараӡа иҟаз, ихы зҭашәоз, зганқәа ҭбаа-ҭыцәыз аԥраал хылԥа, аиқәа ҩеижь, агалстук еиҵәа зқәу аблуз цәхаԥшь. Уи бзиа ибон иаразнак улаԥш иҵашәашаз аԥштәқәа. Абас, апарпар еилыӷраа еиԥш иҽеибыҭа, Мдыр иахьа хәлаанӡа ақалақь далан, иҟам-инымыз ихы иҭиҳәаауан, нас – иааиԥылоз инареиҳәон. Убри адагьы уи енагь акьыҿӷәыӷә ӡӷабцәа ргәы нирхон. Даргьы, енагь харантә, иблуз цәхаԥшь ишахьыԥшлакь, иаахынҳәны рҩыҩныҟқәа рҿынархон. Мдыр диман ҩызак, уи Ҭхыр ҳәа иԥхьон, дынхон ашәҭ Цәхаԥшьқәа рымҩаҿ. Мдыр иааԥымҵәаӡакәа, сааҭла Ҭхыр дидгыланы абарбарра илшон. Урҭ иахьа ҩеижәантә еицәҳауан, еизгәаауан, нас, иахьа даҽа ҩеижәантә еинышәон- иааибагон.
Ҷыдала Мдыр иӡбахә нарҭбаан ирылҩит абас еиԥш иҟалаз хҭыск ашьҭахь.
Уи зны ақалақь дналс-ҩалсуа дшалаз – ааигәатәи дәык ахь днанагеит. Уахьыԥшлакь – уаҩԥс дубомызт. Абри аамҭазы иԥырны иааиуан маимза аантәи бжьык. Уи лашәха, иазгәамҭаӡакәа, ишааиуаз, аҿаҩ ҳәа Мдыр ихахәдаџьал иҩасит. Мдыр деикәаҵәины лада дынҭалт. Абжьы, абырсааҭк, иҩаихҟьан иԥрит, ибжьаӡит. Мдыр, ашырҳәа дҩаҵхахан, исысыз дарбанушь ҳәа даанаԥш-ааԥшит. Аха – уаҩԥс дибом.
«Исысда-мшәа – дхәыцуан Мдыр. – издыруада, хыхь, ажәҩан ахьтә иҭалаз џьара ак саахазар?»
Хыхь, ажәҩан дҩаҵаԥшит – уахьгьы изаҟаразаалакь ак илаԥш иҵамшәеит. Амра шоура-ҭакар ихацеиуан ауп.
«Амра аҟәырҷахак ацыршәеит – игәы иааҭиҳәааит Мдыр. – Уи какәкәа ишааиуаз схахәда иаахеит ауп».
Аҩныҟа иҿынеихеит. Дышнеиуаз, иидыруаз, Саркьаҵеи зыжәлаз дааиԥылт.
Саркьаҵеи – иеицырдыруаз астрономын. Уи аԥаҭлыка ԥҽыхақәа рыла инахараны изырбоз асаркьа еиқәиршәон. Абас еиԥш иҟаз асаркьа ҽыҭ ала даныԥшуаз – илаԥш зықәшәоз амаҭәақәа еиҳа идуны, еиҳа иҟаәзны ибон. Абарҭ асаркьа ҽыҭқәа еиласны, еихаԥшьны Саркьаҵеи Амзеи аеҵәақәеи еиҳа идуны, иҟәазны иузырбо асаркьа-шәыра ҟаиҵеит. Абасалагьы уи дастраномхеит.
– Иҟоу удыруоу Саркьеи – ҿааиҭит Мдыр: – Амра ҽыҭк амыбганы ишааиуаз схахәдаџьал иаахеит.
– Иуҳәо закәзеи-мшәа, Мдыр! – аччара далагеит Саркьаҵеи. – Амра ҽыҭк амҟьан ишааиуаз иуаахар – уеиуа зеиуоук ыҟаӡамкәа иԥырнахуан. Амра – убасҟак идууп. Уи ҳ-Адгьыл зегь аҵкыс еиҳауп!
– Усҵәҟьа ҟаларым уара – иамеикит Мдыр. – Сара сгәаныла амра саанк еиҳауп ҳәа сыҟа.
– Ҳара усшәа иаабоит, изхбанзар, амра даараӡа иҳаракны икыдуп. Амра – еилашуа, еилаӡыҭуа, игьыжьы-кәымпыл ак ауп. Уи – ссаркьа-шәырала сахәаԥшхьеит. Амра ҽыҭк амԥан аҿаанахар, уаӷеимышхара, ҳақалақь зегь ԥыххааса иагоит.
– Абар, ассир! – иаҭеикит Мдыр. – Сара амра ариаҟара идууп ҳәа сыҟамызт. Сҿынасхапишь ,ари ажәабжь аӡбахә ҳа ҳтәқәагьоы инарасҳәап. Уаргьы, нас, уазашьҭои,усаркьа шәырала уеиҭанахәаԥш, иудыруазеи иҭаҿаҟәа-маҿаҟәашәа, уажәымзар уажәы ак амыбгартә иҟоуп ҳәа угәы иаанагартә иҟазар!
Мдыр иҩныҟа амҩа дықәуп, дахьнеиуа иааиԥыло инареиҳәоит:
– Амра заҟароу жәдыруоу, шәхаҵкы, сашьцәа? Уи ҳадгьыл аҵкьыс еиҳауп! Шьҭа шәазхәыц нас изаҟароу! Ижәдыруаз, сашьцәа, уажә абри амра ҽыҭк аҟара ҩаҟәҟьан ҳара ҳахь ишзахәо аҿаанахеит. Уи лассы ара иҳалаҳауеит, ҳагьыннарҵәоит ауп. Ахлымӡаах ҳзыԥшуп! Ишәҭахызар – шәнеины Саркьаҵеи шәиазҵаа!
Зегь аччара иалагеит, избанзар, ирдыруан Мдыр барбарҩык шиакәыз. Мдыр, хыма-ԥсыма, дышзахәоз иҩныҟа иҿынеихеит, амҩа дахьықәыз уажәы-уажә абас еиԥш ала дыҳәҳәо:
– Сыуаажәлар, шәхы шахә! – ҽыҭк амра-ҟәҟьа ҭалан иаауеит!
– Изакә ҽыҭузеи уара иҭаланы иаауа? – иазҵаауеит изаҳауа.
– Ҽыҭк, сашьа, ҽыҭк! Амра иаҟәҟьаз, иадԥан зҿаазхаз ауп сызҿу. Лассы араа аӷьеҩ ааҳахнаргап, уи ала ҳагьалагап! Ижәдыруоу амра заҟароу? Уи ҳ-Адгьыл аҵкыс еиҳауп!
– Иуҳәо закәзеи, уара!
– Сара схы акгьы ҭысымҳәааӡеит. Саркьаҵеи иоуп исазҳәа. Ари ус шакәу исаркьа-шәыра инарбеит.
Зегь рыҩнқәа ирдәылҵны, игыланы амра иазыԥшуп. Иԥшуан уахь, еиҭаԥшуан, амра-шыра рылаӷырӡқәа аанагаанӡа. Абас рылаӷырӡ хаҟәҟәала иахьыԥшуаз амра ҭаҩаҿа-маҩаҿа иҟазшәагь рбеит.
Мдыр аҳәҳәара дшаҿыц даҿуп:
– Зхы зҭахыу – ухы уахә! Уаӷеимышхарахеит, уаӷеимышхарахеит, абааԥсы!
Доус имаҭәа-ҩымҭәа дрымҵаст. Шәыгаҭрах ишәыгақәеи ишәыга-хьшьыгақәеи дырзыҭрысит, ҩымаа иакәзар – имузыкатә маҭәақәа рышҟа деихеит: иԥхьарца, ибалалаика, ибҩатә быкь уҳәа рышҟа. Аҳақьым Хәшәҭрахы аҩны ахыи-аҵыхәеи еимирҟьеит, дашьҭан ахәшәқәа зҭоу, амҩан иныҟәырго ахәшәыҭра – аха дақәшәмызт. Хаҿыгьыжь игалошқәеи иҳаргьи ҩышьҭиԥаан агәашә дыҩҭҟьеит, аха абри аамҭазы иаагеит Дыр ибжьы:
– Шәҽшәырҭынч, сашьцәа, шәыҽшәырҭынч! Шәзыцәшәаша егьыҟаӡам. Иахьоума-мшәа Мдыр ихы иааҭашәо шиҳәо, дшыбарбарҩу анеилышәкаа. Ишәеиҳәаз зегьы ихы иҭиҳәааит ауп!
– Ишԥа, уара, схы ишԥаҭысҳәааи? – арҵәаа ааҭиргеит Мдыр дахьгылаз. Шәца, Саркьаҵеи шәизҵаа!
Зегь еибарыҩны Саркьаҵеи ишҟа рҿынархеит, уиакәхеит, иаарласны иеилкаахеит иаараҳаз зегьы Мдыр ихы иҭиҳәааз акакәны ишыҟаз. Аиашазы, ажәларгьы ркьатеиах ԥҵәеит! Зегь зхыччоз Мдыр иакәын, урҭ абас еиԥш рҳәон:
– Уамашәа иаабоит уара иуҳәаз агәра ахьаагаз!
– Сара схаҭагьы уамашәа исымбаӡои? – ҿааиҭит Мдыр. – Схаҭагьы агәра хасымҵеи-мшәа!
Абар, алакәҵәҟьа иалашаз Мдыр ҟадыџь дзакәыз!




Аҩбатәи ахы
Мдыр амузыкантхара дшашьҭалаз

Мдыр уск ҟасҵоит ҳәа далагар, ишахәҭоу, ауаа ишыҟарҵо акәымкәа, ишабалакь, арма-ӷьырма иҟаиҵон. Аԥхьашьа иҵеит дакуа-дашьҭуа, аҩра акәзар – дыҩуан еихыкка, кьыԥхь нбан ҟәазла. Мдыр, амҟәыба еиԥш, их зынӡа иҭацәуп ҳәа зҳәоз рацәаҩын, аха усҵәҟьагь акәхарымызт, их усҵәҟьа иҭацәызариутәыз-иҟаҵатәыз игәы излеилнаргарыыз? иутәыз-иҟаҵатәыз зегь, ҳәарада, ибааԥсны идыруан, аха, иаҳҳәап, ишьапымаҭәа ихы иахеиҵомызт – ишьеиҵон, аригь, нас, ухшыҩ азцар акәӡами!
Мдыр усҵәҟьагь иԥхасҭоу, угәы зцәушьҭышаз уаҩымызт. Уи даара иҭахын џьара ак иҵар, ак еиликар, аха аусура  игәаҳәомызт. Иҭахын, иҵатәыз аҟыԥҳәа, џьабаада иҵар, ицааир. Аха ас иаарласны, егьа иҟәшу ҷкәын кьҿӷәыӷәзаргьы иқәҿиарымызт – мдыр иакәым. 
Акьыҿӷәыӷә ҷкәынцәеи акьыҿӷәыӷә ӡӷабцәеи даара бзиа ирбон амузыка, Ҩымаа иакәзар, зеиӷьыҟамыз музыкантын. Уи иман еиуеиԥшым амузыкатә инструментқәа, урҭ лассы-ласс ихы иаирхәон – иаирҳәон. Зегь Ҩымаа имузыка иазыӡырҩуан, даараӡагь ддырҽхәон. Убри аҟнытә, мдыр Ҩымаа диҵашьыцуан. Зны абас еиԥшгьы иҳәоит:
– Саргьы амузыкарҳәашьа сырҵа. Исҭахуп смузыкантхарц.
– Ибзиоуп, иҵа дазыразхеит Ҩымаа – иарбан инструменту ухы иаурхәарц иуҭаху?
– Еиҳа зҵара мариоузеи урҭ рахьтә?
– Абалалаика.
– Иаагыишь, нас, арахь убалалаика.
Ҩымаа уи абалалаика наган инаииркит. Мдыр инапы ҩаҿишьын – быжьқәак ҩахылҵызшәа ауеит. Нас ус иҳәоит:
– Мап, абалалаика абжьы хәҷуп. Исыҭ еиҳа зыбжьы ӷәӷәоу инструментк.
Ҩымаа уи аԥхьарца наган ииҭоит. Мдыр аԥхьарца арахәыцқәа аԥхьшьтәы (смычок) лаҿишь-ҩаҿишьын, ҩаԥхьа ҿааиҭит:
– Абри аҵкыс зыбжьы ӷәӷәоу ҳәа уаҳа акыр умоумашь?
– Абыкь ду сымоуп – иҳәеит ҩымаа.
– Иаагишь арахь, иаагишь, иалоу ԥысшәап.
Ҩымаа уи абҩатә быкь ду наган ииҭоит. Мдыр иԥсыԥ ҭарчны данҭаҭәҳәа – абыкь мыхьтә бжьык ҩыҭнарҟьеит.
– Абри инструмент цәгьам! – дгәырӷьеит Мдыр. – Абжьы ӷәӷәа ахылҵуеит.
– Нас, иугәаԥхозар абри абыкь арҳәашьа ҵаны иарҳәала – дазыразхеит Ҩымаа.
– Иарбан ҵароу иаҭахыу? Иара усгьы иасырҳәоитеи – аҿааирхеит Мдыр, нас, имчқәа зегь еизганы, ишилшоз ала, абыкь дҭаҭәҳәо далагеит:
Бу-бу-бу! Гә-гә-гә-у!
– Иаурҳәаӡом, баша уҭаҟаауеит ауп! – наиаҭаикит Ҩымаа.
– Ишԥа уара? – угәы иамыхәеит Мдыр. – Зеиӷьыҟам ала иасырҳәоит. Иумаҳаӡои абжь иахылҵуа? аума амҽхакы?!
– Ее, уара ҟадыџь! Араҟа аус злоу заҟа абжь ду ахылҵуа акәым, абжь иахылҵуа заҟа иԥшӡоу, еинаалоу ауп.
– Сара ишасырҳәо алабы абжьы ԥшӡа, абжьы еинаала ахылҵуеит.
– бжьы ԥшӡас иахылҵуа ҳәа егьыҟам – иҳәоит Ҩымаа. – Уара, ишызбо ала, рацәак амузыка иазҟазоу аӡә уакәым.
– Уара уоуп рацәак уи иазҟазам! – дгәааит Мдыр. – Аҟыԥҳәа иахьышьҭыскааз азы усыҵашьыцны ауп абас еиԥш зуҳәо. Уара иуҭахыу – уара аӡәк иузыӡырҩуазарц ,уара аӡәк удрыҽхәозарц ауп.
– Мап, ус акәым, ухаҵкы, – иҳәоит Ҩымаа, – икыз, уахь иумаз, уааҟәымҵӡакәа уҭаҭәҳәала ари аус ҵара аҭахым ҳәа угәы иаанагозар. Ус-ус уаргьы удрыҽхәап.
– сҭаҭҳәалоит, ааи! – аҭак ҟаиҵеит мдыр.
Абыкь аҭаҭҳәара далагеит, даҽакала – ҟазарала – арҳәашьа усгьы издырамызт. Ибыкь зны арҵәаабжь ҩыҭҟьон, зны еихәлахон, зных – ахы-р-ахыр-р-р ҩыҭнаргон, даҽазных – ӷәырҭбжьқәак ҭыҩуан. Ҩымаа ичҳаны дӡырҩуан, дӡырҩуан. Аҵыхәтәан, зынӡа уаҳа иламӡо аӡынӡа днеигеит. Ԥсыхәа анимоу, иҟәԥс-ҟәԥсуа иҟаз хыхьтәи икьаҿ ааишәҵаны, ахәда. Агалстук ацынхәрас иныҟәигалоз агәил бант ҩаркны, сасра иҿынеихеит.
Ахәлбыҽха акьыҿӷәыӷә рԥарцәа аҩны ианеиза, Мдыр ҩаԥхьа ибыкь аацәыриган, дҭаҭәҳәо иҿааихеит:
Бу-бу-бу-у! Ду-ду-ду-у!
– изакәтә шьҭыбжьы ҿасҭоузеи иго? – зегь арҵәаа ааҭдыргеит.
– Ари – баша шьҭыбжьым! – ибжьы ааҩит Мдыр. – Абыкь арҳәара саҿуп.
– Уаҟәыҵ абыржәыҵәҟьа! – ҿааиҭит Дыр – умузыка бзиахә слымҳақәа ҵнахит.
– Уи зыхҟьо – макьана смузыка цқьа уахьамышьцылац ауп. Знык уанашьцылалакь – улымҳақәа ҵнахуашәа иубаӡом.
– Сашьцыларангьы сыҟаӡам. Даараӡа сацәынхом!
Аха Мдыр иаҳауаз агәхьаа икымызт – ибыкь аирҳәон:
Бу-бу-бу! Хр-р-р! Хр-р-р! Виу! Виу!
– Уара уаҟәыҵ ҳәа уаҳамҳәеи, уаҟәыҵ! – акьыҿӷәыӷә ҷкәынцәа зегьы изыҭрысит. – Уқәҵны уца наҟ, убыкь гәмха уманы!
– Сцараны сабаҟоу?
– Уҿынаха адәқәа рахь, убраҟа уҭахәаала заҟа уҭахыу.
– Адәагәҭан дарбан сара исзыӡырҩуан иҟоу?
– уара уеизгьы-уеизгьы аӡә дыузыӡырҩырц ахәҭоума?
– Ҳәара аҭахым!
– Уца нас агәылацәа рышҟа, уаҟа џьара аӡә дыузыӡырҩып.
Мдыр агәылацәа рышҟа иҿынеихеит, убраҟа, ҩнык азааигәара, ибыкь абжьы ҩаиргеит, аха агәылацәа иҳәеит рааҵраҿ уи ашьҭыбжь рмаҳартә еиԥш иҟаиҵаразы. Нас даҽа ҩнык ахь иҿынеихеит, аха уантәгьы лассы дыԥхарҵеит. Дцеит ахԥатәи аҩнахьы, уаҟагь изыҭрысит, аха иарах, урҭ рцас азы дықәымҵит, ибыкь дышҭахәаац дҭахәаауа. Агәылацәа зынӡа иеилагеит, рыҩнқәа ааныжьны илаишьҭаххит. Аарла иԥсы рылигеит, ибҩа быкь ду иманы.
Абринахыс Мдыр абыкьрҳәара даҟәыҵит.
– Смузыка рзеилкаауам – иҳәалон иара. – Урҭ цқьа иазыҟаҵам, ргьама ааӡам. Уи аилкаара ианазыхиахалакь, иааины исыҳәараны иҟоуп ирзасырҳәаларц, аха усҟан урҭ раха соурым. Мап, уаҳа уи асырҳәараны сыҟам.



Ахԥатәи ахы
Мдыр дышсахьаҭыхыҩхаз

Шәыгаҭрах даара дсахьаҭыхҩы бзиан. Уи енагь ишәын аблуз аухәмаршақә «ахалаҭ» ҳәа дзышьҭаз. Абри иблуз ҭбаа-ҭыцә ишәны, ихахә шьҭахьҟа иқәԥсан, исахьаҭыхга-ӷә дадгыла, асахьаҭыхра данаҿыз аамҭазы – дызбоз игәы иаанамгар ауамызт Шәыгаҭрах дышсахьаҭыхҩы иашаҵәҟьаз!
Мдыр имузыка иазыӡырҩуаз уаҩ даныҟамла, иӡбеит асахьаҭыхра иҽазикырц, дсахьаҭыхыҩхарц. Зны Шәыгаҭрах дахьыҟаз днеин, днаиацәажәеит: 
– Шәыгаҭрах, иудыруазарц сҭахуп ссахьаҭыхыҩхарц шысҭаху. Џьара шәагақәаки шьчоҭка хәыҷыки суҭарц суҳәоит.
– Шәыгаҭрах, уаҩы каџьбеимызт. Мдыр ҳамҭас ииҭоит иҵәахны имаз ижәытә шәыгақәеи ашәыга-хьшьыга шьчотка хәҷи. Абри аамҭазы Мдыр диҭааит иҩыза Ҭхыр. Мдыр ус иҳәоит уи ишҟа:
– Ҭхыр, абра саԥхьаҵәҟьа уаатәа, усахьа ҭысхраны сыҟоуп.
Ҭхыр иаҳаз игәы иахәеит, аҟәардә дҩықәтәеит, Мдыргьы аҟыԥҳәа уи исахьаҭыхра иҽазикит. Уи иҭахын Ҭхыр дызлаҟоу аҵкыс дыԥшӡаны дҭихырц, убри аҟнытә, абар, иԥынҵа ҟаԥшьы-уаркалеиуа иҟаиҵеит, илымҳақәа – иаҵәаны, иқьышәқәа – аҵырмақьаԥштә рыҭаны, иблақәа аацәхаԥшьны. Ҭхыр хазы дгәаҟуан, дыццакуан – иҭахын исахьа дҩагәыдыԥшыларц. Убри аҟнытә уи ҭынч иҟәардә дзықәтәомызт, дҳәыҵәы-ҳәыҵәуан, иҭыԥ дықәгьежьаауан.
– умҳәыҵәы-ҳәыҵәын, умҳәыҵәы-ҳәыҵәын - ҿааиҭлоит Мдыр, - ҭынч умтәар иҭысхуа уԥшра аанахәарым.
– Уажәшьҭа еиҳа ссахьа амоумашь? – дҵаауеит ԥыҭрак ашьҭахь Ҭхыр. 
– Зынӡа ухы аахҵәаны иахагылоуп – иҳәоит Мдыр, иԥаҵақәа аҟаԥшьреи ахиаҵәареи еимаркуа иҭыхуа.
– исырбеи, ишыҟалаз сырбеи! – дҩыҵхахеит Ҭхыр, Мдыр дызҿыз исахьаҭыхра даналга.
Мдыр зсахьа ҭихыз исахьа дҩадыргыла иирбоит.
– Абрис ара сакәнуу, уара? – арҵәаа ааҭиргеит Ҭхыр, игәы ҭыԥсаауа.
– Ааи, уара уоуп уара, ухаҭаҵәҟьа! Уаҳа ушԥаҟоу зугәахәуа?
– Арҭ аԥаҵақәа абантәаанагеи умҳәо? ԥаҵа ахаан иныҟәызгахьоума?
– Иахьа иумамзаргьы знымзар зны иуоураны уҟаӡами?
– Сԥынҵа ас изҿыҟаԥшьааузеи – мшәа?
– Еиҳа иԥшӡахарц!
– Схахәы жәҩанԥштәылан изыҟоузеи, уи зныкыр ус иҟаны избахьада?
– Ижәҩанԥштәылоуп, – наиаҭаикит Мдыр. – Аха уи аԥштәы уҭахымзар, зынӡа ииаҵәҟаҟараӡа иҟасҵап.
– Мап, ари патреҭ бааԥсуп – иҳәоит Ҭхыр. – Иааг арахь. Иԥызжәоит абыржәыҵәҟьа!
– Избан, абас еиԥш иҟоу арҿиаратә шәыгаԥҵамҭа ҟаимаҭ заԥухуа? – имеикит Мдыр.
Ҭхыр уи имихырц дижәлоит, еибарххоит. Рышьҭыбжь заҳаз Дыри Хәшәҭрахи даҽа кьыҿӷәыӷә ҷкәынцәақәаки аакылҟьеит.
– Еимашәкуазеи, шәзеибарԥсуазеи? – иҵааит урҭ.
– Абар, – ҿааиҭит Ҭхыр. – шәуаазар аиаша ҳашәҳә, ҳаилшәырга: ишәҳәа нас, абраҟа зсахьа анну дарбану? Сара сакәны иижәбоума?
– Ҳаи, иҟалоума, ари уара шԥауакуу! – еицҿакны ҿаарҭит акьыҿӷәыӷәқәа, – ари ауҭра иалакнарҳауа хьжьышәагахап. Мдыр ҿааиҭит:
– Асахьа аҵаҟа иҭыхыу дызусҭоу аҵаҩым азы ауп изсахьоу дзышәзымдыр. Уи абыржәыҵәҟьа иаҵазыҩуеит, нас зегь заманалаҵәҟьа иеилкаахоит. 
Абри ашьҭахь икарандашь аашьҭыхны, кьыԥхь нбанла, еихыкка, «Ҭхыр» ҳәа лаҵаиҩит. Нас, инаганы аҭӡаҿы инкнаҳаны, абас еиԥш иациҵоит: 
– Абраҟа ашьшьыҳәа икнаҳаз. Изҭаху дахәаԥшлааит, аӡә мап ицәскуам.
Зегь акоуп – дацралеит Ҭхыр, – уаха уанышьҭалалакь сааины, аиуак ыҟаӡамкәа иусырбап!
– Уахынла зынӡагьы ашьҭалара саҟәыҵуеит, сусумҭа сыхьчалоит – иаҭеикуеит Мдыр.
Ҭхыр дгәаан иҩныҟа иҿынеихеит, Мдыр иакәзар, ииашаҵәҟьан, ашьҭалараамҭа анааигьы дышьҭамлаӡеит. Ус, зегь анышьҭала ашьҭахь, ишәыгақәа аармазеины, иааидыруаз рсахьаҭыхра далагеит. Акьыҿӷәыӷә Хаҿыгьежь убасҟаҟак ихы-иҿы ҭбааны иҭихит – иахьаниҵоз ианымӡалартә еиԥш. Ццакы исахьа ҭихит ишьапқәа кат-като, ишьҭахьгьы алаҵыхәа аиԥш ак ҩаиркит. Ашәарыцаҩ Хызаҵәхы Ҷыӷә-ҷыӷә захьӡыз ила аҟәаҟәа дықәыртәан дҟаиҵеит, аҳақьым Хәшәҭрахы иԥынҵа ацынхәрас ашоурашәага изаҿеиҵеит. Дыр иакәзар (ус зизиӡбых еилкаа!) – наҟ-ааҟ аҽадалымҳақәа ииркит. Ажәакала, зегь рсахьа ҭихит иччархәны, ирылуҳәаара узымдыруа, ирҿаасҭаны. Ашьжьымҭан арҭ асахьақәа зегь доусы дызусҭоу рыҵаҩны аҭӡаҿы икнеиҳаит, иусумҭақәа уахьынаргәдыԥшылозгьы цәыргақәҵак иаҩызан иҟалеит.
Ашьыжь зегь раԥхьа дҩагылт аҳақьым Хәшҭрахы. Уи аҭӡы икыдыз асахьақәа аниба аҟыр-ҟырҳәа аччара далагеит. Уи урҭ убас игәаԥхеит, убас игәаԥхеит – иланарԥшыга ааҭганы иԥынҵа иқәыршәны, асахьақәа кылка дрыхәаԥшуа иҿааихеит. Џьара ак бжьамыжькәа асахьақәа зегь дырзааҭгылон – акыраамҭагь икьатеиах ԥҵәо.
– Афырхаҵа, Мдыр, афырхаҵа! – иҳәон- еиҭеиҳәон Хәшәҭрахы. – Аиашаз, абас ахаан смыччацызт!
Ус, дышнеиуаз, иҭыхны икыдыз асахьа аҿаԥхьаҵәҟьа дааҭгылт, иааигәамыԥхаӡакәагьы дҵааит:
– Ари дарбану-мшәа? Ишԥа уара? Сара сакәну? Мап, мап, сара сакәхарым! Ари – иуқәымҿиаз акоуп. Наҟ икнухыр еиӷьхап!
– изыкнысхрызишь? Икнаҳаз уа! – аҭак ҟаиҵеит Мдыр.
Хәышәҭрахы иаҳаз игәы иалырсны ҿааиҭит:
– Мдыр, ишызбо ала, уара згәы бзиам, иеиқәшәам аӡә уоуп. Зныкыр субахьазма абас аԥынҵа ацынхәрас ашоурашәага сҿакны? Уаха уанышьҭало ухәштәразы акастор-хәша уҭатәоуп.
Мдыр акасторҿхәша ибанык дынхомызт. Дшәа-ӡыӡо ҿааиҭит:
– Мап, мап! Уажәшьҭа схаҭагьы избоит упатреҭ шсықәымҿиаз.
Мдыр даалаган ашьшьыҳәа Хәшәҭрахы исахьа аҭӡы иаакыдихын иара убраҵәҟьа иааԥижәжәеит.
Хәшәҭрахы ишьҭахь ацәа далҵит Хызаҵәхы. Убригь асахьақәаигәаԥхеит. Ччараха исит, икьатеиах ԥҵәон, дытҟәацуан. Ус, иара итәы даннадгыла, иаразнак игәалаҟара бааԥсхеит, деилашәеит:
– Ари шуқәымҿиаз ҩашьом – иҳәеит иара. – Сыԥшаҳәа зынӡа ак амам. Наҟ икыдх акәымзар шәарыцара ҳәа уаҳаузгараны сыҟам.
Мдыр даалаган Хызаҵәхы исахьагь ҩкыдихит.
Егьырҭгьы убасҵәҟьа рыхьит. Икыдыз асахьақәа зегьы иргәаԥхон, доусы иара итәы ибаанӡа, иара итәы шааибалакь – дԥаԥашькуан.
Зегь рышьҭахь дҿыхеит Шәыгаҭрах – уи енагь зегь реиҳа ацәа далахон. Аҭӡаҿы икнаҳаз исахьа аниба, уамашәаӡа дгәааит. Ари сахьараҳәа акгьы алам, арҿиаратә ҟазшьа змам, абаҩхатәра злам ауаҩ еилаиргәагәаз ак ауп иҳәеит. Нас, даалаган, исахьа, аҭӡы икыдижәеит, Мдыр ииҭахьаз ашәыгақәеи ашьчоҭка хәҷи ракәзар – урҭгьы арахь иааимхит.
Аҭӡаҿы иаанхеит Ҭхыр исахьа заҵәык. Мдыр уи аакыдихын изсахьаз иҩыза ишҟа иҿынеихеит.
– Ҭхыр, иуҭахызаро иҭысхыз усахьа усҭоит, абри алагьы ҳаинышәап, уазыразума? – дҵааит Мдыр.
Ҭхыр Мдыр иааигаз исахьа имихын, кәыжә-кәыжә иааԥижәжәан, ҿааиҭит:
– Бзиоуп, ҳаинышәап. Амала  иудыруаз абас даҽазнык ссахьа анҭух – нышәарак ҟасҵараны сыҟаӡам.
– Уажәшьҭа уаҳааӡә исахьа ҭысуа субарым –иҳәеит Мдыр. – Уааҟәымҵӡакәа, унҵәаха, ауаа рсахьа ҭыухуеит, арахь аӡә ҭабуп ҳәа ажәак уеиҳәараны дыҟаӡам – зегь уцәгәаауеит, иузаӷьуеитҩ. Аринахыс сахьаҭыхҩыс аҟалара сазгәышьуам.



Аԥшьбатәи ахы
Мдыр ажәеинраалаҩра дшалагаз

Мдыр сахьаҭыхҩыс иҟалара акгьы аналымҵ, иӡбеит дпоетхарц, ажәеинраалақәа рыҩра иҽазикырц. Уи диман иидыруаз поет, дынхон ашәҭ Хбабақәа рымҩаҿ. Ари апоет хьӡыс имаҵәҟьаз Сыш акәын, аха, ишдыру, апоетцәа зегь ахьӡ ԥшӡақәа бзиа иробит. Убри аҟнытә Сыш ажәеинраалақәа рыҩра даналага иалихуеит даҽа хьӡык – Шәҭыш.
Зны Мдыр Шәҭыш иахь дымҩахыҵын абас еиԥш иеиҳәоит:
– Уаасзыӡырҩ, Шәҭыш, суҳәоит, ажәеинраалаҩышьа сурҵарц. Исҭахуп споетзарц.
– Уи иақәнагахаша абаҩхатәра уманы ухы убоумашь? – дҵааит Шәҭыш.
– Ҳәарас иаҭахыузеи. Даараӡа акыр злоу аӡә соуп, иудыруаз, – иаҭеикит Мдыр.
– Уи гәаҭатәуп – иҳәоит Шәҭыш. – Уара иудыруоу арифма захьӡу?
– Арифма-ба? – Мап, мап, исыздырам.
– Арифма – ари ҩажәак рынҵәамҭақәа анеиԥшу, ианеизааигәоу ауп – иеилиркаарц даҿын Шәҭыш. – Иаҳҳәап: – Кәата-мата, чаӡ-маӡ… Еилукаау?
– Еилыскааит, ааи.
– Иҳәеишь, нас, «алаба» ианаалаша рифмак?
– «Аԥсард-ԥа» – аҭак ҟаиҵеит Мдыр.
– Изаку рифмои уара: «алаба – аԥсард-ԥа?» Арҭ ажәақәа рифмара рзеибауаҳәа иҟаӡам.
– Избан изырзеибамуа? Еиԥшны-еизааигәаны инҵәоитеи?
– Уи мацара азхом – иҳәоит Шәҭыш. – Ажәақәа хҭак еицҭадыршәуа еиԥшызароуп, еинаалазароуп. Абар уӡырҩы: алаба-аласба, ацәашьы-аџьымшьы, агәаӷь-акәтаӷь…
– Еилыскааит, еилыскааит – ҩыҭирҟьеит Мдыр. – Абар: алаба-аласба ацәашьы-аџьымшьы, агәаӷь-акәтаӷь! Абар, ашанахә! Ҳа-ҳа-ҳа!..
– Иԥшааишь, нас, «акьынтыжә» иақәшәаша арифма - ҿааиҭит Шәҭыш.
– Амынтыжә – аҿааирхеит Мдыр.
– Изакә «мынтыжәуи» уара? – изымбатәбарахеит Шәҭыш. – Уи аҩыза ажәа ыҟоума?
– Изыҟами зугәахәуа?
– Ҳәарас иаҭахузеи, иҟам.
– Ус акәзар, абар, даҽа ажәак: «амындыжә…» «еимыддыжә…»
– Изакәытә «еимыддыжәузеи» уара, изахьӡузеи уи? – ҩаԥхьа уамашәа ибеит Шәҭыш.
– Ак анԥыржәжәо, иеимытта ианцо аан ауп «еимыддыжә» анырҳәо – иеилиркаауан мдыр.
– Мцуп иаауҳәо зегь! – ҿааиҭит Шәҭыш – иҟам абри аҩыза ажәа. Иԥшаалатәуп иҟоу ажәақәа, ихыҭҳәаау, иӡбу, иркьаҳәу акәымкәа.
– Уаҳа даҽа ажәак сзымԥшаауазар, сымч ақәмхозар?
– Ус анакәха, апоезиахь ус умам ауп.
– Нас ухала иԥшаа ари ажәа иақәнагахаша арифма – нациҵоит Мдыр. 
– Уажәыҵәҟьа – аҭак ҟаиҵоит Шәҭыш.
Нас, дышнеиуаз, ауада агәҭаны дааҭгылт, инапқәа игәы инадикылт, ихгьы ҩаирнааит – ахәцра далагеит. Ус, ихы аҩада дҩахеит, аҭуан ибла ҭырхаха дазыԥшуа дхәыцуан, дхәыцуан. Даҽазных инацәкьарақәа рыла ицламҳәа ааникылан, ҵаҟа адашьмахьы дыԥшуан. Абарҭқәа рышьҭахь Шәҭыш ауадаҿ ҩаԥхьа анаи-ааира далагеит, ҭынч, ихазы, абасшәақәа ҳәо:
– Акьынтыжә – амынтыжә, ачынтыжә – аҳәынтыжә, ацәынтыжә…
Уи акыраамҭа абас дҟәынд-ҟәыгдуан, нас: ҭфу! Изакә ажәа мышьҭакузеи, ари – рифма ҽеи змам ажәоуп – иҳәеит иара.
– Уи амии, уи амии! – дгәырӷьаҵәа дҟалеит ари заҳаз Мдыр. – Рифма змам ажәа арифма азыԥшаа ҳәа сеиҳәоит! – ианысзымԥшаа – баҩхатәра улаӡам ҳәа аара сыдҵаны.
– Иулоуп, иулоуп ,уажәшьҭа наҟ усҟәаҵ! – иҳәоит Шәҭыш. – Абар,  схы сыхьуа салагеит. Арифмагьы ыҟаны, аҵакгьы ыҟаны еиқәыршәа – ажәеинраал зыхьӡугьы убри ауәхоит.
– Абарҭқәа зегь убасҵәҟьа имариоу? – иааџьеишьоит Мдыр.
– Ааи, убасҵәҟьа имарианы. Аус злоу иара уазшазаролуп, уазыманшәалазароуп.
Мдыр иҩықәыршәны иҩныҟа дааит, ажәеинраалақәа раԥҵарагьы дналагеит. Иахьа хәлаанӡа иуадаҿ днеи-ааиуан, зны адашьмахьы дыԥшуан, зны аҭуан ахь, инацәкьарақәа рыла ицламҳәа еиԥхьишьшьаауан, ак иҟәынд-ҟәындуан. Аҵыхәтәан ажәеинраалақәа хиан, иҩны дрылгеит, абасгьы нарылаиҳәоит:
– Шәхаҵкы, сашьцәа, шәаарзыӡырҩы иаԥсыҵаз ажәеинраалақәа.
– даба, даба, насгьы изыхҳәааузеишь урҭ? – иаалых-ҿыххеит ари заҳаз акьыҿӷәыӷәқәа.
– Урҭ, шәыххь згеит, шәара шәоуп изыхҳәаау – иҿы иқәшаҳаҭхеит Мдыр. Абар, зназы, Дыр изкыу сышәзаԥхьап:

Ԥсшьара аӡхықә иазнеиуаз Дыр
Ауаса дшахыԥаз жәдыр!..

– изакәзеи, уара, изакәу? – арҵәаа ааҭиргеит Дыр. – Ианбыкәыз уара ауаса санахыԥаз?
– Ари, нас, ажәеинраалаҿ арифмазы ус аҭахын – изеиҭеиҳәеит Мдыр. 
– Урифмақәа рҵыхәала ух иааҭашәо сзыуҳәар ҟалоума? – деицралон Дыр. 
–Ааи, иҟалоит, – иаҭеикитМдыр. – Уеизгьы-уеизгьы аиаша аҳәароума ажәеинраалаҿ усс иҟоу? Аиашаҵәҟьа ахыҭҳәаара аҭахӡам, уи иара усгьы иуԥылоит.
– Даҽазнык убас сыхҳәаа, нас узықәшәараны иҟоу убап! – дмақарит Дыр. Егьырҭ рзыҳәан иуҩызгьы уамыԥхьои шьҭа?
– Абар, ццакы ихҳәаау шәазыӡырҩыв – иҳәоит Мдыр:

Ццакы – амла даныԥнашәа
Илбааидеит ауанҭа хьшәашәа!..

– Сашьцәа – арҵәаа аҭиргеит Ццакы. – Изакәзеи-мшәа ари сара сзыҳәа ииҩуа?Иарбан уанҭа хьшәашәоу илбааздаз?
– Умыҳәҳәан уара – иҳәоит Мдыр. – Ари – арифмазы ауп изыҟасҵа, «ауанҭа хьшәашәа» ҳәа зызҩыз.
– Ихьшәашәазааит, ицазааит – уанҭак лбааздеит ҳәа сыздырам! – ҩаҭирҟьеит Ццакы.
– Сара ауанҭа ца, ауанҭа шаҳә-шаҳә лбааудеит ҳәа сымҩит, иамоумкын, ахьшәашәоуп сызлацәажәо, уҽырҭынч, уацрамлан – иҳәоит Мдыр.
– Абар уажәшьҭа Каларушь ихҳәаау:

Каларушь ихч-тата аҵаҿ
Ахаҷа згәылоу ча-сак аҵоуп…

Ҟаларушь ицәарҭаҿы днеин, ихчы аарҳәны дҩаҵаԥшын, ҿааиҭит:
– Амцҳәаҩ! Ара ус еиԥш иҟоу ак аҵан избом!
– Апоезиаҿ уара зынӡа егьузеилымкаауазаап – иаҭеикит Мдыр. – Араҟа арифмазы ауп ус зҳәоу, егьыс, ҳәарас иаҭахузеи, уаҟа акгьы аҵаӡам. Ажәенраала иара убас Хәшәҭрахы изыҳәангьы изҩит.
– Исҳәо шәаҳауама, – арҵәаа ааҭиргеит абри аамҭазы Хәшәҭрахы – наҟ аҵыхәа ԥҵәатәуп абри ауаҩ дызлагаз ҳцәахыхра. Абраҟа ҳаикәагылан ҳазыӡырҩларыма уи иаҳхиҳәаауа амц, иҟам-ианым?
– Иазхоит, иазха! – иҳәҳәеит рызынтәык. – Иаҳҭахым уаҳа ҳазыырҩларц! – Узыԥхьо – жәеинраалақәаӡам – ҵәылхроуп, гәымхароуп.
Амала Дыри, Ццаки, Ҟаларушьи даҽак рҳәон:
– Даԥхьалааит, даԥхьалааит! Ҳара иҳазкыу данаԥхьах – егьырҭ ирызкыугьы дрыԥхьааит!
– Мап, мап, ҳарҭ уи ҳазыразым – иҳәҳәоит егьырҭ.
– Шәарҭ уи азыӡырҩра шәҭахымзар ,сҿынасхап, ҳгәылацәақәак сырзаԥхьап – раҭеикит Мдыр.
– Изакәи? Изакәи? – еиыҳәҳәеит ҩаԥхьа. – Ҳгәылацәагьы ҳцәахыхразы урылаларцу? Игәаӷьишь – агәыумазар! Усҟан – аҩныҟа ухнымҳәыргьы улшоит!
– Бзиоуп, нас, сашьцәа, – џьаргьы сҿынасхарым, – дазыразхеит Мдыр. – Амала уажәшьҭа уаҳа шәысзымгәаан.
Убринахыс Мдыр ажәеинраалақәа рыҩра аҵыхәа ааԥиҵәеит.




Ахәбатәи ахы
Мдыр фақь-ӡыла аус зуа машьынла дышныҟәоз

Амеханик Бури уи ицхырааҩ Ҵруи даарӡа зус здыруаз шьоук ракәын.  Дара аҩыџьагьы цәгьашәа еиԥшын, амала Бру ԥыҭк аҟара даун, Ҵру иакәзар – еиҳа даакьаҿын. Аҩыьагьы цәа-лых кәртка кьаҿқәак ршәын. Енагь рџьыбақәа ирҭахьынҳалан абру-мыбруқәа, арыҭәақәа, ақлыбқәа уҳәа еиуеиԥшым аихаҷа-маҷа. урҭ рцәашәҵатәқәа цәалыхымзар, рџьыбақәа рыҵақәа уажәшьҭа егьрааны икылыжәжәахьазаарын. урҭ асураан рыбла аланарԥшыгақәа арҭон – џьара ак хымсыларц, ак хымԥсаларц азы. 
Бури Ҵури есҽны русурҭа-ҟазарҭаҿ урықәшәон, иԥхасҭахаз, ак згыз апримусқәа, акастриулькақәа, ачаиникьқәа, адырганқәа ҟарҵон, нас, урҭ зегьы ирылганы, ус рымамкәа ианаанхалакь, хԥа-хԥа кәыр зҵаз амаланыҟәақәа, зхала зҿыназхоз анаи-ааигақәа ирылагон – акьыҿӷәыӷә ҷкәынцәа рзы.
Зны Бури Ҵури, аӡгьы акгьы иамҳәаӡакәа, рҟазарҭа рҽыҩнакны акы аҟаҵара иалагеит. Мыз дуӡӡак ак хырҵәон, ак рцәуан, ак қәдыршәуан, еиԥыршьуан – ирҷабуан, арахь, изакәызаалкь ак дырзомызт. Мызкы анааҵы иҟалаз еилкаахеит – амашьына лас ҟаҵаны иалгеит.
Ари амашьына лас аус ауан афақь-ӡи ашьақар-рӡыҭ иалхыз ацәаакыра хааи рыла.
Амашьына аҩнуҵҟа, иахьеизеиҟараз ҭыԥк аҿы, амашьынарныҟәаҩ итәарҭ аман, уи иаԥхьаҵәҟьа иҟан афақь-ӡы абак. Афақь-ӡы абак аҟынтәи аххаҳәа ашәыра иҭаланы аихатә цилиндр ахь инеиуан, уаҟа уи амашьынарныҟәара иаҭахыз еихалых ҭанаргьежьуан. Афақь-ӡы зқәымчуаз абр аихалых-гьежь анахь-арахь, еихеи-хо, амашьына лас акәруқәа аргьежьуан ԥхьаҟа иагон. Ашьақар рӡыҭ ацәаакыра ашәыра иҭаланыабак ахь инеиуан амашьына амеханизмқәа аибаркыра-ҟәартәрақәа ирыбжьаҵәон, иарцәаакуан, ихәшаны ирзыҟан-аихеи аихеи еибанарфомызт. Абас фақь-ӡыла иҟаз амашьынақәа ауаа кьыҿӷәыӷәқәа рыбжьара ирацәан. Аха Бури Ҵури иҟарҵаз амашьына лас урҭ излареиԥшымыз ак ыҟан: абак авараҿ иаласан акран хәыҷ змаз аразинатә шәыра, уи иабзоураны афақь (агаз) змаз аӡы ужәыр алшон – амашьына аанымкылаӡакәа, амҩа ушықәу. Ццакы иаарласны ари амашьына арныҟәашьа ицҵеит, анеи-ааира зҭахыз аӡәгьы мап ицәикуамызт, дақәиртәон.
Ари амашьына ақәтәара зегь раҵкыс бзиа ибон, иԥсы аҿҳәаран Ӡыхаа, избанзар, амашьына шцоз, иаанымкылаӡакәа уи илшон шьақар-рӡыҭыла ирхааз афақь-ӡы заҟа иҭахыз ажәра. Мдыргьы бзиа ибон ари амашьына лас ала аныҟәара, ццакы уи енагь дымҩаԥигон. Аха, ус ишыҟаз, Мдыр иҭаххаеит амашьына аныҟәцара ихаҭа иҵарц, убри аҟнытә Ццакы диҳәо далагеит:
– Схала сақәыртәан соушьҭ – исҭахыуп саргьы уи арныҟәашьа сҵарц.
– Адәықәҵашьа уздырӡом – иҳәоит Ццакы. – Ари машьыноуп. Атәы удыруазароуп.
– Иарбанхыу атәы-егьи идыртәу! – иаҭеикит Мдыр. – Ухаҭа ишдәықәыуҵо збахьеит. Амаа уҩахт, аԥсҟы ырманшәаланы иааукит. Иуадаҩу ҳәа акгьы ыҟаӡам.
– Уи усшәа, имариоушәа угәы иаанагоит, ах адәықәҵараҵәҟьа ус имариаӡам. Ухаҭагьы уашьуеит, амашьынагьы ҵҟьа-шәҟьа иқәҵоит.
– Ибзиоуп, нас Ццак, ҳаибабахра ҳаҟоуп – дгәааит Мдыр. – Уаргьы аказы усыҳәашт, усҟан саргьы инаҿаршәны мап скып.
Зны, Ццакы аҩны даныҟамыз, Мдыр днеины ашҭаҿ игылаз абри амашьына днақәтәан, амаа дахо, апедаль дақәӷәӷәо далагеит. Азныказы урҭқәа зегьы акгьы рылымҵит, ус, ишыҟалах дыр, иаалырҟьан, амашьына ааихәласшәа ау саун, аҿанынахеит. Акьыҿӷәыӷә ҷкәынцәа рԥенџьырқәа рахьтә ари рбан адәахьы иҩдәылеибаҳәеит.
– Иҟоуҵо закәҳеи уара? – еибарҳәҳәеит дара зегь. – Уҽушьуеит џьара уҽкыдҟьаны! 
– акгьы сыхьуам, шәымшәан, – иҳәеит Мдыр, – иара абри аамҭазыҵәҟьа, дышиашаз, ашҭа аганахьшәа игылаз алаҭра дҩасит.
Аҿаҩ-аҿа!.. Алаҭра ҵҟьа-шәҟьа иҩықәиҵеит. Анцәа имчала уа иҭатәаз Ҷыӷәҿҷыӷә аԥсы аманы заа иҭҟьеит акәымзар иара убра иҭанархон. 
– иухьыз умбаӡои уара! – ишьклаҿиҭит Дыр. – Уаангыл, абыржәыҵәҟьа, уаагыл!..
Мдыр дшәеит, игәы ҭыԥсааит, амашьына ааникыларц далагеит, ихәыҵыҳәҳәоз амаа ҩызқәа руак дахеит. Аха амашьына аангылара акәым, иҭҟьаӡаны аҿаанхаеит. Амҩан дышнеиуаз игылаз акьыҿӷәыӷә ҷкәынцәа зҵатәалоз ахыбра хәыҷ дҩасын, убрыгь аиуак ыҟаӡамкәа ицҟьа-шәҟьа илықәиҵеит. Мдыр иора-зоуроу аҵәаҟьа-маҟьа данаргеит. Абри аамҭазы ибӷаӡарахь ӷәкгьы наиӡываст, инаихьынҳалт, даҽак ихәдаџьал шыҟаз икшеит. Мдыр аԥсҟы кны дахеит, ирҵәирц далагеит, аха уаҳа умԥсит: амашьына хагахан ашҭа иҭагьежьуеит, Мдыр ишилшо ала, арҵәаа арҵәаа ҳәа аҳәҳәара даҿуп:
– Шәеиха, абааԥсы, сашьцәа, шәеиха, агәашә сзаашәырты акәымзар – ашҭа иҭагылоу ак еиқәхараны иҟаӡам!
Акьыҿӷәыӷә ҷкәынцәа али-ԥси рыбжьара агәашә аадыртит. Мдыр уи дыҩҭҟьан дхагаха амҩаду дҩанылт. Уи ишьҭыбжь бааԥс заҳаз акьыҿӷәыӷә ҷкәынцәа рашҭақәа ааныжьны амҩа ду ахь икылеибаҳәеит.
– Шәхы шәыхьча, амараџьа! – дыҳәҳәоит Мдыр, ахықәалаа еиԥш ԥхьаҟа дахьнеиуаз.
Дыр, Ҟаларушь, Бру, аҳақьым Хәшәҭрахы, убас егьырҭ акьыҿӷәыӷә ҷкәынцәа еибарҩуа, еихымӡа-еиԥымӡа, иҩаишьҭалт. Аха – узхәода! Хьӡашьа иман ҳәа дыҟоума!
Мдыр ақалақь зегь еимирҟьеит, арахь амашьына аанкылашьак изамҭеит.
Аҵыхәтәан. Дышнеиуаз, амашьына аӡиас ахықә инхықәыххылт, абахә илаҿҟьан, еикәаҵәиаауа, ҵаҟа иҩҭалт. Мдыр уи кәымпылуа, еиқәаҵәиуа иаҭалаанӡа, дҩахҟьаны аӡиас аԥаҩ аган ахь дықәҳахьан: фақь-ӡыла аус зуазамашьына ҵаҟа ибалаҳан – иҩӡааҟәрылт.
Дыр, Каларушь, Бру, иара убас аҳақьым Хәышәҭрахы Мдыр даашьҭыхны аҩныҟа дыргеит. Дыԥсит ҳәа акәын зегь ргәы ишаанагоз.
Аҩны данаарга – акаруат дҩықәырҵеит, ус,абар, абраҟа иблақәа аахитит. Анахь-арахь днарылаԥш-аарылаԥшшәа дҵааит.
– Сашьцәа, сыԥсы ҭоума-мшәа?
– Иҭоуп, ааи, иҭоуп! – аҭак ҟиҵеит аҳақьым Хәышәҭрахы. – амала, абааԥсы, ҭынч, уқәиаз, цқьа снаухәаԥшлароуп.
Уи Мдыр деилыхны дихәаԥшуа далагоит. Ашьҭахь ус иҳәоит:
– Уамашәа иубаша! Ибаҩқәа зегь еибгоуп, џьара-џьара дҟәаҟәоуп, нас ана-ара ҭәыцқәак илоуп акәымзар.
– Уи сышьҭахьала аӷәы ахьсыдсылаз ауп – иҳәоит Мдыр.
– Урҭ аҭәыц-мыцқәа иара абыржәыҵәҟьа иулхтәуп – ихы аирҵыс-ҵысит Хәышәҭрахы.
– ишԥа, урҭ аналхуа исмыхьӡои? – даашәеит Мдыр.
– Мап. Зынӡагьы. Уҽаарманшәалеишь, еиҳа иреиҳашәа иҟоу алысхуеит.
– А-а-а! – дыҳәҳәеит Мдыр.
– Изакәи уара? – Абасҵәҟьа иухьуану? – уамашәа ибеит Хәшәҭрахы.
– Ҳәара аҭахым, исыхьуеит!
– Ԥыҭк иаачҳа, иаачҳа. Иухьуашәа убоит ауп, аха усҵәҟьапгь иухьӡом. 
– Исыхьуашәа акәӡам, заманала исыхьҵәҟьоит! Аи-аи-аи!..
– Узырҳәҳәои уара – уԥҟара саҿушәа. Уԥҟара сабаҿу-мшәа?
– исыхьуеит, исыхьуеит! Иухьуама ҳәа соуҳәон, арахь, аа, исыхьуеит!
– Ԥшьаала, абааԥсы, ԥшьаала! Ҭәыц заҵәык ауп иалхымкәа инхаз.
– Усҟәаҵ, уара, усҟәаҵ! Иалаз уахь убри аҭәыц.
– иҟалом, иалсымхыр уи аҭыԥ хҭәасаауа иалагоит.
– Уи-уи-уи!
– Аа, анцәа иџьшьоуп, ҳалагеит. Уажәшьҭа аиод наухьшьтәуп ауп.
– Уи умыхьӡоишь – ишԥаҟоу?
– Мап, аиод анахьыршьуа иухьӡом. Ԥшьаала уиазишь…
– А-а-а!
– Умыҳәҳәан, уара, умыҳәҳәан! Амашьына уақәтәан ацара бзиа иубоит, арахь – хьаак учҳарц угәы иҭаӡам.
– Аи! Ишԥаҭалеи! Ишԥаҭалеи!
– Иҭалоит – иагьааихсыӷьуеит. Уажәшьҭа ашоурашәага усҭоит.
– Ҳаи, иарбан шоурашәагахыу! Иаҭахым, исҭахым!
– иарбан?
– исыхьуа иалагоит.
– Ашоурашәага иунархьран иҟоузеи?
– Уара енагь иухьуам уҳәоит, арахь – исыхьуа иалагоит.
– Аџьшьахә уалаҟоуп. Уара знымзар зны ашоурашәага усымҭаӡацыз?
– мап, ахаангьы.
– Ус акәзар, уажәы иубарҭахоит уи хьаа-баа шамырҵысуа – иҳәоит Хәышәҭрахы, ашоурашәага аагаразы дындәылҵуеит.
Абри аамҭазы Мдыр ииарҭа дҩылҟьеит, иаартны иҟаз аԥенџьыр дыҩкылԥан уцаларгьы уцала – иҩыза Ҭхыр иахь дԥырны иҿынеихеит. Аҳақьым Хәышәҭрахы ишоурашәага иман дааизар – мдыр дубар даахә!
– Абас еиԥш иҟоу ачымазаҩ дхәышәтәла, уизгәаҟла – даагәамҵуеит Хәышәҭрахы. – Уиҿуп, уиҿуп, духәышәтәуеит, арахь, уаахьаԥшаанӡа аԥенџьыр дынкылԥан дцоит.
Иалуҳәаараны иҟоузеи абас еиԥш иҟоу!



Афбатәи ахы
Дыр аҳаир мпыл шихәыцыз

Ашәҟәыԥхьара даара бзиа избоз Дыр ашәҟәқәа рахьтә еиликаахьан ахара иҟоу атәылақәеи еиуеиԥшым аныҟәарақәеи рыӡбахә. Уахынла ус анрымамыз, лассы-лассы иҩызцәа ирзеиҭеиҳәалон ашәҟәқәа ирнихуаз ажәабжьқәа. Акьыҿӷәыӷә ҷкәынцәа бзиа ирбон ахаан ирымбацыз атәылақәа рыӡбахә азыӡырҩра, еиҳарак рыԥсы рыҿҳәаран аныҟәаҩцәа ирыхҳәааз ахҭысқәа, избанзар урҭ аныҟәаҩцәа рымҩаҿ еиуеиԥшым аҭоурыхқәа ирыниоит, зны-зынла аџьашьахәқәаҵәҟьа ирылаҟаны.
Абас еиԥш иҟаз аҭоурыхқәа акымкәа-ҩбамкәа ирзыӡырҩыз акьыҿӷәыӷә ҷкәынцәа азхьуа иалагеит рхаҭақәагьы ныҟәарак аԥшьыргарц. Урҭ рахьтә шьоук шьапыла ҳдәықәлап рҳәон, шьоук – ашхәақәа рыла аӡиас ахылара, дыр иакәзар – даҽак рабжьигоит.
– Шәааи-сааи, ҳаалаган аҳаир мпыл ҟаҳҵап, убри ҳлақәтәаны жәҩангәыла ҳныҟәап!
Ари ажәа зегьы даара иргәаԥхеит. Ауаа кьаҿӷәыӷәқәа ахаан ҳаир мпылла ажәҩан ахь ихамлацызт, убри аҟнытә ари аԥшьгара зегь ргәы архыҭ-хыҭит, арахь, ҳәарас иаҭахузеи, аӡәгьы издырамызт аҳаир мпыл ҟаҵашьас иамаз, ахам дыр уи аибыҭашьатә ԥсыхәас иамоу еилкааны ишәасҳәоит ҳәа иргәӷит.
Абар, дыр ахәыцра далагеит. Уи хаха-хымш ахәыцра даҿын, иагьиӡбеит аҳаир мпыл аразина иалырхырц. Акьыҿӷәыӷә ҷкәынцәа аразинаеилаҵашьа рдыруан. Рықалақь аҿы афикус ҵла еиԥшыз шәҭқәак ирызҳауан. Абас еиԥш иҟаз ашәҭ-ҵиаа ахәҵәы ҭаԥыуҟар – аҵәҵәаҳәа аҷаб-ӡы алыкәкәа идәықәлон. Абри аҷаб-ӡы лассы ижәпахон, дук мырҵыкәа разинаҵас ижәпаҳаҳараӡа иҟалон, нас уи ампылқәа, агалошьқәак алухыр ауан. 
Дыр абри аус абас еиԥш ала ихы аназца акьыҿӷәыӷә ҷкәынцәа ирыдиҵеит аразинатә ҷаб-ӡы аизгар. Зегьы абри аҷаб-ӡы аԥшаара иалагеит, Дыр уи зҭарҭәашаз ауалыр ду заа ирхиахьан. Мдыргьы абарҭ дрылала аҷаб-ӡы аагараҳәа иҿынеихеит. Дышнеиуаз, амҩан дааиԥылеит иҩыза Ҭхыр. Уи ҩыџьа акьыҿӷәыӷә ӡӷабцәа дрыцхәмаруан, ашәашәа ахыи аҵыхәеи кны – еибарԥа-еибарԥо.
– Ҭхыр, иӡбны иҳамоу удыруандаз, шьыри! – иҳәит Мдыр. – Уи еилкааны иумазар, ушьыцны, угәы тҟәацны уԥсыр ҟаларын.
– Мамоу, џьым, мамоу, – сгәы тҟәацраны иҟаӡам, – наиаҭеикит Ҭхыр – даара исҭахыуп, уара утәала сҩеиҟәжәа сцар!
– Уеиҟәжәа уцоит, уеиҟәжәа! – агәра ииргон, Мдыр. – Ее, изакәу удыруандаз! Уԥхыӡгьы ималашәараны иҟам!
– Изакәзеи ишәыӡбаз умҳәои, нас? – дазҿлымҳахеит Ҭхыр.
– лассы аҳаир мпыл ҟаҳҵараны ҳаҟоуп, нас, убри ала жәҩан гәыла ҳныҟәоит.
Ҭхыр, аиашаз, ари ажәабжь дааҵашьицит. Иаргьы иҭаххеит дызлаҽхәашаз ак аӡбахә иҳәарц, убри анытә, аҿааирхеит:
– Аҳаир мпылхымкәа! Сара, убоума, акьаҿӷәыӷә ӡӷбцәа сырҩызахеит.
– Иабатәи кьыҿӷәыӷә ӡӷабцәоу?
– Абар, абнаҟа игылақәоу – иҳәан Ҭхыр инацәкьыс урҭ ахьгылаз ашҟа ирхиеит. – Руаӡә Мҵыш лыхьӡуп, егьи – Паҿа.
Мҵыши Паҿеи хара, инаскьашәа ицәыҵагылан, ишәаԥырҳаԥуа акәын Мдыр иахь ишааԥшуаз.
Мдыр инхәыҵакшәа урҭ рышҟа дыԥшын, ҿааиҭит:
– Аа, абас аума, нас аусқәа шыҟоу! Уара, мшәа, ҩызас исымоу уакәӡами?
– Уаргьы сыуҩызоуп – абарҭгьы сырҩызоуп. Акы егьи аԥырхагаҳа ҳәа иҟаӡам.
– Сара сгәаныла даараӡагь еиԥырхагоуп, – иҳәоит Мдыр. – Акьыҿӷәыӷә ӡӷабцәа рҩыза – ихаҭагьы дкьаҿӷәыӷә ӡӷабуп. Абыржәыҵәҟьа дареи уареи шәеилга!
– Иарбан ирымаскуа – ҳзеилго?
– Шәеилга ҳәа уасҳәеит лассыҵәҟьа! Шәеилымгозар – уареи сареи нап еилаҳкуеит.
Еилаҳкып. Даараӡагь ихьааго џьумшьан.
– усзыԥшлеишь, усзыԥшлеишь, анҭ  Мҵыши Паҿеи ҳәа узҿу ибзиашәа идсырбап!
Мдыр иҭаҷкәымқәа раҵәан акьыҿӷәыӷә  ӡӷабцәа дырзыҭрысит. ҭыхр уи имҩа ааикын ҭаҷкәмла илахь дҩасит.
Рҩыџьагьы аибаԥҟара иалагеит, Мҵыши Паҿеи шәан, рхабар ыҟамкәа илыбжьыхәаша ицеит.
– Абанҭ акьыҿӷәыӷә ӡӷабцәа рзоуп сылахь ҭаҷкәымла узасуа, аа? – дхәаауан Мдыр, ҭаҷкәымла Ҭхыр иԥынҵа аҭасра дашьҭаны.
– Избан, нас, ргәы зынурхо? – ҿиҭуан Ҭхыр, иҭаҷкәымқәа хьыр-выр имҩанҵо.
– Дзеиԥш хаҵа ӷәӷәоузеи акьыҿӷәыӷә мӡышәақәа хьчаҩыс ирзықәгылаз! – иаҭеикит Мдыр, абри аамҭазы иҩыза ихагәҭа иарбаны иҭаҷкәым мҩанҵаны, – уи заахаз Ҭхыр азныказы дҩеизҟәаҿит, нас дҩыҵхахан, аҩра иҽазикит.
– Уареи сареи ҳаилгеит! – ҿиҭуан уи инаишьҭахх зҿыназхаз Мдыр. 
– Ус акәз, зеиӷьыҟам, ус акәыз! – аҭак ҟаиҵон Ҭхыр. – Уажә избо џьысшьоит ҳаинышәап ҳәа аԥхьа зҿаазхо уара шуакәхо!
– Иумбари, схабар убозар! Ҳарҭ аҳаир мпыл ҳақәтәан ауп аҳауа ҳшалало.
– Ахыб аҟынтәи алаӷәрахьы ауп шәалыбгараны шәахьыҟоу!
– Уи аҟынтәи шәоуп  ахыб иҭалараны иҟоу! – абас ҳәаны Мдыр аҷаб-ӡы аагараҳәа иҿынеихеит.
Ауалыр  ҷаб-ӡыла ианҭәы, Дыруи ибзианы еилаирҩынтит, нас Ҵру амашьына абарбалқәа аҳауа рҭазгало аҳауаҭарчыга аагҳәа идиҵеит. Абри аҳауаҭарчыга аразинатә шәыра неиҭеит, ашәыра анҵәамҭа аразинатә ҷабга нахьишьын, Ҵру идиҵеит аҳауаҭарчыга далагарц. Ҵру аҳауаҭарчра далагеит, иаарласныгьы аразинатә ҷабга-ӡы иазҳауа, игәаҩахо, асапын шәах амацәазқәа шыҟанаҵо еиԥш, игьежьхо-иампылхо аҿаанахеит.
Дыр ари амацәаз мпыл иаакәыршан аразинатә ҷабга-ӡы ахьишьуан, Ҵру иакәзар дшаҿыц аҳауаҭарчра даҿын, ампыл еиҳа-еиҳа аҽарчуан, идухон. Уимоу, уажәшьҭа Дыр уи аганқәа зегьы иҽырхьыгӡаны аҷабгахьшьра дахәомызт. Нас адҵа ҟаиҵеит егьырҭ аҷкәынцәагьы аҷабхьшьра иалагарц – зегь адруҳәа абри аус хацдыркит. Амацәаз мпыл ааигәа-сигәа зегь ирушаз, иҟарҵашаз ыҟан, Мдыр заҵәык иакәын уаҟа инеи-ааиуа, ишәышәуа, зџьыба знапы ҭакны игылаз. Уи абри амацәаз мпыл дацәыхараны, дхәыҵыԥшшәа дҟәынд-ҟәындуан:
– Иԥжәоит, иԥжәа шәмацәаз-рч! Аа, абыржәы, абыржәыҵәҟьа, иԥжәараны, итҟәацраны иҟоуп. Уф!..
Аха амацәаз мпыл ԥжәомызт, ес-минуҭ еиҳа-еиҳа иазҳауан. Уи убасҟак иазҳаит, идухеит акьыҿӷәыӷә ҷкәынцәа ашҭа иҭагылаз – аҳаир мпыл иавагылаз ара-ҵла иқәлан акәын рҷабга-ӡы цәаакы уи ахы-аҵыхәа ишахьыршьуаз – уаҳа инанашьҭуамызт.
Амацәаз-мпыл аҳауаҭарчцәа ҩымш наҟьак иааиԥмырҟьаӡакәа иаҿын, иззаӡа аҩны ианаҟараха ауп аҳауаҭарчра ианалагагьы. Абри ашьҭахь Дыр даалаган шахала аҳауа мпыл аҳауа злаҭалоз ҵаҟатәи ашәыра кылҵәасҭа ахы ҿеиҳәеит – иҭадырчыз аҳауа шьҭахьҟа идәықәымларц, иҭымҵырц. Нас усгьы иҳәеит:
– Уажәшьҭа ҳампыл гьежь ԥышшароуп, ҳарҭ уаанӡа даҽа уск аԥшьаагап.
Уи даалаган рымпыл шахала араҵла иадиҳәалт, аԥша ишьҭнамхырц., абри ашьҭахь аҷкәынцәа ҩ-гәыԥкны ишеит. Гәыԥк аҷкәынцәа ирыдиҵеит аҟанҷ паркьқәа еизыргарц – урҭ абырфын рахәыц рхырхырц азы. Абри абырфын рахәыц иалхны уи акаҭа ду рҳарц рыдиҵеит. Егьырҭ аҷкәынцәа ргәыԥ Дыр аҵааҵла ацәа ҵаӷа иалхны акәцҳа калаҭ аҟаҵара рабжьигоит.
Дыр иҩызцәеи иареи абри аус иаҿнаҵы, ақалақь Шәҭыш иаланхоз ауааԥсыра ааины мбатәшәа изызҳаз мпыл иахәаԥшуан – уи уаҟа араҵла иадҳәалан. Доусы иҭахын уи инапыла далакьысырц, иааиԥхьишьшьаарц – иҟан ашьҭыхра зҽазызкуазгьы…
– Цәгьала иласуп – рҳәон дара, – узнапык ала адгьыл иаҟәхыр алшоит. 
– Аласразы иалсуп, аха, сара сгәаныла ԥрышьа змам ак ауп – иҳәеит Ҵашәкәа, акьыҿӷәыӷә ҷкәын.
– Избан изымԥырра? – иҵааит егьырҭ.
– Изымԥыруеи – мшәа? Ари ԥырраны иҟазар – ас араҟа ишьҭазаауазма, имԥыруаз? Ари иаанаго – уи ласу паха зынӡаҵәҟьагьы иласым, хьанҭаракгьы амоуп – иҳәоит Ҵаԥҟа.
Акьыҿӷәыӷә ӡӷвбцәагьы рыхшыҩ аазцеит.
– Ааи, ааи! – еибырҳәоит урҭгьы. – Ампыл гьежь – иагьыласуп, иагьыхьанҭоуп. Уи иашоуп. Нас ԥрышьас иамоузеи-мшәа? – Урҭ Дыр иазҵаауаиалагеит, иара ус иҳәоит:
– Ԥыҭрак шәааԥшы, иаашәычҳа. Дук мырҵыкәа зегь шәхала ишәбарҭахоит.
Дыр аӡӷабцәа кьаҿӷәыӷәқәа уаҳа акгьы нҭкааны ианреимҳәа – ргәыҩбарақәа еиҳагьы еиҳахеит. Ҵашәкәа ақалақь дналс-аалсуан, уаҩы ихахьы изаамгашаз иҟам-инымкәа рылаҵо…
– иарбан мчу аҳауа мпыл ажәҩан ахь ишьҭызхраны иҟоу? – дҵаауан уи, аҭакгьы иара ихала иҟаиҵон: – иҟам уи аҩыза амч! Аԥсаатә ԥыруеит, избанзар, уи амҵәыжәҩа амоуп, аразинатә мпыл – ԥрышьак амам. Уи хагәха, ҵаҟа иҭалар алшоит, уаҳа акгьы!..
Аусқәа убасшәа иҟалеит ақалақь иаланхоз ауаа абри аҳауа мпыл аԥырра агәра  рымгартә. Зегь ахыччон, Дыр иҩны иаавалон, аандахьтә аҳауа мпыл иазыԥшуан, усгьы еибырҳәолн: 
– Шәыԥшы, шәыԥшы! Абра, ишьҭыԥрааит! Ҳа-ҳа-ҳа!..
Аха Дыр арҭ аҵәылхрақәа, ахыччарақәа рыгәхьаа икымызт. Абарфын каҭа андырхиа, аҳауа мпыл ихадыршәырц рыдиҵеит. Акаҭа еиҵыхны, хыхьынтә, зехьынџьара аҳаир мпыл ҭалаҳаны иахьырыгӡеит.
Ҵцаки Ҵури, ашаха рыманы, аҟыԥҳәа, араҵлахь ихәнеит, аҳауа мпыл аҩахара ҳасабс иҟаҵаны. Уа игылаз ауаа ари даара иарлах-ҿыхт: 
– Ҳа-ҳа-ҳа! – иччон, ркьатеиах ԥҵәо урҭ. – Ари шахала ажәҩан ахь ихагалатәу мпылзаап. Шахада хәшәыҟамзар, ажәҩан ахь ԥрышьас иамоузеи? 
– Абас акәхап нас ишыԥрыша – ажәа рымаидон Ҵашәкәа – Аҳауа мпыл ҟазҵаз иҟарҵаз ахыхь илақәтәаны ашаха ахаҵара иахо ихаргалозар  акәхап, – усҟан ауп ианыԥыруа – иажәа наигӡон Ҵашәкәа.
Аҳауа мпыл ԥыҭк аҟара адгьыл ианыҩаҟәырх, иакәыршаз акаҭа ладатәи ашьыҵәра еиҳа иаалаҟәит. Дыр адҵа ҟаиҵеит абри акаҭа ахқәа аҵааҵла иалхыз акәцҳа акалаҭ адырҳәаларц. Уи акәцҳа калаҭ аганқәа ԥшьба-ԥшьба аман, иԥшьыркцаны иҟаҵан. Ганцыԥхьаӡа атәарҭақәа азырхиан, ганк аҿы ԥшьҩык рҭыԥ ыҟан.
Акалҭ ԥшьыркца, аҭашыш, акаҭа аԥшьганк ирыдырҳәалт, абри ашьҭахь Дыр ирылеиҳәеит аҳауа мпыл аԥырра азырхиаразы имҩаԥсуаз аусқәа нагӡоуп, ихыркәшоуп ҳәа. Ццакы игәы иаанагеит уажәшьҭа рдәықәлара алшарызшәа, аха Дыр иазгәеиҭеит аринахыс инхаз акы заҵәык шакәу – аҳауа мпыл иақәтәаны ицараны иҟоу рыцыԥхьаӡа апарашиутқәа рыҟаҵара…
– Апарашиутқәа заҭахузеи – мшәа? – дҵааит Мдыр.
– иаҳҳәап, аҳауа мпыл ажәҩан аҿы акы ахьит, амашәыр иақәшәеит, итҟәацит. Убасҟан уахьынтә папрашиутла иԥатәхеит.
Адырҩаҽны Дыр иҩызцәеи иареи апарашиутқәа рыҟаҵара иаҿын. Доус иапарашиут иара ирхион – Ахбаба ашәҭыцқәа ирылхны – Дыр заа идирбахьан уи шеибырҭашаз.
Ақалақь иаланхоз ирбон аҳауа мпыл мҵысӡо, иззаӡа араҵла ишадҿаҳәалаз, дара-дара усгьы еибырҳәон:
– Иԥжәаанӡа абас абраҟа иадҿаҳәалазаауеит. Уи ԥырраны иҟам. 
– Шәзымԥыруазеи-мшәа? – иҿырҭуан аандахьтә. – Шәҳауа мпыл абра, адгьыл аҿы иԥжәаанӡа шәыԥрыроуп.
– Рацәак хьаас иҟашәымҵан, – аҭак риҭон Дыр. – Ҳԥырраны ҳаҟоуп уаҵәы, асааҭ ааба рзы, ашьыжь.
Аӡәырҩы ччараха ирысит, аха ԥыҭҩык гәыӷрақәакгьы роуит.
– иудыруазеи, ииашаҵәҟьаны, иԥрыргьы! – дара-дара абас еибырҳәон. – Ишыҟазаалакь, уаҵәы абархь иаатәхоит – иҟало иахәаԥштәуп.




Абыжьбатәи ахы
Амҩа аҽазыҟаҵара

Адырҩаҽны ашьжьымҭан Дыр заа иҩызцәа ирҿыхеит. Зегь ацәа ианалҵ рымҩа-рныҟәара аҽазырхиара иалагеит. Ашәарыцаҩ Хызаҵәхы бзиа иибоз исахҭан магәқәа ишьеиҵеит. Арҭ амагәқәа рыхәҵәы акыр иҳаракын – ишьмхҟәартәра иахысуан, хыхь, иуаҭәашәпараҿ аибаркыгақәа аман. Абас еиԥш иҟаз амагәқәа хара-ныҟәараҿ акыр иманшәалан. Ццакы иакәзар, икосҭиум – «мацәыс» ишәиҵеит. Абри акосҭиум аӡбахә иазааҭгылан иахцәажәарц ахәҭоуп ҳәа сгәы иаанагоит. Ццакы – енагь хыма-ԥсыма ҳәа иҟаз ҷкәынан – аамҭа баша аныхра ицәымӷын, убри аҟнытә ихазы иӡбит идам здам уаҩ имамыз косҭиум – уи џьарамзар џьара ҳәынҵәрак ақәгыламызт. Ишдыру, ауаҩы иҽанеилеиҳәо – иҽанеилихуа еиҳарак аамҭа зго акәны иҟоуп амаҭәа иҿоу аҳәынҵәрақәа рыртлара-реибаркра. Ццакы икосҭиум аҿы иеиқәеи хыхьтәи икьаҿи ҳәа хаз-хазы иҟамызт – урҭ акны, еиԥшьны. Акомбинзонқәа шыӡахыу еиԥш иӡахын. Ари акомбинзон еибауркуан хыхь, ахахәдаҿ иамаз, аҷах ҳәа еибакуаз ҷаб ҳәынҵәрала. Абри аҳәынҵәра шаауртлакь, аксҭиум зегь, амацәыс еиԥш, али-ԥси рыбжьара, иааишәхыҵәраауан – ишьапаҿы еилаҳауан. Арԥыс ҟәаз Хаҿыгьежь ишәиҵеит икосҭиумқәа зегь иреиӷьны иҟаз руакы. Хаҿыгьежь икосҭиум аҿы ҳаҭыр зқәиҵоз акакәын иҿаз аџьыбақәа. Акосҭиум заҟа аџьыбақәа рацәаны иамоу аҟара – акосҭиум косҭиум бзиоуп ҳәа иԥхьаӡон. Икосҭиумқәа иреиӷьуп ҳәа иишьоз жәибжь џьыба ҿан. Хыхьтәи икьаҿ акәзар иаман жәа-џьыбак: иаԥхьа, игәаҿы ҩ-џьыбак, имгәаҿ, нада-аада – ҩ-џьыбак, аганқәа рахь ҩ-џьыбак, даҽа х-џьыбак – аҩнуҵҟа, зынӡа уаҩ ибарҭамыз иџьыба маӡа ҿан изқәаҿ аҩныҵҟала. Иеиқәаҿ акәзар: аԥхьала ҩ-џьыбак, ашьҭахьала – ҩ-џьыбак, ҩ-џьыбак – аганқәа рахь, даҽа џьыбак ҵаҟа – ишьамхы аҟәартәраҿы. есымшааиратәи ҳаԥсҭазаараҿ жәибжь џьыба змоу, зшьамхы аҿгьы ак хазы изызҿоу акосҭиум зшәызҵо ауаа акино-сахьақәа ҭызхуа аҟазацәа роуп.Ӡыхаа иакәзар ишәиҵеит акосҭиум. Уи енагь, ҽыҭ-ҽыҭ, иҭыҿҿа-ҭыҿҿа иҟаз асахьақәа зныз акосҭиумқәа рныҟәгара бзиа ибон. Иеиқәагь абас иҭыҿҿа-ҭыҿҿан, хыхьтәи акьаҿгьы, ихылԥагьы. Харантә уи дшааиуаз збоз акьыҿӷәыәӷ ҷкәынцәа енагь ихлафаауан: «Шәыԥшы, шәыԥшы, абан ашахмат-ӷәы ахьаауа». Ҟаларушь даалаган асы анышьҭоу ашәаҩақәа рыла инеиуа ишәиҵо акосҭиум аҩыза ишәиҵеит, уи амҩақәлараҿ даара иманшәалоу маҭәаны ибон.
Ҟаларушь ишәын аласы-лых фафаика-ӷра, ишьан ишьамхаҟынӡа инеиуаз иқалԥад ԥхақәа, ихәда – хәдакәырша-ӷрала иҭаҳәҳәан. Уахьихәаԥшуаз, ихы инаркны ишьапаҟынӡа инеиуаз иқалԥад ԥхақәа, ихәда – хәдакәырша-ӷрала иҭаҳәҳәан. Уахьихәаԥшуаз, ихы инаркны ишьапаҟынӡа деилыӷраа-меилыӷраа дыҟан, ахарантә дызбоз игәы иаанагар алшон иаабац гәабан-ӷрак дахәаԥшуазшәа. Ажәакала, доус ишилшаз, имаз ала иҽеибыҭеит. Змаҭәа-ҩыҭәа есангь анаҟа-араҟа ицәыҵажьыз Цәыӡ заҵәык иакәын хыхьтәи зкьаҿ - маҭәа ззымԥшаауаз. Ихылԥа ласгьы џьара ихәҵаижьхьазаап, иааҟаимҵаз акыҟам, аха дақәымшәеит. Ус, аҵыхәтәан, дзышьҭаз акәымкәа, ҩ-лымҳа дуқәак змаз ӡын хылԥак ибан, иаашьҭихит…
Асахьаҭыхҩы Шәыгҭарах иӡбеит раԥхьа ишьҭаз абри рныҟәараан ирбо-ираҳауа зегь рсахьа ҭихларц. Уи ишьҭихит ишәыгақәа, ишьчоҭка хәыҷ, урҭ заа инаган аҳауа мпыл иадҳәалаз акәыцҳа акалҭ аҿы ишьҭеиҵеит.
Ҩымаа иахәҭаны ибеит иҿырпын ашьҭыхра. Аҳақьым Хәшәҭрахы џьара данцо ишьҭихуа ахәшәҭра дықәигалт, инаган, заа акалаҭ-ҭагаларҭа аҟәардә аҵаҟа иԥхьеикит. Ари – иманшәалан иҟаҵаз ак акәын, избанзар, ирзыԥшыз рныҟәараан џьара аӡәы игәы бзиамхар ма машәырк даниар алшон.
Макьана асааҭ фба ҟамлацызт, арахь ақалақь иаланхоз ауааԥсыра зегь рыдеизалт. Абри ашьҭыԥраара алаԥшра иаргәаҟуаз акьыҿӷәыӷә ҷкәынцәа аӡәырҩы аандақәа ирықәтәан, аҩны ахыбқәа рахьтә уҳәа иааԥшуан.
Ццакы зегь раԥхьаӡа, акәцҳа калаҭ днеины дынҭагылт, ихазыҳәа еиҳа иманшәалаз ҭыԥк алхны. Уи днаишьҭаххны уахь дынҭалт Мдыргьы.
– Ижәбоума, – рыбжьы уаҳауан иеизаз ахәаԥшыҩцәа – уажәшьҭа ркалҭ кәыцҳа ақәтәара иалагеит.
– Шәарҭ арахь шәҭал ҳәа шәазҳәада?! – дрыҵаҟьеит абри аамҭазы Дыр. – Макьана изаацәоуп, шәҭыҵ наҟ!
– Избан, иззаацәоу? Уажәшьҭа ҳаԥрыр алшоит – ҿааиҭит мдыр.
– Даара аума еилукаауеит! Аҳаир мпыл зны аҳауа ԥха ҭарчтәуп! – избан аҳауа ԥха зҭарчтәу?
– избан акәзар, аҳауа ԥха аҳауа хьшәашәа аҵкыс иласуп, егнагь, хыхь аҩада еиханы ицоит. Ҳампыл гьежь ҳауа ԥхала иҳарҭәыр – аҳауа ԥха аҩада идәықәлоит – ҳампыл гьежь шьҭыхны, – иреилиркааит Дыр. 
– Уыу, абар ассир, макьана аҳауа ԥхагь ҳҭахызаарын! – ибжьы ҩеиҵихит Мдыр, нас, ццаки иареи, изҭатәаз акалаҭ кәцҳа инҭыҵит.
– Ижәбоума, ижәбоума! – агәаларатәи аҩн хыб иқәтәаз рахьтә аӡә ибжьы аагеит – ҩаԥхьа аҭыҵра ишалагаз. – Ашьҭыԥраара мап ацәыркит, – рыбжьы гон даҽа гәыла ҩнык ахыб ахьтә. – Абри аҩыза ампыл гьежь уақәтәан узлаԥыррызеи! Ажәлар рыргаӡара ауп изҿу! 
Абри аамҭазы Дыр акьыҿӷәыӷә ҷкәынцәа ирыдиҵеит ԥслымӡла иҭәу ааҵәақәа ркалаҭ кәыцҳа иҭаргаларц. Иара убри аминуҭ азы Ццакы, Ҿымҭҩы Ҟаларушь уҳәа ааҵәақәа ԥслымӡла ирҭәны акәцҳа-калаҭ ахь рнагара иалагеит.
– Иҟарҵо закәызеи-мшәа? – уамашәа ибаны иҵаауан ахәаԥшцәа. – Ркәыцҳа калҭ ахь инарго аԥслынӡ абархәо, уаҟа усс иамоузеи?
– О, уара иалышәхузеи ааҵәала инажәго аԥслымӡ? – ҿиҭит Ҵашәкәа, аанда-гәара дахьықәтәаз.
– Ххыь, аҩада ҳанхалалакь, аҳәиҵә-аҳәиҵә ҳәа иҟьаны ишәылаҳаԥсаларц – аҭак ҟаиҵоит Мдыр. 
– Зны шәара аҩада шәхалишь – шәыԥришь, настәи нас иаабап! – даҵамхеит Ҵашәкәаргьы.
Ҵашәкәар аанда гәараҿ иватәаз Ҷынҷах ус иҳәоит:
– Ишәозар акәхап, дараҵәҟьа зыԥыррым, рхаҭыԥан аԥслымӡ зҭоу убарҭ ааҵәақәа дықәырҵоит!
Ари заҳаз зегьы аҟыр-ҟырҳәа иааибарччеит.
– Имшәакәа, даара ргәы ҭыԥсаара иҟоуп! Иарбан изыцәшәара?
Зегь акоуп ари рмацәаз кәымпыл зыԥырраны иҟаӡам!
– Макьана иалыудыраауазеи, иԥрыргьы ҟалоит – лҳәеит кьыҿӷәыӷә ӡӷабк аанда дхәыҵаԥшны.
Арҭ араҟа абас ажәа анеимаркуаз аамҭазы, Дыр адҵа ҟаиҵеит ашҭаҿ агәгәаҳәа амца еиқәырҵартә. Ус, дук мырҵыкәа, зегьы ирбеит Бури Ҵури рҟазарҭахьтә бҩа чуан дук дәылганы иааганы абри амца ишақәдыргылаз. Ари ачуан Бури Ҵури аҳауарыԥхаразы иҟарҵеижьҭеи акрааҵуан. Ачуан ахыхь џьара заҵәык ада ԥсыԥкылсырҭа амамкәа ихҩан. Аганахьала ҳауаҭарчыгала еиқәыршәан – уи ачуан ахь аҳауа нанагон. Ачуан аҿы аҳауа цаҳә-цаҳәуа иԥхон, иԥхоз аҳауа ачуан ахҩа иамаз акылҵәарахьтә икылсуан.
Ҳәара аҭахым, иааины иҟаз ахәаԥшыҩцәа ари ачуан змааназ рыхшыҩ азцомызт, доусы игәаанагара иҳәон аҟара ауп. 
– Џьара суԥк иҩахәарц рҭахгәышьазар акәхап ашьыжь, рымҩақәлара аҿаԥхьа – иҳәоит Гәҩеижь ҳәа зарҳәоз кьыҿӷәыӷә ӡӷабк.
– Бгәы ишԥаанагоз нас – ҿааиҭит Ҷыҷахы – абас амҩа хара ақәламҭаз бара бакәзаргьы џьара акы анацҳара бҭахымхарыз?
– Хымԥада! – дазыразхеит Гәҩеижь. – Насгьы, издыруада, ари – аҵыхәтәантәи шьыжьхьафаразаргьы?
– Ишԥа, иҵихәтәантәихарцу?..
– Ааи, аҵыхәтәан акәны акы инацҳаны, иҩышьҭыԥраа ишнеуиа, рҳауа мпыл ҩытҟәаыр – даргьы дҭахеит ауми?!
– Уи тҟәацыр ҳәа бымшәан – лаҭеикуеит Ҵашәкәа – иԥжәарц азыҳәан ишьҭыԥраар ауми, арахь, ишыббо, иара мчыбжьык аахыс имқәацаӡо, ишьаҳаиҭхан игылоуп.
– аха уажәшьҭа аԥырра иазхиоуп! – лҳәоит Паҿа, Мҵыш илыцны араҟа ашьҭыԥраара иалаԥшырц иааны игылоу.
Абас еилагылаз зегьы реимак-еиҿак еиҳа-еиҳа аҽарҭбаауа иалагеит. Аӡәы аҳаир мпыл ԥырраны иҟоуп иҳәар, ивагылаз аҟыԥ ҳәа иаҭеикуан уи ԥрышьак аман иҟам ҳәа. Аҳаир мпыл шьҭыԥраарц иҟам  уҳәар – уи хымԥада ишьҭыԥраауеит рҳәон. Убас ауаа рышьҭыбжь, рӷьал-пал рацәахеит – ирҳәоз умаҳауа, иузеилмырго. Ҩнык ахыб аҿы ҩыџьа акьыҿӷәыӷә ҷкәынцәа еисит – еибаԥҟеит, убас аимак-аиҿак ӷәәӷа роуит. Ашь-ахь аӡы рыбжьаҭәаны наҟ-ааҟ еимырхит.
Абри аамҭазы ачуан аҿы аҳауа акыр иԥхеит. Дыр иӡбеит аҳаир мпыл аҳауа ԥха аҭарчра иалагарц. Аха аҳаир мпыл аҳауа ԥха аҭарчразы – зны иара иҭаз аҳауа хьшәашәа аурышьҭыр акәын. Дыр днеин ампыл гьежь аҩнуҵҟа аҳауа ҭазгалоз ҵаҟатәи аразина-шәыра злаҿаҳәаз ашашәа амихит. Аҳауа хьшәашәа а-шш-шш-ш-ш-шыҳәа аҳауа мпыл инҭыҵны идәықәлеит уажәраанӡа ампыл гьежь зыԥыруа изымԥыруа ҳәа еисоз акьыҿӷәыӷә ҷкәынцәа анаахьаԥш, рымпыл гьежь еиҳа-еиҳа аиҵалара, аҟәатахара ишаҿыз рбеит. Ус, ус, аԥсыԥ ҩахыҵны, идырҩаз аҳа-цәаҟьа еиԥш, иԥаҟьаӡа акалаҭ кәыцҳа аҵаҿ иааиқәаҳаит. Ԥаса иԥшӡакәакәараӡа аҳаир мпыл ахьыубоз аҭыԥан уажә улаԥш зықәшәаз акаҭа зхажьыз акәыцҳа калаҭ заҵәык акәын.
А-шш-шш-ш-ш-ҳәа игоз абжьгьы еихсыӷьит. Абри аамҭазы аҳауа иалалеит аҟыр-ҟырҳәа иеицгоз аччабжь. Зегь ркьатеиах ԥҵәон, рӷәыӷә ҷалон – уи ԥыруеит ҳәа зҳәозгьы, изыԥыруам ҳәа зҳәозгьы. Мдыр иҩыза Ҭхыр иакәзар, убас икьатеиах ԥҵәон – дахьықәтәаз ахыб далырҩны хыла дахьҭалаз ихы абымба ҩықәчааит. Аҳақьым Хәшәҭрахы уи аӡыԥ ҳәа днакидыххылан – ацхыраара ииҭеит – ихы акақәчаара аиод ақәирчачеит.
– Абар, абас ауп ишыԥрыз! – еицырҳәон зегьы. – Абри ауп дыр иҳаир мпыл иахыу-иаҵыхәоу! Мчыбжьы наҟьак еибарххо ишьҭан, абар, иубар иааху, ихаббала аҽеиҵнахт! 
Абар алакә, алакә хаҭа-ԥсаҭа! Ахаан абас акьатеиԥҵәага уалазырԥшраны иҟада!
Аха Дыр арҭ ахыччарақәа рыгәхьаагь икымызт. Уи ачуани аҳаир мпыли абжьында риҭеит – шәырала еибаиркит, нас адҵа ҟаиҵеит ачуан иадҟацалаз аҳауаҭарчыга аус адырурц. Уи ачуан ахь аҳауа хьшәашәа нанагон, ачуан аҩнуҵҟа еилашуаз аҳауа ԥха ашәыра иҭаланы ишааиуаз аҳаир мпыл иазцон. Абырфын каҭа зхарԥаз аҳаир мпыл маҷҿмаҷ аҽарчуан, еиҳа-еиҳа иҟәазхон, абар, изҭажьыз акәыцҳа калаҭ иазымкуа – иҩҭыззо.
– Шәыԥшы ,уара, шәыԥшы! – иеибаргәырӷьеит ахәаԥшцәа! – Ҩаԥхьа аҳауа ҭадырчуеит. Шаноуп арҭ иҟарҵо, агшана! Зегь акоуп ҩаԥхьа итҟәацраны иҟоуп.
Макьана аӡәгьы агәра игомызт уи ԥырраны иҟоуп ҳәа. Абри аамҭазы аҳаир мпыл еиҳагьы иазҳаит, изҭаз акәыцҳа ду иҭыҵын, асаан ду иану кырпыжә дуӡӡак еиԥш улаԥш акәшәон. Ус, абар, аҳаир мпыл ԥшьаала иҩышьҭыззеит, аҩада иҩхалт, иакәыршаз, акәыцҳа калаҭгьы зкыз акаҭагьы еиҳа иаақәҟацаны, еибархха  иакит. Зегьы уамашәа ибаны аууы ааилдыргеит. Уажәшьҭа дарбанзаалакгьы ибон ашаха ацх-ыраарада аҳаир мпыл ахала ишҩыҵыззоз.
– Ура! – ааҭлыргеит Гәҩеижьгьы, уимоу, лнапқәагьы ааинылҟьеит.
– Бмыҳәҳәан ус! – налықәиргеит Ҵашәкәа, абри аамҭазы.
– Ыы, ишыԥрыз умбаӡои?!
– Макьана џьаргьы имԥырӡацт! Ибымбои, макьана ҵаҟа ишҭоу акәыцҳа калаҭ иакыуп. Акьыҿӷәыӷәқәа рҽызҭарыԥсо акәыцҳагь шьҭыхны абри ажәҩан ахь иԥырраны и	оуп ҳәа аума бгәы иаанаго?!
Абри аамҭазы Ҵашәкәа ибеит аҳаир мпыл еиҳагьы ишазҳаз, ишышьҭыззаз, акәыцҳа-калаҭгьы адгьыл иааҟәганы.
Ҵашәкәа ари изымбатәбарахеит, ишилшоз ала дыҳәҳәеит:
– Ишәкы, абааԥсы, ишәкы! Абар ажәҩан иалалоит. Шәыззыԥшузеи-мшәа? Аха аҳаир мпыл ажәҩан ашҟа аҿынанамхаӡеит, избанзар акәыцҳа калаҭ шахала иӷәӷәаны араҵла иадҳәалан. Уажәазы ус маҷк аҟара инышьҭыззеит ауп.
– Ура! – зехьынџьарантә еигәныҩит. – Ур-а! – Афырхаҵа, Дыр, афырхаҵа! Ааи, абас ауп ишыҟоу Дыр иҳаир мпыл! Изакә ҳауои мшәа аҩнуҵҟа иҭадырчыз? Ахылҩа-ԥсылҩаԥха, аҳауа ԥха акәхап!
Уажәшьҭа аҳаир мпыл ԥырраны ишыҟаз агәра зымгоз уаҩ дыҟамызт!





Аабатәи ахы
Ашьҭыԥраара

Абас ала, дук мырҵыкәа, аҳаир мпыл аҳауа аҭарчра иалагеит. Дыр адҵа ҟаиҵеит ачуан аҭыԥ иахыргарц, нас, днеин, аӡәымзар аӡәы игәра мгакәа, хаҭала ампыл иаҵыҳәҳәоз аразинатә шәыра шахалаиҿеиҳәеит – иҭарчыз ԥха ҭымҵырц. Абри ашьҭахь адҵа ҟаиҵеит амҩа иқәлараны иҟаз зегьы акәыцҳа калаҭ иҩақәтәаны рҭыԥқәа ааныркыларазы. Зегь раԥхьа уи дҭалт Ццакы, ишьҭахь днеит Хаҿыгьежь, уи егьырҭ акьывҿӷәыӷә ҷкәынцәа иҵахахьан: акырӡа дышәпа-жәпан, иџьыбақәа зегь иааиԥыхьашәаз фатәы-жәтәыла иҭәын – џьара – ашьақар кыԥқәа, џьара – ахаа-мыхаақәа ӡны… Абарҭқәа рыдагьы, уи даалаган агалошьқәа ишьеиҵеит, хазых – иҳаргьгьы ихакын. Зегь еицхырааны ауп хаҿыгьежь акалаҭ-кәцҳахь дышҩаргаз. Иара инаишьҭаххны рҿынархеит егьырҭ акьыҿӷәыӷә ҷкәынцәа.
Шьақар Шьақар-иԥа Ӡыхаа акалаҭ кәыцҳа акәша-мыкәша дшаҵәы-шаҵәуан, уахь иҭалоз дрыцхраауан.
– Шәҭал, шәыххь згеит, шәҭал! – ааԥхьара ҟаиҵон иара, – шәҭыԥқәа маншәаланы иаанышәкыл. Аҳаир мпыл аҿы зегь ирызхаша аҭыԥ иҟоуп.
– Уаргьы уааины утәа – даарыԥхьон дара рышҟа иаргьы.
– Сахьӡап, сахьӡап, – раҭеикуан, даԥсышәаха, Ӡыхаа. – аус злоу шәара шәҭыԥқәа аанышәкыл. – Уи дҳаҵ-ҳаҵо, зегь рнапқәа аанкыло дрыцхраауан – ладантә дрыҵгәон. Абас, аӡәаӡәала зегь акалаҭ иҭалт. Ӡыхаа заҵәык иоуп адәахьы иавахаз.
– уара узҭамлои-мшәа? – иазҵаауан уи.
– Издыруада сара сҭалара зынӡаск иаҭахымзар? – аҭак ҟаҵон Ӡыхаа 
– Сара, ишыжәбо, даара сышәпа-жәпоуп, сара сыдагьы уаҟа шәҭышәаны, шәеивҵаҟҟы шәеиватәоуп, сшәоит аҳаир мпыл аидара рацәахар ҳәагьы.
– Умшәан, ирацәахаӡом, ирацәахаӡом!
– Мап, сашьцәа, сара сааныжьны шәыԥры. Сара араҟа саашәзыԥшып. Шәызсыруадаҩрызеи!
– аӡә ҳуруадаҩуа иҟаӡам – иҳәоит Дыр. – Уааины уҭал. Зегь ҳаицыԥыруеит анаҳҳәа – ҳаицыԥыруеит ауп!
Ӡыхаа, иҭахы-иҭахым, ркалаҭ кәыцҳа дҭалт – абри аамҭазы иҟалоит изқәымгәыӷуаз: акалаҭ-кәыцҳа аҳаир мпыл ама ԥшьаала ҵаҟа инҭалт.
– Аа, рацәа иԥырҵәеит – иаразнак аччара далагеит Ҷынҷах.
– Узырччои уара? – уи днаиҵаҳәҳәеит Ҵашәкәа. Араҟа арыцҳара ҳалаԥшуеит ,уара укьатеиах ԥҵәоит!
– Рыцҳара ыҟаӡам – иҳәоит Саркьаҵеи. – Ари аҳаир мпыл жәохәҩык акьыҿӷәыӷәқәа роуп шьҭнахуа. Ажәафтәи дҭалар – изыԥырӡом.
– Ус анакәха, иԥырраны иҟаӡами? – дҵаауеит Ҵашәкәа.
– руаӡә даанрыжьыр акәхоит, нас ашьҭыԥраара рылшоит – иҳәоит Саркьаҵеи.
– Мдыр иакәхап иаанрыжьуа, – лҳәоит Мҵыш дахьгылаз.
Аҳаир мпыл иақәтәаны аԥырра иацәшәоз Ӡыхаа иԥсы иоуны ҿааиҭит:
– Ишәасымҳәоз аҳаир мпыл аидара мыцхә азышьҭыхуам ҳәа! Еиӷьуп абраҟа саанхар – сҭыҵуеит ауп.
Ӡыхаа аҭыҵразы ишьапы ааихигоны аамҭазы, Дыр аԥслынӡ зҭаз ааҵәак акалҭ кәцҳа иҭҳәаны алада инҭеиҵеит. Аҳаир мпыл аидара иамаз азыласхан, аҟыԥҳәа инышьҭыуааит. Убасҟан зегьы еилыркааит Дыр аҳаир мпыл аԥслынӡ зҭаз ааҵәақәа зақәиҵаз. зегь рнапқәа еинырҟьеит, Дыр аҩада инапы дҩахо ҵаҟа ирзыԥшыз акьыҿӷәыӷәқәа ихы ҩарықәкны ҿааиҭит:
– Шәымш аабзиахааит, ҳашьцәа, акьыҿӷәыӷәқәа! – ибжьы гон иара. – Ҳарҭ ҳамҩа харатәи аҭыԥқәа рышҟа ихоуп. Абас, мчыбжьык анаҩс араҟа ҳхабар жәбашт. Уаанӡа шәымш аабзиахааит, ҳашьцәа! 
– Абзиаразы! Абзиаразы! Амҩа хир иқәлаша! – еиларԥсон акьыҿӷәыӷәқәа, рнапқәа рҟьон, рхылԥақәа рхырхуан.
Дыр иџьыба џьаҟәак ааҭиган аҳаир мпыл араҵла изладҿаҳәалаз ашаха аахиҵәоит. Ампыл гьежь аҿаанахоит, азныказы арамахәгьы инахьҳәазашәа ауит, аха, ԥырхага амоуӡакәа, ҵәҩанҵәыҟа идәықәлеит. 
– Ура! – аҳәҳәара иаҿын акьыҿӷәыәқәа. – Нагӡара рықәзааит Дыри Дыр иҩызцәеи! Ура-а-а!..
Зегь рнапқәа еинрыҟьон, рхылԥа ԥраалқәа ажәҩан иаларҵон. Акьыҿӷәыӷә ӡӷабцәа, еизгәырӷьаны аӡәи аӡәи гәыдеибакылон. Мҵыши Паҿеи ракәзар – аҵәах-сахҳәа еибагәӡуеит, Цәхаԥшь лылаӷырӡ аахаҟәҟәалт. 
Абри аамҭазы аҳаир мпыл еиҳа-еиҳа ажҽҩан ахь иҩеиуан. Иасуаз аԥша ганкахьы еиҳа иаманы ицон. Ус, дук мырҵыкәа, ажәҩан иаҵәараҿ аарла улаԥш иҵашәаша кәаԥ хәыҷык иаҟараны иубо иалагеит. Саркьеи аҩны ахыб дықәгыланы уаантәи исаркьа шәырала абри акәаԥ хәыҷы дазыԥшуан. Уи иааигәараҵәҟьа, аҩн хыб аҿы дықәгылан апоет Шәҭыш. Инапқәа игәыдыԥсалан, игәы ҭыԥсаауа, ауаа ргәырӷьара игәырӷьаран, хәыцрак шиҭаауазгьы ҩашьомызт. Ус, инапқәа ҩеиҵыхны, ибжьы зегь ааҭганы, ҿааиҭит:
– Ажәеинраала хиоуп ҳәа ишәыԥхьаӡа. Шәазыӡырҩ ажәеинраала!
Икәша-мыкәша иааҭынчрахеит. Зегь рхы ҩышьҭыхны Шәҭыш инаизыԥшит: 
– Абар, ажәеинраала ҳазыӡырҩраны ҳаҟоуп! – иааиҿахәыҭ-хәыҭит акьыҿӷәыӷә ӡӷабцәа. – Уажә уи ҳаҳашт!
Шәҭыш даҽа ԥыҭракдааԥшит – аҭынчра аҳра ауа иҟаларазы. Нас аҳаир мпыл ԥырны излацаз аган ахь инапы ҩарыхханы, дааимҳәеимсашәа, ҩаԥхьа ирылеиҳәеит:
– Ажәеинраала мазеиуп ҳәа ишәшьа!
Дналагеитиара абри аминуҭ азы иаԥҵаз ажәеинраала аԥхьара:

Аԥсыԥ зҭарчу уи ампыл дуӡӡа – 
Иазымцеит баша ажәҩан аҵа!.. 
Дыԥсаатәымзар ҳа ҳкьаҿӷәыӷә хаҭа – 
Илшоит аԥырра – дыхиаала!..
Акаҿы ҳшеиҵамхо ҳамазароуп,
Уи – ҳахшыҩ иҳанаҭо лшароуп!

Изакәтә шьҭыбжьузеи, изакәтә гәырӷьароузеи араҟа ҩаԥхьа изымҽхазкыз! Зегь еиҭах, агәара-агәараҳәа, рнапқәа еинырҟьон. Акьыҿӷәыӷә рԥарцәа Шәҭыш ажәеинраала дахьынтәаԥхьоз ахыбра дылбаарган, дҟьо, деиҭаҟьо, ажәҩан далаҵо, рнапы дықәыргыла иҩны днаргеит, акьыҿӷәыӷә ӡӷабцәа ракәзар – ашәҭ ҵиаақәа ашәҭ цыра ԥшӡақәа рылыԥшаан Шәҭыш ишҟа аҳауа иаларҵон. Абри амш аҽны Шәҭыш аҳаир мпыл зыӡбыз, иблақәагьы ажәҩан ахь азҿыназхаз иара иакәҵәҟьазшәа ахьӡ-аԥша иоуит.
Уи иажәеинраала ҿык  иҭыҵны даҽа ҿык иҭалон, ҿырҳәала ирҵон, ашәаны еицырҳәон.
Аҽны акыраамҭаӡа анаҟа-араҟа иуаҳауан:

Акаҿы ҳшеиҵамхо ҳамаӡароуп,
Уи – ҳахшыҩ иҳанаҭо лшароуп!..




Ажәбатәи ахы
Аԥсҭҳәақәа рхыхь

Шәара зқәымыз арҭ ҳныҟәаҩцәа зынӡагьы ирызгәамҭаӡеит аҳаир мпыл каууа ажәҩан ахь ишҩеиз – убас акы иакьымсӡо акәын адгьыл шааннажьуаз. Минуҭқәак ааҵуаны ауп ркәыцҳа калаҭ ахьтә ҵаҟа ианыԥшы – уаҟа рылаԥш иҵашәеит иеилагылаз жәларык рҩызцәа – урҭ макьанагьы уахьынтә бзиала ҳәа рнапқәа рҟьон, рыԥраал хылԥақәа ажәҩан ахь идыршәуан. Уахьынтә иааҩуан «ура» ҳәа ирхылҟьоз ашьҭыбжь.
– Шәымш аабзиахааит! – урҭ рышҟа аҭак ҟарҵон Дыр иҩызцәеи иареи. Арҭгьы арахьынтә рыԥраал хылԥақәа рҟьара иалагеит. Цәыӡ ихылԥа ихиԥаарц инапы ихы ианиқәишь – игәеиҭеит хылԥа шихамыз…
– Аа, шәаангыл, абааԥсы, сашьцәа! – дааӷьаҵәы-ӷьаҵәт иара. – иаанышәкыл ҳҳаир мпыл – аҩны схылԥа схашҭит!
– Уара енагь акы ухамшҭыр ҟалом! – игәы иаалирсит Гәамҵҩы.
– Уажәшьҭа ҳҳаир мпыл аанкылашьа амаӡам, – иҳәон Дыр. – Уи ԥыруа ицауеит аҩнуҵҟа иҭоу аҳауа хьшәашәаанӡа, уи аныхьшәашәалакь ҵаҟа иҭалоит.
– Ыы, нас сара хылԥада аума сшыԥыруа? – игәамԥхаӡакәа дҵааит Цәыӡ.
– ҳандәықәлоз аамҭазы ухылԥа акаруат аҵаҟа иумбази-мшәа? – игәалаиршәеит Хаҿыгьежь.
– Абаразы избеит, аха уи ӡын хылԥан, иԥхацәан, насгьы инаганы астол иахьықәысҵаз – сандәылҵуаз аминуҭ азы исхашҭит.
– Абри аҵыхәтәантәи аминуҭ азы уара енагь акы ухашҭуеит – иҳәоит Гәамҵҩы.
– Шәыԥшы, шәыԥшы, сашьцәа! – ҿааиҭит Мдыр – ижәбоума ҳаҩн хәыҷы ахьгылоу – ҳаҵаҟа ишынхаз! 
Зегь аччараиалагеит, Гәамҵҩы иакәзар инациҵоит:
– Уара утәала аҩны ԥырны иҳашьҭаларызма нас?
– иуазҳәада сара ус сгәы иаанагон ҳәа! –дгәааит Мдыр. – Саныԥшы ҳаҩны сылаԥш акәшәан ишәсырбеит ауп. Ԥаса ҳара уи енагь ҳаҩнан, уажәы ҳҳаир мпыл ҳама инеиуеит.
– Ԥырроуп, ааи, ԥырроуп ҳазҿу, аха ҳахьнанагаша ҳаздырам! – иаҭеикит Гәамҵҩы.
– Гәамҵҩы, уара енагь гәамҵроуп узҿу – иҳәоит Мдыр. – Уара угәамҵра аҳаир мпыл аҿгьы аҵыхәа ԥҵәом, ҭаха ҳауҭом.
– иахьыуҭахыу уца нас – исҳәақәо уламӡозар!
– Сабацои уара, араҟа сҭыҵны!
– Иазхоит уажәшьҭа! – аимак зауз днарықәцәҟьеит Дыр. – Иарбан, абра, аҳаир мпыл аҿы еимактәыс ишәымоу?
Ампыл еиҳа-еиҳа ажәҩан иазцон, уахьынтәи ҵаҟа уанылбааԥшлакь Шәҭыш ақалақь унапсыргәыҵа иқәызшәа акәын ишубоз. Аҩнқәа зынӡа ихәыҷӡақәаны улаԥш иҵашәон, акьыҿӷәыӷәқәа ракәзар – зынӡагьы иубарҭамызт. Аҳаир мпыл аԥша ганкы – хырхарҭак ахь иама ицон, ус, дук мырҵыкәа, ақалақь ахаҭа аарла иубо аҟынӡа ихарахеит.
Дыр даалаган иџьыба иҭаз акомпас ааҭихын – аҳаир мпыл хырхарҭас ишьҭнахыз ашьақәыргылара далагеит. 
Акомпас – ари амагниттә хымпал (астрелка) змоу еихалых кәалаԥуп. Амагниттә хампал ҵыс-ҵысуа енагь аҩадатәи аган унарбоит – иԥшуеит ҩадаҟа. Абри ахымпал ахырхарҭа ушьҭахьҟа инужьуа амҩа аԥшаара уақәнаршәоит. Убри азы ауп Дыр абри акомпас здәықәигалазгьы. 
– Аԥша аҩада ҳаманы ицоит – рылеиҳәоит Дыр. – Ари иаанаго – ҳаныхынҳәуа аладаҟа ҳхы ҳархоит ауп.
Аҳаир мпыл акырӡа иҳаракны ихалеит – адәеиужьқәа ирхыууаа акәын ишцоз. Ақалақь, ишысҳәаз еиԥш, уажәшьҭа уаҳа улаԥш иҵашәомызт. Ҵаҟа уахьынаԥшуаз, иҟәашӡа, еиҵыхәхәа иубарҭан ачычхалеи-рҩаш – акьыҿӷәыӷәқәа Анаша ӡиас ҳәа изышьҭаз. Адәеиужьқәа ирықәубаауаз аҵлақәа ихачықь-хачықьӡа, ибаба-мабашәа акәын ишубоз.
Ус, Хаҿыгьежь игәеиҭеит рыҵаҟашәа игьежьы-кәымпылӡа ирышьҭаз кәаԥк. Уи адгьыл иқәсс иаауан, ишзахәоз ала аҳаир мпыл иашьҭаххы. 
– Шәыԥшы, сашьцәа, шәыԥшы – ак ҳашьҭалан иаауашәа збоит! – ааҭирҟьеит хаҿыгьежь.
Зегьы убри акәаԥ иназыԥшит.
– Ижәбоума, ачычхалеи-ӡиас иҩахҟьеит! – ҿааиҭит Цәыӡгьы.
– Изакәхарызеишь, изакәхарызеишь? – даагәжәажәеит Ццакы. – Шәыԥшы, шәыԥшы, аҵлақәа ирхыуаа иаауеит!
Аҳаир мпыл ԥыруа абнара иҩахалт. Ирышьҭахх иааиуаз акәаԥгьы аҵлақәа ирхаххы аҿаанахеит. Аҳақьым Хәшәҭрахы иланарԥшыга иԥынҵа иҩахаршәны дназыԥшит, аха иалиҳәаарыз изымдырт.
– Издыруеит, издыруеит! – ҿааиҭит Мдыр. – Зегь шәаԥхьагь издырит! Ари Ҷыӷә-ҷыӷә ауп. Ҳарҭ иҳхашҭит Ҷыӷә-ҷыӷә шдәықәаагалашаз, абар, иара ахала иҳашьҭахх иҳашьҭоуп!
– Иуҳәо закәзеи уара! – ҿааиҭит Хызаҵәхы. – Ҷыӷә-ҷыӷә араҟа иҟоуп, абра сҟәардә аҵаҟа ихәыҵатәоуп.
– Изакәхарызеишь мшәан абри? Уара иалуҳәаауазеи, Дыр? – дҵааит Ҟаларушь.
Дыр икомпас ааиҵәахын, аладаҟа днаԥшит.
– Ишԥашәзымдыри, ари ҳара ҳагага амии! – аҟыр-ҟырҳәа дааччеит иара. 
– Ишԥа, ҳагага? – Зегь уамашәаҵәҟьа ирбеит.
– Иџьоушьаша акгьы ыҟаӡам. Ари – ҳҳаир мпыл агага ауп. Ҳарҭ ажәҩан ҳалала ҳнеиуеит – ҳагага адгьыл иқәхх иҳашьҭоуп.
Акьыҿӷәыӷәқәа акыраамҭа агага иазыԥшуан, уи еҳа-еиҳа ихәыҷхон – еиҵалон. Аҵыхәтәан зынӡа ирцәыӡит.
– иабацеи, иабабжьаӡи? – иаахьааргеит акьыҿӷәыӷәқәа.
– угәы злаԥымжәарызеи, уара! – дҟәынд-ҟәындуан Гәамҵҩы – уҟәазӡа абраҟа утәоуп, уԥшуп, арахь угагаҵәҟьа убарҭам! 
– Ҩаԥхьа агәамҵра уалагахма? – ҿааиҭит уи ишҟа Мдыр. – аӡә ҭахак иуҭараны уҟаӡам. 
– Иарбан ҭахоу иуҭахыу! – «аҭаха», «аҭаха» ҳәа ииҳәаз ааиҭеимҳәеит Гәамҵҩы  – изакәытә ҭынчроузеи иуҭахыу аҳаиртә мпыл аҟны? Аҭынчра уашьҭазар – ԥшьаала, ҭынч аҩны утәаз!
– аҩны уара утәаз!..
– Сара аҭынчра сашьҭаӡам!
– Ҩаԥхьа аибарԥсра шәалагеит! – ҿааиҭит Дыр. – Уаҳа ԥсыхәа ҟамлозар – адгьыл ахь шәырԥатәхеит.
Ари заҳаз Гәамҵҩи Мдыри шәан, рӡыт-ԥсыт ыҟаӡамкәа рҽааныркылт.
Абри аамҭазы аҳаир мпыл лҩаҵас, анаҟә еиԥш, акы иҳанто иналалеит.
– Ари закәызеи-мшәа? – игәыҭҟьа-ԥсыҭҟьаха иааҵааит зегьы.
– Ари лҩоу џьышәымшьан – иҳәеит Дыр. – Ари – ԥсҭҳәоуп. Ҳарҭ аԥсҭҳәақәа рӡынӡа ҳхалеит, уажәы аԥсҭҳәақәа  ҳрылаланы ҳцоит.
– Ари, аиаша уасҳәап, ухы иҭуҳәааз ак ауп – наиаҭаикит Мдыр. – Аԥсҭҳәа – цәаакыуп, ақьар қәырпа-ҵаӷа еиԥшуп, ара, уажә ҳазлоу – анаҟә иаҩызоуп.
– Аԥсҭҳәа ахаҭа зхылҵуазеи зугәахәуа? – дҵааит Дыр. – Аԥсҭҳәагь убри анаҟә ауп изхылҵуа – ижәпашәа иубоит акәымзар.
Аха Мдыр уи рацәак агәра имгазт ҿааиҭит:
– Сашьцәа, шәарҭ абри ауаҩ шәизымӡырҩын. Ари иааиҳәо зегь ихы иҭиҳәаауеит, аума здырҵәыҟьо аӡә иакәышәа иҽыҟаиҵарц иҭахыуп, арахь иидыруа ҳәа рацәак акгьы ыҟам. Аԥсҭҳәа наҟәоуп ҳәа ииҳәо агәра зго џьишьоит! Аԥсҭҳәа – қәрпа ҵаӷоуп. Уи аҩыза ақәырпа (кисель) саҿымхәар џьушьап!
Ус, иаарласны аҳаир мпыл еиҳагьы аҩада ихалт, аԥсҭҳәақәа ирылууаа аԥсҭҳәақәа абри аамҭазы ҵаҟа иаанхеит. Урҭ рҽеиҵҳәаны, рҽыртаӷаны инеилыҵ-ааилыҵуан, адгьыл ақәыԥшылара зегь хҩо.
– алакә убар иаахә! – ааҭирҟьеит Мдыр, – ажәҩан ҳаҵаҟа иҟоуп! Ижәдыруаз – ҳшьапқәа аҩада ирханы ауп ажәҩан ҳшалоу.
– Избан, ҳшьапқәа ажәҩан ахь ирханы аҳауа ҳалоуп ҳәа угәы изаанаго? – уамашәа ирбеит ари заҳаз.
– Шәазхәыц нас: ҳаҵаҟа ажәҩан ыҟоуп – ус анакәха ҳшьапқәа аҩада ихоуп.
– ҳарҭ аԥсҭҳәақәа ҳархыууа ауп – иеилиркаауан Дыр. – Аԥсҭҳәақәа рхыхь ажәҩан ҳалоуп, убри аҟнытә ауп аԥсҭҳәақәа ҳхахьы акәымкәа ҳаҵаҟа изыҟоу.
Аха Мдыр абригь агәра имгеит. Уи иҭыԥ аҟны дтәан, ихылԥа ихарӷәӷәаны. Ишьапқәа ажәҩан ахь ихоуп ҳәа игәы иахьаанагоз аҟнытә ихылԥа ихшәар ҳәа дшәон.
Аԥсҭҳәақәа ирхыууа инеиуаз аҳаир мпыл ацашьа аԥша еиҳагьы иарццакуан, аха ус, абар, уи еиҳа-еиҳа ладаҟа аҭалара ишалагаз гәарҭеит.
– Ас ладаҟа ҳазҭалазеи-мшәа? – иаагәамҵ-хамҵит акьыҿӷәыӷә ҷкәынцәа.
– Аҳаир мпыл иҭаз аҳауа хьшәашәахо иалагеит – иҳәоит Дыр.
– Нас уажәшьҭа лассы адгьыл ахь ҳалбаауама? – дҵааит Ццакы.
– Аԥслымӡ зҭоу ааҵәақәа зышьҭаҳхи зугәахәуа? – ҿааиҭит Дыр. – Ҳкәыцҳа калҭ аԥслымӡ ақәхтәуп, нас ҩаԥхьа аҩада ҳхалоит.
Ҟаларушь ирласны аԥслымӡ зҭаз ааҵәак аашьҭихын хыла ҵаҟа инҭеиҵеит.
– Иҟоуҵо закәзеи уара? – дыҳәҳәеит Дыр. Абас ааҵәа шеибгоу ҵаҟа аӡәы иҭеиҵлума? Уи, мшәа, аӡәы ихы илақәҳар шауа узымдырӡои?
– Иақәымҳаргьы ауеит – иҳәеит Ҟаларушь.
– «Иақәҳаргьы ҟалоит! Иҳәашьа инаҿгашәа даацәажәеит Дыр – ииҳәаз ааиҭаҳәаны. – Ааҵәа ахы аартланы аԥслымӡ ашьшьыҳәа илашьҭлатәуп. 
– Сара убас иласышьҭуеит – иҳәеит ҟаларушь.
Уи даҽа ааҵәак ахы ааиртлан иҭаз аԥслымӡ изҭатәаз акалаҭ кәыцҳаҿ иҩарыҵаиԥсеит.
– Аӡә иаҵкыс аӡә деицәоуп – ихы ааирҵыс-ҵысит Дыр. – Аԥслымӡ ааҵәа иааҭҳәаны араҟа икаужьит ҳәа иаҳнаҭоузеи? Убри иабзоураны ҳҳаир мпыл еиҳа иласхараны иҟоума?
– Ара иаансыжьыр ҳәа умшәан, сара ҵаҟа иласышьҭуеит – иҳәеит Ҟаларушь, нас акалаҭ-кәыцҳатә аԥслымӡ уаԥсҵәыла ҵаҟа албаашьҭра далагеит.
– Ашьшьыҳәа уара – дыҳәҳәеит Цәыӡ – аԥслымӡ сыблақәа ирхыԥсалар алшоит.
– умшәан, ихысыԥсалаӡом, – иҳәеит Ҟаларушь, – абри аминуҭ азы, иазгәамҭаӡакәа уи иблақәа аԥслынӡ рхыԥсаланы.
Зегь ҟаларушь изаӷьуа иалагеит, убасҟан ҟаларушь иаҳәызба ааҭиган акалаҭ кәыцҳа аҵа ҳәызбала икылҵәан убраантәи аҳәҳәыҳәа аԥслымӡ акылырҩра иҽазикит.
Дыр ари шибаз аиԥшҵәҟьа дыҳәҳәеит:
– Уаҟәыҵ, уара! Иҟоуҵо закәзеи! Уара уҵыхәала ҳкалаҭ кәыцҳа еилыбгоит, ҳаргьы ҳҭыбганы ҳлеиуеит, ҳбыҩҷагьы нхом.
– Аиашаз, еилыбгаргьы ҟалоит, – иҳәеит абри аамҭазы Ҟаларушь.
– Шәара шәҩыџьагьы ишәҿыҵакәә ажәак ауп – «Ҟаларушь» – «Ҟаларушь» иҳәеит Дыр, Ҟаларушь иаҳәызба ааимхны.
Аԥслымӡ акалаҭ кәыцҳа ахькылҵәаз икылышәшәа ицеит, уи иабзоураны аҳаир мпыл еиҳа иласхеит – ҩаԥхьа аҽышьҭнахит.
Акьыҿӷәыӷә ҷкәынцәа рхы-ргәы алаҟа акалаҭ кәыцҳахьтә инаԥш-ааԥшуан. Зегь ргәы ҟанаҵеит аҳаир  мпыл ҩаԥхьа ажәҩан ахь аҽахьышьҭнахыз.
Енагь игәамҵ-хамҵуаз Гәамҵҩы заҵәык иакәын игәамҵ-хамҵуаз:
– Изакәызеи-мшәа ҳазҿу: зны ҳхало, зны-ҳҭало! Абас аума аҳаир мпылқә шыԥыруаз?..
Абри ашьҭахь, уаҳа ииҳәарыз даҽак аниҿамшәа даҽак аниҿамшәа, Хаҿыгьежь днаизыԥшит 
– Уара иуӷәырҿуа закәызеи?
– Шьақар кыԥқәак сџьыба иҭан, убарҭ роуп…
–Ааи, ааи, ашьақар ӷәырҿра аамҭа уԥшааҵәҟьеит! Ҳанылбаалакь иумӷәырҿыз уара?

– Избан, аидара хьанҭа сџьыбаҿ иҵәахны изсымазаара? – аҭак ҟаиҵоит Хаҿыгьежь. – Сшьақар анысфалакь – ҳҳаир мпыл еиҳагьы иласхоит, еиҳагьы ажәҩан ахь икаууа ҳдәықәнагалоит.
– Иӷәырҿла, иӷәырҿла, ҽеи алугозаргьы ҳамбари! – аҿааирхеит Гәамҵҩы.



Ажәабатәи ахы
Амашәыр

Шьоук-шьоук ус угәы иаанагоит заҟа ажәҩан ахь ухало аҟара убасҟак уаҟа иԥхарахоит ҳәа, аха аори ҵабыргым. Заҟа аҩада ухало аҟара еиҳа ихьшәашәарахоит. Избанзар, амра ашәахәақәа аҳауа цқьа ирзырԥхом, аҳауа еизыҵәаны, еилшәаны иҟам, икылыххоуп. Амра ашәахәақәа рыла адгьыл арԥхоит – ҵаҟа кнагь еиҳа иԥхароуп. Адгьыл аԥеичка ушарԥхо еиԥш аҳауа арԥхоит. Ирԥхоу аҳауа ҟәанеда аҳауа ҟәанда аҳауа хьшәашәа аҵкьыс иласуп, убри аҟнытә аҩада еихоит. Аҩада ихалацыԥхьаӡагьы еиҳа ихьшәашәахоит. Убри азоуп хара – ажәҩан ҳарак еснагь ахьҭа заҿоу.
Акьыҿӷәыӷә ҷкәынцәа ари ас шакәу атә аҟыԥҳәа ирнырит, рҳаир мпыл иақәтәа аҩада ишаанаскьаз еиԥш. урҭ убас илаҳәит – рԥынҵақәеи рӡамҩақәеи ҟаԥшь-ҟаԥшьӡа. Зегь ахьгылаз ишьҭыԥа-шьҭыԥон, рнапқәа дырҟәаҷуан-еинырҟьон, маҷк иадамзаргьы ахьҭа рылырцарц, иԥхарц. Зегь реиҳа длаҳәит Цәыӡ, избанзар уи ихы хтны дыҟан, ихылԥа аҩны ихашҭхьан. Ахьҭа иакыз иԥынҵа ҵәаны ицон. Уи аҷныш бӷьы еиԥш аҟәара-ҟәара деиҵасуан, ихаԥыцқәа еихагыломызт, дқыџь-қыџьуан.
– Ухаԥыцқәа еихакы, ухаԥыцқәа! – далагеит Гәамҵҩы. – Араҟа иара усгьы ахьҭа ҳагоит, иарах – ихаԥыц еихеикуам…
– Сара исхароузеи ихьҭазар? – ҿааиҭит Цәыӡ.
Гәамҵҩы иҭыԥ дҩахыҵит, дгәамҵ-хамҵуа.
– Хгашьас иҟоузеи улымҳа авараҿҵәыҟьа ауаҩ ихаԥыцқәа еихагылашьа рымамзар. Абри иахҟьаны схаҭа еиҳагьы аҟәара-ҟәара аиҵасра салагоит.
Уи днеин Хәшәҭрахы днаиватәеит, аха Хәшәҭрахгьы ихаԥыцқәа еихагыломызт.
– Узҿқәо закәи уара? Сара сцасаз аума ухаԥыцқәа зеихаукшо?
– Уцас азы акәым аха ихьҭоуп азы ауп!..
Гәамҵҩы уантәгьы дҩагылан даҽаџьара дтәеит. Абас акырынтә иҭыԥ иԥсахит, итәаз еиҳагьы дырԥырхагахо. Ус аҳаир мпыл иҭаз аҳауа еиҳа ихьшәашәахо иалаган – макҷ-маҷ инҭалт. Минуҭқәак рышьҭахь уи алеишьа еиҳагьы аҽарццакит. Аԥслымӡ зҭаз рааҵәақәа нҵәахьан, аҳаир мпыл нкылашьа амамызт.
Амашәыр ҳаниоит абааԥсы, амашәыр – ҳахькаҳауа шәымбои – арҵәаа ааҭиргеит Ӡыхаа.
–Ҳҭахоит, уара шәуааами! – даарылаӷызт Мдыр, аҟәардә аҵахь дхәыҵаланы.
– Ухәыҵыҵ убрахьынтә! – уи днаиҵаҳәҳәеит Дыр.
– Избан сызхәыҵыҵра? – уахьантә аҭак ҟаиҵеит Мдыр.
– Апарашутқәа рыла ҳаԥоит.
– Сара араҟа еиҳа еиӷьны избоит, шәара шәыԥсозар – шәыԥ! – ибжьы хәҵгоит Мдыр.
Ииҳәақәоз рыгәхьаа мкыкәа Дыр уи ихәдацәа данкны арахь дхәыҵиҳәеит.
– Азин умам абас еиԥш ала сызныҟәара! – дыҳәҳәон Дыр. – Сузашшуеит.
– Уҿы ааихакишь, – ԥшьаала уи иахь аҭак ҟаиҵоит Дыр. – Гәыҭҟьа-ԥсыҭҟьара аҭахӡам! Усыхәаԥш парашиутла сшыԥо, нас, уаргьы унасышьҭал! 
Мдыр ԥыҭк аҟара иҽааиқәкит. Дыр акәцҳа калаҭ амаакыра днадгылт.
– Шәааԥшы, сашьцәа! – ҩыҭирҟьеит иара. – Абас зегьы аӡәаӡәала шәсышьҭаххы шәҿаашәха. Аԥара ззымгәаӷьуа аҳаир мпыл аҩада дагоит. Абас ауп, сашьцәа, шәпарашутқәа шәырхиа!.. Шәҿаашәха!..
Дыр акәыцҳа калаҭ ааныжьны дкаууа дынҭалт. Уи днаишьҭаххны иҿынаихоит Ццакы, аха ара даҽа ҭусирк ҟалеит. Парашиутла аԥараан – уԥарц уҿанынаухо аамҭазы аԥхьа уара уԥоит – нас упарашиут аауртуеит, угшнеиуа, Ццакы ҟадыџь аԥхьа, дыԥаанӡа ипарашиут ааиртит – нас ауп даныԥа. убри иахҟьаны апарашиут азганк акәыцҳа калаҭ амаакыра иакит, Ццакы ипарашиут акаҭ рахәыцқәа дрылахан ихы алада иларха дааныркылт. Ишьапқәа аԥыр-ԥырҳәа иҟьон, дхәиҵәиуан аԥсыӡкра ҵәкәыр иахарҵаз ахәаҷа еиԥш. Егьа иундазгьы апарашиут акәцҳа калаҭ ишакыц иакын.
– Аа, абааԥсы, – арҵәаа ааҭиргеит Хәшәҭрахы. – Апарашиут ахьакыу иамҵыр – Ццакы дышиашо хыла адгьыл дазцоит.
Акьыҿӷәыӷә ҷкәынцәа, ирулакь, апарашиут ахьакыз иамхны, апарашиутгьы Ццакгьы акалаҭ кәыцҳа иҩҭарыжьит.
Мдыр аҳаир мпыл ҩаԥхьа ажәҩан ишалалаз аниба, ҿааиҭит:
– Шәҽаанышәкыл, сашьцәа! Уажәшьҭа шәыԥара аҭахӡам. Ҩаԥхьа ажәҩан ахь ҳхалоит.
– Ҩаԥхьа ажәҩан ахь ҳазлахалои-мшәа? – уамашәа ибеит Ҟаларушь.
– Еи, уара агаӡа! – ҩхәыҵеиҳәеит Гәамҵҩы. – Дыр адгьыл ахь дмыԥхьауеи уара – убри азоуп ҳҳаир мпыл аидара зыласха.
– Дыр уа дахькаԥо ҳара ҳада иҟаиҵараны иҟоузеи? – дҵааит Хаҿыгьежь.
– Иҟаиҵари – инапқәа ларха-ҩархо инаиаҭеикит Ҟаларушь. – Ашьшьыҳәа иҩныҟа дцоит ауп…
– Ҳарҭгьы Дыр ида иҟаҳҵараны иҟоузеи абраҟа?
– Дыр ида хымкәа! – ҿааиҭит Мдыр. – Уаҳа даҽа ԥсыхәак ыҟамшәа ауп шәышцәажәо!
– Ҳаззыӡырҩыша аӡә дҳамазар акәӡами? – иҳәеит Хаҿыгьежь.
– Сара шәысзыӡырҩуеит! – иҳәоит! – иҳәоит Мдыр. Сара соуп уажәшьҭа шәарҭ ишәхадоу.
– Уароу? – иԥышә дықәԥаны дҵааит Гәамҵҩы, – ус еиԥш иҟоу хыкгьы ухагылаҵәҟьоуп!
– Ишԥа уара? Сара схоума уара иатәоумбо? – иҽирӷәӷәеит Мдыр. – Абар уххь згеит, уԥ – ушиашоу ҵаҟа уҭал, узыцәнымхо Дыр иԥшааразы, сара схы иаӡбуа уара узақәымгәыӷуазар!
Гәамҵҩы алада длаԥшын:
– Уажәшьҭа уи сара дабасыԥшаауеи? Ҳарҭ уи аахыс хара ҳцахьеит. Усҟан, ҳаишьҭаххы зегь ҳаԥар акәын.
– Мап – уԥ, уԥ!
Гәамҵҩи Мдыри реимак-рҭыӡшәа хәлаанӡа инҵәомызт, инызкыло ҳәа усгьы уаҩ дрымамызт. Амра ҵаҟа илҭагьалон. Еиҳа-еиҳа аԥша ӷәӷәахон.  Аҳаир мпыл еиҳагьы ихьшәашәеит, убри аҟнытә маҷ-маҷ аҽыланарҟәуан, Гәамҵҩи Мдыри ракәзар – изҿыц иаҿын.
– Уажәшьҭа ажәеимакра уаҟәыҵ! – ҿааиҭит Ӡыхаа Мдыр иахь. – Схадоуп ҳәа ухы уԥхьаӡозар, џьара имҩақәҵагоу, иҳахәаша ак ӡбы. Иумбои ҩаԥхьа алада ҳашҭалаз!
– Абыржәыҵәҟьа ахәыцра салагоит – иҳәоит Мдыр.
Иҭыԥ аҿы длатәеит – инацәкьыс илахь иҩадкылан ахәыцра далагеит. Абри аамҭазы аҳаир мпыл еиҳагьы алада аҽарццакит.
– Араҟа иуӡбараны иҟахыузеи? – ҿааиҭит Бру. – Аԥслымӡ зҭоу ааҵәақәа ҳамазар акаҟара лкаҳажьуан ауп.
– Иашоуп! – абри агәаанагара днамҵасит Мдыр. – Ааҵәақәа уаҳа ҳамам, убри аҟнытә, шәара шәуаӡә алада дҭаҳҵароуп. Апарашиут дҭаланы доуҳашьҭуеит, аҳаир мпыл аидарагьы ласхоит, ҩаԥхьа хыхь ихалоит.
– Илаҳашьҭрыдашь? – дҵааит Мдыргьы, деиԥхьыхәыцаауа. – Дларышьҭтәуп еиҳа игәамҵҩу.
– Сара сазыразым – иҳәоит Гәамҵҩы. – Еиҳа игәамҵҩу иоуп абарҭқәа раан аԥхьа илашьҭтәуп ҳәа зҳәо ԥҟарак ыҟаӡам. Длашьҭтәуп еиҳа ихьанҭоу.
– Бзиоуп, нас, – дазыразхеит Мдыр. – ладаҟа дҭаҳҵап Хаҿыгьежь. Уи иоуп еиҳа ишәпажәпоу.
– Иашоуп – дадгылт Ӡыхаа.
– Ишәҳәоз акәзеи уара? – арҵәаа ааҭиргеит Хаҿыгьежь. – Дарбану зышәҳәа еиҳа ишәпажәпоу? Сара сакәын ишәԥыԥхьаӡама? Ӡыхаа сара саҵкыс акыр дышәпоуп!
– Ииҳәо уаҳауоу, уара! – дыҳәҳәеит ари заҳаз Ӡыхаа, дихыччаны инацәа Хаҿыгьежь иқәкуа:
– Ҳаи, ҳаи, иара иаҵкыс сара сышәпазаап убоо! Ҳа-ҳа-ҳа! Уааи ҳҽаҳшәап!
– Бзиоуп, нас, бзиоуп! – арбаӷь еиԥш дԥаԥашькуан Хаҿыгьежь.
Зегь Хаҿыгьежьи Ӡыхааи ирыхәаԥшуа иааҭагылт.
Мдыр даалган, иџьыба ҷапрыхәак ааҭиган, хаҿыгьежь иӡара илакәыршаны ишәеит. Нас иара убасҵәҟьа Ӡыхаа иӡарагьы илакәиршеит. Излеишәаз-излеиликааз ала Ӡыхаа иӡара зныки бжаки егьаагымхо Хаҿыгьежь иӡара аҵкыс ишәпан.
– Уи иашам! – арҵәаа дыҳәҳәеит Ӡыхаа. – Хаҿыгьежь ахәымгара аҵаигалт. Имгәа ҭаирпалт. Ус шыҟаиҵаз заманала избеит!
– Мап, сымгәа ҭасмырпалаӡеит! – ихы ирқьион Хаҿыгьежь.
– Мап, иҭаурпалт. Шьахәлаҵәҟьагьы избеит. Ҩаԥхьа ҳҽаҳшәап! – ибжьы ырцәгьан дыҳәҳәон Ӡыхаа.
Мдыр ҩаԥхьа Хаҿыгьежь иӡара ашәара далагеит. Ӡыхаа иакәзар – урҭ дрывагьежьуан, дрывахынҳәуан, ибжьы абас иҭго:
– Ее! Ее! Иҟауҵақәо закәызеи, умгәа аҳауа ҭагала, аҳауа! – ус иҭоумырпалан, ус!..
– Избан сымгәа аҳауа зҭазгалара – аҭак ҟаиҵон Хаҿыгьежь. – Ус аҳауа мыцхә лбааздар, ҳәара аҭахыума, уара уаҵкыс акыр сышәпахашт!
– Бзиоуп, нас, аҳауа лбааумдан. Аха умгәа аҭарпаларагьы азин умаӡам. Сашьцәа, шәыԥшы, шәыԥшы иҟаиҵақәо! Иабаҟоу аиаша! Иабаҟоу асамарҭал! Аиаша бжьаӡт – иҟам! Мцуп, ԥаршеироуп ари ауаҩ дызҿу!
Мдыр Хаҿыгьежь иӡара шәаны далгеит, нас, убасҵәҟьа игәцаракны, дацклаԥшны Ӡыхаа иӡарагьы ишәеит – уажәы излааԥшыз ала рҩыџьагьы шәпажәпарала еиҟаран.
– Аҩыџьагьы лаҳашьҭыр акәхеит! – иҳәеит Мдыр, инапқәа ларха-ҩархо. 
– Ҳҩыџьагь ҳалбаарбгара заҭахыузеи, ҳуаӡәк ддәықәаҳҵаргьы азхозар – иҳәоит Ӡыхаа.
Абри аамҭазы ашәарыцаҩ Хызаҵәхы акәыцҳа калаҭ ахьтә лбааҟа дыԥшызар, ибеит еиҳа-еиҳа,  иуаӷеимышхараха адгьыл ишазааигәахоз.
– Мдыр, уааӡырҩы, – ҿааиҭит уи – ирласӡан шәеимак аҵыхәа ԥышәымҵәар, еигьаҳӡам адгьыл ҳақәԥыххаа ҳцарц.
– Аԥхьаӡара ҳалагап, иаҵахо парашиутла дыԥоит – иҳәоит Ҟаларушь.
– Иашоуп – даазыразхеит Ӡыхаа, – амала аӡәы игәы нымхарц аԥхьаӡара-хәмарра зегь ҳалахәызар ауп – ишәпоугьы, ишәпамгьы. Ҳзыԥхьо ажәеинраала аҵыхәтәантәи ацәаҳәа зҟны инҵәо даҵахеит ҳәа иԥхьаӡоуп.
– Ибзиоуп, аԥхьаӡара ҳшалагап-иҳәоит Мдыр.
Зегь амацәаз еиԥш рҽеикәырша иааилагылт – Мдыр ажәеинраала аԥхьара далагеит, цәаҳәак даԥхьацыԥхьаӡа инацәкьыс атық ҳәа рымгәацәа иналакуа:

Ене бене рес!
Квинтер финтер жес!
Ене бене риаба,
Квитер финтер жаба…

Нас ус иҳәоит:

– Мап, сара ари ажәеинраала рацәак исгәаԥхом. Бзиа избом, ааи! Далагеит даҽак аԥхьара:

Икете пикете цокотом е!
Абель фабель домане.
Ики пики грамматика…

Абри аамҭазы ркәыцҳа калаҭ аӷьеҩ ҳәа адгьыл иҩықәҳан, хыла-гәыла иааҳәит. Ҟаларушь инапқәа иларҳәаҵа Ҟаларушь дикит, Ҟаларушь хазы Ҟаларушь дилаҳәит, ус, рҩыџьагьы акәыцҳа калаҭ илҭыбган, ана-ара иҩцәыҵаҳаит. Урҭ ирышьҭаххы, зхы аатыз ааҵәа иҭыбго амахәыд еиԥш, акәыцҳа калаҭ илҭырҩрит акьыҿӷәыӷә ҷкәынцәа зегьы. Мдыр заҵәык акалаҭ кәыцҳа амаакыра доунамышьҭит, «ыӷә-ҷыӷә акәзар – ахаԥыцқәа Мдыр иеиқәа иаларыԥсны иакын. Адгьыл аӷьеҩ ҳәа иқәҳаз аҳаир мпыл шьҭыԥан, аҩада акыр иҩыҵыззеит, нас ҩаԥхьа адгьыл ахь аҿынанахеит. Абри аамҭазы аҩада иҩышьҭнаҳәаз акәыцҳа калаҭгьы ҩаԥхьа агәараҳәа адгьыл иҩықәҳаит, аҳаир мпыл уи акыргьы иаарҳәазеит. Ампыл гьежь шнеиуаз иӷәӷәаз акы иҩаахан. Абжьы улымҳа ааҵнахыртә еиԥш иԥжәеит-итҟәацит. Ҷыӷә-ҷыӷә аҳауаҿ еилакәымпылит, ишаакаҳаз, игәыҭшьаагаз арҵәаа ҩыҭнарган аган ахь аҿынанахеит. Мдыр иакәзар – акәыцҳа калаҭ дылҭабганы дахьлеиз адгьыл дықәжьын.
Абри ала ихыркәшан жәҩан гәыла аныҟәара.
















Максим Горки

Ахьӡ-аԥша лымазааит ан
(«Италиа иахҳәаау алакәқәа рҟнытә)

Анацәа рыӡбахә ҵыхәаԥҵәарада уалацәажәар алшоит. Амчыбжьқәа еишьҭалан ацара иаҿын, кәылӡы маҭәала еибыҭаз аӷацәа, ақалақь амацәаз иҭацаланы иркын. Амра анҭашәалакь, ана-ара еиқәырҵоз амҿырҟәара мца дуқәа ирхылҵуаз алашара – аҵх лашьца еиҩырссо, харантәи ақалақь аҭӡамцқәа иргәыдыҷҷалон. Зехьынџьара аӷа дзыкәшахьаз ақалақь иаланхоз ауаа ахәыцра еиқәарақәа рызцәырнагон ргәахы еиҟәзырҷҷоз абри амца лашара.
Ақалақь аҭӡамцқәа рҟнытә урҭ ирбон аӷа иаҳа-иаҳа ааскьара дшаҿыз, рылаԥш иҵашәон амца дуқәа рааигәа-сигәа ицәырҟьа-цәырасуаз ауаа рыгага еиқәарақәа, дара рҟынӡа иааҩуан аҽы ҭуӷанқәа рыкьыркьырыбжьы абџьар ирхылҵуаз ашьҭыбжьи, ираҳауан аиааира ргәы аз)аны ишыҟаз агәра узыргоз урҭ рашәа лах-ҿыхқәа. Иҟоума адунеи аҿы уаӷа иашәаҳәабжьи иччабжьи рзыӡырҩра аԥкыс иуадаҩуп даҽакы?!
Аӷацәа ақалақь ахь инеиуаз аӡиас хәыҷқәа зегьы аԥсцәа рыла идырҭәит, аӡахәарҭақәа зегьы ықәырхит, аҳәысҭақәа рыбла узҭамԥшуа иркәаҳаит, абаҳчақәа рышьаҭа анырхит, – ақалақь адәышкәаӷьаз иқәдырхеит; уи иаланхоз ауаа еисымшааира абзарбзан хқәа рылаҳауан.
Ақалақь амҩа ҭшәа хәыҷқәа ирныланы инеиуан аибашьра иарчалахьаз, ажәыларақәа рҿы икарахахьаз ар-уаа. Аԥенџьырқәа ирдәылыҩны иуаҳауан ахәцәа рқьыбжьи рыҵәаабжьи, улымҳа ҵнахуан ахәыҷқәа рыҵәаабжьы, еихымсыӷьӡо игон анцәа иашьапкуаз аҳәса рыбжьы. Ргәы каҳаӡаны, ҳабжьы аӡәы имаҳандаз ҳәа акәын ақалақь-уаа рыԥсы ӡаны ишеицәажәоз, урҭ уажәы-уажәы икылаԥш-кылӡырҩуа иааҭгылон, – анаџьалбеит, аӷа ажәылара далагамашь, – ҳәа ргәы ҭыԥсаауа.
Амра анҭашәалакь акәын урҭ рыԥсҭазаара еиҳагьы ианеицәахоз: аҭынчраҿ еиҳа еилыкка иуаҳауан ауаа рыҵәаабжьи рқьыбжьи, усҟан, ашьха еиҩхаа дуқәа ааныжьны аӷа ир ҵәахуа, еилаԥыххаа икажьыз аҭӡамцқәа рышҟа рҿаархон агага еиқәаҵәа дуқәа, ашьхақәа рика иҩавсны инхалауан идыршәазшәа ицәышӡа ажәҩан иалаз амза.
Цхыраарак џьара иазыԥшымкәа, аџьабаа цәгьеи амлеи ирго, есымшааира ргәыӷрақәа абарҭ ауаа рыцҳақәа зегьы ажәҩан ду иалаз амза, ашьхақәа рика, аиҩхаа лашьцақәа, раӷацәа рхыӷәӷәарҭақәа ирзыԥшын, рылаԥш иҵашәоз зегьы аԥсра аӡбахә акәын иранаҳәоз, уаҳа ршьамхы зырӷәӷәашаз иаҵәак дара рзыҳәан илашомызт.
Уахынла аҩнқәа рҿы алашара адыркуамызт, алашьцара еишьылӡа ақалақь иалажьын, амҩақәа ирнын: абас еиԥш иҟаз аҵх лашә, аӡыжь ҵаула иалоу аԥсыӡ еиԥш далубаалон зхы инаркны зшьапы аҟынӡа шьал еиқәаҵәала иҭаҳәҳәаны инеиуаз ԥҳәыск.
Уи дызбоз аӡәи-аӡәи неизҵаауан:
– Лара лакәӡами, мшәан?
– Ааи, лара лоуп!
Аԥҳәыс илԥылоз ауаа ԥшьаала аҭӡамцқәа инарывагылон, ма рхы ларкҟәны ашацаҳәа иналывсуан, ана-ара иҷаԥшьоз ар-уаа иреиуаз лгәы лҽанырҵон:
– Ҩаԥхьа амҩа ду ахь шәцәырҵма, монна Марианна? Имӡакәа ишәаҳҳәоит аӡәы шәишьыр шалшо, шәыгәгьы иаанамгааит ацәгьара ҟазҵаз иԥшаара аӡәы иҽазикып ҳәа.
Лара лҽааимариашан, лҽаазыҟаҵаны дааҭгылон, аха ар-уаа иреиуаз ус дналывсуан, уи лылакьысра иҽазымкуа, дхәынгашьауа. Абџьар кны илԥылоз егьырҭ аӷацәагьы ԥсык иеиԥш иналаҩсуан, лара аҵх лашә дналаӡуан, лхала амҩақәа неихыҵәҵәа-ааихыҵәҵәо, аҿаҳа леиԥш ажәак мҳәаӡо, леиқәара лҽылаҳәаны, ақалақь зҭагылаз агәаҟрақәа зегьы лымацара дрыҵазшәа днеиуан. Лыкәаш-мыкәша илаҳауан ирыцрымҵӡауа илышьҭаз ашьҭыбжьқәа: ақьра, аҵәыуара, анцәа иҳәара, аиааира згәы ацәцаз асолдаҭцәа ргхамҵ-хамҵрақәа…
Зыԥсадгьыл аҿы ииз уаҩԥсыки аныки раҳасаб ала лыҷкәын илахьынҵеи лыԥсадгьыл аҭагылазаашьеи дрызхәыцуан: ан дызланхоз ақалақь еилаԥызыххаауаз ар драԥгылан лыҷкәын, – рыцҳашьара ззымдыруаз, ахәмарра-аччара ақьаф бзиа ибоз ауаҩы ԥшӡа. Рацәакгьы ҵуамызт ан лыҷкәын дизгәууа иаԥхьа дгылазиижьеи: усҟан ан лԥазаҵә дихәаԥшуан лыԥсадгьыл иалҭаз хә-змаӡамыз ҳамаҭак еиԥш; лхаҭа дахьиз, лыҷкәын дахьлыхшаз, дахьылааӡаз ақалақь иаланхоз ауаа, ма ақалақь ахаҭа шәарҭак иҭагылар, урҭ зыхьчоз амч қьиақәадрылалыԥхьаӡон лҵеи заҵә – лгәыӷырҭа. Жәытә-натә аахыс ақалақь аҿы игылаз аҩнқәа злыхыз ахақәиҭреи ан лгәи улаԥш иҵамшәо шә-маӡак рыла еидҳәалан: лара лабдуцәа, рабдуцәа роуп урҭ ахаҳәқәа ирылхны ақалақьл аҿы аҩн дуқәа еихазыргылаз, ақалақь абаатә ҭӡамц дуқәа акәзыршаз, уаҟа рлегендақәеи, рашәақәеи,ргәыӷрақәеи ргәыҵаҳәҳәа анышә иамадан урҭ зегьы. Агәаҟра иаҿын, иҵәыуан ан лгәы: уи дылцәыӡуан адунеи аҿы зегь реиҳа илызгәакьаз ауаҩы. Акапанга иеиԥшхеит лгәы, аха лыҷкәыни лықалақьи рахь абзиабара илымаз анақәыӷәӷәалакь, аԥыжәара згоз аган лзеилкаауамызт. Абас акыр ҵхы ан дгәаҟуа ақалақь амҩа дуқәа дрыны, уи лцәаара иахҩашьалоз аӡәырҩыгьы азныказы, дыԥсцәаҳаз џьыршьон, аха нас, данеилыркаалкь, дхәымгашьакәа иналывсуан – зыуаажәлар зыԥсахыз ауаҩы иан.
Аха зны џьара, ақалақь аҭӡамц азааигәара, цәыҵлашьцарак аҿы ан лылаԥш дныҵашәеит ԥҳәыск: уи аԥсы икажьыз иааигәа дшьамхнышгыланы, адгьыл иҩықәыҳәҳәоз ҳәыгәра хәыҷык еиԥш дымҵысӡо, гәырҩала иҭәыз лхы-лҿы ажәҩан икыдыз аеҵәақәа рахь ирханы, анцәа иҳәара даҿын. Ақалақь иакәыршаз аҭӡамц ахахьы, анцәа иҳәоз аԥҳәыс лзааигәара, рабџьарқәа зны-зынла аҭӡамц аика инаҿасуа аицәажәара иаҿын аҳәаа ҷаԥшьацәа.
Дҵааит ачарҳәаҩ иан:
– Бхаҵа иоума иршьыз?
– Мап.
– башьа иоума?
– Мап, сыҷкәын иоуп. Жәаха-мшы раԥхьа схаҵа дыршьит, уаха – сыҷкәын… 
Уажәраанӡа ишьамхнышгыланы анцәа иҳәоз аԥҳәыс дҩагылан дзыниаз агәаҟра лҽанрааланы ҿаалҭит:
– Мадонна зегьы лбоит, зегь еилылкаауеит, иҭабуп ҳәагьы ласҳәоит!
– Иззы? – дҵааит ачарҳәаҩ иан. Аҭак ҟалҵеит аԥҳәыс:
– Уажәшьҭа, сыҷкәын иԥсадгьыл ахьчаразы хаҵала данҭаха ашьҭахь, иаахтны исҳәар сылшоит ԥаса сара уи сышицәшәоз: дласын, агәырӷьараҿахәмарра, ақьаф дазҿлымҳан, убырҭ раҳаҭыр азгьы анцәа ицәымыӷхаз, ажәлар зықәшәиз Марианна лыҷкәын иеиԥш ҳақалақь иԥсахыр ҳәа сшәон. Марианна лыҷкәын, ҳаӷацәа раԥхьагылаҩ, дшәиизааит ахааназ, дшәиизааит уи зыӷра дыҭшаз аԥҳәысгьы!
Марианна лхы-лҿы ҭаҳәҳәаны аԥҳәыс дналԥырҵит, адырҩаҽны ашьжьымҭан ақалақь зыхьчоз лыуаажәлар дрыҳәоит:
– сыҷкәын шәара дахьшәаӷахаз азы сшәыҳәоит шәнапала сышәшьырц, ма ақалақь агәашәқәа сзаашәырт, – сцоит иара иахь…
Аҭак ҟарҵеит аҵалақь зыхьчоз:
– бара буаҩуп, быԥсы еиԥш бзиа иббозар акәхап быԥсадгьыл; быҷкәын зегь ҳзы еиԥш бара бзыҳәангьы аӷа диҩызоуп. 
– Сара сануп, сыҷкәын бзиа дсымбар сылшом, уи иҟаиҵаз сара схы ауп извызбо.
Ашьҭахь ишԥалзааури ҳәа дараҭдара рхы ааилакны инеицәажәан, аҵыхәтәан абас ларҳәеит.
– Быҷкәын иҟаиҵаз агәнаҳазы бышьра ҳхы иаҳзаҭәашьом, бара бакәӡам уи абас еиԥш иҟоу амҩа дықәызҵаз, иаадыруеит агәаҟра ду бшалагылоугьы. Аха, изааӡарызеи, бара шасысгьы, ҳарҭ ақалақь-уаа баҳҭахым. Быҷкәын, уи аџьныш ԥхамшьа, бара дбыхӡыӡаауам, бихашҭхьеит, абри еиҳау хьрхәракгьы бара бзыҳәан иҟалашам. Ҳара ҳгәанала аԥсра аҵкыыс еицәоуп бара бзыцәшәаз.
– Ааи, аԥсра аҵкыс еицәоуп, – дақәшаҳаҭхеит Марианна.
Ақалақь-уаа агәашә аартны даурышьҭит ан, акыраамҭагьы илзыԥшуан лыдгьыл гәакьа, ижәпаҳаҳараӡа лыҷкәын ашьа зықәиршыз лыдгьыл хазына дықәланы дахьӡоз! Днеиуан ԥшьаала, абри адгьыл лшьапы аҟәхра амбатәӡа илцәыхьанҭаны, ақалақь ахьчараз икаҳаз аибашьцәа рыԥсыбаҩқәа ҳаҭырла дреихырхәо, абџьар ԥҽыхақәа шьапыла дрыгәҭасуа. Анцәа ирцәымӷуп ақәылага бџьар, урҭ зыдгылауа аԥсҭазаара еиқәзырхауа, уи аԥшӡара зыхьчо абџьар ауп.
… Уи дцон ԥшьаала, дымҵысӡошәа, лныҟәашәа улаԥш адхало. Днаскьацыԥхьаӡа иаҳа-иаҳа дмаҷхон, аарла дубон, аҭӡамцқәа рҟынтә илзыԥшуаз ақалақь зыхьчоз аибашьцәа ракәзар, уи дахьцоз уажәраанӡа дара зегьы ирхаԥаны иҟаз рыгәкаҳареи ргәалаҟамлареи лыманы дцозшәа акәын ишырбоз.
Урҭ игәарҭеит Марианна мҩабжара даннеи лкасы аалхыхны, акраамҭа ақалақь дазыԥшуа дшааҭгылаз; ус ихарамкәа, аӷацәа ргәыԥ аҿы дгәарҭеит адәақәҭаҿы зхала игылаз аԥҳәыс, ԥыҭҩыкгьы, лара леиԥш аиқәаҵәа зшәыз, ԥшьаала лышҟа рҿаархеит.
Урҭ аналыдгыла илазҵааит: «бызусҭада, бабацои?»
– Шәара шәаԥхьагылаҩ – сара сыҷкәын иоуп, – аҭак ҟалҵеит лара, ари заҳаз асолдаҭцәагьы, изҳәаз цқьа ианаалыхәаԥш, агәра ргеит. Ицон урҭ марианна илывагыланы, лыҷкәын дышҟәшу, дышфырхаҵоу ҳәа иҽхәаԥхьыӡ иалацәажәо, лара лхы шьҭыхны, акы лҽаҵамырхо урҭ ирҳәақәоз уамашәа имбаӡо дырзыӡырҩуан, илхылҵыз лыҷкәын убас аҟазаара зихәҭамхарыз ҳәагьы лгәы иаанагон.
Абар уажәы лара дгылоуп зира жәымз шагыз илдырхьаз ауаҩ иҿаԥхьа, еснагь лгәы иҭаҵәахӡаны илымаз лыҷкәын заҵә, уажәы абырфыни аџьоуҳари иргәылҷҷауа, хә-змаӡам бырлашла забџьар қәҵоу лыҷкәын иҿаԥхьа. Ишиҳәаз еиԥш акәын иара дшеибыҭаз. анкьа, ан акырынтә лыҷкәын абас, абыржәы дшыҟоу еиԥш, ԥхыӡла дылбахьан: ибеиоу, еицырдыруа, зхаҵкы кадмыршәуа аӡә  иакәны.
– Сан! – ҿааиҭит иара, иан лнапқәа гәыдкылауа. – Бара сара сахь бааит, ус анакәха, сеилыбкаауеит, уаҵәы ицҟьа-шәҟьа иқәсҵап анцәа дзықәшәиз уи ақалақь!
– Уара уахьиз ақалақь, – инеигәалалыршәеит ан.
Иигахьаз аиааирақәа игәы рызҭаӡаны, иҵегь ҳәаа змам ахьӡ-аԥша дазгәышьуа, иҿара дарԥыруа ацәажәара даҿын:
– адунеи аусқәа рзы ауп сара адунеи сзахылҵыз, сан; ссирсгьы сабароуп, сџьанашьароуп адунеи. Бара баҳаҭыр азы акәын абри ақалақь иахьауажәраанӡагьы снапаҿы изаасымгацыз, уи амаӷ еиԥш сшьаҳәырӡыӡ иалоуп, сыхьӡ-сыԥша ашьҭыҵра иаԥырхагоуп, арахь ма ахьӡ-аԥша сышԥазгәышьуеи! Аха уаҵәыҵәҟьа ицҟьа-шәҟьа иқәыысҵап уи ақалақь, изоуҳәо змаҳауа рҭыҩра!
– Ухәыҷра ззымдыруа, уԥшқара згәаламшәо хаҳәык ахьыуԥымло ақалақь! – наиаҭалкит ан.
– Ахаҳәқәа ауаҩы имырцәажәозар иԥсуп, ахаҳәқәа ракәым, сыӡбахә ашьха дуқәа алацәажәарц ауп исҭахыу!
– ауаа рыԥсы шҭоу уазымхәыцӡои, нан?
– Аа. Урҭьы сгәалашәоит, сан! Урҭгьы сҭахыуп, избанзар, афырхацәа ԥсра рмыхьуа иахьаанхо ауаа ргәалашәараҿы ауп.
– афырхацәа – аԥсра иаҿагыланы аԥсҭазаара зыхьчо, аԥсра иаиааиуа ауаа роуп, нан… 
– Мап! – иамеикит иара. – ақалақьқәа еилаԥыххаа иқәызҵо – ақалақьқәа зыргыло иеиԥшҵәҟьа ахьӡ-аԥша даԥсоуп. Базхәыц, Рим ақалақь зыргылаз Енеии Ромули ракәу-ракәму еилкааҵәҟьан иҳамаӡам, аха зеиӷьыцҟам ала иаадыруеит уи акырынтә иццышәызтәхьаз Аларих, иара убас егьырҭ афырхацәа рыхьӡқәа ҩашьарак шрықәым.
– Рим ақалақь урҭ ауаа рыхьӡқәа аҵанарӡит, иахьагьы ашәҭкакаҷра иаҿуп, – аҭак ҟалҵеит ан.
Амра ихышәҭны инҭалаанӡа абас акы дақәшаҳаҭхаӡо аԥа иан длацәажәон, еиҳа-еиҳа еихсыӷьуан ан лҭакқәагьы, илаҟәуан, ихьыдышьшьуан аҩада ишьҭыхны илкыз лхы.
Ан – дааӡаҩуп, дыхьчаҩуп, уи иахьлаҳауа аԥсҭазаара акәхар алацәажәара иаанаго – уи лҿагылара ауп, аха лԥа арҭқәа еилкааны имамызт, абри алагьы иан лыԥсҭазаара хықәкыс иамаз даҿагылон. 
Ан – ианакәызаалакгьы аԥсра даӷоуп, ауаа ахьынхо аҭыԥқәа рахь аԥсра мҩахызго анапы – Ан еимлагәаны илкуеит, иҩналыжьлом, аха уажәы ахьӡ-аԥша хьшәашәа ихнахыз ан лыҷкәын абарҭ изеилкауам, дрызхәыцуам.
Уи издыруамызт иара убас Ан – иҟәшу, рыцҳашьара, шәара ззымдыруаз агыгшәыг деиԥшхар шалшоз – лара шьаҟас дызмоу, илыхьчо аԥсҭазаара алахьынҵа аншәарҭаха.
Дтәан уи лыбӷа ырхәаны, лыҽреиџьны, лыҷкәын ар раԥхьагылаҩ, иқьала беиа дыҵаԥшны инлыжьыз ақалақь, – раԥхьаӡа ахшара лцәа дшалашәаз ахьылдырыз, агәырӷьара ахьлоуз, лыҷкәын, уажәы абри ақалақь зырхәашарц згәы иҭоу, ииразы дахьгәаҟыз аҭыԥ дазыԥшуа.
Амра ашәахәа ҟаԥшьқәа шьала ишәыз ақалақь аҭӡамцқәеи уи абааш ҩнқәеи ирықәхон, ишьаарҵәыраха еилаарцыруан аԥенџьырқәа ирҭасаз асаркьақәа, ақалақь зегьы хәын, абарҭ ахәра ҭыԥқәа зегьы ашьа рылыжжы ицон: ицон аамҭагьы, ақалақь еиҳа-еиҳа еиқәаҵәахон, аԥсы иҿыԥшылара аанахәон, уахынла, аԥсы ихадыркыз ацәашьқәа реиԥш, ақалақь иахагылоу ажәҩан ахь еҵәақәак аацәырҵлон.
Ан дыԥшуан ақалақь ахь: харантәи уи дрыҩнаԥшуан аӷацәа ирыцәшәаны уахынла ацәашьы ахьадмыркуаз аҩнаҭақәа, дырныԥшылон алашьцара зхажьыз, аԥсфҩы знышәшәоз, амитә ззыԥшыз ауаа хәыҭ-хәыҭла еицәажәо изныз амҩақәа: уи зегьы лбон, зегьы еилылкаауан, илдыруаз, илызгәакьаз зегьы ибыӡбарц бгәы иҭоузеи ҳәа илазҵаауазшәа лыбла ихгылан, ларгьы, убарҭ ауааи ақалақьи нас дрымазшәа лхы лыԥхьаӡон.
Аԥсҭа еиқәарақәа, ашьха ҳҳаракқәа ааныжьны, архаҟа рҿынархон, амҵәыжәҩа змоу аҽқәа реиԥш, ажәҩан иалууаа, ԥеиԥшцәгьа змамз ақалақь ахь иццакуан.
– Аҵх ҳара ишаҳҭаху еиԥш ибзиан илашьцар, иҟалап иара уахаҵәҟьа ақалақь ҳажәлар, – иҩызцәа драцәажәон ан лыҷкәын. – Амра жжаӡа ианкаԥхо, аҽнышьыбжьон, ауаҩ ишьра маншәалам: аҳәа иуӡьо цырцыруа иануҿаҷҷалакь, уабџьар знык-ҩынтә иуцәыбрыр алшоит. – иажәа наигӡон иара, – иаҳәа нарҳәы-аарҳәуа дахәаԥшуа дахьгылаз.
Ан лԥа диҳәоит:
– Уааины абраҟа скалҭ ухы нылаҵа, уԥсшьа, иугәаларшәа уаныхәыҷыз мыцхә ушқьиаз, ушылах-ҿыхыз, зегьы бзиа ушырбоз…
Ан илҳәоз лыҷкәын дазыӡырҩит, ихы лкалҭ инылеиҵеит абасгьы ҳәауа:
– Сара бзиа избауа – ихьӡ-аԥшеи бареи шәоуп, сеигәырӷьоит ибхылҵыз абас сахьыҟалаз.
– аҳәса бзиа иумбаӡои? – дҵааит лара, ллхы ларҟәны инеихакуа.
– Урҭ рацәаӡоуп, ихаау зегьы реиԥш ирласны угәы рыхшәоит.
– Ан аҵыхәтәан абас дҵаауеит:
– Ахәыҷқәа умазарц уҭахӡами, нан?
– Иззы?  Шьоукы иршьырцу? Сара исеиԥшу даҽаӡәы урҭ нирҵәап, сар уи хьаацәгьан исзыҟалап, усҟан, сара санажәлакь, ашьоурагьы сылшарым.
– Уара уԥшӡоуп, аха мацәыс еиԥш ушьҭрадоуп, – ҿаалҭит даақәыԥсычҳан.
Иара дыччо аҭак ҟаиҵеит:
– Ааи, амацәыс еиԥш…
Абри ашьҭахь ахәыҷ иеиԥш, иан лгәы дшадыз иблақәа нҭааит.
Абри аамҭазы лыҷкәын иқәлыршәхьаз ашьал еиқәаҵәа лнапы нцәыҵалҵан, аҟаҵәыҳәа игәы аҳәызба налылҳәеит, иаразнак ала иаргьы иԥсы ааихыҵит… Уи лаҟара ибзиан издыруадаз лыҷкәын игәы ахьеисуаз»
Абри ашьҭахь, лшьамхы ила зуи аԥсыбаҩ, ишанханы илыхәаԥшуаз аҟарулцәа рганахь днагәҭасны, дызлыҵыз ақалақь ахь дыԥшуа ҿаалҭит:
– Уаҩык иаҳасабала, сыԥсадгьыл азы исылшоз зегьы ҟасҵеит, анык лаҳасабала сыҷкәын сицуп. Сара уаҳа даҽаӡә дысхылҵыртә, дсааӡартә сықәра ыҟам, исзынхаз сыԥҭазаарагьы аӡәгьы иҭахым.
Макьана лыҷкәын ишьа ԥхаӡа изхьыкәкәоз уи аҳәызба аҟаҵәыҳәа лара лгәахьы аҿыналырхеит, иагьақәшәеит иара, – имариоуа уи анухьуа аԥшаара.


II
Ахьӡ-аԥша лымаз аԥҳәыс – Ан, зегь зырҿио, зегь ириааиуа, аԥсҭазаара ԥыс иахоу амч ду!
Абраҟа иӡбахә ҳалацәажәоит шәара зқәымыз абжьас цыркь –Ҭемыр-ленг, – Сахибо-и-Кирани – насыԥ змаз арҳәҩы-ақәылаҩ, Тамерлан ҳәа ақьырсианцәа зышьҭаз, адунеи зегьы ццышәызтәырц иашьҭаз ауаҩы.
Ҩынҩажәижәабатәи шықәса адгьыл дықәын иара, алан ашьапы ишышкамсҭра ԥыхха ишықәнаҵо еиԥш, иҽ-рашь аихатә ҽеимаа еиланарҟәаҿуан ақалақьқәеи аҳәынҭқаррақәеи; дызнысуаз амҩақәа ирыншылоз ашьа хыш-хыҵәан ицон; дыззиааиуаз ажәларқәа рыԥсыбаҩқәа ирылхны абааш ҳарак дуқәа иргылон; аԥсҭазаара агәеисра ааникылон, – аԥсра амч алшара дацлоны, избанзар, иҷкәын Џьигангир дахьцәагахьаз азы аԥсра ахьырхәра, ашьаура дашьҭан. Амитәгьы далаҟан иара: уи иҭахын аԥсра аҿаҵахәә аҿыҵихырц, амлеи агәҿыӷьи идырганы ихәыҵеишьырц!
Иԥазаҵә Џьигангир даныԥсыз амш инаркны, Џьеҭаа алеишәацәгьақәа даныриааи ашьҭахь, Самаркандтәи ажәлар еиқәаҵәалеи жәҩанԥштәалеи рҽеилаҳәан, рыхқәа асабеи аццышәи рықәтата, ианиԥылаз амш инаркны, аԥсреи иареи оҭрар ҳәа иахьашьҭаз аҭыԥ аҿы еиқәшханы Аԥсра ааиааиаанӡа, – ҩажәижәаба шықәса рыҩныҵҟа, Ҭемыр-ленг знымзар-зны дмыччеит: аӡәы иҿаԥхьа уаҳа дымхырхәаӡо, иқьышәгьы ччаԥшьк иамырԥшӡаӡо, ҩажәижәаба шықәса гәырҩа еиқәаҵәала игәаҵа зегь ҭәын.
Адунеи дагмыз, ахьӡ-аԥша лымаз аԥҳәыс – Ан, зҿаԥхьа Аԥсраҵәҟьа асаара ихырхәо! Абраҟа ҳалацәажәоит Ан дзакәыҵәҟьоу, аӡбахә ҳҳәоит Аԥсра тәыс, маҵуҩыс иаԥхьаӡаз, адгьыл аргәаҟҩы, аиха еиԥш иӷәӷәаз Тамерлан уи лҿаԥхьа дышхырхәаз.
Абар уи шыҟалазгьы.
Ҭемыр-ленг ашәҭқәа рыла ихҟьоу Канигәыл адәкаршәра ссир аҿы афара-ажәра еиҿкааны қьафла иԥсы ишьон. Абри адә-каршәра ду Самаркандтәи апоетцәа «Ашәҭқәа рыбзиабара» ҳәа иашьҭан. Акаршәарҟнытә уԥшыр, ақалақь ду иалагылаз асаркьал асырҭақәа, зықәцә кәымпылӡа иахагылаз аџьаамақәа улаԥш иҵашәон.
Адәкаршәраҿ, аҳаргьқәа реиԥш, жәохә нызқь қьала еилагылан, урҭ рыцыԥхьаӡа зыԥсы ҭоу ашәҭқәа рсахьа рыҭан абырфын бираҟқәа рхарсын.
Ақьалақәа зегьы рыгәҭаны – зҩызцәа ирылагылоу аҳкәажә леиԥш, Ҭемыр иқьала рылубаауан. Уи ԥшь-ганк амҽхакны, ганк аура шә-шьаҿак инаӡон, ақьала агылара х-хыцк еихаурсыр ргылара ыҟан, агәҭаны ауаҩ ишәпара зышәпараз жәаҩа хьтәы шьаҟа арсын, ақьала ахы жәҩанԥштәыла еилагӡан, ахаҭа, аԥша ишьҭнамхырц азы, хәышә шашәа ҟаԥшь рыла адгьыл иқәҿаҳәан, аԥшь-кәакьк рҿы араӡны иалхыз хьшьыцбак-хьшьыцбак гыан, ақьала агәҭаны, адгьыл аҳәыгәраҿ, улаԥш иқәшәон ахәбатәи ахьшьыцба – аҳцәа раҳ, шәареи ҵахареи ззымдыруаз Ҭемыр-ленг.
Уи ишәын абырфын иаҵәа иалхыз амаҭәа ҭбаа-ҭыцә, хә-нызықь, ааи, хә-нызықь рҟынӡа инаӡарын уи злақәҵаз, изларыԥшӡаз абырлаш хаҳә ссақәа рхыԥхьаӡара. Иҟәашӡа ишлахьаз Ҭемыр ихы иахаз ахылԥа шкәакәа ақәцә аҿы иҟаԥшьы-уаркалеиуа иуҿаԥхон хә-змаӡамыз ахаҳә ссир. Уи уажәы-уажә иҵысы-ҵысуан, ашьаарҵәыра зхыз абла еиԥш еилаарыруан, алашара адунеи иахьнагӡон.
Ацыркь ихы-иҿы – акырынтә ажьакца зҿалахьаз, абри ажьакцала ижәпаҳаҳараӡа ихҩаз аҳәызба ҟьаҟьа аҿы акәын изеиԥшыз, иблақәа хәыҷын, аха зегь рбон дара, урҭ рыцырцырра арабцәа бзиа ирбо, царамут ҳәа изышьҭоу ахаҳә ацырцырра хьшәашәа еиԥшын, уи ахаҳәақьырсианцәа изумруд ҳәа иашьҭоуп, алаԥсра ахәшәтәразгьы рхы иадырхәоит. Ҭемыр илымҳақәа Цеилонтәи ахаҳә жәла дуқәа ирылхыу, аԥҳәысзба ԥшӡа лқьышә аԥштәы зыԥштәу алымҳарыҩқәа рыхьнырҳалан.
Ақьала аҩнуҵӡа икаршәын адунеи аҿы зеиԥш уԥыхьамшәо ауарҳалқәа, аҩы рҭаҭәаны урҭ ирықәгылоуп хышә еирыӡ, убас аҳцәа рчара иаҭаххаша зегьы рыла ирхиоуп уахьынаԥш-ааԥшлакь. Ҭемыр ишьҭахь итәоуп адаул асцәа, ивараҿ – уаҩԥсы диватәам, иаԥхьа – иҭахцәа, инапаҿы иҟоу аҳцәа, аҭауадцәа, ар рнапхгаҩцәа тхоуп, зегь раасҭа еиҳа дизааигәаны дтәоуп аҩ иашьу апоет Кермани. Адунеи ашьаӡа-гәаӡа илазыргылаз Ҭемыр-ленг зны Кермани диазҵаахьан:
– Кермани! Иаҳҳәап, сара сырҭиуазар, зҟа сыхҭнуҵарыз?
– Ҩажәихәба аскер.
– Ҩажәихәба аскер смаҟа заҵәык ахә ауп! – арҵәаа ааҭиргеит ари ззымбатәбарахаз Ҭемыр.
– Умаҟа ауп сара сзызәыцуа, – аҭак ҟаиҵеит Кермани, – ааи, умаҟа мацара, егьыс, уара ухаҭа, ҟәрышькгьы уаԥсам!
Абар апоет Кермани аҳцәа раҳ, акаамеҭ иалаҟаз, амитә зыирҿиоз ауаҩы дышиацәажәоз! Апоет, аиаша адгылаҩ, ихьӡ-иԥша ҳара ҳзыҳәан еснагь Ҭемыр-ленг ихьӡ-иԥша аҵкысеиҳаз, иагьыԥшӡаз!
Ааи, ахьӡ-аԥша рымаз апоетцәа нцәахә заҵәык, иԥшӡаны иҳәоу, аиаша иахылҵыз ажәа нцәахәыс измоу, наунагӡа уи змыԥсахуа ауаа!
Ҭемыр иқьалаҿ ахәмарар-аччара рысакьаҳәымҭан, аибашьцәа гәышьҭыхрала иргәаладыршәон излахәыз ажәыларақәа, иргахьаз аиааирақәа, ақьала аҿаԥхьа амаҭәа ӷрақәа зшәыз ҵҩа змамыз ауаа қьачақьқәа еибарԥон, аӷәӷәақәа еидшылон еиқәԥон, адаӡ иқәныӡәо инеиуаз аҟазацәа урзыԥшыр, џьара баҩык рылоуп ҳәагьы угәы иаанагарымызт, аибашьцәа, ауаҩы ишьра иаҭахыз амаанақәа аҵхуа, еиҿагылан аҳәаҟьара иаҿын, даҽа шьоукых – шәыга ҟаԥшьыла шәыга иаҵәалеи иршәыз, иара абри иахҟьангьы зсахьа ччархәыз алсанқәа дрыхәмаруан. Ҭемыр инапаҿы иҟаз зегьы абри аминуҭ азы раҳ ду мыцхә иеигәырӷьон, ицәшәаны аҩ иҵалон, ихьӡ-иԥша иазгәдуун, урҭ иржәыз аҩи акәмыси акыр ирылсхьан, иааԥсахьан. Ус, ашыкьыбжь иалҩдны, аԥҭа еиқәара иҩалҟьаз амаәыс еиԥш, асулҭан баиазет деилаԥызыххааз Ҭемыр дахьтәаз илымҳа аҟынӡа инаӡеит ԥҳәыск лыҵәаабжьы, зԥацәа ршьыз ашьауардын абжьы еиԥшыз. Аԥсра игәы анашьы, ауаа ррыцҳашьара данаҟәыҵ аахыс изгәакьахаз, иидыруаз бжьын ари абжьы.
Ҭемыр адҵа ҟаиҵеит гәырҩала убраҟа зыбжьы газ дызусҭоу еилыркаарц, лассгьы адырра ирҭеит ԥҳәыск, асаба иаганы иҟаз, ихьыжә-кәажә еилаҳәаз, еилагахьаз лсахьа змаз, араб бызшәала ицәажәоз, уеизгьы-уеизгьы иара адунеи ах-хәҭак зҳәатәы нанагӡо ауаҩ, дылбарц шылҭаххаз!
– Даажәг арахь! – ҿаалҭит Ҭемыр.
Абар уи иаԥхьа дгылоуп аԥҳәыс лшьапы хырҟьаҟьа, амра зыԥштәы агаз лымаҭәа хыжә-кәыжәқәа лышәҵаны, иоушьҭны илықәыԥсаз лыхцәы еиқәаҵәа ихнаҩон акгьы зқәыршәмыз лгәыԥҳәқәа, лхы-лҿы бҩаԥшҭәалан, лыблақәа, адҵа ҟазҵо иблақәа реиԥш, рхы агәра ганы иԥшуан, имқыџь-қыџьит Ацыркь илыркыз лнапгьы.
– Уара уакәӡами асулҭан Баиазет ииааиз? – дҵааит лара.
– Ааи, сара соуп; сара аӡәырҩы сыриааихьеит, сииаит Баиазетгьы, аха макьана урҭ аиааирақәа сгәы рыхшәаны стәап ҳәа сыҟаӡам. Амала сбазҵааеуит: бызусҭада бара? Ибхыузеи-ибҵыхәозеи?
– Уӡырҩы! – ҿаалҭит лара. Уара егьа улшаргьы, иудыруаз, ушуаҩу мацара уаанхоит, сара – с-Ануп! Уара аԥсра амаҵ ууеит, сара – аԥсҭазаара.  Уара са сҿаԥхьа аара дууп, абар уажә уаԥхьа сааины сахьгылоу, агәнаҳа иҟауҵахьоу ухыухырц удысҵоит; сара исарҳәеит «ауаҩ имч – аиаша ауп излоу» ҳәа иуҳәало атәы, хаҭала сара агәра згом абас угәы иаанагоит зҳәа, аха уара ииашаны усызныҟәароуп избанзар, еиҭасҳәоит, сара с-Ануп! 
Ҭемыр-ленг уи илҳәаз лажәа џьбарақәа амч ирылаз еиликаартә дҟәышын, абар уажә иара дышлыҳәозгьы:
– Бтәа, бгәы иҭоу зегьы ҳәа, сара исҭахуп сыбзыӡырҩырц.
Лара ишлыманшәалаз еиԥш, – аҳцәа рыгәҭаны, ауарҳал днылатәеит, Тамерлан лхы наимариашаны ацәажәааргьы дналагеит:
– Сара Салерно акалҭ аҟнытә сааит, уи ахьыҟоу уара иуздыруам, ихароуп, Италиоуп! Саб – дыԥсыӡкҩын, схаҵагьы – иара убас; дыԥшӡан схаҵа, анасыԥгьы иман, сара сакәын насыԥла уи игәы зыртәуаз! Дсыман сара аҷкәын – адгьыл иқәнагалахьоу ахәыҷқәа зегь раҵкыс ишӡаз…
– Сара с-Џьигангир иеиԥш, – ԥшьаала аҭак ҟаиҵеит зықәра акыр изфахьаз ақәылаҩ.
– Зегь реиҳа иԥшӡоу, иҟәшу аҷкәын – сара сыҷкәын иоуп! Фышықәса ракәын уи ихыҵуаз асарацинцәа-аимҵәацәа анҳақәлаз. Урҭ сара саб дыршьит, дыршьит схаҵагьы, ауаа рацәаҩны ндырҵәеит, сыҷәын хәыҷ дӡаны, дымҵарсны дыргеит, абар ԥшьышықәсоуп сара уи сижьҭоижьҭеи. Уажәы сыҷкәын уара дҵәахны думоуп, издыруеит, збанзар, асарацианцәа Баиазет иабашьцәа иьҟәаны иргеит, уара уакәзар, Баиазет уииаит, имаз зегь ицәугеит, убри аҟнытә, сыҷкәын дахьыҟоу удыруазароуп, дагьусҭароуп иара!
Тамерлан иҿаԥхьа итәаз аҳцәа зегьы аҟып-ҟыпҳәа иааибарччеит, мыцхә ишҟәышу атәгьы ражәа иналаҵаны.
– Лхы еиқәшәам, – рҳәеит иааиқәшаҳаҭханы Ҭемыр иаҳцәа ,уаҟа итәаз аҭауадцәа, ар раԥхьагылаҩцәа.
Кермани заҵәык иакәын уаҩҵас аԥҳхыс илыхәаԥшуаз, Тамерлан – дылзыԥшуан дшанханы, иаҳауази иибози даара иџьашьаны.
– Анык лаҳасабала уи даанызкыло мчы ыҟам, – ԥшьаала ҿааиҭит аҩы иашьны итәаз апоет Кермани; аҳ – аԥсҭазаара аӷа иакәзар, иҳәоит:
– Аԥҳәыс! Амшынқәеи, аӡиасқәеи, абнаршәырақәеи, ашьхақәеи бнырымкылаӡакәа, аашьас иҟабҵазеи сара ҟынӡа? агыгшәыгқәеи ауааи, злеишәа рыцҳашьарак алам, бара, зхала иаауаз, излабыламкьысызеи, абџьаргьы бкымызт, абџьар – ҭынха дызмам ауаҩы мыч кәарак иланаҵ, хыхьчагас, ҩыза гәакьас имоу! Сара бгәы згарц азы абарҭқәа зегь еилкааны исымазароуп, быгәгьи маанамгааит ибылшаз сыбла хнакыр, бзыргәаҟуа аилкаараҿ исԥырхагахап ҳәа!
Ахьӡ-аԥша лымаз аԥҳәыс – Ан, зыбзиабара ҳәаак амам, зкыкахш адунеи зегьы ааӡахьоу! Ауаҩы ссирс, бзиарас илоу зегьы – амра ашәахәақәеи Ан лгәыԥҳәыхши роуп изхылҵыз, убарҭ роуп аԥсҭазаарагь гәырҭәыла, бзиабарала иҳадаҳкыло ҳҟазҵаз!
Ҭемыр-ленг иалҳәоит абас:
– мшынк ауп сара амҩан исԥылаз, иарцәан уи аҿы адгьыл бжьахақәеи аԥсыӡкцәеи рышхәа хәыҷқәеи, аха урҭ сара исԥырхагамызт, угәы  ззыбылуа дануԥшаауа – аԥшаҵәҟьагьы цхырааҩуп. Амшын агаҿа ииз, изызхаз – аӡиасқәа рырра – уадаҩс иԥхьаӡом. Ашьхақәа? Сара урҭ сырхысызшәагьы сгәы иаанагом.
Аҩы иашьыз Кермани длахҿыхӡа ҿааиҭит:
– Иуҭахыу ауаҩы унишьҭоу – ашьхақәагьы дәкаршәрак иаҩызахоит!
– срылсма абнақәа? Ааи, срылсит. Исԥылт сара амшәқәа, абжьасқәа, зыхәда ырхәаз ацә-думбеиқәа, ублақәа иреиԥшу аблақәазызҭаз абжьасқәа ҩынтәгьы исҿагылт. Аха иарабн гыгшәыгзаалакгьы агәы азҭоуп, абыржәы уара сышуацәажәо еиԥш агыгшәыгқәа срацәажәон, урҭ иеилыркаауан сара сш-Аныз, срыцҳашьан, иқәыԥсычҳауа инасԥырҵуан. Уара иузымдырӡои, мшәан, агыгшәыгқәагьы ахшара шрымоу, иаҭаххар, ҳара иҳаицәамкәа рыхшара реиқәырхаразы ишықәԥо?
– Ааи, сбықәшаҳаҭуп! – аҭак ҟаиҵеит Ҭемыр. – Сара издыруеит, зны-зынла, урҭ ирыхшо рзы, ауаа ирыхшо бзиа ишырбо, урҭ рзы ишықәԥо аиҳа дара абзиабара ду шаадрыԥшуа, ишықәԥо.
– Ауаа – ахәыҷқәа иреиԥшу, – лажәа налыгӡон лара, – избанзар, дарбан Анызаалакгьы лгәы аԥшқа игәы еиҳа шәынтә иԥшқоуп; ауаа иагьа рхыҵыргьы, анацәа ирхылҵыз сабицәаны иаанхоит, – избанзар, – дцәажәон лара, – адунеи аҿы Ан илхылымҵыз аӡәгьы дыҟам, абри уара, алыгажә ҟырмџгьы, иудыруама аԥҳәыс ушлыхшаз? Уара иулшоит анцәаҵәҟьа мап ицәукыр, аха ахаан мап узацәкуам аԥҳәыс лыӷра ушыҭшыз!
– Убас, афырԥҳәызба, убас! – лгәы азыҟаиҵон шәара ззымдыруаз апоет Кермани. – ажә злам ацәқәа рыԥсасаҿ ҳәыск ахаангьы ииуам, мрашәахәада ахаан шәҭык абӷьы ылнагом, бзиабарада анасыԥ ыҟам, аԥҳәыс дыҟамзар – абзиабарагь ҟаломызт, аныдагь дыҟам апоет, дыҟам афырхаҵа!
Аԥҳәыс лажәа налыгӡон: 
– Дысзырхынҳә сыҷкәын, избанзар, еиҭасҳәоит, сара с-Ануп, исхылҵыз сыԥсы иӷроуп!
Ҳхырхәап Ан лҿаԥхьа, уи илхылҵит Моисеии Магамеҭи, уи лоуп ахәымгақәа иршьыз аԥаимбар дуӡӡа Исус дызхылҵыз, аха Шьерифеидин иҳәан еиԥш, уи ҩаԥхьа иԥсы ҭалоит, иԥсхьоуи адәы иқәуи рус еилиргараны дыҟоуп, – дамаск ауп уи ахьыҟало, дамаск! 
Ҳлеихырхәап Уи, ԥсра зқәым ауаа есааира изыхшо! Аристотель –  лара лыҷкәын  иоуп, Фирдоуси, зажәа ацха еиԥш ихаау Саади, зҩымҭақәа ргьама ашҳам змоу аҩы агьама еиԥшу Омар Хаиам, искандер, алашә Гомер – абарҭ зегьы Лара илхылҵыз, илааӡаз роуп, дара зегьы. Уи лгәыԥҳәыхш ржәуан, шәҭык аҵкыс рацәак еиҳамызт, иәхәыҷқәан, амҩа иаша иқәҵо, адунеи иаршьцыло лҿанаалха. Ааи, адунеи аҿы уаҩ дзызгәдуша зегьы – Анацәа рыла ашьапы акуеит.
 Абар, аҵанӡа дхәцит ақалақьқәа реилаԥыххааҩ, абжьас цыркь Ҭемыр-ленг, акыр аамҭагьы ҿиҭуамызт, аҵыхәтәан иаԥхьа игылаз абас реиҳәеит:
– Ман тангри кули Ҭемыр! Сара анцәа имаҵуҩы Ҭемыр, аиаша сҳәоит. Акыр ҵуеит сара адунеи сықәижьҭеи, гәаҟрак згысмыжьыц абри адгьыл акыр шықәса сшьапы аҵаҟа ақьра-аӷызра  ишаҿыз иаҿуп, иҵуеит ҩажәижәаба шықәса абри сарӷьа напала аԥсра а-аҵахә ацәызгоижьҭеи, сыҷкәын ишьоура иақәски уажәи рыбжьара, сыҷкәын – сгәы аҿы амра лаша зырцәаз! Ауаа сҿагылан ақалақьқәеи аҳәынҭқаррақәеи сымакны иқәԥон; аха аӡәгьы ҳизхьаԥшуамызт ауаҩы, са сыблақәа рҿы аҟәрышь кылҵәа даԥсамызт, еилкаангьы исымамызт иара дзакәыз, сымҩаҿ дызсықәшәоз. Сара схаҭа, Ҭемыр, Баиазет санииааи ашьҭахь, абас исҳәоит: «Еҳ Баизет! Излазбо ала аҳәынҭқаррақәеи ауааи анцәа изгьы рацәак иаԥсамзаап, урҭ рлахьынҵа – уара абӷахәеи сара ацыркьи ҳнапы иаиркит». Абас иасҳәеит сара уи, ашьамҭлаҳәқәа ишьаҵаны данысзаарга, иҽеизеиҵымхуа сҿаԥхьа дангылаз, ҳәаа змамыз игәаҟрақәеи ирыцҳахаз иԥсҭазаареи санрызхәыцуаз аамҭазы.
– Сара, анцәа имаҵуҩы Ҭемыр, аиаша сҳәар сҭахыуп. Абар абри саԥхьа итәоу аԥҳәыс, заҟаҩ ыҟада адунеи аҿы уи илеиԥшу, исызцәырылгеит иахьа уажәраанӡа схы иҭамшәоз ахәыцрақәа. Лара леиҳа иалаҟам аӡәы сакәушәа ауп дышсацәажәо, илҳәаз анагӡарагьы дсыҳәо џьушьома, мап, исыдылҵоит уи анагӡара! Сара избоит, иагьеилыскаауеит абри аԥҳәыс абас дызрыӷәӷәаз: бзиабароуп уци, абри абзиабара лыҷкәын аԥсҭазаара дшабырлашыз, дшацыԥхьыз леилнаркааит, ацыԥхь – ашәышықәсақәа зырлашо амцабз ахылҵрагьы ауеит. Мшәан, аԥаимбарцәа зегьы зны исабицәамзи? Афырхацәа рфырхаҵарагьы амгәаҭра иҭыргама? О, Џьигангир, сылашара Џьигангир, издыруада уаргьы адгьыл аԥхареи анасыԥи азааугараны ҟазар, сара ашьаӡа-агәаӡа иасыргаз, аԥҭа лашьцақәа зхазыжьыз адгьыл уара иурбеиараны уҟазҭгьы?!
Абас акыр аамҭа дхәыцуан ажәларқәа рыргәаҟҩы Ҭемыр. Аҵыхәтәан иҳәоит:
– Сара, анцәа имаҵуҩы Ҭемыр, аиаша сҳәоит. Хәышә-ҩык аҽцәа исымпыҵакыу адгьыл ахи-аҵыхәеи ахьынӡа-наӡааӡо аимадаразы амҩа иқәсҵоит, урҭ дрыԥшаароуп абри аԥҳәыс лыҷкәын, лара уаанӡа абраҟа дыԥшуп, схаҭагьы урҭ аҽцәа рыхынҳәра абараҟа сазыԥшуп. Закәадыр ахәыҷы даныртәалан ихынҳәыз, абра игылоу зегьы агәра шәсыргоит, анасыԥ ду шизыԥшу. Сажәақәа шԥаббои, аԥҳәыс?
Илҿаԥсаз лыхцәы еиқәаҵәа днахан, маҷк дааиҿаччан, лхы аалырҵыс-ҵысит:
– Зеиӷьыҟам, зеиӷьыҟам ауп уи.
Ашьҭахь, зҿыԥшылара цәгьаз аҭаҳмада Ҭемыр дҩагылан, уи лҿаԥхьа дхырхәеит, апоет лах-ҿых Кермани иакәзар, ахәҷы иеиԥш дгәырӷьауа иҳәон:

Аеҵәақәеи ашәҭқәеи ирзырҳәо ашәа еиӷьуи?
Аӡәк иеиԥш инеицырҳәашт: абзиабара иазкыу!
Маитәи амра еиӷьу крыҟоума адунеиаҿ?
Абзиабаҩ иуеиҳәашт: соуԥшәыл сзыҿҳәароу!

Аеҵәақәа уахынла иссируп, ах – издыруеит!
Аԥхын амра лакәуп, ишанаҵәҟьоуп – издыруеит!
Соуԥшәыл лабла еиԥшу крыҟома – издыруеит!
Уи лыччара мрами, иагьеиҳауп – издыруеит!

Аха иҳәам макьана зегь иреиҳау ашәа,
Аԥсҭазаара зхылҵыз, зегь рԥашә зкыз,
Адунеи гәыс иамоу, зҳақ  хазы идунеиу,
Ауаатәыҩса Ан ҳәа ҳзышьҭоу илызкны.

Убасҟан Ҭемыр-ленг ипоет ихы наиқәкны ҿааиҭит:
– Убас, убас Кермани! Анцәа агха ҟаимҵеит иҟәыӷара аӡбахә аҳәара уара иахьуаҭәашьаз.
– аа, усҵәҟьагьы акәу џьумшьан: анцәа ихаҭа дышпоет бзиаӡоу удыруаз! – аҭак ҟаиҵеит аҩы иашьыз Кемрани.
Аҳәса аччара иаҿын, иччон аҳцәа, аҭауадцәа, ар раԥхьагылаҩцәа, ахәыҷқәа – Ан лакәын зегьы зхәаԥшуаз, изеигәырӷьоз!

Абраҟа излацәажәо зегьы иашоуп, иҳәоу ажәақәа зегьы мцра рыҵам, абри абас шакәу ҳанацәа ирдыруеит, ишәҭахызар, шәразҵаа, иагьшәарҳәоит:
– Ааи, ари еицакра зқәым ҵабыргуп, ҳарҭ аԥсра аҵкыс ҳаӷәӷәоуп, адунеи ҳамҭас апоретцәа, афырхацәа, ауаа ҟәышқәа аҳҭоит, адунеи бзиарас, хьӡы-ԥшас иамоу зегьы ҳара ҳарԥашәуп!



