Уи дыҟоуп  иахьыҟоу иара иԥсы…

С.П. Басариа иԥшәма ԥҳәыс
 Вера Николаи-иԥҳа илыхьӡынҩыланы.

Хашҭра сзақәу? Бзиабарак саман, – 
Аха уи акәым ицәырзго уажәы…
Бара бакәзар – ибыԥшнын аргама:
Быбзиабара иашәыбҵахьан ашәы.

Уи ныҟәыбгон лашьцарак џьа иахьымсуа,
Уи ныҟәыбгон иҿымцәаауа мцаны.
Уи бахьчон, ааи, ианыбхамацәысуаз,
Быԥсҭазаара андәықәла игәырҩаны…

Бшышлара бышлан, аха баҳкәажәын. – 
Аԥааимбар ԥҳәыс сҿаԥхьа дтәазшәа збон…
Зны сыбла ихгылон гәырҩа зцымыз шәыжәҩан,
Абаа даҩызан барӷьажәҩа Симон. 

Ихыбтуан сара сҿаԥхьа зегь аргама,
Хрыжь-хрыжь – 
Ӷьашьа  змам ҿахҵәа-ҿахҵәа…
Изакә насыԥыыз усҟан шәара ишәымаз?
Изакә насыԥыыз? – 
Шәзимыхьчеи Анцәа?!

Ус аԥҭа цәырҵит… 
Брылалт урҭ ахҭысқәа…
Уи бицыԥсит, уи бицыршьит бара!..
Знымзар зны имлеиит былаӷырӡқәа,
Знымзар зны! – 
Урҭ леихьан бызхара!..

Ихьаабгон, рацәак имырзаӡакәа,
Иахьыҟам бназыдгыло идамра.
Уи изқәа ҭыԥ бнап уаҳа иқәымшьӡакәа
Бызқәа ҭыԥ ахьԥырҟо ҽаџьара.

… Уи дыҟам, ааи. 
Акыр ҵуеит, дымҩасит,
Дымҩасит лгәы ишықәыҩуаз ибжьы…
Еицрымшәо еицызшәа лнысымҩа данысит, – 
Иԥшуп ахала лнышәынҭра еиқәышьшьы…

Уи джуп ҳаҭырла, лызқәа ҭыԥгьы – Аҟәа,
Аха уаҟагь  акәым ҳәа ишәшьала! – 
Уи дыҟоуп шьҭа иара иԥсы ахьыҟоу –
Аҩыџьагь убраҟа ишәыԥшаала!..

Са сҿан, ааи, усҟан, аха иснырт, исбарҭан
Адунеи иаҵасу, иаҳзаԥнаҵо:
Иаҭаххар иаҳхысуеит наҟ ҳамшаҭа,
Уззыԥшу аҭыԥан ҽак мҩақәҵо!..

Иахьа, абар, уи лықәра-шықәс сҭагылоуп,
Иаҳзыԥҵәоу ҳзыԥҵәоуп зымҩа-зымҩа…
Иԥшьоу ак аиԥш ҩаԥхьа сыбла ихгылоуп
Абзиабара иацу агәырҩа.













































*  * * 
Ашықәсқәа иаҳнырҵоит дара рҩыра
Амалаҳәа! – иашьҭам ахә-аԥса…
Бӡамҩақәа рҿы зҽеизызго акыҷыра – 
Амза амшын-гәаҿ иаҩуа ашәахәа сса…

Бзиа избоит убасҟан уи амшын-гәы
Ихыҷҷало амза аҵыс-ҵысра…
Бзиа избоит, ааи, шәахәа-лашоуп исҿықәу,
Иара еисуеит убра аԥсара-ԥсара…

Ашықәсқәа быршаҭоит дара ртәала,
Иҭӷәыхаа-ҭӷәыхаа рцәаҳәа бадыргаӡом.
Игәӡаны ибҿықәлоит шәахәа ссала,
Игәӡаны ибҿықәлоит, иубаӡом.

Шәааҭгыл, уи лышҟа амҩа иқәу,
Шәааҭгыл, о, амза ашәахәа сса!..
Абар, дкәаша-кәашо дахьықәу – 
Кәашарала амшын кыҷыра ԥсса!..

Исзынхеит ауха бынеи-ааишьа! – 
Уи ласын, ахаан сгәы иҭынҵәом.
Иаалырҟьа, бкәаша-кәашауа бнеишьа – 
Ашықәс рышьҭа бӡамҩа ианнаҵом.





















*  *  * 
Абзиара ззызухьоу зегь сгәарҭар,
Цәыкәбар-цәыкәбар сыхьӡала еиларҭәар,
Ихҽуан са схьаақәа ҽакала,
Ихәрыбӷьыцны ицәырҵрын гәыбылрала.

Ажәла исҟьоз ахә-аԥса ҵысхуамызт,
Уаҵә арахь исԥыларц сазыԥшуамызт,
Исҟьон схы схашҭны – 
Имҩасуан сымши сыҵхи,
Урҭ рыԥхӡашеи, рымра лашеи, ркырцхи…

Ҳазшаз заҵәык улыԥха сыԥгала,
Ҽакы саҳәом, сазыԥшым хаҭала.





























*  *  * 

Амуза анцәахә ԥҳәызба зны дысҭааит,
Сышнеиуаз сымацара адәаҿы.
Дсахәыҭхәыҭит: «Усцәыхьшәашәама заа? – 
Умшқәа срылам, сыҟам угәаҿы».

– Иҟоуп ақәра, ашықәс мҩасқәа срыҵоуп,
Иҟоуп ашьыжь, иҟоуп хәылԥазы…
Иҟоуп, ааи, иаԥысҵаз, исзаԥымҵаз,
Иҭабуп убарҭқәа зегь рзы! – 

Ибжьаӡт лыбжьы, исаҳазшәа исмаҳазшәа,
Сыԥшуп, иҭагылауам сгәы аҭра…
Цәаҳәақәак ус, ажәҩан иаҿышәшәазшәа,
Атта-ттаҳәа рҿаархеит абра…




































Иузҳа, расамыхәны иузҳа!..

А. Г.

Убжьы кьааст, аҭел иҭаҩит,
Игоит: «Дукухшоуп уанду…»
Аа, абар, са сҟынӡа иааҩит,
Ишыснырызгьы ҳәатәу?..

Уажәоуп уанныҟәа, уажәоуп уанцәажәа,
Усшәагь еиӷьысшьеит еиҳа:
Заа иузыскит сашәа, сажәа,
Исҳәоит:
Расамахәны иузҳа!..

Иузыгәдууп укәша-мыкәша,
Иахьузырҳәо шьышь-нани.
Уаҟа иалоуп: иеигымхаша
Уара уус лашеи Аԥсни!..

Уаҟа иалоуп: ишузҳаша,
Иаԥсоу рыбжьара уаԥсаны,
Насыԥла уеҵәахә шыԥхаша
Уабиԥара рыгәҭаны.

Усабибжь аҭел иҭаҩит, – 
Игоит: «Дукәхшоуп уанду…»
Саԥшааит уи, са сҟынӡа иааҩит,
Ишыснырызгьы ҳәатәу?..

























Сымҩа абахоу, сгәыӷра абахоу?

Аҵх ацамҭаз, уи ашамҭаз,
Амра гылоит ашьха ихыҵ,
Аԥсаа рашәа аилашымҭаз, – 
Амра гылоит нхыҵ-аахыҵ.

Абыз ывҵнагоит… уи абыз
Шәахәала адунеи арбзоит,
Уи ахьгыло бқәыԥшраҿ акәыз,
Бқәыԥшра мҵәыжәҩа ҟаԥшь ааскьоит…

Амра, амра лашарбага,
Заҟа иуеигәырӷьои зыԥс ҭоу? –
Урыхьӡоит, аа, ашьха, ага,
Ажәҩан иалоу, аӡ иҭоу.

 Ее, быԥшы, абан иахьхало,
Ҭыԥк аҿ аума, ижжаӡа!..
Еҳ, ибасҳәап: сыҟоуп схала,
Рылаԥш сыгуп ҳанцәахәқәа…
Исҳәап, исырнаап даҽакала:
Сышҟа иааиуам бшәахәақәа!..

Амреи амзеи, ишәҳәа, ишәыхьи?
Ес-иаашар са сгәы сарго?
Ари агәыхьи ари аҷыхьи
Уаҳа исхымго! – ба бсыҟәго…

Шьыри, шьыри, шьыри, шьыри – 
Ҳакәша-мыкәша зегь шәахәоуп!..
Бара быхьӡи сгәаҳәа ссири
Гәыла-ԥсыла еилахәуп.

Сымҩа абахоу? Сгәыӷра абахоу?
Сгәы-сыԥсы? Ааи, амрахь ауп.
Са сабаҟоу? Ба бабаҟоу? – 
Амра ахьцәырҵуа, иахьгыло ауп!

Ашьха қыҭа, Бзыԥҭа ақыҭа
Зны, ибгәалашәоит, ҳаицын.
Ашьыжь кыр иаԥсоума мрада?
Амра агылара иаҿын.

Уи амҵәыжәҩақәа еицрала
Уахьтә иаарышьҭуан ршәахәақәа…
Ҳхәыцрақәа ԥыруан, ихалон,
Иӡсо-ӡсо инеиуан сцәаҳәақәа…

Сымҩа абахоу? Сгәыӷра абахоу?
Сгәы-сыԥсы? Ааи, амрахь ауп.
Са сабаҟоу? Ба бабаҟоу? – 
Амра ахьцәырҵуа, иахьгыло ауп!



Сыԥхыӡаҿ, сымҩаҿ, сцәаҳәаҿы…

И вот теперь ее отъезд,
Насильственный, быт может…

Б. Пастернак. Разлука.

… Абар, илзалухит ҽа мҩак – 
Зынӡа даназыԥшымыз…
Иугәаӷьит убас шьаҿак,
Гәаӷьышьа, ҳәашьа змамыз:

Лтәыла-ԥсадгьыл ныжь, абра,
Иааныжь лара илызгәакьоу,
Изуӡои? Лхы урхеит хара,
Хара, иахьынаскьагоу…

Усшәа угәы иабон уаҵәы
Уахь улыхьӡарызшәа.
Дцәырҵран дыҟамшәа ҽаӡәы,
Адунеи ҭахкаазшәа…

Иубеит, еилукааит, цқьа ианша,
Иубеит гәырҩада ишымшаз:
Ишықәуҵаз угәы рхәаша,
Уи ауп уажәала иулшаз…

Настәи лымҩа, лразҟы?
Ԥхьаҟа илынасыԥу?
Лакҩакра згымхауаз лгәы?
Ҽыԥныҳәа ара иаҭыԥу?

Мап, исзеилымкааит зназы,
Ишсоуз аԥынгыла.
Аха иснырит, ус, лассы,
Иснырит лаӷырӡыла.

Агә иалаӡоузеи? О, ишәҳәа,
Излыху шьанҵа-хаҳәу?
Игәжәажәон, иџьабон сцәаҳәа,
Лцәаарак сышҟа ихьаҳәу?

Шықәс ҩынҩажәа са сгәаҿы
Маӡак, гәырҩак сыцрыхон.
Сыԥхыӡ аҿ, сымҩаҿ, сцәаҳәаҿы
Ба бахь, ба бахь исыхон…

Адунеи иахоуп аурҭ, 
Ҳлахьынҵамҩа ҷышәуа…
Заа иҳаздырам ҳарҭ
Ҳԥеиԥш уаҵәы ҳахьаршәуа.

Иҳақәиҭу, иҿыхтәу дҿых – 
Дҿых угәыбылрала.
Гәнаҳа ыҟазар ирхых – 
Ҩ-гәык наҟ-ааҟ еинраала!









































Иԥшьоу ак аиԥш…

С. Басариа иԥшәма ԥҳәыс
 Вера Николаи-иԥҳа илыхьӡынҩыланы.

Хашҭра сзақәу? Бзиабарак саман,
Уи ала сымшқәа шәахәа лашала ишәы…
Бара бакәзар – ибыбԥшнын аргама:
Быбзиабара иашәыбҵахьан ашәы.

Уи ныҟәыбгон лашьцарак џьа иахьымсуа,
Уи ныҟәыбгон иҿымцәаауаз мцаны.
Уи бахьчон, ааи, ианыбхамацәысуаз,
Быԥсҭазаара андәықәла игәырҩаны…

Са сҿан убысҟан. Бынцәахәын, баҳкәажәын.
Аԥааимбар ԥҳәыс слыдтәалазшәа збон…
Зны сыбла ихгылон гәырҩа зцымыз шәыжәҩан,
Лбаа даҩызан барӷьажәҩа Симон. 

Ихыбуеит сара сҿаԥхьа зегь аргама,
Хрыжь-хрыжь – 
Ӷьашьа  змам ҿахҵәа-ҿахҵәа…
Изакә насыԥыыз усҟан шәара ишәымаз?
Изакә насыԥыыз? – 
Шәзимыхьчеи Анцәа?!

Ус аԥҭа цәырҵит… 
Брылалт урҭ ахҭысқәа…
Уи бицыԥсит, уи бицыршьит бара!
Знымзар зны сырхьымыԥшт былаӷырӡқәа,
Знымзар зны! Ицжуп бгәыбылра.

Ихьаабгон, еиҭаҳәашьа амаӡамкәа,
Ма иахьбызнымхаз идамра…
Уи изқәа ҭыԥ уаҳа имбаӡакәа
Бызқәа ҭыԥ ахьақәшәо ҽаџьара.

… Уи дыҟам ааи. 
Акыр ҵуеит, дымҩасит,
Дымҩасит лгәы иқәыҩуаз ибжьы…
Ианагь еицызшәа лнысымҩа данысит,
Иԥшуп ахала лнышәынҭра еиқәышьшьы…

Уи джуп ҳаҭырла, лызқәа ҭыԥгьы – Аҟәа,
Аха уаҟагь  акәым ҳәа ишәшьала,
Уи дамадоуп иара иԥсы ахьыҟоу –
Аҩыџьагь убраҟа ишәыԥшаала!..

Са сҿан, ааи, усҟан, аха аргама исбарҭан
Адунеи иаҵасу иаҳзаԥнаҵо:
Иаҭаххар иаҳхысуеит наҟ ҳамшаҭа,
Уззыԥшу аҭыԥан ҽак мҩақәҵо!..

Иахьа, абар, уи лықәрашықәс сҭагылоуп,
Иаҳзыԥҵәоу, ҳзыԥҵәоуп зымҩа-зымҩа…
Иԥшьоу ак аиԥш ҩаԥхьа сыбла ихгылоуп
Абзиабара иацу агәырҩа.











Сԥаҭхь са иҭасҭәаз ала иҭәны…

Нет, я не Байрон, я другой…
М. Лермантов

Дырмит ду сакәым, ма Баграт,
Убас хьыӡкамшәа Иуагь иакәзааит!..
Асаара среихырхәахьеит урҭ,
Аха са схазуп, схазызааит.

Еиҿкаауп абас аиԥш адунеи:
Ублаҿ дааиуам аҽхьынтәала.
Ак ауп сзыхьуаз иахьеи уахеи – 
Сҽышькыл саҭәазарц хаҭала.

Срыԥшаауан сыҩтәы, сҳәатәы,
Сымш иснаҭауан хҭыс-хҭысла!
Исыман: сыжәҩан, сышьха, сдәы,
Еиҭасҳәон рыӡбахә цәаҳәа ҿыцла.

 Амҵәыжәҩа сызҭаз, сызбылыз,
Сымҩаҿ еилыскааз, сыззааиз,
Исымаз адгьыл аҿ разҟыс,
Исҳәап ҽакала,
Сцәаҳәа иаҩыз:

Иеиҭазҳәарыдаз сара сеиԥш?
Еиҭаҳәатәыс, ҩтәыс исымаз?
Сыгәхьаа, сгәырӷьа, сгәала, сԥеиԥш
Ирныԥшуеит сашәақәа аргама.

Ирныԥшуеит, ааи, сгәашыра иатәны,
Цаха-цаха аӡәгьы иҿымго…
Сԥаҭхь са иҭасҭәаз ала иҭәны,
Цәыкәбар цәықәбар сахьақәшәо  еизымго…

Иҳәеит Твардовски дугьы зны,
Иҳәеит абас: Толстоигьы иакәзааит – 
Са исҳәашаз игәра ганы
Убригь ишимазымдоз дырзааит!..












