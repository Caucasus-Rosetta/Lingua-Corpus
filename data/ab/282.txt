Аҭоурых ду змоу

Ҳара ҳабиԥара, иаҳхысыз XX ашәышықәса 30-тәи ашсқәсқәа рынҵәамҭазы ииз, аиаша уҳәар ами даара ихьанҭаз, иуадаҩыз аамҭа ҳахаанын. Ишдыру еиԥш, еиԥмырҟьаӡакәа имҩасуаз амҳаџьырра иацәынхаз Сталин  дызхадаз Асовет ҳәынҭқарра ду аҟны еиҿдырцааз – аҳәынҭқарратаә аполитика аҩаӡарахь инаганы – атерортә режим аԥҵара – ауаҩы изинқәа имхны ихәаҽра аԥсуа жәлар цәгьаӡа ирнырт, уигьы азмырхакәа, Аџьынџьтәылатәи аибашьра дуӡӡа ирмеигӡакәа аԥсуаа ралархәра зынӡа иарчалеит. 
Ҳара ҳабиԥара иатәу ашкол ҳҭалеит ҳқыҭақәа рыҟны еиҿкааз ихарҭәаамыз аҵареиурҭақәа рыҟны, џьоукы 1942–1943 шықәсқәа рзы, ҳалгеит жәеиза класс 1954 шықәсазы. Изакәытә аамҭаз усҟан?
Ақырҭуа фашизм Аԥсны иахаԥаны аҳра анрымаз, цәамыршьагала ҳажәлар ианрацәажәоз, иреиӷьыз рԥацәа аарылахны цәгьаԥсышьала ианҭадырхоз, ҳажәлар, рыбызшәа анырҿырхуаз аамҭа бааԥсы ҳалымиааи! Аха ас ҳшыҟаз уазҳәо? Аҭагылазаашьа ус иҟазшәа ҳдырбон: «Ҳакәша-мыкәша бзиарамзар цәгьара зыҟалаӡом, избанзар, ҳара ҳахьчан «жәлары раб» Сталин ила.  Сталин дуӡӡа ҳаԥхьа дгылан, уи дахьҳамаз насыԥ ҳаман. Ажәак ала, «Едемтәи» абаҳча ҳҭан аҿар. – аквариум иҭаз аԥсыӡқәа ҳарҩызан, арахь аџьныш мыжда ҳҟаҭәара, ҳгәаҵәа ҭыхны афара даҿын. 
Ҳаԥхьа инеиуаз (аҵара зҵоз) ирыбаргәыз урҭ урыс бызшәала аҵара иалагеит, ҳаԥсуа литература рҵеит. Ҳара ҳауп агәы иқәхаз. Арахь иҳадыргалаз абызшәа аахҵәа ҳаздырам. Иҿыцыз ақәҵара қырҭтәылатәи ҳаиҳабыра ирыдыркылаз – ала уазхәыцыр ҳара аамҭала икҿахаз ажәлар ҳкультура ашьҭыхреи  арбеиареи иазкызшәа аҽхәара иаҿын, арахь  еицҿакны изҿыз даҽакын – ҳақәхра, ҳарҩашьара, асимилиациа ҳзура. Ари апроцесс бааԥс ҳара инагӡаны иаҳзеилкаауамызт. Иҟаз ҳазҳәодаз, еилкаашьас иамааз. Ҳакәша-мыкәша игылаз ауаа, ҳҭахцәаҵәҟьагьы налаҵаны, ирҳәаша иақәшәомызт Адунеи зегьы зырхыџхыџуаз апартиа иаҳәоз аҿагылара гәаӷьыуацәан!
Абри аамҭаз сҩызцәеи сареи Тамшьтәи абжьаратә школ аҿы аҵара ҳҵон. Уи ақыҭа усҟан ирылыҳәҳәон, ара иамаз агиографиатә ҭагылазаашьеи, нас ажәлар реиланхарҭақәа реиҿкаашьа  рыла. Усҟан Очамчыра араион х-бжьаратә школ заҵәык ракәын иҟаз, урҭ рахьтә Тамшьтәи абжьаратә школ иреиӷьыз ашкол – ҳәа иԥхьаӡан. Уи ашкол аҭоурых ду амоуп.
Дырмит ду ихьӡгьы ахҵара малабаша иҟамлеит. Уа ашкол аиҿкаараҟны иџьабаа рацәоуп. Тамшь акәша-мыкәша иҟаз ақыҭақәа рҟынтәи аҵара иазгәышьуаз аҿар ари ақыҭахь рхы хан. Ҳара ҳаамҭаз араҟа аҵара рҵон имаҷымкәа арԥарцәеи аҭыԥҳацәеи. Маркәылаа, Рекаа, Арасаӡыхьаа, Кәтолаа, Џьгьардаа, Кындӷаа, аӡыҩбжьаа, Аҭараа…
30-тәи ашықәсқәа раан Тамшьтәи ашкол Аԥсны еиҳабыра аҟынтә ахылаԥшра агымзт, напы адкылан. 
1934 шықәсазы Аԥсны Аҵара аминистр Баграт Тахәц-иԥа Занҭариа иаԥшьгарала иргылан ақьырмыт иалхыз акапиталтә еихагылак змаз ашкол ахыбра ԥшӡа. Усҟан ашкол иахагылаз Платон Зосим-иԥа Занҭариа иҟәышыз, адырра бзиа змаз аспециалист илшеит аҵара-дырра аизырҳара апроцесс ашьақәыргылара. Аџьабаа ду адибалеит ашкол аматериалтә база ашьҭыхра. Ашкол ашҭа, агәара, ишахәҭаз иҟаиҵеит аспорттәи атехникатәи базала еиҿикааит, ашәыр баҳча ссир еиҭеиҳаит.
Уи ашьҭахь ашкол анапхгара арҭон Михаил Михаил-иԥа Гагәуа (1938–1940 шықәсқәа раан), Леуа Михаил-иԥа Гадлиа (1941– 1942 аҵара ш.), Самсон Ҳарзаман-иԥа Амчба, уи ашьҭахь 1943–1944 шықәсқәа рзы ашкол дахагылан Михаил Уасил-иԥа Гадлиа.
Ишдыру еиԥш, 1945–1946 аҵарашықәс азы аԥсуа школқәа ақырҭшәахь риагара иахҟьаны дыԥсахын ашкол адиректор М.У. Гадлиа шьаҭанкыла иԥсахын арҵаҩцәа реиҳараҩык.
1934 шықәса инаркны 1945 шықәсанӡа – хәҩык адиректорцәа ԥсахын, насгьы ҵара дыра ҳаракы змаз ашкол абзазара еилызкаауаз, аҵара-ааӡаратә усура еиҿкара аиӷьтәраз аџьабаа збоз зквалификациа ҳаракыз аспециалистцәа аҵаратә процесс иадызгалоз, ззаанаҭ бзиа избоз ауаа аттаҳәа рыԥсахра иалагеит. Урҭ реиҳараҩык афронт ахь идәықәырҵон, фырхаҵарылагьы иҭахеит Қьерчи Сталингради рымҵан, убыс егьырҭ аҭыԥқәа рахь аибашьра амца шыра ахьакыз. Усҟантәи аамҭазы ҭакԥхықәрала аус иазнеиуауз арҵаҩцәа рдырра ҳаракыратә еиԥш аҭагылазаашьа рыман абраҟа.
Сара ибзианы исгәалшәоит ҳара ҳаамҭазы ахьӡ-аԥша дуны изырҳахьаз арҵаҩ Татиана Беслан-иԥҳа Габлиа (уи сан лаҳәшьцәа дреиуан). Ирҳәо саҳахьан – Татиана Габлиа-ԥҳа Аԥсны иреиӷьу пионер ԥызаҩыс дшыԥхьаӡаз. Т.Б. Габлиа аҵыхәтәантәи ашықәсқәа рзы лусура иахәҭаз ахәшьара ауит – Аԥсны зҽаԥсазтәыз арҵаҩы ҳәа ахьӡ лхҵан. Урҭ ашықәсқәа раан Татиана Беслан-иԥҳа аус лыцыруан Сониа Моисеи-иԥҳа Бадиа, (Қырҭтәыла зҽаԥсазтәыз арҵаҩы ҳәа ахьӡ зауз), Надежда Михаил-иԥҳа Лагәлаа-Кобахиа (Аԥсны зҽаԥсазтәыз арҵаҩы ҳәа ахьӡ иаԥсахаз), Кәарацхелиа Лиуба Дианоз-иԥҳа. Урҭ есымша рҳәоу еиқәшәон, ақьиара, агәыразра, ирҟәымшәышәны ацәажәара, ззанааҭ бзиаӡаны издыруаз рҵаҩцәан. Сониа Моисеи-иԥҳа аԥсышәала убыс иԥшӡаны, ахшыҩ ҵакы аҵаҵаны ахәыцшьа ҳлырҵон, ауаҩ ицәаныра аԥшӡара аарԥшра лырлыршон иҟәымшәышәыз ажәақәа лхы иархәаны.
Татиана Беслан-иԥҳа ахәҷқәа дырзааигәан, даараӡа агәызианра аалрыԥшуан, арыцҳашьара лылан, аха зны-зынла ахаҵам-ԥҳәысра аарԥшуа амцеиԥш деицраланы ахәыҷқәа абжьысрахь зхы хаз данрықәмчуаз ыҟан, «аихатәы» дисциплинахь дрыԥхьон, ажәак ала, лара адиректор дивагыланы аџьабаа дуӡӡа лбон аҵаҩцәа аԥсуа аҵасқәа рылааӡараҿы. Надежда Михаил-иԥҳа лтәы уҳәозар, уи еиԥш ауаҩы ҟәымшәышә лыԥшаара уадаҩыуп, шамахамзар, дуԥылом ус згәы разыз арҵаҩы. Ҳәарада, аԥсуа фольклор ҵауланы илдыруан, поетк иҩымҭаны иреиӷьыз жәеинралак лымԥыхьашәар уи, ҳәарада, ҿырҳәала илҵон, насгьы даараӡа дақәшәаны артистк иаҳасабала ахәыҷқәа дырзаԥхьон.
Лиуба Дианоз-иԥа лакәзар, уи аурыс бызшәеи алитературеи дрызҟазан. Лара хықәкыс илыман аурыс бызшәа иҵауланы аҵаҩцәа рдырҵара, иадылцалон аграмматикатә ԥҟарақәа ииашаны рхархәареи ажәақәа рҵакқәа рдырреи, нас аурыс литература аԥхьареи. Абра иӡбахә сҳәар сҭахуп иалукааша даҽа рҵаҩык. Уи Пиотр Ҳаџьараҭ-иԥа Ануа иакәын. Ари ауаҩ ашкол аҿы мацара акәым, араион аҟны инарылукаартә иҟаз интеллигентын, аамысҭашәала ихы мҩаԥигон: уаҩы ҳаракык, агәыразра злаз, зеилкаара ҵаулаз, аҵаҩцәа рзнеишьа ззыманшәалаз, аҵара иадзыԥхьалоз, рдырра ашьҭыхра иашьҭаз уаҩын, Пиотр Ҳаџьараҭ-иԥа аҵара иҵон Ленинград аспирантураҿы. Зҵара-дырра ҳаракыз арҵаҩы Тамшьтәи ашкол аҿы иҟазаара кры-аҵанакуан аҵара-ааӡара аусура аиӷьтәра аус аҟны, ажәакала, аҿар реистетикатә ааӡара агыдра арҳаракра аус иацхраауан.
Аџьынџьтәылатәи аибашьра ду ианалага, уи 1941 шықәса 23 август азы ихатә гәаԥхарала афронт ахь дцеит. Фырхаҵарылагь дҭахоит 1942 шықәсазы Волгоград амҵан.
1945–46 аҵара шықәс алагамҭазы Тамшьтәи абжьаратә школ директорс дҟарҵеит Виктор Фиодор-иԥа Кардава, милаҭла иагыруаз, Кәачаратәын. Уи аԥсацәа дырзааигәан, ҳабызшәа ибзиан издыруамызт, аха маҷк иаҳауан, иара ахимиа рҵаҩысгьы дыҟан. Аибашьара иацәынхаз ҳәа хаҵа дыҟамызт, инхаз аҳәса аганахь инимыжьит урҭ иахьрыхәҭаз иргылеит, насгьы ихҭеимкит. Уанӡа урыс бызшәала ирҵоз амаҭәарқәа зегьы қырҭбызшәала иԥсахын. Иуадаҩыз аамҭа иҭагылт – аҵара ааӡаратә ус. Иахьатәи ауаҩы, уи иахаанымыз изеилкаауам усҟантәи ақыҭа ҵаҩы заҟа ицәыхьанҭаз.
Аԥсҭазаараҟны еиҳа ианыцәгьоу, гәымбылџьбарала амилаҭ рҿахәы зҳәо рбызшәа анырҿырхуа аамҭазы, рхыԥхьаӡара маҷзаргьы, ииуеит, ирызҳауеит, зажәа маҷыу, аха аус дуӡӡа зҽалазырхәуа, хамеигӡарада зегьы ҟазҵоу ахацәа гәымшәақәа. Урҭ ҳажәлар акы ҳабарыхәари ҳәа ихәыцуеит, ишәарҭоу аус ашьапы анакуа.
Абас ишәарҭаз аамҭазы Тамшьаа ирылиааит иҵегьы ҩыџьа ахацәа ҭеиҭыԥшлеи (ԥшралеи сахьалеи), агәамчи-алшареи рнаҩсангьы дырралеи уаҩышьалеи еиқәшәаз Аԥсны азыҳәан зхы иамеигӡоз, аԥсуа ҭаацәараҿ аамысҭашәала ааӡара бзиа зауз Гьаргь Ашҳаргери-иԥа бжьаниеи Вианор Смел-иԥа Занҭариеи.
Гьаргь Ашхангери-иԥа кыр деиҵбын Вианор Смел-иԥа иаасҭа. Абжьыуаа ҳаҭыр ду зқәырҵоз – ажәабжьҳәаҩ, ақәра ду нызҵыз ауаҩҟәыӷа ихылҵыз, зыҩнаҭа аамысҭашәала ааӡара бзиа зоуз Гьаргь Ашҳангери-иԥа 1948 шықәсазы Аҟәатәи апедагогикатә институт дшалгазҵәҟьа иаразнак иқыҭа гәакьахь дхынҳәит. 
Тамшьтәи абжьаратә школ аҟны, афбатәи акласс аҟны стәан. Уи аахыс шаҟа шықәса ҵхьоузеи, аха иахьеиԥш исгәалашәоит раԥхьаӡатәи иурокқәа аурыс бызшәеи алитературеи ирызкыз. Дааҩналт ҳаклас ауадаҿы, ихала, уаҩы дицӡамкәа, арԥыс – ҳәа ззуҳәаша хаҵа ҳаракык, ԥшӡакы. Иблақәа иҿаччо, длаша-лашо, иԥшӡаны европатәи маҭәала еилаҳәаз, ишырҳәо еиԥш, деихатыруа ҳаԥхьа даагылан, зны ԥсышәала, нас урыс бызшәала аԥсшәа ҳаиҳәеит. 
Хышықәса ҵхьан ҳара қырҭшәала аҵара ҳҵоижьҭеи. Ақырҭшәахь  аҵара аиагара, нас ҳшкол аҟны адырра ҳарак змаз аурысцәеи, аурымцәеи, аԥсуааи, ажәакала ақырҭуа милаҭ ирыҵанамкуаз арҵаҩцәа рықәцара даара иаҳныԥшит ҳҵара-дырра аизырҳаразы. Сара ибзианы исгәалашәоит ахәбатәи акласс аҟны 28 ҳахьыҟаз афбатәи акласс ахь 16 роуп иахыргаз, хыԥхьаӡара рацәала аҵаҩцәа ҭырцо иалагеит ҽыӡгас аҵара шәызҵом, ма шәлеишәа ҽеим ҳәа аҽыҵга ԥшааны. Аӡәырҩгьы ргәы каҳаны ара аҵара иаԥсам ҳәа ашкол ахь аныҟәара иаҟәыҵуан.
Иџьоушьаша, арҵаҩцәа реиҳараҩык рдырра лаҟәын, арахь рлеишәа цәгьан. Зны-зынла ҳзыхҟьаз ҳзымдыруа иҳацәҳауан, иаарҿашәалак ҳарҳәон. 
Лассы-лассы иҳаҳауан ҳашкол аҟны ахархәара змаз ажәа «лыԥшаахқәа», «утвино», «тутуци», «регвени» ҳәа (ахшыҩда, абжьыс аилымга, агмыг) абас иҵегь ирҿашәоз ажәа гәымхақәа. Амала, ҳарҵаҩцәа рус аҟны – рмаҭәар уаҩҵас ирзымдыруазаргьы рхатә усқәа бзианы еилыркаауан: аиҳабыратә (афбатәи инаркны 10 классқәа ирҭаз) аклассқәа рҿы аҵара зҵоз аҵаҩцәа аҵара иаҟәыхны рҩнытә усқәа ддырҟаҵон.
Аҵара-ааӡаратә аус агәгәҭажьра иалагеит, адисциплина лаҟәит. Абри еиԥш аамҭаз Гьаргь Ашҳангери-иԥа ҳашколахь иаара иԥсҿыхгахеит, еиԥхьатта, ашҭа иҭаз аҵаҩцәа аамысҭашәала иааӡаз, доуҳала ибеиаз, иҟәыӷаз, змаҭәар бзиаӡаны издыруаз дааҳалагылт. Бзанҵы исхашҭуам раԥхьаӡатәи иара иабжьгарақәа абызшәа алшарақәеи уи ҭыԥс илнахуа ажәлар рыԥсҭазаараҟны: Ус иҳәалон: «ауаҩы даныуаҩха уи дхәыцуазароуп, ииҭахыу идыруазароуп, еиӷьуи-еицәоуи еиликаауазароуп. Даҽакала иаҳҳәозар – ахшыҩ змоу ауаҩы имазароуп, иибаз-иаҳаз, иаԥхьа имҩаԥысыз ахҭыс хшыҩла еилкаартә, нас гәаныла ула иабази иуаҳази еидкыланы иумо аԥышәа ухы иархәаны асахьа ҭыухыртә еиԥш. Иаахҵәаны иуҳәозар, ауаҩы ахы зхагылоу: Зны дхәыцроуп, нас дазхәыцроуп, анаҩс иуҳәаша уақәшәаны иуҳәарлоуп». Абри зегьы жәала иҟаҵоу усыуп. Абри ауп изызкыу ҳлитература. Алитература абызшәа малуп, ажәлар зыхьчоу еиқәзырхоу бџьаруп.
Усҟан сара аабатәи аклас аҟны стәан. 
Шьжьмҭанк (октиабр мзазы 1950 ш.) аурок ахьҳамамыз иахҟаны сҩызаки сареи абиблиотека аҟны ҳаԥхьо ҳаштәаз дааҩнашылт Гьаргь Ашҳангери-иԥа, иаразнак ҳара ҳахьтәаз ахь иҿааирхан – ус ҳаиҳәеит хәыҷык аамҭа шәымхны сшәацәажәар сҭахыуп ҳәа. Зныкыр ари аиԥш аабахьазма даара ҳаигәырӷьеит. Ҳаргьы ҳнартәаны нас иара дааҳадтәалан ус далагеит иажәа:
– Сеигәырӷьеит ари еиԥш аҩыза дахьумо; нас сҩыза иахь ихы нарханы урыс бызшәала ус нациҵеит: «Я рад Вашей дружбе, Николай. Самое, ценное в человеческих отношениях – эта дружба». Никалаи Соловьев Тамшьтәын. Тамшьтәи аефиртә хәша азауад аҟны аус руан иҭаацәа, уа анхарҭагьы рыман. Усҟан азауад аҟны реиҳараҩык аус зуаз урысцәан. Урҭ рзы ихарҭәаамыз аурыс школгьы рыман. Николаи сара дсеиҳабын, уа аурыс школ даналга дҭалеит Аҟәатәи аҩбәатәи абжьаратәи аурыс школ. Лассы аҩныҟа даалон, игәы ҳзыбылуан ҳбара иҭахын.
Нас иаҳкыз ашәҟәқәа даарыхәаԥшын ус нациҵеит – Ауаҩы дарбанзаалакгьы иидыруа ажәақәа (урҭ ррлексика) рхыԥхьаӡара рацәаӡам, дара рхыԥхьаӡара шырацәогьы. Ауаҩа ихатәы бызшәа акәзааит, атәым бызшәа акәзааит иидыруа, зҵакы бзианы еиликаауа ажәақәа рацәам. Аха ижәдыруаз ашәҟәыҩра рҿиааны измоу ажәларқәа 60-80 нызықь иреиҳаны ажәақәа рымам, анапҟазареи ааглыхреи иҷыдоу ржәар алаҳамҵозар. Шәгәы ишԥаанагоу шаҟа жәа рхы иадырхәозеи адунеи аҟны еицырдыруа ашәҟәыҩҩцәеи апоетцәеи Ихашәҵа. Шекспир инапы иааҵыҵыз иҩымҭақәа рҿы 14.000 англыз жәа роуп ихы иаирхәаз, Мольер ихы иаирхәеит 8.000 жәа, Пушкин дуӡӡа зынӡа 10.000 жәа ракәӡоуп игеиниалтәу иҩымҭақәа рҿы ихы иаирхәаз, арахь аурыс бызшәа ажәар шәнызықь еиҳамзар еиҵам. Урҭ адуӡӡақәа ирылшеит рыжәлар иаԥырҵаз ажәар «ахҷаҭ» ахыхра.
Изакәыз ажәар «ахҷаҭ» ахыхра убысҟан ауп сара ианеилыскаа, Насгьы издырит аԥсҭазаараҿ аиҩызарагьы зыԥсаз. Ҳара аҽны Гьаргь Ашҳангери-иԥа иаҳирбеит, иаҳирҵеит ашәҟәы аԥхьаразы ишалыхтәыз. Мчыбжьык цахьан еиԥш, сара Гьаргь Ашҳангьери-иԥа, аабатәи акласс салагаанӡа сзыԥхьашаз ашҟәқәа рсиа сиҭеит. Уа  ианын: Пушкин иажәеинраала лыԥшаахқәа («Муза», «Зимный вечер», «К Чаадаеву», «К Натале», «Бура», «Во глубине сибирских руд», «Дар напрасный, дар случайны»  «Я Вас любил: любовь еще быть может», убыс 10 рҟынӡа) ипоемақәа: «Цыган», «Полтава», «Медный всадник, «Сказка о рыбке и рыбке», идраматә ҩымҭа «Борис Годунов». Лермантов мҩымҭақәа рахьтә: апоемақәа: «Беглец», «Демон», «Мцири», ажәытәӡатәи аурыс литература абаҟа «Слово о полку Игорове». 
Арҭ рнаҩс европатәи ашәҟәыҩҩцәа дуқәа рҩымҭақәа: Жуль Верн «Дети капитана гранта» Мигель де Сервантес – «Дон Кихот». Александр Диума «Три мушкетера»… Исоуз асиа иацын даҽа бжьгаратә шәҟәык. Уа ус анын: Арҭ еиқәыԥхьаӡоу ашәҟәқәа умоур (урҭ реиҳарак ҳбиблиотекаҟны иҳаман) сара акакала иусҭоит – ҳәа. Нас акы еиԥшымкәа инақәрыӷәӷәаны, иара ишиҳәоз ала: «иҟаԥшьны инаҵшьны» исыдиҵеит «Слово о полку Игорове» ахы инаркны аҵыхәанынӡа ҿырҳәала исҵарц. Уи уара уаԥхьаҟа иухәоит ҳәа исабжьигон.
Абас дыҟан, ҳарҵаҩ ду Гьаргь Ашҳангери-иԥа Бжьаниа. 
Ажәабжьҳәаҩ, еицырдыруаз аҟаза, аҵыс ашьапы ԥҵәар имырхьааӡакәа еибызҭоз, ԥсабарала иҟәыӷаз ауаҩы хазына диԥан Вианор Смел-иԥа Занҭариа, ԥшралеи-сахьалеи зҳәаз еиԥш аныхачаԥа даҩызан Гьаргьи Вианори уаҩышьалеи, ҟазшьалеи, рхықәки еиқәшәон. Вианор Смел-иԥа иԥсҭазааратә мҩа ахыҵхырҭаҿ дҭагылеит иуадаҩӡаз – уаӷеимышхараз аамҭа.
Уи 1941 – 1945 шықәсқәа раан Аџьынџьтәылатәи аибашьра дуӡӡа ианалагаз инаркны аҵыхәтәанынӡа аӷацәа драбашьуан, ахлымӡаах ихигеит дшыҷкәынӡаз. Аибашьраҿы иааирыԥшыз агәымшәареи, афырхаҵареи рзы ианашьан аҳамҭа ҳаракқәа: «Абираҟ ҟаԥшь Аорден», «Аеҵәа ҟапшь Аорден», «Аџьынџьтәыла аибашьра актәи аҳаракыратә Аорден», амедалқәа рхыԥхьаӡара рацәаны. Аибашьра анеилга ашьҭахь Вианор Смел-иԥа 1946 шықәсазы дхынҳәит иԥсадгьыл ахь. Аибашьра анцоз уи кырынтә дырхәхьан. Берлин днаӡаанӡа еибашьра хлымӡаахк дшалагылаз аӷа ибзарбзан изшьапык имнахыит.
Ибжа шицәыӡызгьы Вианор Смел-иԥа иҩныҟа дшаахынҳәыз еиԥш, агәкаҳара ҟамҵакәа, аԥсра абла иҭаԥшхьаз ауаҩы, аҟазшьа ӷәӷәа аарԥшны иҵара-дырра иациҵарц иӡбаны, дҭалоит Аҟәатәи Аҳәынҭқарратә рҵаҩратә институт, дагьалгоит 1950 шықәсазы.
Исгәалашәоит 1951 шықәсазы ааԥын иаҵанакуаз амзак азы сареи сҩыза Иура Гадлиеи абиблиотека аҟны ҳтәаны шәҟәык ҳшаԥхьоз ҳарҵаҩы, бзиа иаабоз, Гьаргь Бжьаниа даҳадгылан ус ҳаиҳәеит: «Ҳусқәа еиӷьхоит ижәдыруаз лассы. Вианор Смел-иԥа, сҩыза гәакьа, даауеит ҳара ҳшколахь аҵара ду далганы, ушьҭа шәара шәоуп ҳус алыҵшәа бзиа азҭаран иҟоу. Шәаԥхьала, шәаԥхьала, ашәҟәы бзиа ижәба».
Ишҳаиҳәазҵәҟьа иҟалеит.
1951-52 аҵара шықәсазы Вианор Смел-иԥа Тамшьтәи абжьаратә школахь диасит Кәачаратәи абжьаратә школ аҟынтәи. Уа аурыс бызшәеи алитературеи рырҵаҩыс аус иуан.
Ҳәарада, ҳара убри аамҭақәа раан Тамшь еизаз, уа аҵара зҵоз аҿар, егьырҭ ақыҭақәа раасҭа ҳҭагылазаашьа еиҳа еиӷьхеит, избанзар, урҭ аамҭа бааԥсқәа раан, хыхь ишазгәасҭаз еиԥш, ашкол адиркторс аус иуан Виктор Фиодр-иԥа Кардава.
Уи уиаҟара амилаҭ еилыхратә политика иубартә имҩаԥигомызт. Аибашьра хлымӡаах зхызгаз, арахь ахҭа иҭахаз, амчымхара иақәшәаз аԥсуаа рҭагылазаашьа дазхәыцуазар акәхарын Виктор Фиодор-иԥа аԥсуа рҵаҩцәа ԥыҭк ҳаҭырла дахьрызныҟәоз. Уи адагьы абра иазгәасҭар сҭахыуп, хыхь зыӡбахә сҳәаз аԥсуа арҵаҩцәа дыррала рыҳаракыреи ҿыц иааз ақырҭуа рҵаҩцәа рколлектив ҵара-дыррала иахьылаҟәыз акәу, (уажәы азы азҳәара уадаҩуп), аха адиректор ҿыц илшеит ҳаԥсуа рҵаҩцәа, аҵыхәтәан аҵара ду иалганы иааз раҳаҭыр баны, рҭыԥқәа рымымхыкәа, рааныжьра. Уимоу, Вианор Смел-иԥа ҳашкол ахь даныиас аԥсуа бызшәа аурокқәа раԥыхра акәымкәа рацҵарагьы игәыӷьит. Иахьа  ари аус зыбзоурахаз ҳаздырам, аха Тамшьтәи ашкол аҟны аԥсуа бызшәа иахәҭаз аҭыԥ азнымкылазаргьы аҳаҭыр зынӡа илаҟәымхеит.
Виктор Фиодр-иԥа арҵаҩцәа рколлектив аҟны илшоз ала апартиатәи акомҿари организациақәа ихы иархәаны аҵара-ааӡаратә аус аиӷьратәра ҳаҭырла дазнеиуан. Ара иҵегьы иазгәасҭарц сҭахуп, Виктор Федор-иԥа еилаимгеит арҵаҩцәеи аҵаҩцәеи рыгәҭа аизыҟазаара аиӷьтәра  азы Тамшьтәи ашкол аҟны традициатә ҳасабла имҩаԥыргоз аҵарашықәс ҿыц алагамҭазы агәырӷьаратә аиԥылара Тамшь ақыҭа иалиааз, ақәра ду нызҵыз, ҳаҭыр бзиа зқәыз абыргцәа: Барганџьиа Темыр, Бжьаниа Никәала, Занҭариаа Қәҭа, Смел, Баӡ, Ануа Қьасқьынџь, Асовет Еидгыла Афырхаҵа Габлиа Уарлам, убыс иҵагьы.
1951-52 аҵара шықәсазы сентиабрь аказы Тамшьаа рытрадициатә ныҳәа ашкол ашҭаҿы имҩаԥыргон. Аҽны амыш бзиан. Ашҭа ҭбаа-ҭыцәаҿы иҭырҭәааны ҳаизеит аҵаҩцәа зегьы имаҷымкәа ҳауацәа, ҳҭахцәа, ҳанацәа, ҳабацәа рҽаладырхәит ишыҟарҵалац еиԥш Тамшьаа абырг-ҟәыӷақәа рҭыԥ ныркылан адиректор икәша-мыкәша иаагылеит. Ҳара аҵаҩцәа гәыԥ-гәыԥла ҳаилагылан. Кәтолаа хазы, ҳахьеилагылаз Платон Бебиа дааҳалагылеит. Усҟан сара Платон дсыздыруамызт.
Агәырӷьаратә аиԥылара аилатәара иалагаанӡа Асовет Еидгыла Афырхаҵа Уарлам Габлиа илаба ԥшӡа иҽанҵаны (ишьапы ӷәӷәала ихәын) ашьшьыҳәа Кәтолааи, Наӷбоуааи (Тамшь ақыҭа иаҳаблоуп)  ҳахьеилагылаз даҳадгылан аԥсшәа ҳаҳәаны сареи, нас Платони ҷыдала ҳхқәа шьшьны ус ҿааиҭит: «Шәышԥаҟоу ҳаҳәшьаԥацәа» – ҳәа. Зегьы иааџьаршьеит ираҳаз. Нас уа еилагылаз Борис Гәыргәылиа, Вова Агрба, Ваниа Асаӡба, Терент Ҷаниа, Хәхәт Аҳашба, Руслан - Қапба, Вало Сақаниа, зегьы иҳадырныҳәалеит аҵара шықәс алагамҭа. Платон ҷкәына ҳаракык, ихахәы рҳәны, ибла ҭбаақәа ԥхашьа-ԥхаҵо, иқьышә аччаԥшь ықәҩазшәа ихыи-иҿи лаша-лашо. Уа ҳашгылаз лафқәак ааибаҳҳәан, нас ҳаиԥылара ашьҭахь аклассқәа ҳрыҩналт.
Аҽны аҵыхәтәантәи аурок аԥсуа бызшәа ҳаман. Акласс даҩналеит Вианор Смел-иԥа дҿаԥха-дҿаччо, игәыразра иаразнак ҳахнаԥааит адруҳәа ҳаихаҵгылеит. Нас иара дааҳалаԥшын ус ҿааиҭит ибжьы неиҵыхны «Бзиала шәаабеит, сҩызцәа еиҵабацәа! Уи ашьҭахь  аӡәаӡәала ажурнал аашьҭыхны дышгылаз даԥхьеит ҳажәлақәа. Нас  «Ҳабызшәа ҳажәлар ԥсыс ирхоу ҳалацәажәап» – ҳәа ҳәаны астол ҩнапыкала днақәӷәӷәан, ишьапы наиҵишьын, ашьышьыҳәа аҟәардә днықәтәеит. Убысҟан зегьы ҳаиҵаӷәӷәеит, зегьы ирыздыруамызт, ишьапы шыхҵәаз…
Вианор Смел-иԥа иурокқәа егьырҭ арҵаҩцәа излареиԥшымыз рацәан. Иара ихатәы метод алыиххьан. Аԥсуа бызшәеи алитературеи имаҷӡаны аамҭа амоуп ҳәа иԥхьаӡон, иара арҵараьтә апроцессгьы ус ишьақәгылан уи аԥсахра уадаҩын, аԥсахра игәаӷьыуацәан.
Уи есымчыбжьа аҵаҩцәа иҳаиҭон атемақәа алхны: аграмматика азы ҩ-темак, алитература аҟнытә ҩ-темак: акы жәеинраалан, егьы прозан. 20 куплет еиҵамкәа иҳҵар акәын мчыбжьык аҩнуҵҟа, ма повестк 40-50 бӷьыц еиҵамкәа аиҭаҳәара ҳалшар акәын. Есымша жәаԥҟала дҳацәажәон, данҳаргәаауазгьы ыҟан. Иажәа ԥҟақәа раԥхьа игылан «Ажәа хаа ацха аҵкысгьы ихаауп» «Зажәа еилгоу ихы-иҿы лашоуп» Дангәаалакь иҳаҿԥниҳәон:
«Акагьы ззымдыруа зегьы идыруа џьишьоит» «Абзамыҟә атәыҩақәа ихагыланы диуам» убыс ирацәаӡаны.
Даара аҭакԥхықәрала дазнеиуан аҵаҩцәа рдырра аизырҳара. Сара исгәалашәом ԥсуа поемак ма ԥсуа жәабжьк, ма ажәаԥҟақәа ззымдыруаз! Аԥсуа литература даара аҳаҭыр акәын ашкол аҟны. Ҳарҵаҩы ихаҭагьы акритикатә статиақәа иҩуан, икьыԥхьуан.
Сара октиабр мза 1951 шықәсазы ҳашкол аҿы акомҿар еидгыла аорганизациа аизараҟны аҭакзыԥхықәу маӡаныҟәгаҩыс салархит. Дук мырҵыкәа Вионор Смел-иԥа даасыԥхьан ус сеиҳәеит уареи сареи ҳаицәажәароуп уск бзиак аиҿкааразы ҳәа.
Аҩныҵҟа кыраамҭа дсацәажәон игәы иалаз аусқәа реиҿкааразы. Игәы иалан (иаартны исеиҳәеит): Аԥсуа бызшәеи алитературеи ирызкны иахьҳамамыз акружок, насгьы Дырмит Гәлиа 75 шықәса иазкны аиублиеи Тамшь ашкол аҟны иахьазгәарымҭаз. Вианор Смел-иԥа ҳаицәажәара ашьҭахь исыдиҵеит аԥсышәала иҩуаз алитература аҿиаратә аус зҽалазырхәыц зҭахыз аҵаҩцәа акабинет аҟны еизызгарц.
– Зегьы ргәырҽанҵа, ирҳәаша заа иазхәыцроуп, ари имариоу усым, насгьы ишәарҭоу аамҭа ҳашҭагылоу здыруа роуп актив иалархәтәыу ҳәа сабжьигеит.
Аԥсуа литературатә кружок 1948–-1949 аҵара шықәса аахыс аусура иаҟәыхын. Усҟан акружок анапхгара наигӡон Шоҭа Чкадуа. Шота ишьҭахь Џьота Амичба далхын, аха уи анагӡара азин ирымҭеит, акружок, мацара акәым ахор иҳамазгьы еимдырпит, иҳалшаран иҟааз! Ҳара еидгылоз аҩызцәа ҳалагеит акружок аиҿкара. Акомҿар иамаз кабинет аҟны дук мырҵыкәа ҳаизеит аурокқәа рышьҭахь. Вианор Смел-иԥа маҷк дагханы дааҩналт. Ҳара ҳаилатәара рҽаладырхәит Шоҭа Чкадуа (усҟан иара ашкол далгахьан, аха дыԥшааны ҳхықәкы аннаҳҳәа, даҳзааит) Џьота Амичба, Борис Гургәлиа, Платон Бебиа Рушьни Џьопуа, Шаликәа Камкиа, Вало Сақаниа, Владимир Агрба Иван Асаӡба, Руслан Қапба, Иура Гадлиа, Коста Ануа, Котик Кәҵниа, нас сара зынӡа 14-ҩык ҳаҟан.
Зегьы ҳҽырҭынчны ҳаизыԥшын Вианор Смел-иԥа.
Уажәы избо џьысшьоит: Вианор Смел-иԥа ашыр ҳәа ашә еимԥааны дааҩналеит ҳахьеилатәаз. Зегьы адрыу ҳәа ишыҟаҳҵалоз еиԥш ҳаихаҵгылеит.
– Шәара ара шәышеизаз ашкол аиҳабыра ирдыруеит, аха шәгәы шәырҭынч. Адиректори, сареи, Гьаргьи кыр  аамҭа аицәажәара ҳаман. Аԥсуа кружок аиҭашьақәыргылара Виктор Феодр-иԥа дақәшаҳаҭуп, анапылаҩыра журнал аԥҵарагьы дақәшаҳаҭуп, аха абри анагӡаразы зегьы раԥхьаӡа иаҭахуп ақырҭуа аҭӡы газеҭ еиҳа ирҭбааны аҭыжьра, нас ақырҭуа алитературеи аҭоурыхыи руружок иҵегь ахылаԥшра бзиа аҭареи.
Аҵыхәтәаны Вианор Смел-иԥа иажәа абас ихыиркәшеит.
Сареи Гьаргьи ишеилаҳкааз ала анапылаҩыратә журнал, ма агазеҭ иҭҳажьраны иҟоу акомҿар организациа акомитет иаорганхароуп анапхгарагьы ахахьы иагароуп ҳәа.
Аҭӡы газеҭ Б. Гәргәлиа аредакциа азиуан, анапылаҩыратә журнал аредколлегиа иалан Платон Бебиа Иван Асаӡба Шьоҭа Амиҷба, Вало Сақаниа, Владимир Аграба, Котик Кәҵниа, Раиа Амҷԥҳа убыс иҵегьы Аԥсуа литература акржок напхгаҩыс Вианор Смел-иԥа ихаҭа иакәхеит, саргьы исылшоз ала ҳарҵаҩы сицхраауан! Аԥсуа литературатә кружок аилатәаран ҳзалқәа иреиҳаз иазымкуа аҵаҩцәа еизон. Ажәеинраалақәа еилҳаргон, апеиса маҷқәа ықәҳаргылон. Ажәабжь кьаҿқәа, ановеллақәа ирыԥхьон.
Аиаша уҳәар ами, Виктор Фиодр-иԥа аԥсуаа даҳҿагыломызт. Убри иахҟьазар акәхап ҳара ажәеизатәи акласс ахь ҳаниас иара дрыԥсахит, директорс даҽаӡәы дҟарҵеит.
Уажәы срылацәажәар сҭахыуп ҳлитературатә кружок атематикатә еилазаашьақәак. Ҳакружок ԥсыс иахаз, напхгаҩыс иҳамаз Вианор Смнл-иԥа иакәын усгьы.
Азал аҟны аҵаҩцәа еизганы литературатә ма акультуратә ҭынхак, ма рҿиамҭак изкны еилацәажәарак ҟалаанӡа аусура маҷымкәа имҩаԥысуан акружок аилатәараҟны. Аиаша уҳәар ами урҭ рымҩаԥгара ржанртә – тематикатә еилазаашьа даараӡа аинтерес аҵан.
Алитературатә баҟақәа реиқәырхара. Ажәахә ҟазҵаз Вианор Смел-иԥа иакәын.
Уи нахыс ахцәажәарақәа ҟалеит. Убри аҽны зегьы дҳеиӷьны дықәгылт Платон Бебиа. Уи иқәгылараҟны рыӡбахә иҳәеит Кәтолаа рҟәыӷақәа – ажәа азҟазацәа Адамиа Кәарсантели Платон Киласониеи рлафтә – ашәақәа – ахьӡыртәрақәа. Зегьы иџьаҳшьеит Платон дшаԥхьоз. Урҭ рҳәамҭақәа рахьтә имаҷымыз асамарҟәли, алафи ржанрла иҩыз ажәеинраалақәа.
Ибзианы исгәалашәоит, даҽа хҭыскгьы.
Вианор Смел-иԥа даасыԥхьан ус сеиҳәеит: асабшаҽны аурокқәа шынҵәалакь акружок иалоу зегьы еизга, исҭахуп афразеологиа иазкны гәаанагарақәак сҳәарц. Арахь афразеологиа закәу сыздырам, сызҵаазгьы уаҩы издырам. Ишԥазыурыз снеит Гьаргь Шҳангери-иԥа иахь. Уи изымдыруаз кры ыҟазма? Афразеологиа закәыз ҵакылагьы, сахьаркыралагьы, хылҵышьҭралагьы зегьы еилыскаартә исзеиҭеиҳәеит. Саргьы сҩызцәа саарылалан аиҿкааратә аус ҳнапы ҳаркит. Азал иазымкуа аҵаҩцәагьы еизаагеит.
Ишаабац Вианор Смел-иԥа аҽны аччаԥшь иҿыкәырша дааҳалапшит. Иҭабуп ҳәа ҳаиҳәеит зегьы неиԥымкрада ҳахьеизаз.
Иажәа абас далагеит «иахьа сара сааҭгыланы хәыҷык инароуны ишәзеиҭасҳәар сҭахыуп афразеологиа изкны ажәақәак. Фразеологиа абырзен бызшәоуп. Иаҵанакуа абри ауп: «Фразак» – аҳәамҭа, аҳәоу. «Логос» (Логиа) адырра ауп ҵакыс иамоу. Аԥсуа ус иҳәоит «иуҳәо уҿамшәааит» – ари шәиироуп, аха убыс иҟалааит «иаҳҳәоу ҳҿашәоу», иаауа зегьы хырҳагас иҳауа». Нас ҳарҵаҩы дналашыҩкын ажәахә бзиа, ҵакылагьы дырралагьы иҳаркыз, ҟаиҵеит.
Уи далацәажәеит ауаҩы игәҭакы нагӡаны, ирҵауланы, ихыркны аӡарҩы дхыхны изнагараҿ аҵак ду шрымоу ихы иаирхәоу ажәақәа. Оратор (ацәажәаҩ) идыруазароуп дызлацәажәоу ахҭыс, нас илшароуп еилымшәоу ажәеиқәыршәақәа ҟазарыла рхархәара. Нас далацәажәеит ажәеилазаараҟны рхы иадырхәо апоетикатә ҷыдарақәа. Иҳаҳахьан аха урҭ зкәыз ҳаздырамызт.
Уи еилаҳкаарц азы аҿырԥштәқәа ааигеит.
Исгәалашәеит иахьагьы усҟан ииҳәаз аҿырԥштәқәа: «ихылԥа аҵыс ҭоуп», «икьатеи ԥҵәоит» (дыччоит) «аҳәыра ифоит» (дгаӡоуп) убас ирацәаны.
Саатки бжаки иреиҵамкәа знызынла хрыжь-хрыжь, нас амца иҿықәрҳәҳә ицәажәаратә манера ҳара ҳхыхны ҳаман.
Аемоциа, аекспансиа, еиуеиԥшым ацәанырра ҷыда узцәырызгоу ажәа-аԥшӡара ануаҳауа ухырхуеит, дунеи ссирк узцәырыргоит.
Ажәа ибзианы аилкаара, ацәажәараҿы иашаны ахархәара арҵара абри акәын изызкыз ажәахә, аха иҵагьы. Ҳара зегьы излеилаҳкааз ала ҳарҵаҩы иажәахә зызкыз ҳаԥсуа шәҟәыҩҩцәеи апоетцәеи аҵыхәтәантәи ашықәсқәа рзы агазеҭқәеи ажурналқәеи рҟны иркьыԥхьыз ауп. Иажәа хыркәшо ҳарҵаҩы абас ҳадиҵеит: 
– Шәаԥхьаҟа ишьҭоуп ицәаӷәам адәы-аужәра, ишьҭыхтәу аужәра уи ацәаӷәара шәылшәыршароуп. Ишдыру еиԥш Аԥсны иҟоу ашколқәа зегьы ирымоуп аинтерес зҵоу рхатә ҭоурых. Уи еиҭарсшәа иуҳәозар, даҟьақәас иамоуп дара ирааӡаз, аҵара здырҵаз аԥсҭазаара ду ахь амҩа иқәырҵаз ахьыбҿари арҵаҩцәеи. Абри алоуп раԥхьаӡа ашколқәа рыӡбахә зларҳәо. Аԥхьаҩ иудызгалаз сыстатиагьы сышкол гәакьеи сырҵаҩцәеи ирызкыуп. Сара сызлацәажәоз аамҭа даараӡа ихьанҭан. Уи ахьанҭара ҳақәыӷәӷәон аҵаҩцәагьы арҵаҩцәагьы еиҟараны. Убри атәы маҷк аҟара сазааҭгылар сҭахын иахьатәи аԥхьаҩ еилкаақәак имазар ахәҭоуп ҳәа сазхәыцны. Иахьатәи ҳҿар уи рыздыруам аԥсҭазаара имариацәаны иахәаԥшуеит, насгьы ҭоурыхтәла ахәыцра рыцәмаҷушәа збоит. Аҿар иҵаураны, рыԥсадгьыл бзиа ирбо иҳааӡарц азын рыжәлар рҭоурых ахь есымша ихьаҳрыԥшралоуп. Убри аҟнытә сгәы иаанагоит ҳаԥсуа школқәа анаркызи усҟантәи ҳарҵаҩцәа ахыц-ҩыц инханы иҟази ртәы инарҭбааны иҭызҵаауа аусумҭа аԥҵара иактуалтәу акоуп ҳәа. Избанзар, Сталини Бериеи режим хьанҭа аан ҳашколқәеи, ҳарҵаҩцәеи, ҳҵаҩцәеи зҭагылаз азалымдарреи арыцҳареи иахьагьы инагӡаны иаарԥшым, иҭҵаам. Абри хшыҩзцара азырурц рыхәҭоуп ҳҵарауаа ҷыдала жәлар рҵара аусхкы знапы алаку ауаа.
Срызыгәдууп убарҭ ашықәс хьамҭақәа раан уаҟа аҵара зҵоз, иалгаз, нас рҵара-дырра иацҵаны Аԥсны анхамҩатә, аполитикатә, алитературатә усхкқәа рҿы иҵоураны иаҵагылаз еицырдыруа иҟалаз аҵеицәа. Урҭ рахьтә зыԥсҭазаара иалҵхьоугьы ыҟоуп, рыԥсаҭа шкәакәахартә, Шоҭа Ҷкадуа, Иван Асаӡба, Борис Гәыргәлиа, Ҷыҷыкәа Кәаӷәаниа, Вало сақаниа, Џьота Амҷба.
Аҵыхәтәан сыстатиа хыркәшауа исҳәоит, сара срзыгәдууп сышкол гәакьеи усҟан аҵара сзырҵоз аҩада зыӡбахә сҳәаз сырҵаҩцәеи, сҩызцәеи. Урҭ ахфеноменк сара сыԥсы ҭанаҵы нбан дула еснагь сыбла ихгылоит хашҭра рықәымкәа.
«После хлеба самое важное для народа – школа» – ҳәа зҳәаз афранцыз револиуционер Ж. Дантон заҟа диашоузеи!

Гиви Микаа,
Аԥсны Аҳәынҭқарратә Университет адоцент. 



