ХЬӠЫ ЗҴАҨЫМ АШӘҞӘЫ

Уи Пушкин ду зны дҭазырхаз ауп,
Ихәызтәыз агени идунеи.
Уи хыҵхырҭас, мҵәыжәҩақәас иамоуп
Ашьыцреи, агәаӷи, ашьауреи.

Идырӡуан уи ала миллион-уаа,
Миллион-уаа адыргон аҳәынҵәа!..
Иҟам-иным иахдырҟьон уа – 
Иаԥиҵеит ус «Ажәлар рынцәа…»

Дабаҟоу Леонти,  ашаеҵә,
Дабаҟоу, исашәҳәа, Самсон?
Хьӡы зҵаҩым ашәҟәы, уи ахызаҵә – 
Ицҟьа-шәҟьа, иԥыххаа иагон!..

Дабаҟоу, дабамоу уи иаҵхаз? – 
Дубарҭам,, лашьцарак датәуп…
Ари амшаз, ма егьи аҵхаз
Ихымҭа уагоит – иузыԥшуп.

Гәнаҳала аҵх лашьца ԥызҽуа,
Укалам аанкыл, уӡырҩы,
Дцәажәоит укылатәан иушьуа,
Уабџьар зықәку ауаҩы:

Уҽуҵәахуеит баша!  Угәаҭоуп,
Уалкаауп, ҳабжьара ухазуп:
Ацгә аиԥш ушьапышьҭыбжьқәа татоуп,
Ауарб аиԥш улаԥш ҵаруп,
Салиери иҷыдара улоуп,
Ишҳамгьы уаахан иукуп…

Уздырит уҳәоу кьаҿқәа рыла! – 
Срыцәҩашьаран сыҟам, мамоу,
Уздырит – ухәымгарала,
Ицәырҵт узлаӷроу, иуӷроу.

«Еилдыргоит» нап зҵаҩым уҳәамҭа,
Еилдыргоит, акомиссиақәа еишьҭоуп…
Мшаԥы кәтаӷьны ируҭеит аҳамҭа,
Ухылԥа аҵыс иаҵәа ҭоуп!..

Абар, ҩаԥхьа шәцәырҵит убасҟан,
Леонтии Самсони шәеицны!
Ишәгәалашәоит шәҩызцәа маҭаԥшьха
Ишцәажәоз, шәандырӡуаз аҽны!..

Ишәыдгылаз ражәа заҳада?
Игон уа, ишго аӷәи-ҵи…
Аԥсахра иҟаз зымбада?
Ишԥеиԥшу ари амши иаци!..

Абар, аа, абра, убри ахыбраҿ – 
Ус ақәу? – ашҳам рҟьон!..
Сааиуам, Леонти, урҭ рыблаҿ,
Иудыруеит ирцәаҩоу, Самсон!..

Доус ибла ихыжьлоу  ақдыҵәҟьа
Ибарц иҭахым, ибаӡом…
Иашьҭоуп са сыблаҿ  аҭәыцҵәҟьа:
Ирымбар, ирмыԥшаар ҟалаӡом…

Иҭабуп, шәарҭ убасҟан са сҵабырг
Урҭ рымц иаҿагыла изыхьчаз! – 
Уи шәдура, шәхаҵара акәын,
Шәдоуҳа лаша акәын, иԥшьаз!..

Абар, ҩаԥхьа ашәҟәы ҟьашь! Уздырит!..
Абар, аа, зынтәи аҳәынҵәа…
Уҟоуп, ԥсра уқәым, Салиери! –
Дшыҟамгьы «Ажәлар рынцәа!..»

Агәнаҳа иаҵалаз уаҵаз,
Утышахь умҩа нагӡа…
Са сҵабырги сҳақи наӡаӡаз,
Ус иҟаз са сџьар, слахьынҵа!

1986 ; 2011 ш.ш. 


