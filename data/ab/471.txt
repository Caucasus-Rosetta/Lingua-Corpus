Аԥснытәи Аҳәынҭқарратә университет

Иреиҳау аҵараиурҭақәа рзы арҵагатә литература иазку 
Аҭҵаарадырра-методикатә ҟәша


Аԥсуа литература акафедра











Аԥсуа хәыҷтәы литература
Ахрестоматиа
Арҵагатә цхыраагӡа
I – ахәҭа



Еиқәлыршәеит, аԥхьажәа лҩит афилологиатә ҭҵаарадыррақәа ркандидат, адоцент Д.С. Аџьынџьал

















Аҟәа – 2014 ш.













Аҭҵаарадырратә редактор:
афилологиатә ҭҵаарадыррақәа рдоктор, ААУ апрофессор, академик Ш.Хь. Салаҟаиа

Арецензент:
афилологиатә ҭҵаарадыррақәа ркандидат, адоцент Ц.С. Габниа



Аԥсуа хәыҷтәы литература ахрестоматиа. Арҵагатә цхыраагӡа – Еиқәлыршәеит, аԥхьажәа лҩит афилологиатә ҭҵаарадыррақәа ркандидат, адоцент Д.С. Аџьынџьал. Аҟәа: Аԥснытәи аҳәынҭқарратә университет, 2014….. д.


Ахрестоматиа еиднакылоит ахәыҷтәы фольклори, ахәыҷтәы литературеи, лымкаала ахәыҷқәа рзы иаԥҵоу арҿиамҭақәа. Иара убас, ашәҟәы иагәылоуп  хаҭала ахәыҷқәа ирызкым, аха аԥхьараҿы рхы иадырхәо еиуеиԥышм афольклортә ҳәамҭақәа асахьаркырратә литература ду аҟнытә аҩымҭақәеи.
Арҵагатә цхыраагӡа еиқәыршәоуп Иреиҳау аҵараиурҭаҿы астудентцәа зхысуа амаҭәар «Аԥсуа хәыҷтәы литература» апрограмма инақәыршәаны. Аҭаацәеи, ааӡаҩцәеи, арҵаҩцәеи рхы иадырхәар рылшоит ахәыҷқәа аус рыдулараҿы.


























Аԥхьажәа

Ахәыҷтәы литература аҿар рааӡараҿы даараӡа анарха змоу абџьаруп. Уи адырра ихымԥадатәуп ахәыҷқәа аус рыдулара занааҭс ишьҭызхыз зегьы рзы.
Ҳазну аамҭазы, ҳаԥсадгьыл ахы ианақәиҭха, азхаҵара анҳау, даҽа аамҭанык еиԥшымкәа адәахьтәи аԥеиԥш зхьаау рзы игәҭыхоуп ҳбызшәа апроблема, иара убас абиԥара ҿыц реизҳара иахырхарҭоу, уи ԥхьаҟа мҩас  иалнакаауа.
Абарҭқәа зегьы рҿы аҭакԥхықәра дуӡӡа амоуп ахәыҷтәы литература.
Аԥхьаҩ иааӡара – алитература аизҳара иабжоуп. Уи ахы акуеит ҿыц игыло абиԥара ҿа рмилаҭтә литература агәбылра дыркрала, уи ашҟа аинтерес рзырҵысрала.
Ахәыҷтәы литература – акрызҵазкуа махәҭаны иалоуп зымҽхак ҭбаау асахьаркыратә литература ду. Аԥсуа хәыҷтәы литература адуцәа рлитература ишадҳәалоугьы, уи иамоуп ахатә ҷыдарақәа, ахатә рҿиаратә мҩа, ахатәы идеиатә-тематикатә, идеиатә-ааӡаратә принципқәа.
Абарҭқәа зегьы  ашәҟәыҩҩы иднаҵоит асахьаркыратә  ажәала аԥхьаҩ хәыҷы дицхраарц иҿыцу, иара изы макьана еилкаам адунеи агәынкылареи адырреи.
Ахәыҷтәы литераутра  анаҳҳәа, уи иаанаго хаҭала ахәыҷқәа рзы иаԥҵоу арҿиамҭақәа роуп: ашколнӡатәи ақәра инаркны аиҳабыратә классқәа рҿы итәоу рықәра аҟынӡа. Аха иҟоуп даҽа еилкаарак – ахәыҷтәы литературатә ԥхьара, ахәыҷтәы литература зырбеио, амҽхак зырҭбаауа. Арахь иаҵанакуеит лымкаала ахәыҷқәа рзы иҩым, аха ахәыҷқәа аԥхьараҿы рхы иадырхәо: ажәлар рҿаԥыцтә ҳәамҭақәеи, аклассикатә ҩымҭақәеи; иара убас еизҳауа алитература ду аҟнытә ахәыҷқәа ирышьашәалоу арҿиамҭақәа. Ари аҭагылазаашьа ҳасаб азухоит ахрестоматиаҿы.
Аԥсуа хәыҷтәы хрестоматиа – рҵагатә цхыраагӡоуп иреиҳау аҵараиурҭаҿы амаҭәар «Аԥсуа хәыҷтәы литература» (афилологиатәи апедагогикатәи факультетқәа рҿы) иахысуа астудентцәа рзы.
Хықәкыс ари ацхыраагӡа иамоуп ҳарҵагатә программа инақәыршәаны аԥсуа хәыҷтәы литература ахыҵхырҭақәа инадыркны иахьа уажәраанӡа иҭыҵхьоу иреиӷьу арҿиамҭақәа хыбрак аҩнуҵҟа реизакра. Ара  хархәара амоуп аҭуорыхтә-хрестоматиатә принцип.
Аматериал иаҵанакуа маҷым, уи зегьы алкаара иагьалыршахомызт. Убри аҟнытә еиҳарак хшыҩзышьҭра зызу зегьы реиҳа зҵазкуа алитературатә фактқәеи ахҭысқәеи роуп. Урҭ рахьтә иаҳԥылоит иахьа актуалра зцәыӡхьоу, аха ианраамҭаз инарыгӡаз ароль ҳасаб азуны, высшьа ҳызҟамҵеит.
Ахрестоматиазы атекстқәа ралкаара шьаҭас иамоуп зыда ихәарҭам апринципқәа. Убарҭ иреиуоуп иҳараку асахьаркыратә ҩаӡареи иҷыдоу аҩаӡаратә-рҵаратә хықәки реилаҵәара. Уи шьақәзырӷәӷәо ак акәны иҟалароуп атекстқәа рҿы иаарԥшу аҿырԥштәқәа.
Ари ахрестоматиаҿы ҳасаб рызууп ажәа азҟазареи апедагогика аҭахрақәеи ракзаара. Убри инамаданы хшыҩзышьҭра рызууп аҿар рааӡараҿы хра злоу азҵаарақәа деилзыркааша атекстқәа.
Акырӡа аҵанакуеит ажәлар рҿаԥыцтә рҿиамҭақәа иалкаау системала ахрестоматиа алагалара. Ара ахархәара рыман еицырдыруа. Ара ахархәара рыман еицырдыруа ҳаԥсуа фольклористцәа: Шь. Салаҟаиа, С. Зыхәба.
Ахәыҷтәы гәынкылареи апедагогикатә хырхарҭеи ҳасаб рзуны, иалагалоуп ахәыҷтәы фольклор, ажәа ԥхақәа, ацуфарақәа, ажәарццакқәа, Нарҭаа репос, амифқәеи алегендақәеи, Абрскьыл изку аҳәамҭа, аҭоурых-фырхаҵаратә ашәақәа, алакәқәа. Убри алагьы  астудентцәа алшара рауеит аԥсуа фольклор афонд аҟнытә иреиӷьу арҿиамҭақәа рзааҭгылара, урҭ  инарыгӡо ааӡара-педагогикатәи, ауаҩышәара (нравственно)-естетикатәи хықәкқәа ралкаара.
Арҵагатә цхыраагӡа зхы иазырхәо рдунеиқәыԥшылара арҭбаауеит, ирыцхраауеит ахәыҷқәа ирызку арҿиамҭақәа рыхә ашьара, урҭ рхаҭабзиара алкаара: рсиужет, ркомпозициа, рхаҿсахьақәа рсистема, абызшәа, асахьаркыратә ҷыдарақәа уҳәа убас егьырҭгьы.
Ахрестоматиазы иалху арҿиамҭақәа еиҳараӡак авторцәа реизгақәа рыҟнытә ауп ишааго.
Ҳәарада, дарбанызаалак абаҩхатәра злоу ашәҟәыҩҩы ирҿиара – даҽакы иаламҩашьо хҭысуп,  зхатә дунеиқәыԥшылара змоу, зхатә фантазиеи, зхатә хәыҷратә гәалашәара зныԥшуа акоуп.
Ахәыҷқәа рааӡара знапы алаку зегьы – аидара ду иаҵоуп, рџьабаа хьанҭоуп. Уи иабалак илшаӡом. Уи аидара знык иаҵалаз, ишьҭыхны изго,  шьҭаҵашьа имам; абиԥарала, напык аҟнытә даҽа напык ахь ииазго, ԥымкрада аамҭақәа зегьы ирҭаӡо иҟалоит.
Хымԥада, аԥышәа иацлоит, амчқәа ирызҳауеит, даргьы рхыԥхьаӡара еиҳахоит, еснагь иҿиауа, аагылашьа змам, зхаҿра зыԥсахуа ахәыҷқәа адунеи аиқәырхара иашьҭоу.
Аҭаацәеи ааӡаҩцәеи, арҵаҩцәеи абарҭ роуп раԥхьаӡа уи аидара иаҵагылоу. Аха урҭ раԥхьагыла, хәыҷгьы дугьы амҩа рзылхуа иоуп ахәыҷтәы шәҟәыҩҩы.
Убри азоуп ахәыҷқәа, аҿар рааӡараҿы аҵак ду змоу исахьарку ажәа. Ахатәы бызшәа ажәа ахәыҷы дшыхәыҷу агьама иркра даараӡа акрызҵазкуа ҳәынҭқарратә, милаҭтә-уаажәларратә усуп. Убри азоуп ахәыҷтәы литература ихароу аҭыԥ заанакыло ахәыҷқәа рааӡараҿы.


























Агара ашәақәа

1.Хәыхә нани, уа наани,
Шьышь наани, уа наани,
Уан даанӡа умҵәыуан,
Уаб даанӡа умҿыхан.
Шьышь наани, уа наани,
Хәыхә наани, уа наани,
Рабнацәа дыцәоуп,
Рабнагә игәуп.
Раӡыкәты ԥсары-ԥсары,
Рабнакәты бзар-бзары.
Хәыхә-наани, уа наани!
Шьышь наани, уа наани!

2.Сис нани, уа нани,
Хәыхә-нани, уа нани,
Уан Кьакьала дукәхшоуп,
Схабжьажьын хәыҷ, уанани.
Аӡыкәт ԥсары-ԥсаруеит,
Абнакәты шьқьары-шьқьаруеит,
Сис-нани, уанани,
Амза шаша ҩызас иумоуп, 
нани-уанани,
Аеҵә шаша ԥызас иумоуп, 
нани-уанаани,
Сис-нани, уанани,
Амра шаԥшаԥ рԥхагас иумоуп,
 нани-уанани.

3.Аӡӡеицәа рашәа

Актәи аӡӡеи:
Уа, абри ауԥашәыл дыцәоума?
Аҩбатәи аӡӡеи:
Дыцәоуп, дыцәоуп!
Актәи аӡӡеи:
– Дыцәоу дмыцәоу сыздырам аха,
Уаа, бнацәа дыцәами.
Уаа, бнагә игәыми,
Уаа, абынҽаҳәыс қалеиҩаӡа,
Аххьа хылԥа, цыӷцәа хамы,
Ала алырҟьан, аҽа зшьыз,
Ҳахьоуԥшәыл ҳазкәыхшаша,
Уаа, абри арԥыс иакәӡами?!

Ахәҷы ижьжьага

4.Ҵи-ҵи, кәа-кәа,
Маахари џьаџьа,
Уа аҳҭны-калам ала
Харҵәи бысҭеи хәажь-хәажь!


5.Ҵи-ҵи гәа-гәа,
Махари џьаџьа,
Уа, аҳҭны дуӡӡа каламала,
Оупа џьаџьа дубазар?

6.Ҵи-ҵи, гәагәа,
Маахыр џьаџьа,
Хырҵәи бысҭеи
Еиҵаркәакәа!

7.Анацәақәа харҟәало (анацәақәа ирзеиӷьуп ҳәа):

Мса,
Мсандук,
Маминдук,
Мандыҟәиса,
Мыцәхындыс.

8.Ахәҷы инаргәыҵ арбаганацәа ақәкны ирҳәоит:
Ара аџьынџьыхәа ҭоуп,
Ара араса ҭоуп,
Ара алаҳарҩа ҭоуп,
Ара аилаџь ҭоуп.
Аҳәынаԥ хәҷы
Ара иааин (анацәбжьара иакьысуеит) 
– иаасмышьҭит,
Ара иааин – иаасмышьҭит,
Ара иааин – иаасмышьҭит.
Ара иааин (арбаганацәеи анацәхыԥи рыбжьара)
Исыцәкылсын, ианыз зегьы иафо, иафо – 
Смаӷра иҭалан – кәыр-кәыр-кәыр! (Ахәыҷы ддырчыхәчыхәоит).

9. Анацәкьыс еиҳаб, – «Иҟалазеи?» – аҳәеит,
Анацәкьыс ду, – «Сшәақь», – аҳәеит,
Агәыбжьанацәа, – «Скьарахә», – аҳәеит,
Иашьҭанеиуа, – «Сҟама», – аҳәеит,
Анацәкьыс хәыҷ, – «У-ы-ы-у!», – аҳәеит.

10.Уарма аҵыс ықәтәоуп,
Уарӷьа аҳәыҳә ықәтәоуп,
Уан макьана лакьата,
Цәымза лакьы-лакьыта,
Ҭрабзан хәарашьа.
Аҳмаҭ хәыҷы хык ааишьҭит,
Баз-ԥҳа илаахеит,
«Барза-барза» лнарҳәеит.
Ҳ-Амаршьан дааԥшит,
Ҳагәыгәым џьаџьа ифеит,
Ашәуа-ԥҳа ҿыгә-сыгә.
– Иазыркыда? – Хаҳәыргьала.
– Изырԥсыда? – Џьандыргьала.

11. Ҿыцныҟәа иашәа

Ила-ила Мааҳмуд,
Иара чыза, иара нҵәа,
Дыҩуеит, дыԥоит, дызтәаӡом,
Дылкаҳар – дызгылаӡом.

12. Ауаргьала ашәа
Уаргьала, гьала-гьала,
Малыгьала, џьымшьыргьала,
Гьала-гьала, угьала,
Едгьац иԥҳәыс дыргьала!

Арбаӷь ашәа
13. – Кры-кы-ка-коу! 
Уабаҟаз?
– Абна сылан!
– Иушьоузеи?
– Аҵыс еимаа.
– Иузхаазхәада?
– Храа-ӡраа!
– Дыԥсыма?
– Дыԥсит, ааи!
– Иԥсхәы ууама?
– Изуеит, ааи!
– Иушьуазеи?
– Ацәқәа, ажәқәа!
– Сабауртәои?
– Аханы!
– Исҿоуҵозеи?
– Ашша-мышшақәа!
– Сгәы хынҳәыр, уара?
– Аҭахызаргьы ихынҳәааит!
– Кры-кы-ка-коу! Ибзиоуп, нас!

14. – Какы-какы-ы!
– Уабаҟоу?
– Абна агәҭа!
– Иушьоузеи?
– Сахҭан еимаа.
– Иузызӡахыда?
– Хәрашьа.
– Дыԥсхьеитеи!
– Лыԥсхәы сымуеи.
– Иушьуазеи?
– Ажәқәа, асарақәа.
– Исоуҳәома?
– Иуасымҳәакәа.
– Сабауртәо?
– Зегьы рханы.
– Исымҵоуҵозеи?
– Акьамашәышәқәа.


15. Арбаӷьи Арцынеи рашәа
Арбаӷь ашәа
– Кри-кы-кака-коу!
Акәҷарақәа раб соуп,
Исҭаххар сырхәлоит,
Исҭахызаргьы исыршоит!

Арцына ашәа
– Каака-ка-ка,
Каака-ка-ка!
Аԥшәмаԥҳәыс дсырччоит.
Акәҷарақәа сааӡоит.
Каака-ка-ка,
Каака-ка-ка!

16. Арбаӷь шкәакәа
Арбаӷь, арбаӷь, арбаӷь шкәакәа,
Иафеит аҷкәын иеиҵырҟәаҟәа,
Аҷкәын дҵәыуо иан лахь дәдәықәлеит…
Арбаӷь гәырӷьо аҵла иқәтәеит.

17. –Иа-ууи-уи!
– Иҟалазеи?
– Ҽкәара ҽык ршьит!
– Изшьыда?
– Омар иоуп!
– Ацәа ахызхда?
– Апап иоуп!
– Ажьы зфада?
– Алаҳә ауп!
– Ука лоуми, Сыка лоуми,
Папы-хаҵа
Ԥскьакьа,
Ҵәыхакьакьа

18. Аб дҿырхит

Дыҟан ҭаҳмадак, аԥацәа рацәаӡаны иман. Ианаашалакь иԥацәа џьара-џьара ицон: џьоукы амхаҿы аҽага ркын, џьоук мҿаагара ицон, џьоук шәарацара иҟан, џьоук хьыӡарцара, џьоук аӡлагарахь аџьықәреи ргон. Аҭаҳмада имацара даанхон.
Ус ишыҟаз, ҽнак ақәлацәа рықәлан, аҭаҳмада дыҭҟәаны дырго иалагеит. – Сара усгьы сыжәгоит, – иҳәеит аҭаҳмада, – лақәак сымоуп, урҭгьы сыцзааит иҟалозар, – ҳәа даҳәеит. – Ибзиоуп, урыԥхьа, – рҳәеит аӷацәа. Аҭаҳмада хәык днықәгылан, иԥацәа рыхьыӡқәа ҳәо, ҿыҭра далагеит:
Азамыҟәа,
Данаҟаи,
Ҟаимаҭ,
Ҟааиҭыхәа,
Ҭыхәажьиа,
Ламажьиа,
Машьиҳақ,
Ҳаҟаача,
Ҷааҷаф,
Ҷаанҷа 
Бақьармыза,
Иа-ууи-уи,
Иа-ууи-уи,
Шәабажә дыргеит!

Аԥацәа ибжьы раҳан, иаразнак иаакылсын раб дҿырхит.

19. Ҵәаҵәа ҵәит.

Ҵәаҵәа дышнеиуаз, аҵыс амахә иқәтәан ашәа шаҳәоз иаҳаит. Схы ҭнаҟьеит ари аҵыс, изырпарпаруазеи, иҳәан, аҵыс даашьҭагьежьын икит. Ахәыцқәа зегьы ааҵхны ицәҳәынтаԥсӡа иоуишьҭит. Аха ԥыҭк анҵы, аҵыс ахә ҿыц ааит, ашәагьы  иаҳәац аҳәара иалагеит. Ҵәаҵәа дыԥсын дыржит, инышәынҭра иахагылаз аҵла амахә иқәтәаны аҵыс абас ашәа аҳәон:

Ҵәит, ҵәит, ҵәит,
Ҵәаҵәа ҵәит.
Ҵәаҵәа дыԥсын
Дҩамгылеит.
Хәыжә ирԥыԥын,
Хәаҿа ааит.

20. Ахәмарра  «Џьит»

Ахәыҷқәа ҭыԥкаҿ иааикәшаны итәоит, нас рнацәақәа адгьыл иқәкны иԥхьаӡоит:

Ҩына-ҩына,
Ҩаԥа-ҩаԥа,
Ҩаԥа рашәа,
Саун Дыка,
Дыка ԥшӡа.
Шарубаҭ,
Шҳангьери,
Кыуаҷа!

21. Ҩына-ҩына,
Ҩаԥа-ҩаԥа,
Ҩаԥа-рашәа,
Ҵыхәа баба,
Џьынџьаука,
Уаха-саха,
Саун дыка,
Дыка лхаҵа
шаабаҭ,
Шаҳангьери,
Кыуаҷа!


(Раԥхьа иалҵыз – «дҟәарҭуп», зегь рышьҭахьт иаанхо – «дыбгоуп» (дыхьшьуп). Уи ашьҭахь, ахәыҷқәа еицрыхәхәа «аҟәарҭ» иадгылан абас рҳәоит:

Ҷыри-ҷыри,
Ҟәарҭ-ҟәарҭ.
Ҷыри-ҷыри
Ҟәарҭ-ҟәарҭ!
(«Аҟәарҭ» акәҷарақәа ахьчоит, «бга» (ахьшь) анрылалак).


22. Аԥхьаӡагақәа: хәба
Ухәба-сыхәба,
Уԥшьба-сыԥшьба,
Ухԥа-сыхԥа,
Уҩба-сыҩба,
Уак-сак!

23. Сара исҳәаргьы – жәохә,
Уара иуҳәаргьы – жәохә,
Изҳәалакгьы – жәохә,
Ҩажәижәаба – жәохә!

Амшә рашәа

24. Еерума, шыугьарума,
Иарма-ныҟәа ҟәарҽарума,
Ааи-мана ҟәарҽарума,
Чаарымкыра ҟәарҽарума,
Шьапатәума, ҟәарҽарума,
Уԥа-сыԥа, 
ԥаҟь-саҟь!


Ацәыӡ аԥшааразы

 Изакәызаалак маҭәар хәҷык аҳаскьын аҿы ирцәылашәар, мамзаргьы даҽаџьара ирцәыӡыр, аҳаскьын шьыҵәрак ааидкыланы, иааиларҵәины, хаҳәызаргьы мҿызаргьы ак ақәҵаны абас рҳәон:

25.Арҵу, арҵу! 
Уани уаби ашьха иқәуп,
Уаҳәшьа заҵәы ага давоуп,
Сцәыӡ збаанӡа усшьаҳаит,
Сцәыӡ анызбалак уԥсыртлоит.

26.Ӡыркәи
Ӡыркәи, ӡыркәи!
Уани уаби ашьха иҟоуп,
Уаҳәшьа заҵәы ау дахоуп,
Ӡыркәи, ӡыркәи!

Аҵыс ашәа
27. Ҵәыррит!
Леонтиа, Леониа!
Ихыи ихшареи
Чоу маҭәала еилаҳәоуп,
Зыззыҭ-зыззыҭ, ҵәыррит!

28. Ажәҵыс ашәа
Ҷыжьжьит, ҷыжьжьит!
Сара иахьа жәантә крысфоит,
Схаҵа знык ауп акранифо,
Амц сҳәозар ашьа сҿыжжит!

29. Арбаӷь иаҳәо ашәа
Кры-кы-ка-коу!
Арбаӷь аԥшь, аика аԥшь!
Ашырӡи ахәыӡи еилаԥсаны иуҿасҵоит,
Абзиа уҳәозар, са сахь уҿы рха,
Ацәгьа уҳәозар, абнашҟа ухы рха!

30. Ахәҷы ииԥсахуа ихаԥыц аныҵыҵлак,  ҿыц иаауа маншәаланы иаарц џьара иахьмыӡша иҵәахуа аԥсуаа ирҳәон абас:

Аҳәынаԥ, аҳәынаԥ!
Ажә усҭоит, Аҿа сыҭ.














31. Ажәаԥҟақәа

Ԥсадгьылада иҟам аԥсҭазаара
Дасу иԥсадгьыл Шьам еиԥш ибоит.
Зыԥсадгьыл зцәыӡыз, зегьы ицәыӡит.
Адаӷьгьы сызҭоу аӡы зегьы иреиҳандаз аҳәоит.
Аџьабаа абзабаа ацуп.
Уус злам умҳаҵә алоумҵан.
Иахьа иҟаҵатәу уаҵәахьы иахумган.
Аҵларкәыкә абажә ианамысуа ахы ахьуеит.
Кәыдры зырмақаруа Амытҟьал ауп.
Алу иаҵазгьы дықьуан, алыхәҭа иаҵазгьы дықьуан.
Уаҩы иџьабаа зду игәы азыбылуеит.
Есымша еилахоу акгьы даҿӡам.
Илоуҵаз ауп иааурыхуа.
Анапи анапи еибаӡәӡәоит.
Напеилаԥса уаҩ дааӡоит, лабеилаԥса уаҩ дашьуеит.
Џьарак ишьҭоу ахаҳә  хәтәуеит.
Аашьара – чмазароуп, аусура – хазҩыдароуп.
Уага сасра думышьҭын.
Аӷьыч ицныҟәо, ӷьычс дрыԥхьаӡоит.
Ацәыӡ змоу – шә-гәнаҳак, изгаз – гәнаҳак.
Ауаҩ ҟәыш дагьууандаз, дагьуаӷандаз.
Адырра абеиара аҵкыс еиӷьуп.
Аӡәы иуеиҳәо уазхәыц, аха ухатә  хәыцрагьы умаз.
Амч аҵкыс ахшыҩ аиааиуеит.
Бла иабо хы иаԥсоуп.
Аҵара сасуп, ахшыҩ аԥшыәмоуп.
Зҵаара ԥхашьарам.
Ажә амарда ианаҿала, аҽада ахьгылаз иҟаауан.
Аҵара – лашароуп, аҵарадара – лашьцароуп.
Аҵәгьы мбылуа, акәацгьы ӡуа.
Аӡы иаԥну, аԥан идыруеит.
Ацә змамыз иарбаӷь цәаӷәара игон.
Амшын қашьхар амҳаҵә змоуа.
Амхы змамыз ажәла даҳәон.
Иумам зегьы хьтәы лабоуп.
Ҭәи-млашьи зеибадыруам.
Иуиааиуа агәара уалаишшуеит.
Мчы змоу иҿы мчы змам аара идлоит.
Аҽы иазымиааиз акәадыр дасуан.
Ажәлар рус – ажәлар ирыӡбароуп.
Жәлар  зықәшәиуа аҵла ҩоит.
Ажәлар рҳәамҭа иҭамбо ӡыхьуп.
Ажәлар лоунытә иқәԥсычҳар, амшын аҭра иҭырцоит.
Насыԥ имоуп  ажәлар лыԥха зырҭаз.
Жәлар рыбзиабара ҟьалан иааӡом: иалнахыз далнахит, иаԥсам дабаӡом.
Ауаҩага ихьмыӡӷ дууп.
Аҽы ԥсыр адәы аҭынхоит, ауаҩы дыԥсыр – иажәа иҭынхоит.
Ар ҭызго аӡәы иоуп.
Агәаӷьра – хаҵароуп.
Ар ирнымиаз дхаҵа ӷәӷәоуп.
Ишәаз аблақәа ҩба рбоит.
Дасу ианиашьа ихаҵашьоуп.
Мышкы ииз мышкы дыԥсуеит.
Амца иацәшәаз аӡыршы дҭаҳаит.
Агәымшәа знык дыԥсуеит, ашәаргәында есқьынгьы.
Дасу ибла ҭбаа дибла ҭџьаџьоуп.
Зхы хәымыз ихы ахәырбӷьыц ақәиҵон.
Абзиа уны аӡы иаҭ.
Ацәгьа зымбац абзиара издыруам.
Ацәгьеи абзиеи рышьхәа еивҵоуп.
Зжьы ужәыр зтәан еиламгыло.
Ацәгьа зуз абжа изацуп.
Аӡәы изы ажра зжыз иԥа дҭаҳауеит.
Ҵәа баак шә-ҵәак арбаауеит.
Зыбзиара узымдыруа ицәгьа уалаҳауеит.
Акры зычҳаз акры ибеит.
Ахаҳәгьы иуршцәар иԥжәоит.
Ламыс ахьыҟам, уаҩрагьы ыҟам.
Аӡәы иааӡара аӡәы даԥсоуп.













































32. Ацуфарақәа

Нырцә дыргә-дыргә, аарцә дыргә-дыргә  (агара)
Абнахь ианцо – аҩныҟа зхы хоу, 
Аҩныҟа ианаауа – абнахь зхы хоу (Аџьма атәыҩа)
Зан диашоу, заб дхәахәоу, зыԥҳа дхагоу (аҵла, аӡахәа, аҩы).
Напыда-шьапыда агәашә аанартуеит, 
Ахаҭа убаӡом, аха абжьы уаҳауеит (аԥша)
Ампыр, амры шьапы зҵоу,
Адыӷаџа тәыҩа зхоу (арбаӷь)
Сымпахьшь хәыҷы имбаӡо (абз).
Аҳ иашҭа асы ауеит (ашылахәра)
Ауаҩ кьаҿ - гәашәхьча (ацаԥха)
Еиҿарԥа-еиҿарԥа, жәаҩа еиҿарԥа (Архнышьна)
Зыбӷаҿы абз змоу, зҳәатәы ауаа ихарҵо (акапанга)
Ӡыда ҟәараш (ахаԥыцқәа).
Ԥшьҩы аишьцәа хылԥак еицырхоуп (Аишәа ашьапқәа).
Суалыр хәыҷы рыԥҵәада, иҭәуп ахыцәқәанӡа (акәтаӷь).
Сычуан хәыҷы ҩ-ҿахрак зҭыҵуа (акакан)
Хәаа-заа нылабга (ашәақь)
Цәыӡда иԥшаауа, хьаада иқьуа (аҳәа).
Ҩыџьа аишьцәа рыхқәа еилаҵаны ицәоуп (аџьымшьқәа)



































33.Ажәарццакқәа

Хә-ҳәыҳәк хә-махәҩак ирықәтәоуп, 
хәба-хәба ԥацәа рыҵоуп, рымаҳә амахә аӡа иқәтәоуп.

* * *
Амцарцәаҩцәа амца дырцәеит.
Амца арцәараз аамҭа рцәымцеит.

* * *
Панџьа Анҷа давагылоуп.
Давагылоуп анҷа Панџьа.

* * *
Аҵәа ацәа Ҵәаҵәа ифеит.
Ҵәаҵәа аҵәа ацәа ифеит.

* * *
Сырма асырма лнапы иакыуп.
Сырма лнапы асырма акыуп.

* * *
Ҳәынаԥ Ҳәына иҿы днеит.
Ҳәына Ҩына ишҟа дцеит.

* * *
Аҳ иҳа еихаҳа ажә ихнаҳаҳаит.
* * *
Аҭаца ҿыц аца ҿыц аҿы дтәоуп
* * *
Амшә, ахышә, аԥышә, ақьышә, аҭрашә, агәашә, аԥшьшьапык.
* * *
Арланаа ран лылтарра.
























Алакәқәа

34.Аӡси, аҭсыси, аҳәыси

Ахьча ирахә иманы дахьгәарҵуаз ицәылахеит ӡыски, ҳәыски, ҭсыски. Ихәло ианалага рҽеидкыланы џьара итәеит. дара ахьтәаз ааигәара итәазаарын мшәыки, бгадуки, бгахәыҷыки. ианаалашьца абгахәыҷы рзынарышьҭит, уаххьа кәац ҳәа.
Аӡыс ҩагылан: – Саргьы уанызба убри сҳәап ҳәа акәын: ахәылԥаз сҩызцәа рзы еиӷьу ҭыԥ бзиак збозар ҳәа сахьнылагылаз саахынҳәаанӡа бгахәҷу бгадуу сыздыруам акы ааклысзаарын абра, еимыжәжәа иқәырҵеит сҩызцәа, махак аҟара сахьӡан иаарымхны исфеит. Аха саргьы исызмхеит даргьы амла иакуа иҟоуп: уара ухаҭа умсааит, абгахәыҷы, кәац-жьыхәҭакгьы шҳамам, – аҳәеит.
Аӡыс, бгахәыҷу бгадуу сыздыруам, акы сҩызцәа иркын ирфеит ҳәа аҳәара ианалага нахыс абгахәыҷы хәҷы-хәыҷла шьҭахьла ацара иаҿын, срымкындаз ҳәа, ажәагьы иаалгеит, абгахәыҷгьы абна иҩылаԥалан агәахьы ицеит, аҩызцәа рахь имнеикәа.
Амшәи абгадуи иԥшит, иԥшит, аха рҩыза анырымбаӡа, абгаду неит.
Закәзеи шәара шәызлоу, иарбан ҽыруадаҩроу? Уаххьа кәац ҳәа абгахәыҷы шәзааҳашьҭын мшәи сареи, ирласны изаҳзынашәымҭиизеи анаҳәа, аӡыс ҩагылан: – Саргьы уанызба убри уасҳәап ҳәа акәын;  ахәылԥазы сҩызцәа рзы еиӷьу убри уасҳәап ҳәа акәын; ахәылԥазы сҩызцәа рзы еиӷьу ҭыԥ бзиак абозар ҳәа сахьнылалаз саахынҳәаанӡа, бгадуу мшәу сыздыруам, акы аакылсзаарын, абра еимыжәжәа иқәырҵеит сҩызцәа; махак аҟара сахьӡан иаарымхны исфеит, аха саргьы исзымхеит. даргьы амла иакуа иҟоуп; уара ухаҭа умсааит, абгаду, кәац жьыхәҭакгьы шҳамам, – аҳәеит.
Аӡыс, бга-дуу мшәу сыздыруам акы сҩызцәа иркын ирфеит ҳәа аҳәара ианалага нахыс, абгаду хәҷы-хәҷла шьҭахьла ацара иаҿын, срымкуандаз ҳәа; ажәагьы иаалгеит, абгадугьы абна иҩылаԥалан агәахьы ицеит, аҩызахьгьы имнеикәа.
Амшәгьы ԥшит, иԥшит, аха аҩызцәа анамбаӡа, иҩагылан ирызцеит иара ахаҭа дара ахьтәаз.
Ижәуазеи шәара, иарбан ҽыруадаҩроу шәызҿугьы, уаххьа кәац ҳәа сҩызцәа шәзаасышьҭын изсзынашәмҭиизеи анаҳәа аамҭазы, аӡыс ҩагылан: – Саргьы уанызба убри сҳәап ҳәа акәын: ахәылԥазы сҩызцәа рзы еиӷьу ҭыԥк збозар ҳәа сахьынҭыҵыз, саахынҳәаанӡа, бгадуу мшәу сыздыруам, акы аакылсзаарын абра, еимыжәжәа иқәырҵеит сҩызцәа; махак аҟара сахьӡан иаарымхны исфеит, аха саргьы исзымхеит, даргьы амла иакуа иҟоуп; уара ухаҭа умсааит, кәац жьыхәҭакгьы шҳамам, – аҳәеит.
Аӡыс, мшәу бгадуу сыздыруам акы сҩызцәа иркын ирфеит ҳәа аҳәара ианалага, нахыс, амшә хәҷы-хәҷла шьҭахьла ацара иаҿын срымкуандаз ҳәа; ажәагьы иаалгеит амшәгьы абна иҩылаԥалан агәахьы ицеит.
Аӡыс, убырҭ зегьы абнаҿы еиқәшәара иҟоуп, амцқәа иаҳҳәаз ааҳаҵырхыр, иааҳасны ҳарфоит, ҳаиҭаҵроуп акәымзар ҳәа аҩызцәа иранаҳәеит. Игыланы ишцоз ҵла-наак рбан иқәланы иқәтәарацы рҭаххеит, аха аҳәыс рзықәымгалт. Ирулакь иахо иқәргалт, аха изықәымгылазт акаҳара иалагеит.
Убри аамҭазы амшәи, абгадуи, абгахәыҷи еибабазаарын абнаҟны, ижьаны ишдыршәаз анырдыр, еиманы ирышьҭалт. Иахьтәаз ианааи акгьы рымбеит. Рышьҭа ихыланы аҵла иахьықәтәаз иаарыҵагылт. Аӡыс акәкәҳәа иҳәҳәеит, аҳәыс аналыҩры, – абааԥсы, аҳәыс! Иреиҳау уара икы, уи иашьҭанеиуа сарае еимҿысыжәжәап, иаанхогьы аҭсыс иумышьҭын! - аҳәан, албаара ианалага, – иҵабыргыҵәҟьаны арҭ митәык  иалабзоуп, ҳарфаҵәҟьоит убоу рҳәан, еибарҩны абна хыла иасны ицеит.
Даргьы анеиқәха, ауха убри аҵла амҵа итәан.
Адырҩаҽны ахьча дрышьҭалан, иԥшааны аҩныҟа икаицеит.
Абас аӡси, аҳәыси, аҭсыси маанала раӷацәа рхы рцәындырхеит.


35.Абгахәыҷи аҵысӷреи

Бгахәыҷык шнеиуаз ҵысӷрак акит. – Ҳаит, уанаџьалбеит абгахәыҷы, ажәеиԥшьаа рашәа схымҳәаакәа суфома, аҳәеит аҵысӷра. Абгахәыҷы, ҵаҵәҟьоуп убоу ҳәа аҿы ҩараҳан, ҟа! шынаҳәаз еиԥшҵәҟьа аҵыс наҿԥрааны инеин амахә инықәтәеит.
– Уара усыцәцеит, аха иҟалозар, даара амла сакуеит џьара акры ахьысфаша сақәыршәа, – аҳәеит абгахәыҷы.
– Ус акәзар, усышьҭаланы уаала, акрузыфозар, сара уԥызжәап, – аҳәан, иаманы идәықәлеит. Аҵыс нықәтәа-аақәтәо, абгахәыҷы аҵыхәа рышәшәо иашьҭаны ишнеиуаз, ԥҳәыск ҷкәына-хәыҷык длыцны лхы арқьақьа ықәҵаны, саарак ықәрыгланы, лара ларманапала гәыгәымк кны, ларӷьала ныгак  кны, лхаҵа амхырҭа дахьҭаз ихәы згоит ҳәа дышнеиуаз рбеит.
– Шьҭа ара уаагыл, сара уи иналго шьҭаҵаны дсышьҭаларатәы дҟасҵоит, нас унеины уҽеиӷраҵа, – аҳәеит аҵысӷра.
Афырҳәа лаԥхьа инеины аҽылканаршәит, ажәҩа ԥҵәазшәа. Аҷкәын ишибаз еиԥшҵәҟьа, – нан, ибкыроуп ҳәа аҳәҳәара далагеит. иан иаалгоз ларгыланы аҵыс скуеит ҳәа дашьҭалт, лыҷкәынгьы длышьҭаланы ддәықәылт.
Аҵыс нкаԥа-аакаԥо, дара ашьҭа ус хара ицеит. Абгахәыҷы аакылсын аҽеиӷранаҵеит, аҵысгьы ҩаԥырны ицеит.
Аԥҳәыси аҷкәыни икарауараха рымаҭәақәа рҿы ианааи, изықәшәаз анылба лыҷкәын дааисуа, деиҵыхны дырӷызӷызуа дынкалыжьт.
Аҵысӷра абгахәыҷы иахьазԥшыз ианнеи, – узхара уфоу, абгахәыҷы, ҳәа иазҵааит.
– Ҳаи, ухаҵкы сцандаз, рацәа акрысҿоуҵеит, – аҳәеит абгахәыҷы.
Уажәы уаҳа акыр уҭахыума ҳәа ианҵаа аҵысӷра. – Иаҳауеи, сыԥсыхыргьы, уажәыҵәҟьа сызхара сзырччаша акы сурбондаз, аҳәеит абгахәыҷы.
– Уи акәзар, уаала ушыччо уԥызжәап, уара умшәан, – аҳәан, иаманы идәықәылт аҵыс. Ицо, ицо ишнеуиаз х-ҩык аишьцәа мхык аҳаҳаиҳәа ирашәо ишҭаз рбеит.
Абгахәыҷы ара аандаҿы угыланы укылԥшла, сара изуа убара уҟоуп ҳәа, иԥыруа аҿынанахан, реиҳабы ихы инықәтәеит.
– Аа, уҽумырҵысын! – ҳәа агәыбжьанытә дыҳәҳәеит, насгьы аҵыс сшьуеит ҳәа иҽага аԥырҳәа аҿылаирхан, иашьа ихы еиҟәыхаа дылкаижьит.
Аҵыс ашырҳәа инеин агәбжьанытә ихы инықәтәеит. – Аа уеиҭамҵын! – ҳәа аиҵбы иҽага ҩышьҭыхны иашьа ихы даасны, дышьны дылкаижьт.
Аҵысӷра неин аиҵбы ихы инықәтәеит; ҟамак иман иааҭыхны аԥырҳәа аҿааирхан, ихы аҟабаӡа еиԥш еиҟәԥа илыҟаиҵеит.
Аҵыс, абгахәыҷы ахьыҟаз ианнеи, акьатеиах ԥҵәо ишкаршәыз абеит. – Узхара уччоу, абгахәыҷы ҳәа ианҵаа, абгахәыҷы ус аҳәеит: – Ҳаи, узхара уччоу ҳәа узҵаауазеи, сшыччоз сыԥсразы егьаасыгымхеит, – аҳәеит.
– Уажәы уаҳа акруҭахыума, абгахәыҷы ҳәа иҵаахт аҵысӷра.
– Ҳаи, ухаҵкы сцахаргьы, уажәы сызхара сырҩны сыҟандаз! – аҳәеит абгахәыҷы.
– Уи акәзар, уаала узыҩуазар сара узхара усырҩып, – аҳәан, аҵысӷра абгахәыҷы ама идәықәлеит. Ишнеиуаз ашьшьыҳәа ахьшьцәа рлақәеи дареи  ахьтәаз агәара инҭалт. Ахьчалақәа абгахәыҷы аагәарҭан, илага илаԥхаҵаны ирыма илықәлт. Абгахәыҷгьы ангәаҟ, ҵла гәаҩарак иҭалт, алақәагьы аҵаӷыруа иааҵалеит.
Абгахәыҷы аԥсы анаиу, сшьапқәа шәызласыхәазеи ҳәа иразҵааит. – Ҳара ҳакәымзар аранӡа уаазгодаз, – рҳәеит ашьапқәа.
– Сылақәа?.. – Ҳара алақәа анушьҭала ҳамбар уааҵәҟьа укны урымфози,- рҳәеит алақәа.
– Сҵыхәа иулшазеи ҳәа ианазҵаа, ус аҳәеит: – Сара уркразы иушьҭаз алақәа аԥша рныздон.
Абгахәыҷы аҵыхәа иазгәаан алақәа ирысҭоит ҳәа ианкылнарҳәҳәа, алақәа аасын ишеибгаз илкылрган, ишьны инкадыршәит.
«Саргьы, абгахәыҷы ацәа ахысхын, сшәақь аҭыҳәҭеи алсхып ҳәа аҩныҟа исыма сааит!».


36.Жьакәр хаҵа

Жьакәр захьӡыз жьак адунеи амҽхакны бна дук илан. Абри ажьа иины иаагылеижьҭеи изыцәшәашаз ԥстәык ма гыгшәыгк иақәымшәацызт. Ари атәылаҿы сара соуп аҳас иҟоу ҳәа агәы иаанагон.
– Ус ауп, ус, уара иуеиӷьу хаҵа ӷьеҩ дабаҟоу? – рҳәон аҵла амахәқәеи аҳаскьынқәеи, иара иеихырхәо.
Ҽнак шьыжьымҭан ажьа Жьакәыр инкаԥа-аакаԥо аҳаскьын ҟата шафоз, хьышьцәак рырахә рыманы ишааиуаз Жьакәри дареи ааиҿаҳаит.
– Ааит, шәара арҳәцәа, шәабақәнагалеи арахь? Ишԥыкәу смал шеимышәҵәаз? – аҳәан Жьакәр, ҵла махәҭак ааԥҵәаны, иааи ахьышьцәа реиҳабы иааизыҵҟьеит.
– Ҳаи, Жьакәырхеит, ианбыкәыз уара амал анумаз, уусс иалоузеи ари атәыла? Амал-шьал сыздырам, аха ҳҭыԥ, абра уажәы змахәҭа хыуҵәаз аҵла амҵан иргыланы, иара убри амахә аҿы ҳныгақәа, ҳчаҟәақәа хаҳшьларц ҳгәы иҭан. Абар уара уи ахьхыуҵәаз аԥхасҭа ҳауҭеит, – иҳәан, абчараҳ ажьа Жьакәр иакыз амахә аамихын дааи даазыҵҟьеит.
Ажьа Жьакәр гәааит уаҩы ишимбац ала. Абчараҳ аҽицәыхьчо, наҟ инаскьаны иаагылт, нас иаамақарт:
– Уаҳа акагьы сылымшаргьы, убарҭ шәымаҭәахәқәа аҳәынаԥ ласны ирфартә, иӷәыхны иргартә исзыҟамҵозаргьы жәбап!
Абас аҳәан, ашьапқәа ирықәгылаӡамшәа иааихьишьын, есс, абна тоура инылапҟа ицеит. Ишиашаз аҳәынаԥқәа рҳәынҭқарцәа еизаны иахьеилатәаз инеит. Уа иахьнеиз ажьа Жьакәр ахьшьцәеи иареи ирзеибауз атәы аҳәынаԥқәа рҳәынҭқарцәа иранаҳәеит, иагьрыднаҵеит, ахьшьцәа рчысмаҭәахәқәа зегьы еимҵәа ирфарц.
Аҳәынаԥқәа рлымҳа кыдҵаны ажьа Жьакәр иазыӡырҩит, аха, иалаухи, иранаҳәоз иақәшаҳаҭымхеит.
– Закәзеи иуҳәо, ажьа Жьакәр? Аӡәы иҳәо уаҳахьоума ас? Ҳара ҳамхәыцӡакәа иаабалакь наҳҿаҟәшәо ҳдәықәума? Уара ишуҳәо еиԥш, урҭ зегьы уажәы иаҳфар, уашьҭан иаҳфозеи? Ҳара ҳаԥхьаҟа ҳәа ҳамхәыцӡо ҳаҟоу џьушьома? – аҳәеит аҳәынаԥқәа руак.
– Ус акәзар, ишәсырбап сара! – иаақәгылт Жьакәр аԥсахы еибакуа. – Абыржәыҵәҟьа сцаны Цгәажә иасҳәап, шәиуа-зиуоу аӡә шәыҟамкәа шәыннарҵәарц.
Ишзахәоз еиханы Цгәажә аҿы инеит Жьакәр, аԥхӡы агәҵашы.
– О, Цгәажә, уареи сареи жәытәнатә аахыс еибаҭахыу ҳауп. Ухаҵазар, уареи сареи акры ҳзеиланы ҳаҟазар, ҳәынаԥ зхылаҳәоу ари атәыла иаламкәа рҵыхәтәа аақәухыроуп! – аҳәеит аԥсы агәы иҵаханы.
– Закәузеи иуҳәо Жьакәрхеит? Аҳәынаԥқәа зегьы иахьа саарылаланы исфар, нас уаҵәы исфои? Амла саганы сыԥсып. Ус сыла шааԥшуа схы ықәсхыр ҟалома? – аҳәеит Цгәажә.
– Ааит, Цгәажә, уара цгәра злам, аашьаҩ, сара Жьакәр хаҵа сакәм уахьсмырхәуазар! Уашьҭан иуфо умоур ҳәа ушәаны акәӡам, уажәы аҳәынаԥқәа рыкра узашьҭам. Уаашьоит ауп. иахьаҵәҟьа снеины, аҳҭыԥҳәыс уцәгьақәа зегьы ласҳәап, улсыршьып. Иласҳәап уара уаашьаны ацәгьа-мыцәгьақәа ҟазҵо аҳәынаԥқәа шумфо, акы улыхәошәа джьаны, лхәшҭаара уҽҳәартәаны лыфатә хаақәа шуфо.
Жьакәр хаҵа ас аҳәеит, ицеит. Инеит аҳҭыԥҳәыс лҿы.
– Аҳҭныԥҳәыс, бара рыцҳа, быцгәажә бажьоит, акы ибыхәо иҟам. Быфатәқәа роуп аифо, аҳәынаԥқәа ирылакьысӡом, иԥсылацәахеит. Аҳәынаԥ зымкуа ацгәажә зхәарҭоузеи, наҟ ишьны икажь! – аҳәеит Жьакур хаҵа.
– Закәузеи иуҳәо, уара ацәгьаҳәаҩ гызмал? Сыцгәажә ҟәмшәышәӡа иааӡа-ихьча исымоуп, исшьыртә, схы еилагаз џьушьома?  Аҳәынаԥқәагьы ианахәҭоу иахәҭоу иақәнаршәоит. Ҳаичумырчан, усԥырҵны наҟ уца! – лҳәеит аҳҭыԥҳәыс.
– Ааит, бара цәгьамзар, бзиа зымӡбауа! Аҳәынаԥқәеи ацыгәқәеи аҳҭынра иҩнартәаны, аҳҭынра ԥхасҭабтәуеит, иахьаҵәҟьа сцаны быцәгьақәа зегьы аҳәынҭқар иасҳәап, бисмыршьуазар ббап, – аҳәан, Жьакәр хаҵа иҵббын идәықәлеит.
Абасгьы аҳәеит, иеиханы аҳәынҭқар иҿы инеит.
– Аҳәынҭқар, ухаҵкы, уаҳҭыԥҳәыс иахьаҵәҟьа илалгәыдҵаны  душьыроуп! – аҳәеит ажьа Жьакәр аҳәынҭқар аԥсшәа ҳәахагьы имҭакәа. – Аҳҭынраҿы цәгьамзар бзиа ҟалҵом, аҳәынаԥқәеи ацыгәқәеи еилартәаны илымоуп, Аҳҭынра рхәымгоит.
– Закәузеи иуҳәо, ажьа Жьакәр? Уара ҽеик уакәз џьысшьон. Саҳҭыԥҳәыс дысшьыр, нас исымада? Уи лус лара илдыруеит, уара уусс иалоузеи?
– Ҳаи, ус акәзар, уаргьы аиаша иашьҭоу ҳәынҭқарымзаап, уаҳа сылымшаргьы уҽқәа удсыршьып! – аҳәан, ауахьад ахьықәыз ихыс-хысуа инклыст Жьакәр.
– Аҽқәа, ирҳәоит шәара ауаҩ ишьа шәылоуп ҳәа. Ус акәзар, шәаасзыӡырҩы, исҳәо аашәшәырҳа! Ижәдыруаз шәҳәынҭқар акы даԥсаны дышшәымам. Шәҵыгьны шәисны акәзаргьы, иахьаҵәҟьа дышәшьы, шәилга наҟ, нас шәаргьы ахақәиҭра шәоуеит, мамзар ианаҭахыугьы, ианаҭахымгьы шәара шәҵакны шәимоуп, арахь иаҳҭынра, иҳәынҭқарра аҳәынаԥқәеи, ацыгәқәеи, аҳҭныҳәсақәеи ахыҵәан дара ишырҭахыу иркыуп, амш аларгоит. Сара излазбо ала аҳәынҭқарра еилаҳауеит.
– Ажьа Жьакәр иуҳәаз еилаҳкааит. Ҳҳәынҭқар ҳаргьы даара даҳгәаԥхом, ианагь дҳақәтәаны ҳарыхс-хысуа ҳима ддәықәуп. Ҳазхарагьы ҳҿеиҵом. Уара уажәы ус анҳауҳәа, иаҳзууша убри ауп, амшын агәҭаны ҩ-ҭәаҟәак алагылоуп. Уцаны убарҭ аҭәаҟәақәа ааганы иаҳҿаҵа, анс даҳшьып аҳ, – рҳәеит аҽқәа.
Иҟанаҵахуаз ажьа Жьакәр. Иаалаган, ицо-иаауа, ицо-иаауа мацара, амшын агәҭа иалагылаз аҭәаҟәақәа ааганы, аҽқәа ирҿанаҵеит. Аҽқәа рызхара анырфа, ашақә иасуа, иҩуа адәы иқәлеит. Ԥыҭрак ус қьаф аныруы – агьи ашьҭахь, ажьа Жьакәр ус арҳәеит:
– Ажьа Жьакәр! Унеины абна ахәы уқәгыланы уҳәҳәа. Убжьы аҳәынҭқар ианиаҳалак, иауауеи сыҽқәа машәырк рмыхьзааит ҳәа даанагашт, данааилак, ҳара ҳааисны даҳшьып.
– Ибзиоуп, азамана! – аҳәан, ажьа Жьакәр ахәы иҩықәгылан аԥсӡы заҳаз иеиԥш акәкәҳәа, арҵәааҳәа иҳәҳәеит. Ажьа аҳәҳәабжьы аҳәынҭқар ианиаҳа, иаууеи, сыҽқәа митәык рыхьзаап, ирылалаз збап  иҳәан, деиханы иҽқәа адәы иахьықәыз даннеи дыԥхарс адәы иаақәлеит. Аҳәынҭқар иҽқәа дыршьырц ишишьҭаз, аҳҭыԥҳәыс ианылба, дгәаан лҽылшьырц лыхәда ашаха ирҟәарҟәантәны иахалыршәт. Арҭқәа Цгәажә ианаба, ҳаи, саргьы ҽшьроуп исықәу уажәшьҭа, аха уаанӡагьы сызхара ҳәынаԥ сфап аҳәан, аҳәынаԥқәа зегьы рҵыхәтәа ԥнаҵәарц иааи иаарышьҭалеит. Аҳәынаԥқәа Цгәажә ҳақәнахырц иҳашьҭоуп, ҳаԥсынҵры армаҷуеит, ҳаҟанаҵгьы ҳазхара ҳфап рҳәан, иааи  ахьшьцәа иаарчычан, рныгақәа, рчаҟәақәа, рхәарҭақәа зҳәаз иеиԥш, зегьы ааҭадырцәит.
Ажьа Жьакәр абарҭқәа зегьы ҟанаҵаанӡа ахьшьцәа азықәымцеит.
– Ауалала ҳасит, ара ҳаԥырымҵыкәа ԥсыхәа ҳамам! – рҳәан, ахьшьцәагьы лықәҵны ицеит. Ажьа Жьакәр абарҭқәа зегьы ҟалаанӡа џьарак изҭышәынтәаломызт. Уи ашьҭахь ауп ибаӷуазеи абна ианылала.


37.Ҟәадаԥшь-ԥҳа

Лакә лакә сышнеиуаз аҳык дыҟан, ԥазаҵәык диман. Ҽнак аҳ иԥа дшышәарыцоз бнакы дахьнылалаз раԥ-ԥҳак, асамсал еиԥш деиқәаҵәаӡа, лқьышә гьалгьало дшыҟаз дибеит. Аҳҭырԥар ицыз даарыԥхьан дыдиркит. Данырк ашьҭахь, иналацәажәа-ҩалацәажәеит, аха дырмацәажәеит. Иршьыз рышәарахқәагьы рраԥ ԥҳәызбагьы рыманы аҩныҟа ицеит.
Аҩны ианнеи аҳ иԥа аҳҭырԥарцәа ус реиҳәеит: – аҽҭрақәа акы рыцқьаны араԥ ҭыԥҳа илышәҭ, уа дыҩназааит ҳәа. Ишиҳәаз еиԥш, ҽҭрак рыцқьаны илырҭан уа дыҩнан, лхәы уа илырҭон, ччархәс дрыман.
Ус ишыҟаз акәымкәа ҽнак лара аҳҭыҳәса дрызҵааит: – ааигәа ӡиас ыҟоума ҳәа; дзызҵааз днарԥшны илдырбеит ааигәа иҟаз аӡиас.
Ааимҟьарак иақәршәаны лыҽӡаны аӡы ахьылдырбаз ашҟа дынҭыҵны лҿыналхеит. Аҳ иԥа дгәеиҭан, лыҽӡаны дыбналозар иҳәан, иҟалҵо збоит ҳәа, хара хара иҽӡаны днылышьҭалт. Лара дышнеиуаз аӡы дныҽԥынгылт. Даара акраамҭа днаԥш-ааԥшуа дгылан; уаҩ дыҟамшәа анылба, лҽааилыршәшәан, лраԥцәа лхыҩрны икаҳаит, араԥцәа даагәлшәеит амра алашара иамалкуа  дкаҷҷо, лыхцәы шьқьыруа лкалҭ иацтәарны ӡӷабк, лоура лыҭбаара деихышәашәо, мрада дкаԥхо, зеиԥш аԥсабараҿы дыҟам аԥҳәызба.
Лнацәақәа зегьы ҩба-ҩба хьымацәаз рхан. Лмацәазқәа зегьы аалымӷылхын уа игылаз ал амахәқәа акы лхьарҵәырны инахалԥсан, лҽааилыхны дҩаԥырны аӡы дынҭаԥалан дышьқьыруа, дыӡсо аӡы даахылт; аӡы илыҵсуаз зегьы хьы-раӡнны илеиуан.
Аҳ иԥа ари аниба иџьеишьеит; ииулакь иҽӡаны, мгәацәарҳәазала днеин ламцәазқәа акы ӡаны иманы аҩынҟа дцеит. Лара лызхара лҽанылкәаба дааҭыҵын лҽааилаҳәаны, лмацәазқәа лнацәа иахаԥсо дшааиуаз ак агхеит. Иаразнак илдырт изгаз; даара лгәы иалсит, аха иҟалҵахуаз; лраԥ-цәа аалхарԥаны дгьежьны днеины лҭыԥ аҟны дынҭатәеит. Аҳ иԥа аҩны дшааиз еиԥш днеины дышьҭалт, акримфо, уаҩы димацәажәо. Аҳи аҳкәажәи рԥа акримфо, уаҩы димацәажәо анырба цәгьа игәхьааргеит, аказы ишиуаз рдырын ҿа иарҳәеит, иара ииҭахыу даргьы шазыразыу ала.
Иани иаби ҿа анирҭа, араԥ-ҭыԥҳа ԥҳәысс дигар шиҭахыз адырра ҟаиҵеит.
Аҳ акы еиԥышмкәа игәхьааигеит, даара ихәцигеит иԥазаҵәы иҟаиҵаз, аха ииугәшьахуаз, ҿа иҭихьан. Иҽҭрақәа акы риҭан, ирыцқьаны иҩналт. Араԥ ҭыԥҳа уахынла данышьҭалоз, лраԥ-цәа лхыхны инышьҭаҵаны акәын дшышьҭалоз. Лраԥ-цәа анылхылхлакь, амра еиԥш дкаҷҷо дҟалон, аха уи ласы ирызгәамҭеит; избан акәзар аҳҭынраҿы зегьы ыцәаанӡа дышьҭалаӡомызт.
Ус ишыҟаз уахык аҳ даныҩдәылҵ, иашҭа алашара каҷҷа, иҽҭра алашара ҩнаҷҷа ишыҟаз ибеит, аха ари закәыз изымдырт; иҽҭра амца акыз џьишьан дылбааны днеизар, иаумцахыз, иҽҭра алашара ҩнаҷҷон; данынкылԥш иҭаца шлакәыз ибеит икаҷҷоз, изырлашоз. Дшәан дыҩны дцан иԥҳәысгьы дааганы илирбеит.
– Аҩыџьагьы шәаны, анцәа, ҳаҭоумҵан иҟаҳҵаз, – ҳәа ишымтанеиуаз, ишгәаҟуаз ишеит. Ианша аҳ иханқәа иреиӷьыз ииҭеит дыҩналаразы, аха иумит – уа сыҟазааит, – иҳәан, дахьыҩназ ддәылымҵит. Ус ишыҟаз уахык лраԥ-цәа нышьҭаҵаны дышьҭаланы даныцәа лхаҵа дҩаыглан лраԥ-цәа аашьҭыхны амца илақәжьны иблит. Ашьжьымҭан данааԥшы лнапы лраԥ-цәа ахьықәз ианаақәлшь илымбеит, – унан, сзушьзеи, сыгәнаҳара узымгааит, – лҳәан, дыҩныӷазы-ӷазит, аха иаалгози. – Ари сара џьабааны исхызгараны исықән, ахыхра сақәиҭымызт, сушьит, – лҳәан, дара игәхьаалгеит.
Аҽны ианша аҳ иханқәа иреиӷьыз акы инаганы иҩнеиҵеит, чара рзиуит уаҩы ишимбац ала.
Аҳ иԥа иԥҳәыс лыжәла еиликаар иҭаххан – ибыжәлоузеи? – ҳәа данхҭеикӡа, – Сҟәдаԥшь-ԥҳауп ҳәа иалҳәеит.
Аҳ иԥа иқәлацәа ҽԥныҳәас ирҭо иалагеит, Ҟәдаԥшь-ԥҳа лхаҵа ҳәа. Иаргьы иԥхаишьан хьаас икит.
Иԥҳәыс ари аниҵылх – уеиԥш-зеиԥшу ԥҳәыск дааугароуп ҳәа дыхҭалкит; – аҩны адәны злаҟоуҵаша, ахьы араӡны шаҟа уҭахыу сара иусҭоит, – лҳәан, дазылкит. иаргьы дазыразхан анхамҩа ҭбаа ҟаиҵеит, ахан дуқәа аки-аки еиԥшымкәа хьи-раӡнылеи ихҟьаны иргылт. Нас днашьҭалан, аҳык иԥҳа ԥҳәысс дааигеит; араԥ-ԥҳа лнапала днахагыланы ачара луит; дреигәырӷьеит.
Хымшҟа ҵхьаны еиԥш аҳ иԥа ашьҭахь иааигаз иԥҳәыс аҳәсахәыҷқәа илыцыз, – шәцаны аԥасатәи иԥҳәыс дыжәба ҳәа идәықәылҵеит.
Аҳәсахәыҷқәа рҿынархан ԥасатәи иԥҳәыс дахьыҩназ инеины ашә ианнас, амаҵуцәа ашә аадыртит; арҭ анырба амаҵуцәа ус рҳәеит:
– Аҳкәажә лҽылкәабоит, аха агьаурым, шәлеи аҩынҟа ҳәа иларгеит. Аҩны иахьыныҩналаз, қәаб дук аҩны агәҭа ихгылан, азна ахш ыҟан, агәараҳәа еилашуан, изыршуа убаӡомызт, лара харԥзаҵәы дгылан; иааиз аԥсшәа нараҳәаны, илартәаны дҩаԥан ахш еилашуаз дылҭаԥалан лҽыкәабаны дааҭыҵит.
Инеиз ари џьашьатәыс иҟарҵеит. Иреибамырҳәо раҳкәажә лҿы инеит, раҳкәажә дрызҵааит: – дыжәбоу, дзеиԥшроузеи ҳәа. Дара ус рҳәеит: – баргьы ссирк бакун, аха уама иалашаз аӡәы даабеит, дзеиԥшроу иҟалҵаз, – ҳәа еимакуа инларҳәеит. – Унан, абазмыҟәқәа, уи мариаӡоупеи, сара исзыҟамҵо џьышәшьоу, – лҳәеит аҳкәажә.
Лхаҵа данааи, – қәабк азна ахш сзеизугароуп ҳәа дааисны дылкит, насгьы ақәаб абри аҩны агәҭаны иларгыланы изыршуа узгәамҭо агәараҳәа ишларатәы исзыҟауҵароуп, мамзар ҽшьроуп исықәу лҳәеит.
Аҳ иԥа  иҟаиҵахуаз, иаҳҭырԥари иаҳҭыҳәсеи даарыԥхьан – қәабкы азна ахш еизганы сыҩны агәҭаны иларгыланы, изыршуа уаҩы изгәамҭо, ишуа ҟашәҵароуп ҳәа ирыдиҵеит. Иҟарҵагәышьахуази, иҟарымҵар хы-хҵәаран ирықәз. Ахш еизырган ақәаб аҩнагәҭа илықәыргыланы, адашьма аакылҵәаны, иаҵаргалалакь изыршуа уаҩы изгәамҭо ишратәы иҟарҵеит.
Ус ишыҟаз хымшҟа аныбжьыс, аҳ иԥа аԥасатәи иԥҳәыс аҳәсахәҷқәа илыцыз ус ралҳәеит: – шәцаны аҭаца дыжәба ҳәа.
Аҳәсахәыҷқәа рҿынархан инеит ашьҭахьтәи иԥҳәыс лҿы. Ашә ианнас, амаҵуцәа ашә аадыртит – унан ҳаҳкәажә ҳазкәыхшоу лҽылкәабон, аха агьаурым шәлеи, – рҳәан, аҩынҟа иларгеит.
Иахьыҩнашылаз аҩны агәҭа қәабк азна ахш агәараҳәа ишуа ихгылан, лара харԥзаҵәы дгылан, иааиз аԥсшәа раҳәаны илартәаны, дыԥан ахш агәараҳәа ишуаз данылҭаԥала, иаразнак лыцқәа хаххала дааҭахеит.
Аҳәҳәабжь анга адурҳәа ауаа еизеит, иҟалазгьы рбеит; лбара иааизгьы имида-гәидаха ихынҳәны раҳкәажә лҿы инеит.
– Ижәбазеи ҳәа данразҵаа, идеибамырҳәо иалагеит. – Уамак лбырбан цәгьаԥсышьа лхы иалҭеит, бара ибуз зуеит ҳәа дшаҿыз. Еизара духеит; аџьабара, аҵәыуара ҳҭынрак аҿы ишыҟалаз еиԥш иҟарҵеит, аԥсгьы дыржит.
Шықәсык аҟара анбжьыс, аҳ иԥа дырҩегь даҽа аҳак иԥҳа дааигеит; чара иуит, жәра иуит.
Хымшҟа анбжьыс, ҿыц иааргаз аҭаца лмаҵуцәа – шәцаны аԥасатәи иԥҳәыс дыжәба ҳәа идәықәылҵеит. Урҭ рҿынархан аԥасатәи иԥҳәыс лҿы инеин ашә ианас, амаҵуцәа ашә аадыртын аҩныҟа иларгеит, иахьылаҩнашылаз аҳкәажә хьтәы дырдык лкыуп, ахьтәы дырдха аханы дхахо, ахьтәы ҵәымӷ аҭӡамц иаларсны ахчы ықәҵаны дшықәтәаз дырбеит.
Лбацәа анааи ашырҳәа дылкаԥан, аԥсшәа ааралҳәан, илартәақәаны деиҭаҩаԥан лтәарҭаҿы днықәтәаны ахахара далагеит. иааиз уамашәа ибо акраамҭа итәан, нас иҩагылан раҳкәажә лахь ицеит. Иахьнеиз раҳкажә – ижәбазеи? – ҳәа данразҵаа, ассир ирбаз ларҳәеит.
– Унан, абзамыҟәқәа, уи уамас изышәкызеи, уи мариоупеи, лҳәеит. Уигьы ауха лхаҵа данааи – хьтәы дырдыки хьтәы дырдхаки, хьтәы ҵәымаӷки сыздурҟаҵароуп, исҭахыуп ҳәа иалҳәеит.
Аҳ иԥа ахьы имоур ҳәа дшәозу, илздирҟаҵеит. Лара дналаган аҵәымӷ аҭӡамц иналалҵан хчык наганы инықәылҵеит.
Хымшҟа бжьысхьан аҳ иԥа аԥасатәи иԥҳәыс лыҳәсахәыҷқәа – шәцаны аҭаца дыжәба ҳәа идәықәылҵеит.
Урҭ рҿынархан аҭаца лымҳараҿы инеины ашә инас-насит; ашә аадыртын аҩынҟа иларгеит; иахьлеиз аҭаца ахьтәы дырды ахьтәы дырдха аханы, икны дышгылаз дырбеит. Лдарды нықәҵаны аԥсшәа раҳәаны, иналыртәан лдырди лхахатәи аашьҭыхны дҩаԥан аҵәымӷ ахчы иахьықәз сықәтәоит ҳәа лҽаныназылк аҵәымӷ длахаҳан длахаԥсы дцеит. Ирулакь цәгьала даахырхын, деиҵыхны днаганы днықәырҵеит; аҳәҳәара, аҟаара ҟалеит, ауаа еизеит, иҟалаз еилдыргеит; иааизгьы имида-гәидаха рышьҭахьҟа ицеит.
Аԥсы дыржит, ажәлар еимыҵит. Аџьабацәа еилдыргеит. Ианеилгақәа аҳ иԥа ҭоуба уны дҽыжәлеит. – Ԥасатәи сыԥҳәыс лыжәлеи дзыхшази еилыскаанӡа сышхнымҳәра ҳәа.
Хы-шықәса ныҟәара дныҟәахьаны, дышнеиуаз, кәтҵарак дадыххылт. Акәтҵара ҭакәажәык дыҵатәан. – Аа, нан, аҽышьаԥхыц саумырган, уара узышьҭоу сара издыруеит, иуасҳәоит, – лҳәеит аҭакәажә.
– Уи уара уԥҳәыс лыжәла аилкаара дара иуадаҩуп; уара ушьҭахьҟа ухынҳәны ушнеилакь уԥсы аашьаны, шәаырцара сцоит ҳәа уабраа инараҳәаны, уаҳҭырԥар уманы уца шәаырцара. Нас ашәарыцараҿы ишәшьуа ашьа уабраа ирҿартатаны иргәыдыртатланы иҟаҵаны уара уԥсызшәа, асакаса ҟаҵаны, уанҵаны, уаҳәа даара бзиа ихны угәы иқәҵаны, рышә аԥхьа унаганы аӷьараҳәа уладыргылааит. Иҟалазеи анырҳәалакь, ухьӡ ҳәаны – дыԥсны даагеит ҳәа рҳәааит.
– Убри аамҭазы ажәҩан ааимҟьаны лара ажәҩан ахь лыхәнагаразы хьтәы даҷла ажәҩан ахьтә акы лбаауеит, уи аҭатәара лҽынанызылкуа аамҭазы ашырҳәа уҩаҵҟьаны, уаҳәа ҭԥааны адаҷқәа урысны иаахыҵәҵәаны данузнымкылауа дуцәцеит, ианхыуҵәа дызусҭоугьы еилукааит, дагьузынхеит, аха уаҳәа даара бзиа ихызароуп, лҳәеит аҭакәажә. – Даара ибзиоуп, – иҳәан, дхынҳәны ишьҭра дықәлт. Даҽа хы-шықәса амҩа дықән; ихы-шықәса анҵәамҭазын уаҳа илымшахуа аҩны дааит. Хымшҟа иԥсы ишьеит. Нас иабраа дрыԥхьеит, иаҳҭырԥар еизиган шәҽеибышәҭ, шәарыцара ҳцароуп ҳәа реиҳәеит.
Зегьы рҽеибырҭан шәарыцара ицеит; уахык аҟара анырхыҵ, аҭакәажә ишылҳәаз еиԥш иршьыз акы ашьала ирбааӡаны иабраа ашьаӡа-гәаӡа ргәдшыла иҟаиҵан асакаса дырҟаҵаны, иаҳәа даара ихны игәы иқәҵаны, иуапа дылаҳәаны, днаганы иԥҳәыс лышә аԥхьа ддыргылараны, егьырҭ зегьы рхы иасуа, ргәы иасуа иашҭа инҭаларатәа иазыҟаиҵеит.
Ишиҳәаз еиԥш рыҽҟаҵаны, уаӷаимшхара иабраа еимырхха икны, ашьаӡабаа ргәдшыла асакаса данҵаны ашҭа дрыманы инҭалан, днаганы лара дахьаадәылҵҵәҟьоз аӷьараҳәа днадрыжьлт. – Ҳаи иҟалазеи ҳәа даныҩдәылҵ, – ас ауп бхаҵа дыԥсны дааргеит ҳәа наларҳәеит.
Уи аамҭазы акаҩҳәа лыбжьы ҩалыргеит: – аеҵәа сса заҳҭыҳәсаз, аеҵәа шәпа заҳҭырԥараз, мреи мзеи заныз изабыз, иазхоуп сџьабаа исхоухыз, сазрыцҳашьа шьҭа! – лҳәоны еиԥш ажәҩан ааимҟьан ахьхьа-хьхьаҳәа ахьтәы даҷқәа рыла ахьтәы кәасқәа жәҩантә илеин иаалыҵагылт. Сҩаԥаны снақәтәоит анылуҵаз аамҭазы, аҳ иԥа ашырҳәа дҩаҵҟьан, иаҳәа ҩҭԥааны адаҷқәа дларысын иԥыххаа илеилаҵаны, ларгьы даалымҵас дикит, ахьтәы кәасақәагьы уа иаанхеит.
– Ҳаи, сыгәнаҳа узымгааит, уцангьы уаангьы узысҟәамҵуазеи, – лҳәан, даанеихеит.
Аҳ иԥа дырҩегьых ачара ду иуит, иԥҳәыс дахьеиликааз деигәырӷьаны. Уи инаркны ҭынчрыла, бзабаала аԥсҭазаара роуит хаҵеи ԥҳәыси.

38.Пыҷеи Кәыҷеи

Дыҟан аҳак. Диман ӡлагарахьчак.
Аҳ иԥҳәыс хшаа длоуамызт. Аӡлагарахьчагьы иԥҳәыс хшаа длоуамызт.
Аҳкәажә аӡын абаҳча дҭаланы дышнеиуаз ҩ-ҵәак ахьҿаз лбеит.
Алаба илкыз нагәыдылҵан аҵәақәа нҿышәшәан илкаԥсеит.
Аҵәақәа руакы аӡлагара аӡы илцәагеит, егьи аашьҭылхит. Ишьҭылхыз аҵәа ахьаалгаз абжа лара илфеит, егьи абжа лхаҵа аҳ иҿалҵеит. Аӡлагараӡы иагаз аӡлагарахьча иԥҳәыс ачархь аҟны аӡы иаваргьежьуа ишамаз лбан иамылхт.
– Ари убоу аӡы агәҭаны аҵәа аӡәы ҿаҵахәыс иахьҳзаанагаз ҳәа иалҳәеит лхаҵа. Абжа лара илфеит, абжа лхаҵа иҿалҵеит.
Аҳ иԥҳәысгьы ддухеит (лыбаҩ лтәымкәа дҟалеит) аӡлагарахьча иԥҳәысгьы ддухеит. Рҩаџьагьы хаҵарԥыск хаҵарԥыск роуит. Аҳи аӡлагарахьчеи еигәырӷьеит аԥацәа ахьроуз.
Аҳ иԥа аҵәыуара даҟәымҵӡеит. Аҳ игәы анԥҵәа иаҳҭырԥар ус реиҳәеит: – ари дганы бнак аҟны, уаҩ дахьнымхо дкаршәны шәаа ҳәа. Ахәҷы даашьҭыхны дрыманы ишнеиуаз аӡлагарахьча дрықәшәеит. Уи дрызҵааит шәабацо ҳәа. – Ас ауп, аҳ иԥа дганы абнахь дкаҳажьуеит ҳәа иарҳәеит. – Абаақәа, ус акәзар саргьы сԥа сгәы ԥиҵәеит, уигьы дганы дкашәыршә уахь ҳәа реиҳәан ахәҷы дааганы дриҭеит.
Икадыршәуаз ахәҷқәа анеибаба аихәмарра иалагеит. Ахәҷқәа аихәмарра ишалагаз аҳ илымҳа аҟнынӡа инарыгӡеит. Аҳ аллеи-ԥси рыла дааит. Дахьааиз ахәҷқәа ишеихәмаруаз ауимбахуаз. Уамашәа ибан дреигәырӷьеит. Аҳ аӡлагарахьча диҳәеит – уҷкәын сара дсыҭ ҳәа. – Амарџьа, дызҭахыда, думаз! – иҳәан дииҭеит.
Ахәҷқәа есқьынгьы аиқәԥара иаҿын; ианшалакь аиқәԥара иалагон, иааилашәшәаанӡа аиқәԥара иаҿын, шаҟа еиқәԥоз аҟара, дара рымч иацлон.
Зны раб ус иарҳәеит: – ҳаб, иаҳызҟаҵа 60-60 ԥуҭ иҟоу ҩ-мпылк; идәықәаҳҵоит ажәҩан ахь. Хаха-хымш рышьҭахь илеиуеит ҵаҟа. Дуосы ҳампылқәа ҳшьамхы анрыҵаҳклакь, ҳшьамхы иаахоит, аҩбагьы акы анрыхь, уара узыҳәан ибзиарам ҳәа.
Ишырҳәаз еиԥш, аҳ ирзыҟаиҵеит ампылқәа. Урҭ идәықәырҵеит ажәҩан ахь. Хаха-хымш рышьҭахь ианлеиуаз, ршьамхқәа ишраахаз еиԥш иԥжәеит рымпылқәа.
Нас ус иарҳәеит: – иаҳзыҟаҵа ахьтәы мпылқәа шәкы-шәкы ԥуҭ иҟоу. Ҳара урҭ дәықәаҳҵоит ажәҩан ахь. Илеиуеит жәаха-жәымшы рышьҭахь, ҳшьамхқәа анрыҵаҳклакь ираахоит, убасҟан иԥымҽкәа еиқәхар, уаргьы егьухьуам ҳәа.
Ишырҳәаз еиԥш ирзыҟаиҵеит. Идәықәырҵеит ажәҩан ахь. Жәаха-жәымшы рышьҭахь ампылқәа шлеиуаз ршьамхқәа рыҵаркит. Ампылқәа ршьамхқәа ианрааха илҭаҽылт ауп, уаҳа егьырмыхьт.
Нас раб ус иарҳәеит: – умш аабзиахааит, ҳара ҳцоит, аха уаҳцәымшәан ҳәа. Аҳ игәы иаанагеит арҭ цоит, саргьы сҭынчхап ҳәа. Аҳ игәы иаанагаз аҷкәын аиҵбы идырт, аха егьи еимҳәеит иаб. Дара ҩҽыжәлан рлақәа рыманы ицеит.
Ҩ-мҩак ахьеихагылаз ианнеи, иааҽыжәҵын, рыԥсы ршьеит. Аиҵбы Пыҷа даагылан ус иҳәеит: – ҳара ҳныҟәцаҩцәоуп, армарахьтәи амҩа иҟоу ахи аҵыхәеи гәаҭаны угьежьы, уи амҩа дук ишәарҭам; арӷьарахьтәи амҩа еиҳа ишәарҭоуп, ахи аҵыхәеи иалоу сара еилыскаауеит ҳәа.
– Уара, аӡәы ак ҳахьуазар излаадыррызеи? – иҳәеит аиҵбы. Аиҵбы даацәажәан ус иҳәеит: – уаҳәа аҵыхәа ашьа аналыжжуа, сара саныҟам аҽноуп ҳәа. Аиҳабгьы ус иҳәеит: – уаҳәа маҿак ишьаарҵәыраха ианыҩҭыҵ, сара саныҟам аҽноуп ҳәа. Игәыдибакыла-хыдибакыла, умш аабзиахааит, сымш аабзиахааит ҳәа ааибырҳәан, доусы рымҩақәа инырнылт.
Аиҵбы дышнеиуаз қалақьк дналалт. Днаԥшы-ааԥшит, аха аԥсы зхаз ак имбеит, фрынак аҿы ҭакәажәык лҽыҵәахны дшыҟаз дибеит акәымзар.
– Мшыбзиа ҳәа налеиҳәеит. – Бзиа убааит!  нан, аха уабацои?
– Сара сныҟәаҩуп, аха шәара ишәықәшәазеи, ишәзаазеи? – иҳәеит Пыҷа.
Ҳара даҳхылаԥшын даук, зегьы ифеит са сыда, ушзахәо ушьҭахьҟа угьежьы, уфҩы икыр дааиуеит, уифоит, – лҳәеит аҭакәажә.
Ишылҳәаз еиԥш, ифҩы икын дааит адау.
– Сара сҿаҵахәы нҵәаз џьысшьон, аха дырҩегьых аҿаҵахә сымазаап, анцәа усзааигеит! – иҳәан, адау Пыҷеи иареи атах-сахҳәа иааидыслан аиқәԥара иалагеит. Адау Пыҷа даашьҭихын шьамхышәара адгьыл дыҵеиҵеит, Пыҷа иҽааԥсахны адау иҿынаирхан, адгьыл игәы аҵаӷаранӡа длыҵеиҵеит. Адаугьы дааҵҟьан, Пыҷа маҟҿаҳәаранӡа длыҵеиҵеит. Ахьшәҭҳәа Пыҷа дҩаҵҟьан ада узҿылаирхаз хәцәахьы адгьыл длыҵеиҵеит, ихәдагьы аахисеит. Адау иаразнак ҩ-хык ааихагылт. Пыҷа адау ихқәа днарыҵасын еиҭахиҵәеит. Ихԥаны еиҭаҩеихагылахт. Пыҷа аҭакәажә лахь ибжьы наирган – ахәа ацара сзаага ҳәа, адау ихқәа деиҭанарыҵасыхын иаахҵәҵәаны ахәа ацара нарықәиԥсеит. Адау уа дыԥсит.
Пыҷа иҿынеихан дышнеиуаз, адау иаҳәшьа мрада дкаԥхо, мзада дкаҷҷо дахьықәгылаз дыҩхәнеит – уаа мшыбзиа! – ҳәа леиҳәеит!
– Бзиара убеит, бзиала уаабеит! – лҳәеит адау иаҳәшьа.
– Уҽыжәҵ, уԥсы ушьап ҳәа иалҳәеит алара.
– Сара сныҟәаҩуп, ажәак басҳәарц сааит: қалақьк иаҵанакуаз ауаа ҭазырхоз башьа дысшьит. Санаагьежьуазы бҽырхианы быҟаз, ԥҳәысс бызгоит! Шьҭа бымш аабзиахааит, – ҳәа налаҳәаны дцеит. Дышнеиуаз быжьҩеишьцәа адауцәа раҳәшьа дахьыҟаз днеит.
– Уаа мшыбзиа! – иҳәеит. – Уаа бзиала уаабеит! – лҳәеит адауцәа раҳәшьа.
Аԥҳәызба зынӡак амреи амзеи реиԥш дкаԥхон. Лара уи убас лашьцәа лыдқәлахьазаарын, – ҳаҩны ҳанааиуа даҳцәымшәакәа иаангылаз ауаҩы бышиаҳҭо ҳәа. Лара Пыҷа убас иалҳәеит: – сашьцәа бааԥсқәак роуп, уԥхасҭартәуеит, усҵәахыроуп ҳәа. Дара аҩныҟа ианаауа абас иҟалоит: аиҳабы данаауа адгьыл хыџхыџуеит. Убри ишьҭагылоу данааиуа ашәаԥыџьаԥ нхом уҳәаратәы убриаҟара аԥша ықәлоит.
Уи ишьҭагыланы иааиуа иаан адгьыл бго, ашәаԥыџьаԥ еилаҳауа иалагоит. Аиҵыбӡа данаауа адгьыл амца акуеит.
Абжьҩеишьцәа аҩны ианааилакь ашҭаҟны еизымԥшуа ахәлара иақәиҭымызт. Ианеиза, – аӡәы ифҩы ҳаҳауеит, изакәзеи ҳәа инеизҵаа-ааизҵааит. Раҳәшьагьы, инлазҵааит.
Аӡәгьы дыҟаӡам ҳәа мап лкит раҳәшьа.
– Сыҟамуо, сыҟаҵәҟьоуп! – иҳәан, – уаа мшыбзиақәа! – ҳәа дынрылагылт Пыҷа.
– Бзиара убааит! Бзиала уаабеит! Ҳара иҳацәымшәакәа иҳалагылаз ахаҵа бзиа! – рҳәеит адауцәа абжьҩеишьцәак.
– Шәара ишԥашәҭахыу? Аибашьра шәҭахыу, шәҭеислымхар шәҭахыу, шәабџьар шьҭашәҵоу? ҳәа дрызҵааит Пыҷа. – Ҳара аламала ҳабџьарқәа шьҭаҳҵо ҳаҟаӡам, – рҳәеит абжьҩеишьцәа.
– Шәааи, шәыбжьҩыкгьы шәеицықәгыл, ҳаибашьып! – иҳәеит Пыҷа. Ирымукәа аӡәаӡәала иабашьит. Абыжьҩыкгьы ирҭаслымны инапаҿы иааигеит; ҩажәеиԥшьба минуҭ рыла ирҭаслымит.
– Уажәы ҳԥибашәеит. Сара сцоит. Шәаҳәшьа, сара дсыԥҳәысуп, саанӡа ак анлыхь шәара шәзы схынҳәуеит, – иҳәеит Пыҷа. нас дрызҵааит:
– Шәарах ахьыҟоу шәзымдырӡои, хәҷык ҳшәарыцарын ҳәа. Ус аниҳәа дрыманы рҿынархан дәык агәҭаны днаргеит. иакәыршаны зегьы бнан. Аӡәы адгьыл ирҵысит, аӡәы – ашәаԥыџьаԥ, егьырҭгьы убас… Ашәарах зегьы адәахьы икылырцеит. Ԥыхьа иааиуаз ашәарах зегьы ҟәаҟәаны икаижьит Пыҷа.
Даалаган, амҩахь ииҭаххашаз акәац аашьҭихт, егьырҭ иаанхаз аҩныҟа ижәга, кьатеи ԥҵәахак анагха, шәара шәзын егьыҟам, – ҳәа реиҳәеит. Иара изы иалихыз акәац аашьҭыхны иаԥхьаҟа имҩа дықәлт, адауцәагьы ириҭаз рыманы аҩныҟа амҩа иқәлт.
Пыҷа дышнеиуаз дәы-ԥшӡак аҵла иқәгылаз аҵаҟа дыԥхьеит. Амца ааиқәиҵан, акәац шиӡуаз ҭакәажәык лыбжьы лыргеит: – ахьҭа сакуеит, снашьҭы сыҽсырԥхашт ҳәа.
– Бааи, бҽырԥха, – иҳәеит Пыҷа.
– Снеишт, аха улеи уҽи сԥырхагоуп, снеины сыҽсырԥхарц уҭахызар иҿаҳәа лҳәеит. Пыҷа лара ишылҳәаз еиԥш илеи иҽи ҿеиҳәеит. Аҭакәажә данааи илагьы иҽгьы, иаргьы лфеит.
Кәҷа дахьыҟаз иаҳәа аҵыхәа ашьа алыжжуа ианиба, апҟаҩҳәа Пыҷа ирашь ашьҭа дхылт. Дышнеиуаз иашьа иишьыз, адау иаҳәшьа лҟны днеит. – Пыҷа, уаама! Пыҷа, уаама! – лҳәеит адау иаҳәшьа Пыҷа дихшьаланы. – Сааит, аха сцоит, саагьежьанӡа бҽырхианы быҟаз, – иҳәеит Кәҷа.
Дцеит иашьа ирашь ашьҭа дхыланы, абжьҩеишьцәа раҳәшьа лыҟны днеит. Уигьы дгәырӷьан: – Пыҷа, уаама! Пыҷа, уаама! – лҳәеит. – Сааит, аха сцоит. Бҽырхианы быҟаз санаиуазгьы, – иҳәеит.
Лашьцәа абыжьҩык аашьҭихын, иашьа дахьышәарыцоз днеит. Ашәарах иашьа ишишьыз еиԥш иаргьы иҟәаҟәаны икаижьт. Акәац амҩахь ииҭаххашаз аалихын, егьырҭ аҩныҟа идиргеит адауцәа.
Дышнеиуаз иашьа имца еиқәҵарҭа аҟны днеит.
«Амца ааиқәиҵан, акәац ӡра далагеит. Аҭакәажә лыбжьы аалыргахт:
– Кәҷа ахьҭа сакит, снеины сыҽсырԥхар ҟалоу? – ҳәа. – Изыҟамлозеи, бааины бҽырԥха, – иҳәеит Кәҷа. – Снеир уҭахызар, улеи уҽи срыцәшәоит, иҿаҳәа, – лҳәеит. – Иҿасҳәап, бааи, бырцәымшәан, – иҳәеит Кәҷа, иҿамҳәаӡакәа. Аҭакәажә дшааиз еиԥш алеи аҽи деимырхха дыркит. – Абыржәыҵәҟьа сашьеи, илеи иҽи шыҟаз еиԥш иааҟабымҵар бысшьуеит, – ҳәа леиҳәеит Кәҷа.
– Ибзиоуп, лҳәан, мшаҽны ишыҟаз еиԥш иааҟалҵеит. иаразнак лыхәда аахиркәшеит. Аишьцәа игәдибакылт-ихыдибакылт.
– Абра зуха сааиз ауха бжьык сгәы иқәҩын еилыскаанӡа иаразнак сахәлтәит. Ҳаагылап, ашьжьымҭан еилаҳкаап, – иҳәеит Пыҷа. Кәҷа дазыразхеит, ауха иаагылан. бжьы бааԥсык геит ауха. – Абри зыбжьы го еилаҳкаап, – иҳәеит Пыҷа.
Амрагыларахь зыбжьы гоз дыԥҳәызбан, амраҭашәарахь лыбжьы цон. дара дшыԥҳәызбаз рыздырӡомызт.
– Ҳцап, еилаҳкаап, аха амҩахь ус бааԥсык ҳақәшәаны уахь ацара ҳцәыуадаҩхап ҳәа угәы иаанагозар, уацәыԥхамшьакәа уаагыл, сара еилкааны саауеит, – иҳәеитт Пыҷа, аха Кәҷа дмаанҿаст, ицеит. Даара иныҟәахьаны аиҳабы Кәҷа уаҳа аниылмша даагылт, аиҵбы дцеит.
Дышнеиуаз ҭаҳмадак диԥылт. – Уаа мшыбзиа! ҳәа иеиҳәеит Пыҷа. – Бзиара убааит! – иҳәеит аҭаҳмада. – Уабацои арахь уқәланы? – иҳәеит аҭаҳмада. – Амрагыларахь иҟоу аилкааразы сцоит, – иҳәеит Пыҷа.
– Амрагыларахь зыбжьы го ԥҳәызбоуп, улымаҭәам, ухынҳәы! – иҳәеит аҭаҳмада, – Шьҭахьла агьежьра сақәиҭым еилысымкаакәа, – иҳәеит Пыҷа.
– Уцоит, аха лашҭа аихатәы гәашә аҟны аихатә зынџьыр ала дадҿаҳәалоуп раԥ цыркьык. Уи уибар акы еиԥышмкәа даара ацәҳара далагоит, аха иқәҿумҭын уанцогьы уанаауагьы, – иҳәеит аҭаҳмада.
Пыҷа ашҭа данҭалоз, араԥ дыцәҳаит-дышҳаит, аха иқәҿимҭит.
– Уаа мшыбзиа! – ҳәаны аԥҳәызба лҟны днеит Пыҷа. – Уаа бзиара убеит! Бзиала уабеит! Уҽыжәҵ, уԥсы ушьап! – лҳәеит аԥҳәызба.
– Сара сыззааз ицәгьароу ибзиароу еилысымкаакәа сызцом, – иҳәеит Пыҷа. Аха илҳәогьы иаҳауам, ииуагьы ила иабом, уажәы-уажәы иԥсы маҷхоит, убас лыԥшӡара ила хнакит.
Ларгьы иаргьы ирыман ҩба-ҩба аҳәа, аҳәак ашҳам змази, аҳәак ашҳам змамзи.
Иалагеит аибашьра, 64 шықәса еибашьуан. А-64 шықәса рзы лнацәкьыс хәҷык иҵкәеит. Ура! рҳәан, иаразнакала дышьҭырхит Пыҷа. Иааины илатәан рыԥсы ршьеит. – Иаласҵом, – лҳәан, аԥҳәызба дахьхәит. Еиҭақәгылахт аибашьра.
Ишеибашьуаз иаҳәа агәҭа хылҵәеит, аха иаразнак аҟара ҩба ацылт. иаргьы дазгәаан, лаҳәа илкыз аахиҵәеит, – ицәырга уаҳәа ашҳам змоу! Сара стәгьы цәырызгоит, ҳаибашьып! – лҳәеит. – Сара исышьаараҭым (исзакәаным, исҵасым), бара излабҭахыу ала беибашьы, сара саҳәа ашҳам змоу ала сеибашьуам, – иҳәеит пыҷа.
Еибашьит, 24 минуҭ рыла дриҭаслымт.
– Шьҭа уаала абни амацәаз иҟоу аахә, уиада ҳҭахӡам, – лҳәеит аԥҳәызба. – иарбанзаалакь абни араԥ иқәҿумҭроуп, акәмзар ҳазцом уагьишьуеит, – лҳәеит аԥҳәызба.
Иқәлт амҩа. Араԥ даӷьит, аха иқәҿимҭит. данаҟәымҵӡа изымчҳазт ацымхәра иеиҳәеит. Араԥ дааԥшын аиқәԥара иалагеит. Араԥ даиааиуашәа ибеит Пыҷа. Пыҷа анцәа диҳәеит: – абри аҟара ахьӡ сыҭаны ахьымӡӷ сумырган, ҳәа. Анцәа иахьынтә ҵыск уаҩԥсҵас абжьы аагеит: «Угәы каумыжькәа уҽырӷәӷәаны уҽыҟаҵа, агәашә, уи аихатә гәашә аҩнуҵҟа ԥсаатәк ҭоуп, аԥсаатә қьаадк аӷроуп, убри узыԥжәар араԥ иԥсы аӷроуп, нас уиааит», – аҳәеит аҵыс.
Иҿижәеит агәашә, иагьԥижәеит ақьаад, аҵыс ишаҳәаз еиԥш, араԥ дилгеит Пыҷа. Дықәлт имҩа ԥшӡа. Днеит иашьа дахьыҟаз. Игәдеибакыла, ихыдеибакыла амҩа иқәлт.
Быжьҩеишьцәа раҳәшьа лҟны инеит. рыԥҳәызба даашьҭыхны амҩа иқәлт. Ақалақь иаҵанакуаз ауаа ықәызхуаз иаҳәшьа даашьҭырхт. Еиманы рыҩны инеит.
Раб ианиба дреигәырӷьеит. Пыҷа иаб ус иеиҳәеит: – ҳара ҳанцоз, анцәа иџьшьоуп исԥырҵит ҳәа угәы иаанагеит, аха даҽазны убас угәы абааԥсы ҭоумкын ҳәа. Рыуаажәлар зегьы еизырган ачара ду руит. Пыҷа даагылан иеиҳабы изы убас иҳәеит: – урылаԥшны аҳәсахәыҷқәа иреиӷьу аӡәы дга ҳәа. Кәҷа абыжьҩеишьцәа раҳәшьа далихит. Аиҵбы игәы нхеит, абзиа дшыҟаз абааԥсы дзалухзеи ҳәа. – Уара улахьынҵа уара думаз, уи леиԥш иҟоу сара сыҟны дыгәнаҳауп, – иҳәеит аиҳабы Кәҷа. Пыҷа иԥҳәыс ус иалҳәеит: – Иҟалозар фы-шықәса зхыҵуа ешьак дсымоуп, ачара даларԥш ҳәа.
Дазыразхан, сабхәнда хәҷы даазгоит ҳәа дцеит. Дахьнеиз, абас ауп уаҳәшьа иузаалыцҳаз ҳәа иаҳәаны дааигеит. Дахьааиз иаҳәшьа, лыбжьы лықәырганы, бдәылҵ ҳәа леиҳәеит. Ддәылҵт иаҳәшьа. Имаҳә ус иеиҳәеит: – уара ухаҵа бзиазаап, ԥҳәыск улиааит, сара иулоу гәамҭакәа саҳәшьа дсызуҭом ҳәа.
Аибашьра иалагт. Пыҷа данахәаԥш аҷкән даиааирашәа ибеит. Ус иеиҳәеит: – уара уҷкәыноуп, уԥхасҭатәра сҭахым, уаҟәыҵ ҳәа. – Уи уара уҩызцәа ираҳәала, ухы уақәгәыӷуазар усабашь! – иҳәеит аҷкән.
– Уара ус иақәукит сара исиааиуа саҳәшьа дисҭап ҳәа. Уара иуиааиуа диуҭар патус иамоузеи? – иҳәеит Пыҷа. Ари еиԥш ажәа аԥхьа иуҳәар, ариа ҟара аџьабаа убаӡомызт, – иҳәеит аҷкәын. – Саҳәшьа думаз.
– Сымаҳә! Уаала саргьы ԥҳәысҳәара сцоит, – иҳәан, дигеит имаҳә. Амҩа ишықәз амаҳә ашоура изымчҳазт даагылт. Ари шоурамызт, имцан. Дцеит абхәнда х-ҩеишьцәа ахьыҟаз. 100 шықәса драбашьуан. А-100–шықәса аанҵәамҭазы ирҭаслымт, раҳәшьеиҵбгьы дааигеит. Иԥҳәыс диманы дгьежьит ишьҭахьҟа. Амҩан Пыҷа даашьҭихын иааит аҩынҟа.
Жәаха-жәымш чаран.
«Убри ажәлар рыгәҭаны атолбашьра зкыз Џьгәанаҭ Дгьебиа иакән».
Ари иазыӡырҩуа арыӷьарахь уанаақәгьежьуа, заҟа уҭахыу амал ааԥхьоуцааит.
Арымарахь уанықәгьежьуа, азҟа уҭахыу аԥара уманы уаақәгьежьааит.

39.Аҽа-ԥа Џьамхәыхә

Дыҟан шәарыцаҩ бзиак, мыцхә ашәарыцара бзиа избоз, иара убри иагьашьҭаз.
Ҽнак ашәарыцаҩ иҩызцәа иманы хара, енагь дышцалоз еиԥш, шәарыцара дцеит. Дшышәарыцоз акәымкәа ибеит инахараны бнаҽак аҳәарақәа ацны, амрахәага ишцәтәалаз. Ашәаырцаҩцәа, абынҽа шырбаз еиԥшҵәҟьа, ҳаихсуеит ҳәа ршәақьқәа надырххеит, аха реиҳабы, шәаагылшь зны, акрынабжьоуп, иҵегьы ҳазнеип, – иҳәан, иҩызцәа ашәарыцацәа имырхыскәа иааникылт. Ашьшьыҳәа инеиуа, аҽа аԥацәа аманы иахьтәаз акыр ианазааигәаха, ашәарыцаҩцәа реиҳабы иҽынеиҵыхны данынаԥш, дибеит ҷкәынак, иан дшаалыхшаз еиԥш дҟьантазӡа аҳәарақәа дышрылатәаз, насгьы иҩызцәа инадирбеит.
Ари закәзеи рҳәан, зегьы даара иџьаршьеит. Ашәарыцаҩцәа реиҳабгьы изымбатәбарахан иҩызцәа иреиҳәеит – дшәымшьыкәа аҷкәын дышәкы, дзакәу еилаҳкаап ҳәа. Ашәарыцаҩцәа, реиҳабы ишреиҳәаз еиԥш, аҷкән ишьҭаланы дыркит.
Ари аҷкән дзакәз уи акән: анкьа зны ақәларақәа аныҟаз, џьоукы қәланы ажәлар ақыҭа иахцаны иахькарцоз збаҩызтәмыз ԥҳәыск дрылазаарын, амҩан ԥа длоузаап. Хшара зоуз аԥҳәыс лыҷкәынмоу, лара лхы лызгомызт аҟнытә, лыҷкәын амҩан дкаршәны дцеит.
Аҷкән дахькаршәыз ааигәара акәзаарын иахьгылаз, убри аҳәарақәа зыцны ашәаырцаҩцәа ирбаз абынҽа.
Ҽнак абынҽа аҳәарақәа аманы иахьынҭыҵыз аҷкәын иааигәа инеизаап, аҳәарақәа адәы иахьықәз аҷкән дрылашәеит; аҽа аԥацәа дрылакны дааӡеит.
Абас акән аҷкән аҽа иааӡаз, абна агәҭа аҽа аҳәарақәа дышрылашәаз.
Ашәарыцаҩцәа реиҳабы аҷкән иҩныҟа дигеит. Аҩны дахьааигаз, ашәаырцаҩ аҷкән диааӡеит, дарԥысхеит, абызшәа иҵеит: аҩны данааига бызшәа издырӡомызт. Хьӡысгьы ихьӡырҵеит Џьамхәыхә аҽа-ԥа ҳәа, аҽа дахьааӡаз аҟынтә.
Аҽа-ԥа Џьамхәыхә ақыҭа дызланагалаз аҟны зегьы дрылҷҷо, хшыҩлеи, дырралеи сахьалеи уҳәа зегь рыла зегьы дреиӷьны дҟалеит. Иӡбахә рылаҩит зегьы иаразнак. Иқыҭаҿы усцәгьак ҟаларгьы уажәшьҭа Џьамхәыхә иакән раԥхьа инарԥхьоз.
Џьамхәыхә дзааӡаз ашәарыцаҩ даара амал рацәаны измаз, қьафла инхоз аӡә иакән. Уи ашәарыцаҩ ԥазаҵәык диман, аха уи иԥа заҵәы акы иаԥсаз уаҩымызт, дгаӡан, дуаҩаган.
Убас ишыҟаз акәымкәа, зны ашәарыцаҩ дычмазаҩхан аԥсра далагеит.
Ашәарыцаҩ дшыԥсуаз анидыр иҷкән кашәарах ииааӡаз дааиԥхьан ус иеиҳәеит: – дад, Џьамхәыхә, уара уоуп иахьа сара сзықәгәыӷратәы ҷкәнс исымоу. Сԥа дзеиԥшроу убоит, смал сԥа инапы ианысҵар, иԥхасҭеитәуеит, – иҳәан, имазара зегьы ахьылақәаз, иахьыҩнақәаз, дҩагыланы Џьамхәыхә иирбеит, рцаԥхақәагьы ииҭеит, убасгьы нацҵаны: – сара уажәшьҭа сыԥсуеит, аха сыҷкәын ус иҳәашт: – уара уоума саб ҷкәнс имаз, зегьы уара унапы ианиҵеит, рцаԥхақәагьы уиҭеитеи, сара акгьы сзақәиҭымзеи? – ҳәа; даара дгәаашт, уаргьы уиргәаашт, аха игәы ҟаҵала иахьынӡаулшо. Имуӡошәа убозар, днаганы ирбақәа, ауаҭахқәа зегьы рцаԥхақәа иҭ, абри ауаҭах иумырбан, избан акәзар, иурбар иԥсы маҷхоит, – иҳәан, уаҭахк иирбеит. Убри ауаҭах аҟны иҩнагылан амраҭашәарахь инхо, амза еиԥш илашоз, быжьҩеишьцәа раҳәшьа-заҵә лсахьа.
Ашәарыцаҩ данԥсы, иԥсы анҭаз ишиҳәаз еиԥш иҷкәын имфо-имжәуа далагеит.
– Џьамхәыхә зегьы уара унапы иануп, сара акгьы ахьыҟоу сыздыруам ҳәа есқьынгьы диҿын Џьамхәыхә ашәарыцаҩ иԥа.
Аҽа ԥа Џьамхәыхә игәы анԥҵәаӡа, аҷкәын дааиԥхьан ауаҭахқәа зегьы дрыҩнеирԥшит ари ак апатреҭ зыҩнагылоу ада. Иирбеит ахьы, араӡны, иара убас амал ахьыҵәахыз. Аха ашәарыцаҩ иԥа ауаҭах инхазгьы дыҩнамԥшыр имуит. ианимуӡа, днаганы ашә аартны, данынҩнеирԥшы, быжьҩеишьцәа раҳәшьа лсахьа аниба, аҷкән иԥсы маҷхан иара уаҵәҟьа дкаҳаит.
Аҷкәын иԥсы анилала, абри зсахьоу лхаҭа ԥҳәысс данысзааумга сҽысшьуеит иҳәеит. иагьиашаҵәҟьаны ашәарыцаҩ иԥа аҽшьрахьы ихы анирха, Аҽа-ԥа Џьамхәыхә иқәршәны ддәықәлеит абри зсахьоу дыԥшааны даазымгакәа сшымаауа ҳәа ҳәаны.
Џьамхәыхә имҩа дықәланы даара акыр дныҟәахьаны дышнеиуаз акәымкәа данынаԥш, аӡәы ацәаӷәасҭа дхыланы, аҳаҳиҳәа анышәгәалқәа шифоз, насгьы, дырҩегьых амла ҳәа шиҳәоз ибеит. Џьамхәыхә иибаз даара иџьеишьеит, краамҭагьы дазышанханы даанхеит, аха нас днаидгылан ус диазҵааит: – адгьыл аарҳәны анышәгәал иқәжьу зегьы афара уаҿуп, аха иара усгьы амла ҳәа уҳәоитеи, узакә-уаҩузеи уара ҳәа.
– Сара сџьазшьаз, уара Аҽа-ԥа Џьамхәыхә дубар егьа дџьоушьарын, – иҳәеит анышә зфоз.
– Аҽа-ԥа Џьамхәыхә захьӡугьы сара соуп, аха анышә, ари уара иуфо аҟарамоу, агьамагьы сызбом!
– Џьамхәыхә захьӡу уара уакәзар, уахьцалакгьы суҩызоуп! – иҳәан, аҩыџьагьы еицны рҿынархеит.
Еицны ишнеиуаз дырбеит аӡәы ӡырҩашк даҵагыланы ажәра даҿын, дырҩегь – аӡба! аӡба! ҳәа аҳәҳәара дшаҿыз.
– Иҟоуҵо закәзеи ҳәа, дџьашьаны ианиазҵаа, – иҟасҵозеи, аӡба сакуеит ауп иҳәеит. – Ари аӡы иужәуа зегьы узымхаӡои ҳәа ианџьаршьа, ус рҳәеит: – сара сџьазшьаз Аҽа-ԥа Џьамхәыхә дыжәбар, егьа дџьашәшьарын, ҳәа. – Аҽа-ԥа Џьамхәыхә ҳәа ззырҳәо сара соуп, аха аӡы ҵәыцак азнагьы сзыжәуам.
– Џьамхәыхә ҳәа изышьҭоу уара уакәзар, уахьцалакгьы суҩызоуп! – иҳәан, уигьы дрыцны рҿынархеит.
Еицны ишнеиуаз акәымкәа, дырбеит аӡәы алуқәа ишьаҵаны ажьақәа дышрыцыз. Ажьақәа рыԥхьаӡараан абахәқәа дыԥо дшырҿаԥалоз.
– Иҟоуҵозеи ҳәа ианиазҵаа, – алуқәа сышьасыхыр сласцәахоит, иҳәеит. – Сара сџьазшьаз, Аҽа-ԥа Џьамхәыхә дыжәбар егьа дџьашәшьарын иҳәеит алуқәа зшьаз.
– Џьамхәыхә захьӡу сара соуп, аха алу ахькажьугьы исзырҵысӡомеи, – иҳәеит Аҽа-ԥа Џьамхәыхә.
– Џьамхәыхә захьӡу уара уакәзар, уахьцозаалакгьы суҩызоуп, – иҳәан, уигьы дырцны рҿынархеит.
Еицны ишнеиуаз, дырҩегьых аӡәы ихы раҳаны ажәҩан ахь дшыԥшуаз рбеит. – Иҟоуҵозеи ҳәа ианизҵаа, ус реиҳәеит:
– Ҵыԥх, абысртәи сиасны сышцоз, ҳәыҳәқәак ԥырны ишцоз збан, ҵлак аахжәаны ирыласҵан уажәраанӡа икамҳаит, абыржәы икаҳарц иҟоуп, абжьы гоит, – ҳәа. Ҵыԥх иуршәыз уажәыгьы ишԥакамҳац! – рҳәан ианааџьаршьа, ус иҳәеит: – сара сџьазшьаз Џьамхәыхә дыжәбар егьа дџьашәшьарын ҳәа.
– Џьамхәыхә захьӡугьы сара соуп, аха уи аҟара злоу аӡә сакәм, – иҳәеит Џьамхәыхә.
– Џьамхәыхә захьӡу уара уакәзар уахьцозаалакгьы суҩызоуп, – иҳәан, уигьы дрыцны, зегьы еиманы рҿыҩархеит.
Ахәҩыкгьы еицны ишнеиуаз дырбеит аӡәы, адгьыл илымҳа адкыланы дшыӡырҩуаз. Џьамхәыхә иҩызцәеи иареи ари ауаҩ иҟаиҵоз џьаршьан, изҵааит, уззыӡырҩуазеи ҳәа. – Ҩ-шышкамск адгьыл аҵаҟа еисуеит, ирҳәо, изхибарҟьо еилыскаауеит, – иҳәеит, адгьыл злымҳа адкыланы иӡырҩуаз. Ашышкамсқәа ирҳәомоу, агәлара ҩыџьа еисуазар рышьҭыбжь ҳаҳауамеи, уара ашышкамс хәҷқәа ирҳәо  злеилургозеи ҳәа ианџьаршьа, ус иҳәеит: – сара сџьазшьаз аҽа-ԥа Џьамхәыхә  дыжәбар егьа дџьашәшьарын ҳәа.
– Џьамхәыхә ҳәа изышьҭоугьы сара соуп, аха ус акы злоу сакәӡам аниҳәа, адгьыл злымҳа адкыланы иӡырҩуаз – Џьамхәыхә захьӡу уара уакәзар, уахьцозаалакгьы суҩызоуп,  иҳәеит.
Афҩыкгьы еицны ишнеиуаз дырбеит даҽаӡәы. Уи аҳәыҳәқәа зықәтәаз аҵла дықәтәан. Аҳәыҳәқәа иргәамырҭаӡакәа, ак ахәы алхны даҽакы алаҵара даҿын. Џьамхәыхә иҩызцәеи иареи аҵла иқәтәаз иҟаиҵоз џьашьаны ихәаԥшуа ианалага ус ҿааиҭит: – ҳаи, сара сџьазшьаз Аҽа-ԥа Џьамхәыхә захьӡу дыжәбар егьа дџьашәшьарын ҳәа.
Џьамхәыхә дахьгылаз ус иҳәеит: – уи сара соуп изыхьӡугьы, аха ус акгьы сылшаӡом ҳәа.
– Џьамхәыхә уара уакәзар суҩызоуп! – иҳәан, абжьыҩкгьы еиманы Џьамхәыхә раԥхьа днагыланы рҿынархеит
Ус ишнеиуаз акәымкәа аӡәы ҩн-дуӡӡак ихы иқәыргыланы дышнеиуаз рбеит. Аҩны зхы иқәгылаз, иааиԥылаз дышџьаршьаз аниба, ус иҳәеит.
– Сара заҟа сџьашәшьаз, Аҽа-ԥа Џьамхәыхә дыжәбар егьа дџьашәшьарын ҳәа.
– Аҽа-ԥа Џьамхәыхә сара сакәгәышьоуп, аха аҩны дуӡӡамоу, ари аҩны иҿоу ашәҵәҟьа сзышьҭыхуам, – иҳәеит.
– Џьамхәыхә уара уакәзар, уахьцо суҩызазааит! – иҳәан, аа-ҩыкгьы еицны рҿынархеит.
Ицо, ицо дара акыр иынҟәахьан еиԥш, инеит Џьамхәыхә дзышьҭаз аԥҳәызба лашьцәа адауцәа рҿы. Инеиз адауцәа ирарҳәеит раҳәшьа дырмоур ишхәарҭам, изаазгьы убри азы шакәу, дырмоургьы шыҟамло.
Адауцәа ари еиԥш анраҳа еилацәажәан ус рҳәеит, џьара акала ҳреисап, ҳзыриааир, нас дагьрызгарым, ҳара ҳаиааит, шәара  шәиааиндаз дыжәгарын ҳәа раҳҳәап ҳәа.
Адауцәа зегьы Џьамхәыхә хыс дызларымаз ала идырҵеит, аисараҿы инеиаанӡа, рашҭаҿы иҭажьыз ахаҳә ду иҟамала дасны агәҭа еиҩирԥарц, ианеиҩирԥа раҳәшьа дирҭарц.
Ари адауцәа Џьамхәыхә идырҵаз раҳәшьа ианлаҳа лгәанала ус лҳәеит: – сыхцәы хәцк алхны имазар, иҟама инаҿшьы-ааҿшьны ахаҳә дасыр ишеиҩиршәарыз ҳәа. Ари аԥҳәызба лгәы иҭалкыз иаразнак ашышкамсқәа ирзыӡырҩуаз иаҳаит, насгьы, аҳәыҳәқәа идмырбаӡакәа рхәы рылызхуаз еиҳәан, аԥҳәызба лхыцәхәыц илмырбаӡакәа иӡаны иааганы Џьамхәыхә ирҭеит.
Адырҩаҽны, адауцәа ишырҳәаз еиԥш аамҭа анааи, Џьамхәыхә иҟама ааҭԥааны, ахәыц наҿшьны ахаҳә днахагыланы даннас, акараҳәа акы иакӡамшәа агәҭа ааиҩԥеит.
Аԥҳәызба ари анлаҳа даара лгәы иахәеит, аха адауцәа уи аҿы иаанымгылт, ари азгьы дҳазшәыҭом ҳәа мап ркит, аха Џьамхәыхә иҟаиҵазгьы даара рыбӷа иааҵсит. Ари аҿы ианаҵаха адауцәа ус рҳәеит:
– Ҳаиҳа кәац зфо димазааит ҳәа.
Нас ацәқәа, ажәқәа шьны афатә рацәаны идырхиеит.
Акрыфарҭаҿы Џьамхәыхә иҩызцәеи иареи аҵахозма. Амла, амла ҳәа анышә зфоз дынрыддыртәалан, амла! амла! шиҳәоз адауцәа ркәац зегьы иара ифеит.
Адауцәа араагьы ианаҵаха ус рҳәеит: – ҳаиҳа аҩы зжәуа димазааит ҳәа.
– Араагьы Џьамхәыхә иҩызцәеи иареи изларыхәарҭахзи, аӡба! аӡба! ҳәо арҩаш иаҵагыланы изжәуаз данрыддыртәала, изхара аҩы имоуӡакәа «аӡба!» шиҳәоз, адауцәа аршьны дҩагылт.
– Шәара шәахьгьы аӡәы далшәх, ҳаргьы аӡәы далҳхуеит; убарҭ рыуа, раԥхьа ага ицаны иаауа димазааит. Шәара аԥхьа шәаар дшәаҳҭоит ҳаҳәшьа, ҳара ҳтәы даар – шәара шәаҵахоит рҳәеит. Аригь бзиоуп рҳәан, Џьамхәыхә иҩызцәа далырхит, агахь дцарцы, алуқәа зшьаҵаны абахәқәа ирҿаԥалоз. Адауцәа далырхит ҭакәажәык…
Аҩыџьагьы еиманы ицеит. Ианцоз, аҭакәажә маӡала иаалхәеит шырӡ ԥыҭки кәтыки. иахьнеишаз ианнеи, аҭакәажә ус лҳәеит: – џьоукы аказын еисоит ҳәа ҳара ҳҽаҳшьуама, утәа ара, ҳаԥсы ҳшьап ҳәа. Лҩыза ииашаҵәҟьоуп иҳәан данынатәа, аҭакәажә днеин ихы лырҿыгәуа далагеит.
Аҭакәажә, лҩыза ихы далаԥшуа данлырцәа, ахәӡ ихы иналаԥсаны, акәты надыртәаланы лара ашырҳәа лымҩа дықәлт.
Аҭакәажә лҩыза дшыцәаз, лара адауцәа рыҩны дазааигәахеит. Џьамхәыхә иҩызцәагьы иаргьы ҳҩыза данбааришь ҳәа уажәы-уажәы ишԥшуаз, ианынаԥш дырбеит аҭакәажә ашҭа агәашә дшаадгылахьаз. Џьамхәыхә иҩыза, ашышкамсқәа ирзыӡырҩуаз, ицәаз ихәда абжьы иаҳаит. Нас аҵла ыршәны шықәсык ашьҭахь иаауеит ҳәа иаҵагылаз, рҩыза дшынхаз аниба, адауцәа рашҭа иҭагылаз аҵла ду хжәаны ианиршә, иахькаҳаз, агаҿа ицәаз рҩыза амахә анынеиҿаҳа, ҳаи! ҳәа дҩаҵҟьаны даныԥа адауцәа рмардуан днаҿаԥалеит, аҭакәажә ашҭа дынҭалоны аамҭазы.
Адауцәа ари рыбӷа ԥнаҵәаӡеит, аха дырҩегьых раҳәшьа лыҭира рцәыуадаҩхеит. Ирҳәаз мап ацәыркын, Џьамхәыхә иҩызцәеи иареи ирыдырҵеит рашҭа акьан ду, уаҵаԥшыр ухылԥа ухшәаны икашәартә еиԥш иаҳаракны иҭагылаз ачанах аӡыршы анҭәаланы рхы иқәыргыланы икамҭәакәа иқәыргланы илбааргарацы.
Ари аҿгьы Џьамхәыхә иҩызцәа еиҵахаргьы иара дыҟамзи, ихы ачанах ықәрыгланы цәыкәбарк камҭәаӡакәа дықәлеит. Ацәқәанӡа днеины данынаԥш, ибеит дзааӡаз аҽа абгақәа ишырфоз.
Ари аниба Џьамхәыхә изымчҳакәа илаӷырӡқәа аттаҳәа, изнымкылакәа иӡӷы инахьыжжны инкаҭәеит ҵаҟа..
– Ари анырба адауцәа, аӡы ицәкаҭәеит, ҳара ҳаиааит, – рҳәан, даара игәырӷьеит. данылбаа иибаз анреиҳәа ихарымҵеит. Ишхарымҵаз аниба, Џьамхәыхә дырҩегь ичанах ихы инықәыргыланы цәыкәбарк џьара икамҭәаӡакәа, акьан ацәқәан днеины дылбааит.
Нас адауцәагьы уаҳа егьшырзыҟамҵоз анырба, ус рыӡбеит, ных арҭ ҳара ҳазларыхәарҭоу егьыҟам, хәшәык рыҭаны иҳамшьуазар, ҳаҳәшьа даҳцәыргоит ҳәа.
Афатә бзиа дырхиеит. Џьамхәыхә иҩызцәеи иареи рзыҳәан хазы рхәы ахәшә аҭаны иқәдыргылт. Акрырфарц зегьы тәеит. Аха ари ирҳәаз ашышкамсқәа ирзыӡырҩуаз иаҳан, иҩызцәа иреиҳәеит. Аҳәыҳәқәа рхәы дмырбаӡакәа иԥсахны ирылазҵоз ари аниаҳа, иҩызцәа ргәы ирӷәӷәеит, шәымшәан уи мариоуп ҳәа реиҳәеит.
Астол ианахатәаҵәҟьа, аҳәыҳәқәа идмырбаӡакәа рхәы рылызхуаз даалаган, афатәқәа зегьы иԥсахт; Адауцәа иырмҵаз рымҵхны иҩызцәа ирымҵеиҵеит, иҩызцәа иырмҵаз, адауцәа ирымҵеиҵеит. Адауцәа ахәшә злаз анырфа, рынҵәара уи акәхеит. Џьамхәыхә иҩызцәеи иареи аԥҳәызба изызнеиз ддәылаагап, ахьыҵәцара  еиԥш дзыҩноу абаа ду анырҳәа, ахан зхы иқәыргыланы ирԥылаз иааникылан ус иҳәеит:
Аԥҳәызба лымала лоума иааго, данаагах лыҩнгьы ларгьы еицаагап ҳәа. Нас днеин аԥҳәызба дзыҩназ ахан ихы инықәыргыланы, иҩызцәа раԥхьа днагылеит. Аԥҳәызба дааганы аҷкәын ԥҳәысс днаиҭаны ажәлар еизган ачара ду руит. Џьамхәыхә илшази иҟаиҵази даара иџьаршьеит.


40.Қьақәа Залашә

Нхаҩык дыҟан. иман хҩык аԥҳацәеи хҩык аԥацәеи раб дысԥуа даналага иԥа аиҳабы дааиԥхьан ус иеиҳәеит: – сара сыԥсуеит, аха шәара шәҽеины шәыҟаз. Аӡӷабцәа иҳәаны итәоуп; амҽыша ауха дыргоит аиҳабы, уи ашәны агәбжьанытә, егьи – амҽышазы. Аиҵбы данырго ауха иҟалоит адди амацәыси. Уара аӡәаӡәала идәылганы ирыҭ абарҵа аҟынӡа, наҟ дара иргоит. Абри анааиҳәа ашьҭахь иара дыԥсит.
Раб ишиҳәаз еиԥш, амҽыша ауха иҟалеит адди амацәыси, уаҩы дшәаны адәахьы дыздәылымҵуа. иҟаиҵахуаз, иаб иуасиаҭ акәын, иаҳәшьа аиҳабы даадәылганы абарҵа аҟны днеигеит. дызга-даазга имбаӡакәа, аԥсҭҳәа еиԥш акы дицәагеит. Егьи амҽыша азынгьы, уи аҵкьыс еицәаны адди амацәыси ҟалеит. Агәабжьанытә даадәылганы деиҭан, ԥсҭҳәаҵас акы еилачны даманы ицеит. Уи ашәны амҽыша азы урҭ иҟалахьоуа кы еиԥшымхеит, адди амацәыси ҟалахт. Аиҵыбгьы егьырҭ реиԥш даадәылганы даиҭан, акы даманы ицеит. Ари иҟаиҵо уамашәа ирбон иеиҵбацәа ахьтәаз.
Акырҵит раҳәшьцәа згаз-иаазгаз ҳәа уаҩы дрымбеит. Изҭииз рашьа еиҳабы дцом даауам.
Ҽнак арҭ аиҵбацәа рашьа аиҳабы ус иарҳәеит: – уара ҳаҳәшьцәа адыд мацәс идәылганы иауҭан иаманы ицеит иахьца-иахьаа, изга дызусҭада ҳәа уара, ма уцом, ма ҳара иҳауҳәом, иабаҟоу ҳаҳәшьцәа ҳәа.
Ари иаргьы издырӡом изгаз, дхәыцуа даатәеит. – Ааи, шәара аиаша шәҳәоит, саҳәшьцәа саргьы исыздыруам изгаз, саб данԥсуаз иажәа исеиҳәаз ала исҭиит.
– Уажәы сашьцәа, сара арҭ рхырхарҭа сзеилкаауазар срышьҭалоит, шәара ара аҩнқәа, ҳарахә ԥхасҭашәымтәын ҳәа реиҳәан, иаб иҭынхаз ирашь дақәтәаны иаҳәшьцәа дрышьҭалт. Дцо, дцо акыр дцеит. дышнеиуаз дгьыл харак аҟны ҭәа-дук амҵан сыԥсы сшьап ҳәа дааҽыжәҵит. Ирашь нҿаҳәаны днатәеит иԥсы  ишьарцы. дыштәаз наҟтәирахь ала иаацәырҵит шьабысҭак. Ари  дызлеихсуа ҳәа акы имаӡам. Ашьабысҭа иааиуа, иааиуа иааигәара иааит, аха шәара ҳәа акы ҟанамҵеит. Хаҳәыкгьы нагәыдиҵеит, аха уссгьы иамкит, ажәжәа-ԥԥыҳәа аҳәра иаҿуп. – Ҳаи, сара уԥсы шҭоу усымкуазар, – иҳәан, ирашь длақәтәаны длашьҭалт, аха ицом уа иқәҵны, иқәгьежьуа иқәуп адәҳәыԥш. Аҽыуаҩ уажәымзар-уажәы сикуеит ҳәа дшашьҭаз ирашь хәжәаны инкаҳан иԥсит.
Иҟаиҵахуаз, дықәхеит шьапыла, имҩахьгьы дызцом, ихы кны дҵәыуа аҭәа амҵа дыштәаз, ибеит мҩахәасҭа хәҷык. Афырҳәа дҩаыглан ари амҩахәасҭа дҩаныланы ддәықәлеит, уаҳа иҟасҵогьы егьыҟам абри амҩахәасҭа ахьцо сцап ҳәа. дышнеиуаз хан дук днадгылт, абаагәара акәыршаны. Давагьежьит, анс иҳәеит, арс иҳәеит агәашә изамыртит, агәара дызыхмҵит адәахьы дынхеит.
Уаҳа иҟаиҵарыз анизымдыр аҵәыуара далагеит агәашә дадтәаланы. Дзыдтәалаз агәашә иаҳәшьа аиҳабы лтәы акәзаап. Аԥшәма ԥҳәыс ари иҵәыуабжьы анлаҳа афырҳәа дыҩны дааизар лашьа дҵәыуа агәашә дадтәалоуп. Арҭ ргәы еизымыҩӡо, ианеибаба, игәырӷьаӡеит, цәгьаӡа. – Уааи арахь сашьа, сызкәыхшоу! – лҳәан, аҩынҟа даалгеит. Ахәылбыҽха иаҳәшьа аҵәыуара далагеит. – Ибуазеи, саҳәшьа, сааира бцәымӷума бзырҵәуазеи ҳәа длазҵааит лашьа.
– Сара сзырҵәыуа убри ауп: схаҵа шьҭа даалашт, даар усцәифоит, уабазгари.
– Сышәфаргьы сшәымфаргьы шәнапы сануп иҳәеит лашьа. Нас дналаган ашәындыҟәра алымҳарҭа дҭалыртәеит. Ахәылбыҽха адау ашҭа дааҭалеит деидараха, ашәарах ҵҩа змам иманы. Ашҭа дшааҭалаз еиԥш иԥҳәыс лызҿиҭит – иҟалазеи фҩык гоит ҳәа. Лара даадәылҵын – изакәзеи сара акгьы саҳауам ҳәа агәра илыргеит. иааигоз ишәарахқәагьы има абарҵа дҩыхәнан уа абарҵаҟны инкаижьын аҩны дааҩналт.
Аҩны еиҳагьы иаҳауа далагеит; зыфҩы иаҳауаз аԥшаара далагеит. Лара дӷьаҵәы-ӷьаҵәуа дилаҳәны дылкит – сара иуасҳәоит уаангыл, сара иуасҳәоит изакәу, уара уқәы дшысымфо ҳәа. Адау данхәыц игәы иаанагеит длашьазар ҟалап ҳәа. Дқәит «уашхәа мақьаԥсыс дшысымфо» ҳәа. Нас даацәырылгеит – сашьа сибарацы дааит ҳәа. – Ҳаит, бара, сара сабхәында дышԥасфо!  – иҳәан, даашьҭихын инапы дықәырыгланы дирхәмаруа далагеит. Нас игәылацәа ааидигалан чара изиуит иабхәында, изааиз арахәҭиаа ииҭарцы. Аԥсшәаҳәарахьы ианнеи иаҳәшьа ус иалҳәеит:
– Уажәы, амал ду удигаларц дыҟоуп, аха акы умган; убыс ҳәа, сара нанамгак соуп исуҭозар учықьмаџьа сыҭ, уаҳа акгьы сҭахым ҳәа.
Иаҳәшьа ишылҳәаз еиԥш, амазара рацәаны ииҭарц аԥсшәа ахҳәааны, иабжьеигеит, аха – акгьы згом сара, исумҭар умуазар, саргьы ананамгак соуп, учықьмаџьа сыҭ, џьара акы аасыхәап ҳәа иеиҳәеит. Ари ииҳәаз амаҳә даара дааиҵанакит, аха уаҳа акгьы анимга ииҭеит ачықьмаџьа, дзықәтәашазгьы рашь бзиаки. Убас иеиҳәеит: – сара сыԥсы злаҭаз счықьмаџьа усҭеит, аха сумшьын уара ухгьы ԥхасҭоумтәын, аҩны унеиаанӡа ашә ааумыртын: агара уцәыуадаҩхашт, аха иуулакгьы уҩны, ууаажәлар рыҟны уаннеилакь ашә аарты ҳәа. Ари имаҳә иеиҳәаз игәы инҭакны икәадыр иадҳәаланы амҩа дықәлт. Ус дахьтәаз иҭәаҵла аҟны дааит.
Уа данааи ирашь зышьҭаԥсыз ишьабысҭа аҳәра иаҿын. Ичықьмаџьа уа инышьҭаҵаны деиҭанашьҭалеит. Анахь икеицо, арахь икеицо, уажәымзар-уажәы искуеит шиҳәоз, ирашь икаҳан иԥсит. иҟаиҵахуаз, дықәхахт шьапыла, дшықәхац еиԥш; имаҳә иахь дцар дыԥхашьоит, ихьыз азы.
Днатәан ахәыцра далагеит ишԥазури ҳәа. Данынаԥшы ибеит дызлацаз аладахьы даҽа мҩахәасҭак. – Шьҭа иҟасҵо егьыҟам абри сахьаго сцап, – иҳәан, днаныланы иҿынеихеит. дышнеиуаз хан дук днадыглеит. Насыԥс изыҟалаз агәашә аартын. Ашырҳәа дынҭаланы ахан аҟны днеит. данынаԥш иаҳәшьа агәыбжьанытә асоф дшықәтәаз дибеит. ларгьы данааԥш лашьа дылбеит. – Унан, сашьа дааит! – лҳәан, ларгьы амардуан дылбаан лҽынигәыджьланы дгәыдкыла-дхыдкыла длыманы дынхалеит.
Иаҳәшьа аӷьаҵәы-ӷьаҵәра далагеит. – Исыԥсыхәозеи схаҵа даар усцәифоит ҳәа. – Сышәфаргьы сшәымфаргьы шәнапы сануп! – иҳәеит лашьа. Днаганы чықьмаџьак дынҭалыртәеит. Адау данааи аҩны дааҩналаны анаԥш-ааԥшра далагеит. – Изакәзеи бара, ԥсыуа-фҩык саҳауеитеи? – ҳәа длазҵааит. – Дабаҟаз ари аԥсуа! – лҳәан мап лкит, аха адау дыҩналаны аԥшаара далагеит. лара дҵәыуа икалҭ дахьынԥашаны дылкит.
– Сашьа даан, ҳаибарацы сшәаны дысҵәахит, иҟалозар, суҳәоит уиҟәаҵ, думфан! – Ибуазеи, сабхәында дышԥасфо, дааг арахь ҳәа леиҳәеит, аха ихалымҵеит. – Уқәны агәра сырга дшыумфо ала ҳәа иалҳәеит. Адау «уашхәа мақьаԥсыс дшысымфо» ҳәа дқәит. Нас ларгьы лашьа даацәырылгеит. иабхәнда дгәыдикылт-дхыдикылт, инацәақәа дрықәыргыланы дирхәмарт, ачара ҟаиҵеит.
Ашьҭахь иаҳәшьа ус иалҳәеит, – уара уажәы арахә удигалашт, аха акгьы умган, рашь шкәакәак имоуп убри ада ҳәа. Ишылҳәаз еиԥш арахә рацәаны ииҭеит, аха акгьы имгеит. – Иумуӡозар урашь шкәакәа сыҭ ҳәа иеиҳәеит. Даара ицәымыӷхеит, аха иҟаиҵоз, ииҭеит. Шә-саџьанк адгьыл жны иҭарыгланы аџыр афон.
Адау днеины ажра дынхықәгыланы аӷәра анааирба, атырмҳәа иҩҭыԥеит. – Ари усҭоит, аха уашьыр ҳәа сшәоит. Уажәы усыхәаԥшла сара сақәтәаны иусырбап иҟанаҵо! – иҳәан, иара днақәтәеит. Арашь даннақәтәа иууаӡа иԥан ажәҩан иасит, усҟан адау амгәацәа иҽыҵаикит. Устәи адгьыл иасит, усҟан адау абӷа иҽықәикит, нас ганха амрагыларахь иасит, усҟан арыӷьарахьтәи авара дадтәалан, уахьынтәи амраҭашәара иасит, дааҳәны наҟтәирахьтәи авара дадтәалт. Нас дҽырԥа-ҽырԥо ашҭа дааҭалт.
– Абас узыҟамҵозар уашьыр ҳәа суцәшәоит! – Иааг арахь, – ҳәа иааимихын дақәтәеит. Арашь ажәҩан иасит, адгьыл иасит, амрагылареи амраҭашәареи иасит, аха акгьы имыхьит. Нас, бзиала! – ҳәа аԥшәмацәа ираҳәаны дцеит. дышнеиуаз иҭәа аҵаҟа даннеи ишьабысҭа еиҭаибахит. Уажәшьҭа уабасышьҭуеи, – иҳәан, днашьҭалт. Уажәымзар-уажәы искуеит шиҳәоз ирашь лкаҳаны иԥсит. – Ҳаи, акы сықәымзаап, акыр сықәзар абри арашь сызнымхози! – иҳәан, ихы ҩнапыкла икны даатәеит. Ари, арҭқәа рнаҩс имаҳәцәа рахь ацара дацәыԥхашьо дықәхеит.
Дыштәаз ибахит имҩақәа рладахьы  даҽа мҩахәасҭак. – Абри санылап, џьара разҟы сымазар акы саниап иҳәан, дықәлт. Дышнеиуаз даныԥшы, ибеит хан дуӡӡак. Абри ахан аҟны снеип, издыруада саҳәшьа аиҵбы лхабар збозар ма исаҳауазр, – иҳәан днеит ахан аҟны, аха изымгәаӷьит, ашҭа аҭалара, маҵуар дуқәак ашҭаҿы иҭатәан. Ииура изымдыруа дышгылаз иаҳәшьа ӡаагара дыҟан дшааиуаз дылбеит лашьа.
Диеигәырӷьеит, дикәшеит, даалгеит аҩынҟа, ахан ахь. – Уабаҟаз, уабаанагеи ҳәа диазҵааит. даагыланы илеиҳәеит дахьыҟаз, иаҳәшьцәа шибаз, насгьы дзықәшәаз, дзыниаз зегьы. Аҩны даартәаны лара дыҩны дцеит лхаҵа адау иҟны. Днеины диҳәеит, лашьа лбара иааз димфаразы; длырқәит, уашхәа илырҳәеит. еиманы иааит, лашьа дилырбеит, дгәыдкыла инапы имхны ихә бзианы иҟаиҵеит.
Ауха уа дыҟан, аҽны ддәықәлеит аҩынҟа. Арахәҭиаа исҭоит иҳәан, еизицеит арахә ҵҩа змамыз. Иаҳәшьа ус иалҳәеит лашьа: – уара иуиҭаразы еизицеит арахә рацәаны, аха иумган акгьы; иара имоуп, иԥсы изалымхуа ҽеиқәак, Қьақәа Залашә ҳәа. Убри сыҭ, уаҳа акгьы згом ҳәа удәықәлар иуиҭоит. Нас ига, амала иара убас иуирбап цгәык иаҟараны, аҵалӡ ахьыкәкәа аӷәра акра ҵкьыҵкьашьо, аха уеизгьы инумыжьын, иалҵуеит уашьҭан.
Ишылҳәаз еиԥш, арахә рацәаны идигылт, аха имуит, акгьы имгеит. – Иуҭахыузеи, иуҭахыу усҭоит ҳәа иеиҳәеит адау, Қьақәа Залашә идыруеит ҳәа дыҟаӡамызт. – Сара исҭахыу Қьақәа Залашә ауп, исуҭозар, иҳәеит иабхәнда. Иҟаиҵахуаз, иуҭахыу усҭоит ҳәа иеиҳәахьан, аха дара ицәымыӷхеит. Иаҳәшьа ишылҳәаз еиԥш, цгәык иаҟараны аҵалӡ баа ахьыкәкәа аӷәра ианкны има дааит. Иара ус ишыҟазгьы инмыжькәа има ддәықәлеит.
Дныҟәеит, дныҟәеит, аха изаагом, ацгәы еиԥш иеиџьыԥӡа, аҵалӡ ацрыкәкәа има даауеит. Дшааиуаз уаҳа еиӷьымхаӡакәа иҭәа аҟны дааит. Дахьааиз ишьабысҭа дырҩегьых уа аҳәра иаҿын. Иаӷәра кны аҭәа амҵан днамҵатәаны илаӷырӡ икәааша аҵәыуара далагеит. Дҵәыуа дахьтәаз имыткәма иалаҵаны иҳәон: – сара разҟы сымандаз срашьқәа аки-аки еиԥышмкәа исымаз сызынмхоз, сара саҳәшьцәа сырҭахындаз саҳәшьа еиҵбы исылҭаз ақьақәа Залашә ҽра алымҵуази ҳәа. Аҵәыуара даҟәымҵӡакәа амыткәма иҳәон. Ари ииҳәоз қьақәа Залашә, ауаҩ-цәажәара змаз, иҵалӡ бааха игылаз иаҳауан.
– Ҳаит, абааԥсы, умшәан уара узҽыуаҩхозар сара ҽра узызуеит, ҳәа абжьы наргеит. данааԥш қьақәа Залашә ула узахәамырԥшуа иӷламха игылоуп. – Уааи сарӷьа лымҳа унапы ҭшьы скәадыр убра иҭоуп, сарма лымҳа сыҽуапҵаршәи ссахҭан ҽуапеи ҭоуп сеибыҭ, аҳәеит.
Дгәырӷьаҵәа алымҳақәа инапы нарҭишьын акәадыр нақәиҵеит. – Уааины усықәтәа, сара сашьҭалоит урашьқәа зышьҭаԥсыз ашьабысҭа сахьӡашт, аха уара иузкыр. Амала иузкуазар атәыҩа кы, даҽаџьара уанакьыс, нас уаргьы саргьы ҳаԥхасҭахоит, аҳәеит. Ибзиоуп, сара искып атәыҩа иҳәан, днақәтәан днашьҭалт.
Анахь, арахь иқәнрагьежьаауа инахьӡеит. Ашырҳәа инапы зҿынаирхаз атәыҩа аԥыхьамшәакәа абӷа инықәсит. Абырлаш еиԥш ишкәакәаӡа акы ҩахҟьаны ашьабысҭагьы иахьца иахьаа имбаӡакәа илаимпыҵабеит. Ари ахьцаз гәанаҭеит қьақәа Залашә. Ишиашаз инашьҭалан кәара цәгьа бааԥсык инҭанагалт.
Ишнеиуаз қьақәа Залашә ицәыҳәҳәаны кәара-ҷҷак инхықәгылт. – Абааԥсы абра ҳҭахоит, уҽыжәҵны нырцәҟа угыл, сара сахыԥоит, убрахь сахьықәԥало хәҷӡак усыгәҭасны сеиҭарԥа, мамзар сыԥхасҭахоит, аҳәеит иҽы. Ишҳәаз еиԥш, нырцәҟа дырны дҩагылан, ианыԥа, акаԥамҭазы днагәҭасны инеиҭеирԥеит, ирулакгьы егьырмыхькәа ирит уи акәара.
– Уажәы ҳара ҳзышьҭоу нхоит абра ҩхала, шьабысҭаӡам дыӡӷабуп, лара арахь аҭәамҵахь ашҭа данааҭало сара сналыдыххылоит уара дузышьҭыхыр даагашт, мамзар акгьы ҳалшом, аҳәеит қьақәа Залашә. Ари ааибырҳәан инхалеит раԥхьа иҟаз ахәаҟны. Уи аамҭазы лара асоф дықәтәоуп, ажәабжьҳәара даҿуп, лгәы аҟьара-ҟьараҳәа еисуа: – сан луҭраҟны снеины аҟландар сыҟәшәон, аӡәы иҽсызкны дсышьҭан сикрацы, аха сизымкит, х-рашьк сыдишьылт. Аҵыхәтәан қьақәа Залашә дақәтәаны дсышьҭалан сикырц агьсыгымхеит, аха изулакь сырцәааит ҳәа.
Ари лажәа данаалга дҩагыланы ашҭа днықәлт длеиҩеиуа, лыԥсы ааивылгар луҭрахь дцарцы. Уи аамҭазы қьақәа Залашә агәара инахыԥаны ицәыҳәҳәны иналыдԥылеит, аҽыуаҩ шьаҿак днеиҭамырԥакәа даашьҭиԥаан дима ашҭа дынҭҟьеит. Дышнеиуаз днеит аҭәаҟны, ичықьмаџьа аашьҭихын икәадыр инаҽхьынҳәаланы ддәықәлеит деиханы.
Амҩан илеиҳәеит уаанӡа ддырны длышьҭазшәа, ирашьқәа ла лзы дшырмеигӡоз, хатәы ԥҳәысс дшиҭахыу. ларгьы иҟалҵоз, иажәа дазааит. Дима даара акыр дцахьаны имаҳә ииҭаз ачықьмаџьа агара цәгьахеит, ихьанҭан. Аха еиҳәаз гәынкыланы аҩны днеиаанӡа еимыртырц иҭахын.
Иԥҳәыс, иара, ичықьмаџьа, арҭ зегьы зқәыз аџьабаа збахьаз қьақәа Залашә абӷа цәнаҟьеит, уаҳа иызмцеит.
Ари уеизгьы исызгом, иҭоу збап иаартны иҳәан, ацаԥхала ианааирты агәгәаҳәа ар ҭибаҳәеит. Азауадқәа, афабрикақәа, аҩн дуқәа иаразнак зегьы ҟарҵеит. Амашьынақәа ажыҩ-сыҩҳәа ииаҟьо қалақь духаны иааҟалеит, аха иабаҟоу иуаажәлар рыҟны акәым, дгьыл харак аҟны акәхеит, иара ҳәынҭқарс дныҟарҵеит; иԥҳәыс аҳәынҭқар иԥҳәыс ҳәа џьара ддыртәеит. Ари иахьа акәым уаҵәы акәым, акырҵит, иара уа дынхаӡеит.
Зны иуаажәлар ааизиган дразҵааит џьаранӡа сцон сақәиҭума ҳәа. Ҳаи, иухьзеи аҳәынҭқар ухаҵкы! Ҳара уара уоуп ҳазхәаԥшуа, улбаа уҭахызар ҳәа иарҳәеит.
Нас днеины иԥҳәыс ихаҭыԥаны днықәртәаны иара қьақәа Залашә днақәтәаны дцеит имаҳә, ачықьмаџьа изҭаз иахь. Ашҭа данынҭала имаҳә иаразнак идырит иҟалаз. даадәылҵын – иҟоуҵазеи, сушьыма ҳәа диԥылт. – Саҳәшьа еиҵбы лыҟны сахьнеиз исылҭеит зда гәыӷырҭа рымамыз рҽы қьақәа Залашә. Сара уи ала иҭасырхеит срашьқәа ҭазырхаз ашьабысҭа; уи ашьабысҭа дыӡӷабзаарын. Изулакь қьақәа Залашә амчала дызгеит ԥҳәысс. Аха иахьакәӡамыз қьақәа Залашә ааԥсара сыхьӡан исзымго сынхеит, уеизгьы исызгом, қьақәа Залашәгьы абӷа ԥҵәоит сҳәан, иаасыртит.
Исыԥсыхәозеи, сыуаажәлар сцәыӡит сара, ара сынхеит, сашьцәагьы саб иашьцәагьы ракән сырзыԥшаауам ҳәа иеиҳәеит.
– Уи сара иеиҭаузҭасцалап ачықьмаџьа, аха уашьҭан ианахуртуа уиаҟара ҟалом уажәы шаҟа ыҟоу аҟара, аиашазы уи адау ида уаҩы ицәшәомызт. Аҩыџьагьы рҿынархан ақалақь ахьыҟаз инеит. Адау аҟәақҳәа даарылалан бжаҩык ишьит, аха иаанхаз зегьы ачықьмаџьа инҭеицалан деибыҭаны амҩа днықәиҵан, даахынҳәит иҩынҟа.
Ари дышҳәынҭқарыз ичамадани иԥҳәыси иманы иҩны дааит. Дахьааиз ичықьмаџьа ашә ааиртын, аԥхьа ишыҟалаз еиԥш азауадқәа, афабрикақәа, аԥара ԥҟарҭақәа уҳәа, ҳәынҭқаррак злашьақәгылашаз зегьы рыла еиқәшәаны иааҟалеит.
Аҳәынҭқар итәарҭагьы иара иҳаблаҟны, иуаажәлар рыгәҭа иҟаиҵеит.


41.Амц

Сара ауахьад рацәа сыман, урҭ ҳәра ага ицалон. Зны суахьад аасцап ҳәа агаҿа сцеит. Снаԥшит, сааԥшит, аха исымбеит. Нас слабашьа лыҵарсны, сықәгыланы санԥшы, суахьад збеит. Сцан аҽҵыс аашьҭыхны аҽан сҩақәтәан сҽыхәда иаақәскит, аха аҽан сазышьыҭмхт.
Нас аҽҵыс саақәтәан аҽан сҽыхәда иаақәкны сдәықәлеит. Сшааиуаз ага аӡы дсыржәып ҳәа амшын аҿы саннеи, ихҵааланы иҟан. Ахаҳә агәыдсҵеит, ани зуит, ари зуит, аха умԥсуанда, аҵаа сызԥымҽит; нас сгәааны хыла сласын аҵаа ԥыххаа илықәсҵеит, сыхгьы уа иаалахеит. Ауахьад аӡы дыржәны, аҽҵыс слақәтәан, сҽан сыҽҵыс ахәда иқәкны сышнеиуаз, ԥҳәызбак ҩнык аҿы ачамгәыр арҳәо абарҵаҿ дтәан. Ус лҳәеит ачмагәыр ианҵаны: – Абни иааиуа ихы ихагыланы дсымандаз, шаҟа дарԥыс дбиаузеи ҳәа. Схы снапы анаақәсшь схы шыҟамыз збеит. Схынҳәны амшын аҟны саннеи, аҵаа иалашәны: ишалаз збеит. Слахеит, сҩахеит, аха иамуит, аҵаа исзалымхит. Нас акамбашьқәа, аҽқәа ҵакны аҟиар* асырхеит иаусызӡааххуаз.
Сгәжәажәо сышгылаз санԥшы ашхырцәаӷьқәа ҩба агаҿа ианыланы иԥырны ишааиуаз збеит. иаанкыланы ауӷә лырхаҵаны аҟиар иасырхеит. Атахҳәа ианасырха, аҵаагьы аҿҿа аргеит, сыхгьы ҩҭыхны аҟәара иҩықәрыжьт.
Схы аасхаҵаны, сыҽҵыс снақәтәаны, сҽан сыҽҵыс ахәда инықәкны сышнеиуаз, иҟаӡамыз раскәкәмындрак ашьапаҿы имиӡацыз жьак адтәалан. Самԥал зҿаӡамыз шәақьк сыман, скылымԥшӡакәа сааихсын, иҭымҟьаӡакәа ажьа сшьит.
Ажьа аашьҭыхны сышнеиуаз аӡәы даасԥылан ус сеиҳәеит: – Аа, уанаџьалбеит узеигәырӷьаша ак уасҳәоит, гәырӷьаҽҳәашас исуҭозеи ҳәа. Даара сзеигәырӷьо ак соуҳәозар сжьа усҭоит ҳәа иасҳәеит.
– Уаб иахьа диит ҳәа сеиҳәеит. Сеигәырӷьаны сжьа исҭеит.
Аҩны сааизар саб дкьаасуа агара дгаран; саргьы сеигәырӷьаны сҽыхәда иқәкыз аҽан исҭеит.

42. Анҷакәынҷа

Дыҟан нхаҩык. Уи акыр аамҭа иԥҳәыси иареи хшара дрымамкәа рыҩны иҩнан. Аха ражәрахь инеиуан еиԥшаан ҷкәынак дырхылҵит. Ирхылҵыз аҷкәын ихьӡырҵеит Анҷакәынҷа. Анҷакәынҷа мшы зҳа, ҵхы зҳа изҳауа, дхыжәӡа иибо иаҳауа гәникылартә дҟалеит.
Уахык зны Анҷакәынҷа дахьнышьҭалаз аԥхыӡ ибеит. Аԥхыӡ иибаз азы «ԥхыӡ бзиа убааит» ҳәа сазҳәо ида уаҩы ишиасымҳәара ҳәа ҭоуба иуит. Уигьы уажәы ԥхыӡла ҭоуба иузшәоуп ишибаз.
Ашьжьымҭан ианааша, сан, иаха ԥхыӡк збеит ҳәа леиҳәеит иан. Аха иан «ԥхыӡ бзиа убааит, нан! ҳәа иалымҳәакәа, ԥхыӡс иубазеи ҳәа диазҵааит. Аха аԥхыӡ иибаз имҳәеит, аԥхыӡ иибаз анимҳәа, ааит ишԥыкәу ишумҳәо лҳәан иан даанылкылан длыпҟеит.
Анҷәакынҷа аҵәыуара дшаҿыз, иаб дыҟамызт, дааит.
– Ихьзеи ари ахәҷы? – иҳәан, иԥҳәыс длазҵааит.
– Иаха дахьнышьҭалаз ԥхыӡк ибеит, аха изакәыз сеимҳәеит, – лҳәеит.
– Ԥхыӡс иубазеи, дад? – иҳәан иабгьы диазҵааит, аха Анҷакәынҷа иабгьы иеимҳәеит ԥхыӡс иибаз, избан акәзар, иабгьы имҳәаӡеит «ԥхыӡ бзиа убааит, дад!» ҳәа. Абгьы дгәаан иҷкәын дааисуа ицәа ӡы аанамго дипҟеит…
Анҷакәынҷа рыцҳа азаақьҳәа аҵәуара даналага, ибжьы уа ааигәа инхоз аҳ иаҳаит. Аҳ имаҵуцәа абни иҵәуо ахәҷы дыкны ара дысзаажәга ҳәа рыдиҵан, дизааргеит.
Дахьааргаз  аҳ ахәҷы диазҵааит, иухьзеи, дад, узҵәуазеи ҳәа.
– Иаха сахьнышьҭалаз ԥхыӡк збан, ашьыжь сангыла, изакәзеи ҳәа саби сани сазҵаан, аԥхыӡ избаз расымҳәазт сыкны срыпҟеит, убри ауп сзырҵәуо, – иҳәеит Анҷакәынҷа.
– Изакәзеи, дад, ԥхыӡ бзиа убааит, иубазеи? – иҳәан аҳ Анҷакәынҷа диазҵааит.
– Ари аԥхыӡ избаз «ԥхыӡ бзиа убааит» ҳәа сазҳәо ида даҽаӡәы ишиасымҳәара ҳәа сықәхьан. «Ԥхыӡ бзиа убааит» ҳәа раԥхьаӡа уара уажәы иансоуҳәах, саргьы избаз уасҳәап. Иаха сахьнышьҭалаз ҵҩа змамыз ауаа абра сытәӷәбжьара ибжьибаҳәаны ицо, абри атәыла зегьы аҳас сара саманы, ажәлар сара сҳәатәы харҵо абас ԥхыӡла избеит, – иҳәеит Анҷакәынҷа.
Ари аҷкәын хәҷы ииҳәаз аҳ дара дархәцит.
– Ҟоҳ, шәанаџьалбеит, ари аҷкәын дҩеидасыр, ҳақәихуит, саргьы саҳра сымихуеит, аҳас иара дҟалоит, уажәнатә наҟ даԥырхтәуп, –  иҳәеит аҳ.
Амаҵуцәа даарыԥхьан, абри наҟ хара дганы дышәшьы ҳәа рыдиҵеит.
Аҳ ԥҳа заҵәык диман, ахан дзыҩнатәаз аҟнытә дахьынаԥшуаз илбеит иҟалақәаз зегьы. Нас аҳ адҵа зиҭазгьы ахәҷгьы лара лышҟа ииалган ус рабжьалгеит:
– Ахәҷы ара сара дсанашәыжь, уи шәара хьаас дшәымкын, сара дсааӡоит. Шәара шәлахынҳәны саб иҟны шәнеины ахәҷы даҳшьит ҳәа иашәҳәа, – лҳәеит.
Абас анхаҩ рыцҳа ихәҷы Анҷакәынҷа аҳ иԥҳа даанылкылан, уаҩы димырбаӡакәа дҵәахны мацара длааӡеит. иаргьы дарыԥсхеит. Уажәышьҭа иԥҳәысаагара аамҭагьы ааит.
Иаби иани ҳхәыҷы аҳ диган, дишьит ҳәа иҟоуп. Иҵәуеит, игәжәажәеит, аха ирылшоз, аҳ ииҳәоз закәанын усгьы.
Анҷакәынҷа аҳ иԥҳа уаҩы димырбаӡакәа, маӡала мацара длааӡеит, аха уажәшьҭа дандухагьы адәы ақәлара дақәиҭым, аҳ дибар, дишьуеит ауп.
Абас ишыҟаз акәымкәа, абри аамҭазы абри аҳ ицкьыс амч змаз даҽа аҳак даҽа тәылак аҿы дыҟан, ажәа иниҵеит диабашьырц.
Амч ду змаз аҳ ус ааицҳаит: еиқәамкәа, ихәамкәа, изымкуа, ԥшшәахәы змаӡам аҽы сзааҭи акәымзар, суабашьуеит, ужәларгьы уаргьы, утәылагьы шәықәсхеит ҳәа.
Анҷакәынҷа иаҳ ари еиԥш иҟаз аҽы абааигоз. Ари усхеит, даара ирыӡбеит, анахь рҳәеит, арахь рҳәеит, аха хәарҭа амоут, ӡбашьа рзамҭеит. Ани аҳ леишәацәгьа аҿҳәара иҟаиҵаз уажәшьҭа мышкы ауп иагыу. есымша ажәлар еизаны иалацәажәон ари аус.
Анҷакәынҷа дзааӡаз аҳ иԥҳагьы ажәлар еизаны аус ахьырыӡбоз дцалон. Ҽнак ари иҵәахны илымаз Анҷакәынҷа длазҵааит:
– Ишәымоузеи, абрахь иасымша шәахьцо иҟоузеи, изакәы еизароузеи? – ҳәа.
– Саб иаҵкыс, мчыла иӷәӷәоу аҳак дыҟоуп. Убри аҳ дҳабашьыр иҭахыуп. Ажәа ҳниҵеит еиқәамкәа, ихәамкәа, изымкуа ԥшшәахәы змаӡамкәа иҟоу аҽы сзаашәҭи акәымзар, сшәабашьуеит ҳәа. Аха ҳара уи аҩыза ҳызмԥшааит, ҳаилагьежьуеит, иҳаӡбоит, аха иҟаҳҵара ҳаздырам, – иҳәеит.
– Ҳаи, шәара мыждақәа, изакәузеи шәыздыԥсыло, аџьабаа баша ишԥажәбо, уи мариаӡопеи? – иҳәеит Анҷакәынҷа.
Изакәузеи, ԥсыхәас иамоузеи? – дҵааит аҳ иԥҳа.
– Сара ишбасҳәаз баб иабымҳәан, бара бхала ибыӡбазшәа иаҳәа. Убри еиԥш аҽы сзаашәҭи ҳәа ишәыдызҵаз ауаҩы абас изышәцҳа: иагьаншәахьам, иагьанҩашам, иагьанхашам, иагьанԥшьашам, иагьанхәашам, иагьансабшам, иагьанмҽышам уааи, иззуҳәаз аҽы рхианы иҳамоуп ҳәа. Аҳ иԥҳа дгәырӷьеит, ари ииҳәаз даара ишхәарҭа аулымдырхуаз. Адырҩаҽны ианааша, ажәлар еизаны иахьыҟаз днеин, арҭ ажәақәа рыла илыӡбазшәа иралҳәеит. Ажәларгьы иргәаԥхан, ани раӷа убас ишылҳәаз еиԥш изырцҳан, уаҳа акагьы изахымҳәаакәа уа даанхеит.
Ԥыҭк анаабжьыс ани аҳ леишәацәгьа лабак ааиҭиит. Алаба ахи аҵыхәеи еиҟарахәҵәаӡа иҟан. Абри алаба ахи аҵыхәеи ахьыҟоу еилкааны ианысзааумышьҭ, суабашьны уқәсхуеит ҳәагьы ажәа нациҵеит.
Дырҩегь ажәлар аизара иалагеит, аха дырҩагь уаҩы изымыӡбеит ари аус.
Анҷакәынҷа дзааӡаз аӡӷаб длазҵааит иҟоузеи, еиҭах аизара шәалагеит, ишәыхьзеи, ишәыҵалазеи ҳәа. Лара усгьы аизара ахьыҟаз есымша дцалон, иалҳәеит иҟалаз.
– Еи, шәара агәаҟқәа, уи зынӡа имариаӡоуп, ишԥашәзымыӡбеи? – иҳәеит Анҷакәынҷа.
– Изакәузеи, сыԥхәас иамоузеи? – дҵааит лара.
– Алаба ишәзааиҭиз агәҭа иахьазеиҟароу шашәала иааҿаҳәаны, акапанга еиԥш наҟ-ааҟ иаашәкапаныр, еиҳа иахьыхьанҭахо ахы ауп. Еиҳа иахьыласхо аҵыхәа ауп. Амала ари сара ишбасҳәаз мҳәакәа уаҵәы бнеины убас идырҟаҵа.
Аҳа иԥҳа дгәырӷьаҵәа адырҩаҽны ажәлар ахьеизаз днеины иралҳәан, ишралҳәаз еиԥш иагьыҟалеит. Аибашьра зҭахыз аҳгьы уи ала деиҭаҿаԥырҽит.
Абри ашьҭахь еиҭах ԥыҭк анца егьи ани аҳ леишәацәгьа дгьыли жәҩани рыгәҭа ахьакәу сышәмырбар, шәынсырҵәоит ҳәа ааицҳаит.
Ишыҟарҵац еиԥш ажәлар еиҭах аизарақәа мҩаԥырго иалагеит. Анҷакәынҷа ани дзааӡаз аӡӷаб деиҭалазҵааит ишәыхьзеи еиҭах аизара шәалагеите ҳәа. Лара иалҳәеит ани уаанӡагьы адҵақәа рызҭалоз раӷа абас, абас дгьыли жәҩани рыгәҭа ахьакәу сшәырбароуп мамзар, шәынсырҵәоит, шәықәсхуеит ҳәа шиҳәаз.
– Иауауеи, уи уаанӡатәиқәа иреиԥшым, еиҳа иуадаҩуп. баб ҳаишьуеит акәымзар, уи аҭак сара иҟасҵон, сара сцәырымҵыкәа иауам, сцәырҵыр, баб имузар акәхап, сишьуазар акәхап, – иҳәеит Анҷакәынҷа.
– Саб уажәышьҭа уара уишьыр ҟалома, уихәахьеит, иԥсы ҿуххьеит, уажәгьы унхозар, сара шәеинсыршәоит, ушԥеишьуеи, зынӡа дқьаафырымзар, – лҳәеит аҳ иԥҳа. Анҷакәынҷагьы аҳ иԥҳа илҳәаз дақәшаҳаҭхеит. лара афырҳәа лҿыналхан лаб иҿы днеин, ари аҷкәын изакәзаалакь џьара цәгьарак изимуртә иалҳәеит. Аҳ ани дишьуа дыҟазма, акыр дҳахәозар абааԥсы иҳәеит. Анҷакәынҷа диԥхьан дааигеит.
– Аа, уанаџьалбеит, усыхәозар, уҽушьуама, иаауҳәо зегьы ҟасҵоит, – иҳәеит аҳ.
– Ус акәзар, аб шьтәа ԥаҵа дуки камбашь маҟаки сзышәыԥшаа. нас уи уара уаҵкыс иааиуа аҳ иҵыхәтәа сара иԥсыҵәап, дзымцәажәо, ацәгьа, мыцәгьа измыршуа дҟасҵап. – иҳәеит Анҷакәынҷа.
Абырсааҭк аб шьтәаки камбашь маҟа дуки изырԥшаан, аҩбагьы иманы аҳ леишәацәгьа иахь дцеит Анҷакәынҷа. Уа дахьнеиз арҭ аԥстәқәа аҳ иахьибашаз ҳәаны, иара ашьшьыҳәа аҳҭынра дыҩхалт.
– Уара узусҭада? – дҵааит уи аҳ «мшыбзиа», «бзиа убааит» анааибырҳәа ашьҭахь.
– Сара, аҳ ухаҵкы, адгьыли ажәҩани рыгәҭа ахьакәу сауҳәароуп ҳәа издуҵаз аҳ сааишьҭит, – иҳәеит Анҷакәынҷа.
– Уаҳ, аҳ уаала дӷарханы дыҟоума, уара уда иааишьҭышаз, иуаҩынаӡаз димоуӡеи уара уаҳ?
– Ыы, сара сыҟәнушьома?
– Иубаргәузеи уаргьы, аха уҷкәынацәоуп, – иҳәеит ари аҳ.
– Абыргцәа роума нас иуҭахыу? Абан абыргцәа ахьыҟоу, абар акамбашь бырг, абар аԥаҵа замана зҿоу аџьма шьтәа ду! Ауаҩра уҭахызар, сара ара сыҟоуп, – иҳәеит Анҷакәынҷа.
– Нас уара уи аҟара удыруаны уҟазар, исырба адгьыли ажәҩани рыгәҭа ахьыҟоу! – иҳәеит ари аҳ леишәацәгьа.
– Харшьынак иҟоу быцак сзаажәг, – иҳәеит Анҷакәынҷа.
Афырҳәа амаҵуцәа еибарыҩны ицан,шьынак иҟаз быцак изааргеит.
Анҷакәынҷа апҟаҩҳәа ани абыцаҵә аарымихын, ари аҳ иашҭа дылҭалан, анахь дцо, арахь дцо, ашҭа ахи аҵыхәеи шәаны, џьара днеин даагылан, аҳ диԥхьан дааиган «Ихоуҵозар, адунеи агәҭа ахьыҟоу абраҟаоуп, ихаумҵозар, уара уцаны ишәа» иҳәеит Анҷакәынҷа.
– Ҟоҳ, ҟоҳ, – иҳәан, аҳ ари аҷкәын ииҳәаз џьеишьеит.
Агәылацәа, азлацәа идгаланы ихәы ҟаиҵеит, «ӡӷаб заҵәык дсымоуп, уара дусҭоит, усымаҳәхар, суеигәырӷьоит» ҳәа иеиҳәеит, аха Анҷакәынҷа азнык азы мап икит.
Абарҭ аҳцәа уаанӡа излеибырҳәахьаз ала, маанала ицәажәараҿ иаҵахоз иаҳра шьҭеиҵар акәын. Анҷакәынҷа уажәы дхынҳәны дахьааиз ани аҳ леишәацәгьа аҳра шышьҭеиҵаз иҳәеит. Дгәырӷьеит Анҷакәынҷа иаҳ.
– Иахьа рнахыс сара саҳрагьы уара уоуп, уара иумаз, дад, – иҳәеит. Абас ала арҭ аҳцәа аҩыџьагьы раҳра ари аҷкәын игеит. Анҷакәынҷа ари аҳ иԥҳа длааӡахьан, иара ԥҳәысс дигар ҟалозма, иаҳәшьак леиԥш дизыҟан, убри аҟнытә егьи аҳ леишәацәгьа иԥҳа дааигарацы иӡбеит. Ажәа лниҵан, аҿҳәара анԥиҵәоз ауха дааигеит. Бжьаха-бжьымш чаран, гәырӷьаран. Ачара агәҭа иахатәан ҳаҷкәын дыԥсит, дыӡит ҳәа иҟаз Анҷакәынҷа иаби иани.
Уи нахыс зегь қьафла иҟан, инхон, инҵуан. Абас данхәҷыз зны ԥхыӡ иибаз наӡеит.

43. Аҳәатәеиқәшәара

Дыҟан нхаҩ бзиак. Акыр иқәрахь днеихьан. Хәҩык аԥацәа иман. рыҳәсақәа, рхәыҷқәа, анцәа ишиҳәара еиҵаҩҩы иҟан. Иҷкәын аиҵбы ԥҳәыс дааигеижьҭеи рацәак ҵуамызт. Аҭаца еиҵбы лабхәеи ланхәеи рҿы макьана дцәажәомызт. Аҭаца еиҵбы лабхәеи ланхәеи рҿы макьана дцәажәомызт. Аҩнаҭаҿы аӡәы акы игны, акы дахашшаауа дыҟамызт, аӡәи, аӡәи улахь аҟны уџьымшь ыҟоуп ҳәа еибырҳәомызт, зегьы бзиа еибабон, ҳаҭыр еиқәырҵон. Амал рацәаны ирыман, рырахә-рышәахә ҵыхәаԥҵәара рымамызт, неилшәаракгьы рыхьуамызт.
Зны ашықәс ҿыц ауха инеимаҳан асы ӷәӷәаны иауит, абас шьамханынӡа. Ианагь ишыҟаиҵалац еиԥш аҭаацәа реиҳабы ашьыжь шаанӡа зегь раԥхьа дгылт. Дныҳәа-ныԥхьаны, ирахә-ишәахә ибарц адәахьы дындәылҵит. Аха ашҭа дахьықәгылаз, ихаан иимбацыз ссирк ибеит: иҩны ашәхымс инаркны иашҭа иҭыганы иган зшьапы хырҟьаҟьа аԥшқа ишьҭа.
Аҭаацәа реиҳабы илабашьа аакыдихын, абри ашьҭа закәу еилымкаакәа схынҳәуам иҳәан, дахьцоз аӡәымзар аӡәгьы иамҳәаӡакәа иҿынеихан, ани ашьҭа иибаз дхыланы дцеит.
Дцо, дцо мацара дара акыр хара дныҟәахьан еиԥшаан, дәеиужь дук аҿы харантә днаԥшны лҩак хәхәаӡа ишҩеиуаз ибеит. Ари иара дызхыз ашьҭагьы абни алҩа ахьҩеиуаз шыҟоу иган, иныҟәашәа ааирӷәӷәан, алҩа ахьҩеиуаз днанагеит.
Дахьнеиз қәацәк гылоуп, дакәшеит, давагьыжьит, аха ашә ахьҿаз имбеит, арахь ақәацә аҩнуҵҟантәи ацәажәабжьқәа иаҳауеит, ахыб алҩа хәхәаӡа иалҵны ицоит. Уи ԥыҭрак ашьҭахь ақәацә аҭӡамц иалаҟаҵаз ашә ахала иаатын, иаргьы дымшәакәа уахь дныҩналт. Дахьыныҩналаз, хҩык ахацәа агәгәаҳәа еиқәыз амца иакәшаны иштәаз ибеит. Руаӡәк дахьтәаз ус иҳәеит:
– Ари иахьа ашьжьымҭан зыҟны ҳаҟаз иоуп, дҳашьҭаланы дааит.
Ари данынҩнала, дара ахҩыкгьы ҩеихаҵгылан, амцахь днарыԥхьеит. Арҭ  ԥеҳамбарцәазаарын, ирҳәоз, рҿаҳәатәы ҟалон. Реиҳа иреиҳабыз ари анхаҩы ихы наиқәикын ус иҳәеит:
– Уара, дад, акыр аамҭа ухшара, умазара, урахә-ушәахә зҳәаз иеиԥш акы угымкәан уҟан, қьаф ууан, уажәышьҭа уаамҭа ааит, уаргьы уажәышьҭа ԥхасҭак умоур ҟалом, умазара аҟнытә акыр умаҳхыроуп, уаалагьы уашьҭа ҳуцрамсыр ҟалом. Амала аранӡа уҳашьҭалан уанааи, ажәак аҳәара азин уаҳҭоит, азин умоуп реиҳа иахьуҭахыу акы уҳәарц. Егьырҭ умҳамхыр ҟалом, – иҳәеит.
Ари анхаҩы дтәаны даара дхәыцит, аха  дызыҳәарыз ҳәа акагьы изалымхит. Нас аԥеҳембарцәа дрыҳәеит мышкы иадамзаргьы аҩныҟа дцаны ахәыцха ирҭарц. Ас ала данрыҳәа, даргьы мап ицәырымкит.
– Уца, уаҵәы шьыжьымҭанынӡа ахәыцра азин уаҳҭоит. Уаҵәы ианахурԥа, ҳара иаҳгәаԥхо, рахәума, шәахәума, акы ааузныжьны, егьырҭ зегьы уцәаҳгоит, – рҳәит.
Иҟаиҵагәшьоиз, дҩагылан, дынкахәыцуа иҩныҟа дааит.
Аҩны дахьааиз иҭаацәа зегьы еизиган, иибаз, иаҳаз, дзықәшәаз зегьы реиҳәеит. нас дразҵааит иарбану аԥеҳамбарцәа  ҳазрыҳәара ҳәа. Илатәан аҭаацәа зегьы ари аус аӡбара иалагеит, аха иуадаҩхеит.
Анхаҩы иҷкәынцәа, иԥҳәыс зегьы аӡәаӡәала дразҵааит. Аха рызынтәык ражәақәа еиқәымшәеит. Иҷкәын аиҳабы дҩагылан, «ауахьад ҳзынхааит, урҭ ианагь иаҳҭаххоит, иҳахәоит, ауахьад рыда хныҟәгашьа ҳамам» иҳәеит.
Уи ишьҭанеиуаз дҩагылан, «ауахьадгьы уахьадуп, аха арахә ашьамаҟа рыда ҳхәарҭам, ахш, ахарҵәы, акәац ҳазҭо дара рами», – иҳәеит.
Уи ишьҭанеиуаз дҩагылан, «Ишәҳәо саҳауеит, аха ҳаҩны ҳгәара ҳзынхароуп, арахә ирзаауазеи, ҳхы назҵаҳкуа акагьы ҳамаӡамкәа ҳаақәхар, ишԥаҟаҳҵо? Ҳаҩынқәа ҳзынхаратәы шәрыҳәа аԥаимбарцәа» – иҳәеит.
Абас зегьы ражәа еиларыԥсеит, џьара акы аҿы еиқәшаҳаҭны изыҟамлеит. Аӡәы, аӡәи ргәы нибархо аҟынӡа инеибагеит.
Аҵыхәтәанӡа, аҭацацәа реиҵыбӡа лабхәа иҟны днеин, ус иалҳәеит:
– Саҭамзааит, сара шәара шәҿы ацәажәара азин сымам, аха араҟа иахьа ҳҭаацәара аԥсреи абзареи аус рыӡбоит. Сгәанала имариоу усӡам шәызлацәажәо. Имариангьы иӡбатәӡам. Сара сгәанала, уаҵәы аԥеҳамбарцәа рҿы шәаннеилак, иарбану узыҳәо, иарбану иалухыз ҳәа ишәазҵаауазар акәхап. Аҭакс абас рашәҳәа: «Смал, сырахә-сышәахә, сыҩны-сгәара зегь шәара ишәымаз, ишәҭахыу рзыжәу, амала сызлашәыҳәо, сҭаацәеи сареи ҳҳәатәы еиқәшәо ҳшыҟац ҳааншәыжь». Абас рашәҳәар, нас даргьы ишәабжьырго жәбап, – лҳәеит.
Аҭаацәа реиҳаб иҭаца аиҵбы илҳәаз дара дархәыцит. Егьырҭ ирҳәақәаз раасҭа игәаԥхеит. Адырҩаҽны шаанӡа дҩагылан, афырҳәа иҿынеихан анҭ аԥеҳамбарцәа ахьибахьаз днеит.
Ақәацә дырҩагьых ашә аатын, деиҭаныҩналеит, аԥеҳамбарцәа еикәшаны иштәац итәан. Иҩеихаҵгылт. «Уаама?» рҳәан, «сааит аиеи» иҳәеит. «Нас иарбан узыҳәо, аҵыхәтәантәи уажәа ҳазыԥшуп» рҳәеит.
– Сара, дадраа, смал, сырахә-сышәахә, акгьы агәхьаа скым, ишәҭахыу рзыжәу. Акы заҵәык сызлашәыҳәо убри ауп, сҭаацәеи сареи ҳҳәатәы еиқәшәо, аӡәи-аӡәи ҳҳәатәы хеибаҵо ҳшыҟац ҳааншәыжьырц сшәыҳәоит. Аԥеҳамбарцәа ааибарччеит, иагьџьаршьеит, нас реиҳабы даацәажәан ус иҳәеит:
– Уара уҭаацәеи уареи шәҳәатәы еиқәшәо шәшыҟац шәаанҳажьыр, нас шәмал  злашәымҳхуазеи? Шәҳәатәы еиқәшәо шәынхар, шәмалгьы шәара ишәзынхоит. Ҳара ҳгәы иҭаз, шәҳәатәы еиқәымшәо шәҟаҳҵар, нас шәмалгьы еиԥхьыттон. Аха уажәышьҭа ажәа иуаҳҭахьаз наҳагӡоит. Ас ҟәшрыла аҳәара аныҟоуҵа, уца ҳулакьысуам, уҭаацәагьы уаргьы шәеигымхааит!
Анхаҩы дгәырӷьаҵәа, ҭабуп ҳәа раҳәаны, иҩныҟа дааит, ирахәгьы иҭаацәагьы неилшәаракгьы рмыхьит, ибзиахәха рҳәатәы еиқәшәаны еиҵаҩҩы ишыҟаз иаанхеит.






























Амифқәеи, алегендақәеи, аетногенезтә ҳәамҭақәеи


44.Раԥхьатәи ауаа ирызкыу амиф

Анами Адами ирыхшеит хҩык ахацәарԥар. Усҟантәи аамҭазы крыфара ыҟаӡамызт, ҳауала акәын ишчоз. Акрыруамызт, акрырфомызт. Абас ишыҟаз акәымкәан, ҽнак Аҩсҭаа дынкылсын, Адам ҵәа ҟаԥшьык наииркит. Адам аҵәа длахәаԥш-ҩахәаԥшын, иԥшӡакәакәараӡа ианиба, ихаԥыцқәа инрыбжьакны дацҳаит.
Агьамагьы  игәаԥхан, даацҳауа, даацҳауа ифеит. Аҩсҭаа даҽа ҵәа ҟаԥшьыкгьы наганы Адам инеииркын, уигьы ифеит. даҽакгьы ииҭан ифеит. Абас мацара Адам аҵәа рацәаны ифеит. Ариаҟара аҵәа иифаз иахҟьаны иҽиҟьашьит. Уи аамҭазы аҷкәынцәа аҩны иҟамызт. Иҷкәын еиҳабы данааи, «фуф» иҳәан, дындәылҵны дцеит, агәыбжьанытәгьы дааит, уигьы ус ҳәаны, иаб игәхьаа мкӡакәа дындәылҵны дцеит. Аиҵбы данааи, иаб дшыҟаз аниба, «фуф» ҳәаны, ддәылҵны дымцакәа, даагәцареикын, иаб дирыцқьеит, диӡәӡәеит. Адам иҷкәынцәа аиҳабацәа ишәиит «џьабаа шәыгымзааит» ҳәа. Аиҵбы диқәныҳәеит «џьабаа умамкәа, ахныҟәгара умазааит» ҳәа.
Убри азоуп адунеи аҿы иахьагьы џьоукы џьабаала изыҟоу. Урҭ Адам иҷкәынцәа еиҳабацәа ирхылҵыз роуп. Даҽа џьоукых џьабаада ахныҟәгара бзиа рымоуп. Урҭ Адам иҷкәын аиҵбы ихылҵыз роуп.



45.Аԥсуа Аԥсны шиауз

Аԥсуа абнахьынтәи дааит, абрахьынтәи дааит, ашьха дхыҵит, амшын дырит, рҳәоит. Аха сара уи агәра сызгом. Аԥсуа Аԥсны даннагалеижьҭеи акырӡа ааҵуеит.
Изласаҳахьоу ала, аԥсуа аԥхьаӡа Аԥсны данықәнагалаз аамҭазы адунеи Аԥеамбар икын. Аԥеамбар ажәларқәа зегьы адырра риҭан, еизигеит. Анцәа игәаԥхарала Аԥеамбар атәылақәа зегь шаны ауаа ириҭеит. Ауаа рымцара ракәымкәа аԥстәқәа, аԥсаатәқәа, аҵлақәаҵәҟьагьы досу рҭыԥ рзалихит. Аԥеамбар атәылақәа анишоз, аизара аныҟаиҵа, аԥсуа дагханы днеит. Аԥсуа дагханы даннеи, дыԥхашьаны ааҵра давҵагылт. Аԥеамбар дзыҩназ данаадәылҵ, ааҵра ауаҩы давҵагыланы дибеит.
– Ҳоҳ, уарбану, дад, ара узавҵагылоузеи? – иҳәан, Аԥеамбар ари аԥсуа диазҵааит.
– Саԥсуоуп сара, сагхан саан, сыԥхашьан сзымнеит, уахь, уара уахь, – иҳәеит аԥсуа.
– Нас уажәраанӡа узымаазеи? – иҳәеит Аԥеамбар.
– Асас дысҭан, асас иқәнагаз пату иқәымҵакәа сзымааит, – иҳәеит аԥсуа.
– Нас усас пату иқәуҵама?
– Аа, исылшоз ала имаҵ уны даусышьҭит.
– Ҳаи, ус акәзар, асас дзыԥсоу анудыр, сара схазы иалхны исымаз аҭыԥ уара иумазааит, егьырҭ атәылақәа сшахьеит. Асас дзыԥсоу дырны абраиҟара аамҭа иқәрӡны, аламыс аныҟауҵа, схазы иалысхыз атәыла уара иуаҩызгом. Агәабзиара умазааит, удгьыл, утәыла уара узы имарымажахааит, абра уқәынха, – иҳәан, Аԥеамбар иара ихазы иалихыз аҭыԥ аԥсуа ииҭеит, уи аҭыԥгьы абра Аԥсны акәын. Аԥсуа дааин, абра дынхеит, Аԥаимбаргьы длықәҵны дцеит, дахьцаз са исыздырам.


46.Гәыди Уҭеи ражәабжь

Акәын-иԥа Гәыд ҳәа дыҟан. Акәын-иԥа Гәыд дабрагьын, абри амшын аԥшаҳәа даван. Сасран ҳәа дыҟан, абри амшын аԥшаҳәа акыр дааҟәыганы дынхон. Ихьшьцәа, ирахә уҳәа, амч иманы дыҟан. Иԥҳак дыҟан Уҭа ҳәа. Аныҟәара лҭахын, шәарацара даван амшын аԥшаҳәа. Ауаҩышьҭақәа лбо далагеит, амшын аԥшаҳәа дахьаваз.
– Саб Сасран, ауаҩышьҭақәа збо салагеит, сахьышәарыцо, – ҳәа лаб иалҳәеит.
– Дада, иалабхыузеи аныҟәара? – ҳәа леиҳәеит лаб.
– Дызусҭоу здырыр сҭахыуп, саб, ишьҭеи сышьҭеи еиԥшуп, уигьы дуаҩыми, – леиҳәеит лара.
Лара акгьы ԥымккәа, дахьымныҟәац дныҟәон. Уҭагьы дшышәарыцоз, Гәыдгьы дшышәарацоз рҩыџьагьы еиԥылеит амшын аԥшаҳәаҿы. Уи аамҭазы еицәшәеит. Рҩыџьагьы еицәшәаны еиҟәыҵит. Лара дышҭыԥҳаз иара еиликааит, ларгьы дшыҷкәыназ еилылкааит. иахьынеиқәԥшыз, бзиа еибабеит. Еицәшәаны аидгылара рзымгәаӷьит акәымзар.
Уҭа  мцуры дахьааиз лаб иалҳәеит: – Сшәан, сызидымгылт, сахьихәаԥшуаз, дхаҵа бзиоуп сҳәаратәы дызбеит, – ҳәа.
– Дад, иалабхыузеи, ашәарацара баҟәыҵ! – леиҳәеит лаб.
– Ҟоҳ, саб, сгәы аласхасыршҭуеит, сзаҟәыҵуам, – лҳәеит.
Гәыд ицә ихәын, дшашьҭаз, Уҭагьы уа диқәшәеит. Ацә иихәыз еицашьҭалеит. Ацә ршьит. Рҳәашьа-ушьа зегьы, иалоухи, ианеибаба, еигәаԥхеибашьеит. Досу рҵас бзиақәа рымхабзиахеит.
Уинахыс лассы-лассы еиқәшәо ишааиуаз, Уҭа мцуры лцәалтәымхеит.
– Ибыхьзеи? – иҳәан, лаб длазҵааит.
– Хылҵ дансоулакь, сзықәшәаз уасҳәоит, – лҳәеит.
Хылҵ данлоу, дзықәшәаз иалҳәеит: – Акәын-иԥа Гәыд ҳәа дыҟоуп, амшын аԥшаҳәа ихы аваихьчоит. Амшын аԥашҳәаҿы иҭыԥ ыҟоуп. Дхаҵа бзиуоп, дудкыл, саб, – лҳәеит.
Лаб Сасран ауаа иманы дизцеит. Гәыд иҭыԥ аҿы изнеигәышьеит. Ҳәашьа-ушьала изеинымаалт. Гәыд рыцҳа уа дыршьит, иабџьармаҭәа Уҭа лҿы иааргеит. Иабџьар маҭәа анылба, дышәшьыма ҳәа дҵааит.
Уҭа мцуры дныҩныҵәааит, раԥхьа илазҳәаз ихы хылҵәеит, лаб ажәрацәгьагьы уа дылшьит. Уҭа мыжда дларылҟьан дцеит. Гәыд иҭыԥ аҿы данлеигәышьа, Гәыд рыцҳа дышьны дышьҭан. Уҭа мцуры длаӷырӡышахт, амшын лхы алҭеит.
Ашьҭазцәа лышьҭаны илеит. Гәыд рыцҳа дышьны дышьҭан. Уҭа мцуры амшын даман. Гәыди Уҭеи ааганы инеидырҵеит, рызқәаҭыԥгьы неизакыртәит.
Гәыди Уҭеи ррыцҳара, Гәыди Уҭеи – Гәдауҭа рҭынхеит, абасоуп Гәдауҭа ахьӡ шыҟалаз.

47. Ақыҭа Мықә ахьыӡ зыхҟьаз

Ҽнак амшцәгьа бааԥсӡа ҟалеит, рҳәеит. Гагьы-шьхагьы неиԥынкыланы идыды-имацәысуа, аси-акырцхи шбааԥсхуа, оман аԥсабара амч иарҿиоз. Агыгцәа ргыланы, иҭҳашуа аҿаанахазаап ари ашьха ӡиас дугьы, иаамԥыхьашәо зегьы рымч мырхакәа ацәқәрԥа еибафақәа нарыжәҵо. Ари зегьы ирзымбатәбараханы, нырцә-аарцә ауаа хықәгыланы иԥшуан рҳәеит. Ус ҽыуаҩ хаҵак иҽы џьбара иҵашьацәкьысуа аԥаҩ даақәгылазаап. «Уҭамлан, уҭамлан!» – рҳәақәеит аӡәырҩгьы, уи иаӷәра даамыхаӡакәа, иҽы амгәацәа ҩыҵыршааны аӡы данынҭала. Аха џьеи иурын, зҽы џьбареи, згәамч ӷәӷәеи ирықәгәыӷуаз Мақәа. Ус ихьӡын рҳәеит иара. Даара бзиа днаскьахьаны, иҽгьы иаргьы аӡыблара иргәылҵәраа ишнеиуаз, ацәқәрԥа еибах-еибафақәа ирбылгьо қыд дук нҩеигәыдлан, уаҳа рхы иаазамыхәаӡакәа аӡыхәашь аархыҵәеит рҳәеит. «Аа, Мақәа, Мақәа, Мақәа» – ҳәа еибарҳәҳәо, аҟәара иаваҩуа, ишьҭалазаап зегьы. Дагьҿықәнажьлеит, рҳәеит, уи даара акыр иласкьаны. Убри инаркны Мақәа дымҵызԥааз ашьха ӡиасгьы, дахьҿықәнажьлаз ақыҭагьы ихьыӡ аарыхьӡхалеит, рҳәеит.

48.Папанҵҟәыр

Ажәытәӡан зны папык дыҟан, рҳәеит. Абра Гәыԥ ақыҭан дынхон абри апап. Ԥсыцәгьак, ԥсымҭәк, уаҩы каҷбеик иакәзаарын. Амал рацәаны иман (апап амал имоур ҳәа ушәозма!), аха иаргьы изыфомызт, аӡәгьы иҿеиҵомызт, абас длахьыцәгьаха дыҟан. Дҭаацәаран абри апап: иԥҳәыс, ихашара, иара. Иԥҳакгьы хаҵа дыргахьан.
Ҽнак амхырашәаразы апап уааҳә иуит, иҳәеит. Уааҳә иун, апап «шәысзааи, дадраа» аниҳәа изымааиуаз дызусҭада, ацхыраацәа рацәаҩны еизеит. имхы иҭалт, идрашәоит. Амхгьы ас иҩны иацәыхарамкәа иҟазаап, уаҩы ибжьы аҿыҭбжьы бзиан иуаҳартә еиԥш. Уажә шьыбжьы аауеит, арҭ крырҿаҵатәуп. Аха дара рацәаҩуп, кәтык рызхом, ҩыкәтык рызхом, џьара ԥшь-шьапык зҵоу акы рзыршьыр акәхит. имами, иара изымфаша, иԥсаса, ишьамаҟа, иҳәақәа еиқәдды адәы хыбны иқәуп, аха инапы рылалома!
Ахәыҟаҵаҩцәа даарыԥхьан, ҳәадук диркын, «ишәырҟаа» иҳәан, идырҟааит. Анахь ауааҳәцәа амхы иахьҭоу ираҳауеит аҳәа абжьы, «ҳо, ҳапап аҳәа ҳзишьуеит убоу, қьафура ҳаман иахьа!» – ҳәа ус неибырҳәа-ааибырҳәақәеит.
Аҳәа дырҟааит, аха аҳәа ишьуа дыҟазма ани акаҷбеи. Ла дук иман, «абри ала шәшьы» иҳәан, ала диршьит. Ахы, ашьапқәа, ацәа зҳәаз еиԥш ахых-шьых илагәан иҵәахит. Акәац еиҿыҟьҟьа ақәаб илҭажьны ижәит.
Ауааҳәцәа ирыԥхьеит: «Шәааи, шәхәы хиоуп», – рҳәеит. иаарган, рнапы ддырӡәӡәан, еикәыршаны иаадыртәеит. Рыхәгьы нарымҵарҵеит, аха макьана аӡәгьы инапы аимыркыцт. Егьи, абанҭ ауааҳәцәа апап имаҳәгьы дрылатәазаап. Иабхәа иҟны дааизаарын сасра ҳәа, иԥҳәысгьы дицны, апап уааҳә аниу, ауааҳәцәа дрылагыланы иаргьы драшәозаарын. Рнапы адыркуа ианалага, апап иԥҳа лхаҵа днаихагылан, маӡала, «акәац умфан, иҽеим» ҳәа иалҳәеит.
– Изакәызеи? – иҳәеит, ибжьы цәгьахеит амаҳә. – Ишәшьыз ахи ашьапқәеи, ацәеи цәырыжәгароуп! – иҳәеит. Иуӡо абаҟоу! Ари аргамахеит, ауааҳәцәа ираҳаит, аууҳәа еилалеит.
– Иаҳшәырба! – рҳәеит.
Иудырбои? Кыр еибарххеит, аха иахьцалакгьы апап ила ахәы қамсысӡа, ацәа, ахы, ашьапқәа цәыримгар ԥсыхәа ҟамлеит.
Ирфахуа иҟоума, знык ас еиԥш анырба! Игылан идәықәлеит. Ауааҳәцәа ашҭагь инҭыҵит, адгьыл ааимыҩрын, апап инхарҭа, иҩны, иашҭа игәара, зегьы неибарганы, ес, иҩҭабга ицеит, аҽырҳәа аӡы ҩеит, еишьылӡа, игазго, ӡыжьны иааҭатәеит. Апап иҭаацәагьы иаргьы агеит. Имаҳә далҵит, ауааҳәцәа дрыцалҵит, аха иԥҳәыс дагеит. Лхаҵа дишьҭалан, дыҩны ддәықәлазаап сихьӡоит ҳәа, аха дихьӡоны еиԥш аамҭазы, лхаҵеи лареи рыбжьара адгьыл ааиҩԥан, лара дагеит, иара дынхеит, – рҳәоит. Абас еиԥш ахылҵт, дад, апапажә иԥсыцәгьара.

49. Риҵа

Риҵа аӡыгьажь ҳәа уажәы иахьыҟоу анкьа адәы ԥшӡаран, ауаа ықәнхуа иҟан ҳәа рҳәоит: Абни аҟара адә-ду иҟаз иӡытҟәаны изыҟала ҳәа ирҳәуа абас ауп.
Ана аԥаса иаԥсууа дгьылыз инхуаз Ԥшысаа ракән. Дара анхара бзиа рыман уа инхуаз зегьы, ԥҳәысеибак лыда. Аԥҳәысеиба аҷкәнцәа рацәаны илыман, аха зегьы хәҷқәан, «иааг» ада, уаҳа акгьы рыздыруамызт. Аԥҳәысеиба есымша аашаргьы лхы ныҵахәа акрылуан лгәлацәа рҟны, илуазгьы уи акән: ашы, абысҭа, ача, лара лыда, егьырҭ зегьы ирацәаны ироуан, алаҳәара анырзаанхалагь, ани ргәыла ԥҳәыс ақьыра азы илырҭуан, аха ақьыра маҷӡан: ианыллаҳәуа, алаҳәара иахппны лимаа иаваԥсуа акән лара илырҭоз. Убри аҟара имаҷын лқьыра, аха акры аулҳәахуаз, илҳәарагьы илоуамызт лдыруан.
Убас рыцҳарыла иааизылгауа ала акән лыҷкәынцәа зланыҟәылгоз.
Зны, еизылгаз анынҵәа, лыҷкәынцәа «амла, амла» ҳәа дыркит. Ҩ-џьара, хы-џьара, исоуп ахылгәахәаз днеин ча хәҷык ҳәа, аха аӡәгьы дааҳәны длыхәамԥшит. Агьирахь уиазгьы исылмоуаз лдыруан. Иҟалҵаухази, даагьажьит.
Дааин, авырҳәа ачуан ахаҳә лҭаԥсаны иҩкналҳаит, амца аҟәҟәаҳәа иҩаҵалҵт. Ааиха лымҭакәа, аҷкәынцәа «амла, амла» ҳәа илыкәшаны игылт.
– Ааи, нан дшәыкәыхшоуп, ожәыҵәҟьа акрызымои, – лҳәан, рыхқәа аалшьшьит. Анҭ ачуан анырба, иакәшаны илатәеит, ожәы-ошьҭан абысҭа аабарушь ҳәа, ахы акры аурбахуа. Ахәларагь уиакән.
Аҷкәынцәа џьоукгьы ицәт, џьоукгьы ацәа иаарымнахаанӡа, иҵәуан, ран: «Ожәыҵәҟьа, нан, ожәыҵәҟьа шәымҵәыуан», – лҳәуан.
Лыҷкәынцәа рҽынкаԥса-ҩкаԥсаны, икарауараха ицәт, ларгьы дхәыцуа, лчуан мҵәахы ԥшаа ҳәа дызҭаԥушаз, «аԥшәма» ҳәа аӡәьы ибжьы геит адәахьы.
– Ау! – лҳәан, дыҩдәылҵын. – Бзиала уаабеит! – лҳәан аҩынҟа длалгит.
Дсылатәаз аиԥш ус иҳәит:
– Даара амла сакны сыҟоуп, изӡаргьы иаԥсам, хәҷык бзысҿаҵарушь? – иҳәеит.
– Унан, уажәыҵәҟьа, – лҳәит, аха дахԥшуа ани ақәаб ахаҳә зҭоу ашҟа ауп:
Ани адҩрагь ус иҳәеит:
– Џьоушьҭ, ари иҭоугь хаҳәушәа збоут, анахь џьара ҵәахык бымамзар. Уаха исҿабҵуази? – иҳәеит.
– Уахьгьы ҵәахыс исымоу егьыҟам, аха анцәа исиҭалагь збап, уаамццакын, сукәахшоуп, – лҳәыхт адрҩагь.
Ус-ус сылҳәуаз, лхаҳә ишылаханы иҟьат-ҟьатуа иалагеит. Амҳаԥ аҵылшьын абысҭа луит. Иаакнылхын, лысас хәҷык иҿалҵан дышьҭалҵит. Ашьҭахь лыҷкәынцәа аалырԥшын хәҷык рҿалҵан ишьҭалҵит.
Аҽны шьыжьымҭан шаанӡа даумгылахуаз, данааԥш, лысас длымбит, аҩнгьы аӡы ааҩнажжуа иҟан. «Иҟалазеи?!» ҳәа даныҩагыла, лылаԥш ахынӡанаӡауаз зегьы иӡытҟәаны, игазуа иҭажьын, аҩны иамариашаны мҩахәасҭа хәҷык ган акәымзар.
Авырҳәа даагьажьын, лыҷкәынцәа аалырԥшын, идлырбит.
– Ари амҩахәасҭа алганы изыҟоу – шәара шәамгар анцәа иҭахыуп, – лҳәит.
Ус раҳәаны, аҷкәынцәа изныҟәуаз лаԥхьа иларгыланы, ахәҷқәа лара иаашьҭыхны, амҩахәасҭа хәҷы иалгаз дықәланы ддәықәылт. есааира наҟ дцацыԥхьаӡа, лышьҭахьҟа еимаҳауан. Аԥҳәыс еибагь дысҭаҳцәаз дналҵит, аӡгьы иааилаеиласын, игазгуа илҭатәеит.
Убри наыхс Риҵа ӡыжь цәгьаны, иҵыданы иааҟалт. Абни аԥҳәысеиба лыҷкәынцәа иаархылҵыз роуп ожә Ԥышсаа ирыжәланы иҟоу.
Ииашаны, Ԥшысбаны иҟоу Риҵа ибар, думкыр схы асҭуеит ҳәа далагоит рҳәоит.





50. Адунеи аӡы хыҵны ианыҟаз

Ажәытәӡа зны Аԥаимбар ҳәа адырра, аилкаара ӷәӷәа змаз дыҟан. Абри Аԥаимбар ихаан зны ажәҩан ааилаҩынтын, амшцәгьа, амш бааԥс ҟалеит. Ҩымш, ыхмш еимаҵәаны ақәоура ианаҟәымҵ, Аԥаимбар идырит иахьынӡаҟәымҵуаз, бзиарак шахылымҵуаз. Аԥаимбар еиликааит абри амшцәгьа иахҟьаны, амшын зегьы шхыҵуаз, мыш ҩынҩажәа ақәоура ишаҟәымҵуаз. Усҟантәи аамҭазы адунеи иқәынхоз зегьы – ауаатәыҩса, аԥсаатә, ашәарах, иара абри Аԥаимбар иҳәатәы харҵон. Дрыԥхьан еизигеит ауасҭацәа, амшын хыҵаанӡа аӷба ҟаҵара иахьигӡарц. Ауасҭацәа илеи иласын, абри аҿҳәара иалагӡаны, аӷба ду ҟарҵеит. Аԥаимбар даалагын адунеи иқәыз зегьы ракака  хаҵаки ԥҳәыски, арбаӷьки арцынаки зҳәаз еиԥш, ажәла мырӡгас аӷба иҭеиҵеит. Акамбашь заҵәык ихашҭит. Убри аамҭазы аӡхыҵрагьы ҟалеит, адунеи еимаҩ-еимаҵәан, амшын хыҵит, аӷбагьы аӡы ихылт. Аӷба амшын ишхылаз анаба, акамбашь ари Аԥаимбар ихьӡ адыруан. Нои ихьӡын, «-ҟәаа» ҳәа ихьыӡ ҳәаны, амшын ихыланы ишьҭалт. (Иахьагьы акамбашь аныҟаауа ишананы иазынханы иамоуп «н-ҟәаа» аҳәоит, Нои ауп иаанаго рҳәоит). Уи абжьы Нои иаҳаит, дагьақәныҳәеит, ӡы уамгауа, уамхәаҽуа уҟалааит, уара уаҟара иӡсауа ԥстәы ҟамлааит ҳәа. Ҵабыргынгьы, акамбашь ӷәӷәала иӡсоит. Нои аӷба изҭамгалт, аха ажәа ииҳәаз наӡан, ибзианы иахьыӡсоз иабзоураны аӡхыҵра иацәынхеит.
Аҳәынаԥ иахьнеилакгьы цәгьамзар  бзиа ҟанаҵома, амла ианакы аӷба кылнаҵәеит. Аӷба аӡы ҭало, иҵааҟәрыло иалагеит. Аԥаимбар Ноиа ӷба иҭартәаны иигоз даарылагылан,  иҵаамҟәрыларатәы иззыҟаҵо, аӡы анкылара зылзыршо иаҭаху асҭоит, иҳәеит. Амаҭыжә аҵыхәа татаӡа иҟамзи, ани аҳәынаԥ икылнаҵәаз инеин, аҵыхәа акылҵәара инкылшьны, аӷба иҭалоз аӡы аанкыланы инадтәалт. Ус-ус аӡгьы маҷхо иалагеит. Арахь аӷба акыр ишәарҭамзи, Аԥаимбар аԥсаатәқәа ирыдиҵеит, изылшо шәԥырны шәца, џьаракыр адгьыл хтны ижәбозар ишәыԥшаа, ҳаӡхыҵып ҳәа. Егьырҭ ахьцоз акагьы рзыҟамҵеит, аҳәыҳә анышәаԥшь аҿыҵакны иааит. Убысҟан аҳәыҳә анышәаԥшь иахьылаԥылаз ауп уажәы ашьапқәа ҟаԥшьны изыҟоу.
– Анышә ахьубаз уара уидыруеит, аӷба аԥхьа угыланы уԥырны уцала, анышә ахьыхту ахь амҩа ҳақәҵа, – иҳәеит Аԥаимбар Нои.
Ицо, ицо абри аҳәыҳә иахьаԥшааз    адгьыл хты аҟны инеит, аӷба уа иаанхеит, хәыҷ-хәыҷла амшгьы ааилган, аӡы ҩаҵыкәкәа ицеит. Убри аӷба усҟан иахьыӡхыҵыз уажәы Ерцахә ҳәа ҳзышьҭоу ашьха ауп рҳәоит. Ерцахә Уаршәаҳәымҩа ҳәа иахьашьҭоу иахьагьы аӷба ԥҽыха ықәуп рҳәоит. Аԥаимбар зыжәла мырӡкәа ракака имаз зегьы абарҟа рхы иақәиҭитәит, дасу зегьы рхы иахьахәара еимпит. Аха еимирпаанӡа ари аӷба аиқәырхара зыбзоуроу амаҭ ауп ҳәа аԥаимбар ианиарҳәа, ацҳаражәҳәаҩцәа дәықәиҵеит амаҭ ахь узыхәо иарбан ҳәа иазҵаарц. Цҳаражәҳәаҩҵас ажәыҵси абжи роуп идәықәиҵаз. Дара неин, узыхәо иарбан ҳәа ианазҵаа, ауаҩ ижьоуп исҭахыу, аҳәеит. Амаҭ иаҭаххаз аԥаимбар ианиарҳәа, иажәа деижьозма, иаҭаххаз иақәиҭуп, иҳәеит. Аха ажәыҵси абжи амаҭ иалнахыз ишақәиҭу атәы рҳәарц ианцоз ажәҵыс аацәажәан, ҳахьнеиуа ус ҳҳәаырм, адаӷь ажьоуп узқәиҭу ҳҳәап, аҳәеит. Абжы аацәажәан, моумоу, иҳаҳаз аиаша ҳҳәароуп, аҳәеит. Ари еимактәыс ироуит. Аҵыхәтәан, ажәҵыс абжы иеижьан, аҿы инҭасны, абз хнаҵәеит. Амаҭ аҿы иахьнеиз, абжы «бжжы» аҳәарада  уаҳа акагьы еилырганы изымцәажәеит. Ажәҵыс аацәажәан, уара узқәиҭу адаӷь ажьоуп ҳәа аԥаимбар ҳааишьҭит, аҳәеит. Ари ажәыҵс «гьангьашрак» шаӡбаз амаҭ гәҩарас иакын, исфоит ҳәа иҩаԥан, аха иаҿыҵамшәеит, аҵыхәа абыжькаҵәроуп изыхьӡаз. Убри азоуп иахьагьы ажәҵыс аҵыхәа быжькаҵәаӡа изыҟоу, егьырҭ аԥсаатәқәа реиԥш аҭра абнаҿы иҟанаҵаӡом, аҩнаҿы, ауаҩы изааигәаны иҟанаҵоит.
Убри ашьҭахь ауаатәыҩса рахьтә аԥаимбар Нои иеиқәирхаз ахаҵеи аԥҳәыси ашьха анаҟә аҿоуп иахьеиқәшәаз. Убарҭ хынҩажәаҩык аӡӷабцәеи аҷкәынцәеи еиҟараны ирыхшеит. Ахаҵа даацәажәан, аԥҳәыс ус леиҳәеит:
– Бара, банаџьалбеит, абарҭ, ҳара иҳахшаз рымцара рыла адунеи ҳзырҭәуам, уи аҵкьыс, ҳаҷкәынцәеи ҳаӡӷабцәеи еибаҳҭап.
Ас еиԥш иԥҳәыс ианлеиҳәа, ларгьы дақәшаҳаҭхеит, аха еибырҳәоз рыхшара аиҵбацәа ираҳауазаарын, аиҳабацәа ирарҳәеит. Аиҳабацәа, ҳаби ҳани еилагазаап, иаҳшьыроуп, рҳәеит. Урҭ ирҳәазгьы иныҵыҩ-ааҵыҩны аиҵбацәа ираҳан, ҳаиҳабацәа шәыршьыр рҭахыуп ҳәа рани раби ирарҳәеит.
– Ааи, банаџьалбеит, арҭ иҳахшаз ҳаршьуазаап, – иҳәеит ахаҵа, иԥҳәысгьы иаргьы ирыхшаз ршәиит бызшәала еиқәымшәо, изеилибамкаауа иҟаларацы. Урҭ рышәи наӡеит. Ирыхшаз бызшәала еиқәымшәо ианалага, хаҵеи ԥҳәысси аибагара иалагеит. Абри ала нас адунеи ҭәит, убри ауп изыхҟьаз абраиҟара абызшәақәагьы.


51.Амреи амзеи шыҟалаз

Ажәытә зны ԥҳәысеибак дыҟан. Убри аԥҳәысеиба ҩыџьа аҷкәынцәа лыман. Аҷкәынцәа ҿык-бзык иазымҳәо иԥшӡан, ран урҭ дрыхӡыӡон. Ҽнак аԥҳәысеиба игәалҭеит лыҷкәынцәа акрыфара ргәамԥхо, рылахь еиқәны ишыҟаз. Абри мышкы, ари ҩымш, ари хымш. Аҵыхәтәан аҷкәынцәа акрыфара зынӡа иаҟәыҵӡеит. Аԥҳәысеиба хьаас иҟалҵеит, лхы ахьылгара лмоуа дҟалеит. «Ишәыхьзеи сызкәыхшоу?» – лҳәан, лыҷкәынцәа дрывагьежьит, анс лҳәеит, арс лҳәеит, аха ирыхьыз ҳәа акагьы лзеилымкааит.
Лыҷкәынцәа рхәы ҟаҵаны ирымҵалыргылон, дара «амла ҳакуам» рҳәон. Аҵыхәтәан аԥҳәысеиба ажәала разҵаара даҟәыҵт, ус рыхынҟәгашьа дацклаԥшуа далагеит. Ҽнак аԥҳәысеиба лыҷкәынцәа рыҩны идәылҵны абнарахь ицеит, рангьы хара-хара дрышьҭаланы лҿыналхеит. Дышнеиуаз абна атоура агәҭаны ассир лбеит: ҩыџьа аӡӷабцәа ссирқәа тәаны ашәа рҳәон. Урҭ рашәа иазыӡырҩуан аԥҳәысеиба лыҷкәынцәагьы. Аӡӷабцәа раԥхьа игылаз аишәа иқәын зеиуахкы уҭахыу афатәқәа. Аԥҳәысеиба абарҭ анылба, уаҩы ишимбац ала дшәеит. Лыҷкәынцәа абарҭ аӡӷабцәа илцәыргар, зынӡа деиба-кәеибаха, агәы мыжда даақәхаӡар ҳәа хьаас илкит. Афырҳәа днышьҭасын, ажә уац аашьҭылхын, ирууаӡа иршәны абанҭ, аҭыԥҳацәа, иргәыдылҵеит, илҟьашьит. Аҭыԥҳацәа руаӡә дҩаԥан, иара уа ааигәа ииасны ицоз аӡы лҽынҭылшьын, уаанӡа дшыҟаз дыцқьаӡа лҽаалыӡәӡәан, дҩаԥан, дымраха ажәҩан дыҩкыдлеит. Егьи аҭыԥҳа дҩаԥан, дымзаха ажәҩан дыҩкыдлеит. Амза иахьагьы иадаабало асахьақәа убри аԥҳәысеиба лоуп изыхҟьаз, лыбзамыҟәрала лыҷкәынцәа рразҟы рыцәлырӡит.


52.Аҵан

 Ажәытә аҵан ҳәа џьоукы ыҟан. Урҭ ашьха инхон, уаа ссан, аҭырас иқәланы икарҿон. Усҟан ашьха асы, ақәа, акырцх амуазаарын. Аԥшацәгьа асуамызт. Дара иарбанзаалакгьы акы усс ирымамкәа, акы иацәымшәо иҟазаарын. Анцәагьы дрымамызт, «ҳара ҳада уаҳа ԥсызхоу дарбану?!» ҳәа акәын ишыҟаз.
Ус ишыҟаз зны аҵангәара иахьҭатәаз аҽнышьыбжьон ахьтәы  кәаса* ахьтәы гара аныргыланы, аԥшқа даниаланы, хыхьтәи акы дылбаанашьҭит, дылбаазышьҭыз закәу уаҩы изымдыруа.
Аҵан ари ахәҷы данырба игәырӷьаҵәа иҟалеит. даашьҭырхын драаӡеит. Ахәҷы мшызҳа изҳауа, даара иџьоушьаратәы лассы изҳаит. Дандуха зны ус дрызҵааит дзааӡаз:
– Абри шәара акы шәацәымшәо шәыҟоуп, абри шәара ишәиааира мчыс иҟоузеи? – ҳәа дразҵааит.
Аҵан рабду, хышә шықәса зхыҵуаз ус иҳәеит:
– Ҳара ҳаҵкьыс ииааиуаны иҟоу уи ауп: абамба-сы ауны, амца ацрашәар, ҳаблыр ҟалап, уаҳа ҳара ҳаҵкьыс иаиааиуа акы адунеи аҿы изыҟаларым, – иҳәеит.
Ус иштәаз, ахәҷы дахьца-дахьаа рымбаӡакәа, дныҵашәкәа дцеит. Дабацеи ҳхәыҷы, анахь-арахь рҳәеит, аха уаҵәы дубар даахә – дрымбеит. Ишыԥшуаз, ԥыҭрак ашьҭахь, аҵан реиҳабы данынаԥш, аџьмақәа аҵангәара иахьҭатәаз, баӷьык аԥаҵақәа лахьхьынӡа илаӡо ишҵысуаз ибеит.
– Ҳаи, шәанаџьлбеит! Ҳақәҵра аазаап, ҳара ахәԥҳа дҳааӡама, ҳақәызхыша дҳааӡеит, ҳақәихит шәымбои! – иҳәан, аҵан нарԥшны идирбеит абаӷь аԥаҵа шыҵысуаз.
– Ари закәзеи? – рҳәан ианизҵаа, ус реиҳәеит:
– Ҳара ҳҟны иахьа уажәраанӡа, ишыжәдыруа еиԥш, аԥша амысцызт, уажәы ари абаӷь аԥаҵа зырыҵсуа аԥшоуп.
Ҳақәҵрац ҳаҟазаап, шьҭа ҳара иҟаҳҵо егьыҟам, – иҳәеит.
Аԥша иаҳа-иаҳа аҽарӷәӷәон. Абамба-сы аура иалагеит. Асы ауа, асы ауа, ҩбаҟа саџьан рҟынӡа абамба-сы ауит. Нас амца лацрашәан зегьы иаразнак илықәблаа иагеит.
Абасала, иқәҵит аҵан. Уажәгьы ашьха иҟоуп ҩадарак, Аҽагылара ҳәа иахьашьҭоу. Ас захьӡу уи ауп: аҵан дашьҭалазаап шьамхыла искуеит ҳәа абнҽа. Иԥхаҵаны иманы дышнеиуаз, абри Аҽагылара ҳәа иахьашьҭоу ианҩеи, убра длацрасын, аҵыхә кны иааникылеит. Аҵан-уаа абас шьамхылагьы иӷәӷәан, акы иацәшәмоызт, дара ириааиуаз ҳәа акгьы ыҟамызт.


























Нарҭаа ирызку аҳәамҭақәа

53.Нарҭаа ашәҩык

Анкьа зны иҟан уаа нырҳарақәак,
Урҭ ирышьҭан нарҭаа дуқәа ҳәа.
Нарҭаа асԥыуаан, Аԥсны инхон,
Ԥшреи сахьалеи мыцхәы еиҿкаан,
Аӡә дубар, аӡә духашҭуан,
Дара зегьы анкы илхылҵыз ракәын.
Дарбанзаалакь урҭ иреиуоу,
Имышьхәылҵ ларс, ихы иаҵыргәа,
Аԥсшьара уи данышьҭоу,
Иреиҳау ацгәы аҵыхәа шиашоу
Аҩада ирха имырҟәӡакәа,
Иаҵсуан ибӷа икьымсӡакәа, – 
Урҭ рӡара убас илан,
Рыжәҩахыр, рыгәчама мыцхә иԥҽаҽан.
Улаԥш рцәӡарын, убас иеиҿкаан;
Реилаҳәашьа акәзар еилаарцыруа,
Рабџьар чаԥақәа еилаарцыруа,
Рфрангь аҳәақәа  ӡашәа иқьақьо,
Рӷәакьамыс ҟамақәа аԥша иаанаго ахәыц хырҵәо,
Руапа еиқәаҵәақәа лаҳәашәа ирхагежьуа,
Рхылаԥарчқәа ҳәыҳәшәа ирхаԥыруа,
Ркәымжәы, ркаба еиқәҩыча,
Ржәыла рашьқәа ҽырԥа-ҽырԥо,
Еицҽыжәлон урҭ еилаарцыруа.
Нарҭаа ирыман изааӡаз абраа,
Урҭ ирыжәлан Еилҳәызаа,
Сасрыҟәа ида зегьы рааӡахьан,
рыцәгьа-рыбзиа урҭ алахәын.
Хьыӡрацара урҭ анцало азы,
Мацәаз-мацәаз еилоу акәалӡы,
Хҿа злымҟьоз, аҳәа иамгоз,
Аибашьраан дара иршәын.
Нарҭаа ыҟан аешьцәа шәҩык,
Урҭ дрыман еҳәшьа заҵәык,
Хьӡыс илыман Гәында-ԥшӡа.
Реиҳабы ихьӡын нарҭ Сасрыҟәа.
Сасрыҟәа дзыхшаз хаҳәуп рҳәоит,
Аха дагомызт, аса илаломызт.
Нарҭаа рыҩнқәа мыцхә идуун.
Хаҳә еилышьла урҭ ҟаҵан,
рыкрыфарҭа еиҵҳәа игылан,
рыҩцара акәзар, иҵегь еиҳан,
Аҳаԥшьа дуқәа уа ирзыҵан,
Урҭ иреиҳаз Ҩаӡамкьат ахьӡын.
Аҩы еилыԥхаауа урҭ ирҭан,
Амҟәыб кәапеиқәа уа ирхакнаҳан;
Урҭ рынхарҭа хаҳәла икәыршан,
иахьагьы иҩашьом, омашәа ишан;
Урҭ ирыкәыршоу ахаҳәтә гәара,
Иҭыҿҿа-ҭыҿҿа иануп аҩыра,
Иарбан бызшәоу иуадаҩуп адырра.
Аиаша иашьҭан нарҭаа енагь,
Дахьдырхәуан ацәгьа иахьиниалакь,
Еигӡара изыруамызт дызусҭазаалакь.
Ицалон Нарҭаа хьыӡрацара,
Нхыҵ, Аахыҵ, Кавказ иқәын,
Урҭ рылаԥш енагь иахын.
Геи шьхеи дара ирзеиԥшын,
Бзыԥи Ҟәбинеи дара ирӡқәан,
Урҭ рырхақәа рырахә ҳәырҭан, руахьад, рыжә, руаса анын,
Имҩашьауа рыхҵар рырахә ирнын.
Нарҭаа ирцәымӷын ауаа зыргәаҟуаз,
рырахә, рмал рыхца изгоз,
Убри занааҭс ишьҭыхны измаз.
Нарҭаа уаҩышьас абас ирыман:
Ацәгьа иҿы урҭ ицәгьан,
Абзиа иҿы урҭ бзиан,
Аду дрықәшәар, урҭ дуун,
Ахәҷы иниар, урҭ хәҷын,
Доусы ирнаало ажәа рҿан.
Нарҭаа ирыман арахә рацәа:
Ауахьад, ажә, ацә, ауаса;
Урҭ хаз-хазы игәарырхуан,
ЕИҭакны ирбон, рылаԥш рхын,
Мыцхә арахә бзиа ирбон.
Нарҭ Сиҭ-иԥа Уахсиҭ,
Ҷыдала идын ауахьад;
Нарҭаа ауаса мыцхә ирызҿлымҳан:
Ауаса ирықәҵа урҭ еиланаҳәон.
Аԥсаса илаԥш рхын Нарҭ Кәын,
Ацәқәа ибалон Қьаҭауан,
Ажәқәа гәарихуан Аҭлагәца,
Урҭ ирԥсахуан Хабыгә, нарџьхьоу,
Ныз, Аҭлагьыҟәа, нас Уахсиҭ,
Сеилықә, Наузыџь, нашбаҭаҟәа,
Башныхә, Хсауҭ, Ҭаҭрашь,
Кәын, Хмышь, Ҳанашь, Цәыцә…
Нарҭаа анцалоз хьыӡрацара,
Арахә рбон излаз жәлара,
Избан уҳәар Нарҭаа рырахә
Ажәлар зегьы алахәын.
Нарҭаа ус акәын ҵасс ирымаз:
Арахә ирааӡаз шықәсынаҟьак,
Зқьы хы рахьынтә шәкы,
Абна нцәахә ихьыӡ иазкны,
Абна иларҵон еизакны.
Нарҭаа зықәтәоз рмыӡк рыман,
Уи рыҩны ахышәара-ҵышәара иахьӡон
Иреиӷьу аиха иара алхын;
Еиҳаб-еиҵбыла еиватәа иқәтәон;
Рханы дтәан Нарҭ Сиҭ
Рҵыхәан дтәан нарҭ Сасрыҟәа.
Нарҭаа ирыман аҽхарԥарҭа,
Шә-рашьк здырҳәалоз аихатәы,
Шә-махәҭак змаз еиларҭәа.
Иамжьацызт нарҭаа рыбла,
ИКамшәацызт баша рыхҿа,
Аха Сасрыҟәа ихысшьа даҽакын,
Уи ихысшьа зынӡа икылкаан.
Сасрыҟәа иан лхы иқәргыла,
Данаихслакь аҵыс кәтаӷь,
иан лхы хәыцк алмыршәа,
Иқәицҟьаауан меижьарада.
Шәарыцацәа бзиақәан нарҭаа;
Ианцалакь урҭ бнашәара,
Иалшомызт ихынҳәны напы мацара.
Асса-мысса рзы хыц рҟьомызт,
Аха думпеи, бынҽа раҩрыжьуамызт.
Баҩлашала ддырчон Нарҭаа раҳәшьа.
Нарҭаа зеикануаз доуцәан;
Урҭ зыхдырҟьоз рацәан:
Адауцәа ажәлар ираӷацәан,
Урҭ ирықәлон, еимҵәацәан,
Хаҵагьы ԥҳәысгьы уаҩжьыфацәан.
Адоуцәа ахьақәлаз атәыла,
Малгьы рахәгьы еидцала,
Ԥҳәыс, саби еилацала,
Ихырҵәа икарцон мҩа дула,
Ргәы дырхаарц саби жьыла.
Абарҭқәа зегьы ирхырҟьаны,
Нарҭаа адоуцәа ндырҵәалон,
Урҭ ихдырҵәоз рыԥшаалон,
Зыԥсы иахьӡоз хындырҳәалон,
ҭынч анхара рырҭалон.
Абарҭқәа рзы акәымхари,
Иахьагьы, иҭоушәа урҭ рыԥсы,
Изхамышҭуа нарҭаа Аԥсны.

54. Сасрыҟәа иира

Лымз ааигәо ианалага, Саҭанеи-Гәашьа даақәгьежьын иираны иҟаз лыҷкәын хәыҷ имаҭәа лырхиеит: изылсит хәыц еиқәаҵәа зламыз ауаса иақәҵыз аласа иалхны акәымжәы. Уи анылсуаз, адыхҳәа лсыга данаҿасуаз, нарҭаа рбаа хыџхыџуан. Астәы лсит, илгыбит, илҳәеит. Хәынтә ӡәӡәара Ҟәбина аԥшаҳәа илбаалгеит. Акәымзцәа ӡәӡәаны, ишәҭышха аҟәара ианықәлыԥса, ауаа гылан иахәаԥшуан, изакәызеи ҳәа еизҵаауа.
Абас акәымжәы, икаба, ихҭарԥа, злыҵшаз акәымзцәа анлырхиа, ҽнак шьыжьы рыԥҟара, рыӡахра нап алыркит. Саҭанеи-Гәашьа лышәҩыҷкәынцәа рымаҭәа мышкала исны, мышкала изӡахуаз, асаби имаҭәа уи аҟара дауадхалахуаз, аха асаби иишьа шананы иахьыҟаз иахҟьаны, лхәыцырҭа рацәан. Уи убри аҟара дызҿыз аус далахалан дыҟан, шьыбжь анхалозгьы лызгәамҭеит, лыҷкәын имаҭәа ӡахны акакала ишьҭылхуан, аккаҳәагьы ашәа рықәлҳәон. Аха усгьы рацәак дадымхалакәа, Сасрыҟәа изынмаҭәак еиқәырҷаб иӡахны иныкналҳаит.
Саҭанеи-Гәашьа егьырҭ лыҷкәынцәа злалааӡаз агара Сасрыҟәа иаҭәалымшьеит. Сасрыҟәа уаҵәы дираны уахеиԥш, афырҳәа инықәыршәны маӡала Саҭанеи-Гәашьа Аинар-жьи иҿы днеит.
– Аинар-жьи, уанаџьалбеит, сзеиԥшрақәоу уара иудыруеит, уара удагьы уаҳа аӡәгьы издыруам, умч аасырхәа, акы смоур хәарҭа сымам!
– Ибуазеи, Гәашьа ахьышьыргәыҵа, ус бгәы рмаҷны бышԥацәажәаӡои, бара адунеи иқәу аҳәсақәа зегь реиҳа бгәырӷьаратәы быҟоупеи! Акы баргәаҟзар, Аинар-жьи имахәҿа деигӡом, ижьаҳәа деигӡом, иԥсынгьери акәзар, еиқәхаԥс игылоуп, иаӷа ажәеиԥшьаа рымца аҿыддуеит. Ибҭаххазеи, сазҵаауеит, Гәашьа?
– Сара исҭахыуп агара! Аха уи агара гара еиԥышмзароуп, игарлараны иҟоу уаҩы дышиеиԥшым еиԥш. Уи агара аихарҭәа иалхзароуп, насгьы агәдыҳәа ахала иҵысуазароуп, аха ианҵысуа ашьҭыбжь игароу имаҳауазароуп.
– Ибзиоуп, уи еиԥш иҟоу агара аҟаҵара сара сҽазыскып! – иҳәеит Аинар-жьи. – Аха ибаҟоу, аҿҳәара зынӡак ибырааигәацәеит. Исыҭ даҽа ҩымш аҿҳәара. бара ибҭахыу агара аҟаҵара мариам, зегь реиҳагьы иуадаҩу аиха арҭәароуп, уи аиха аӷа мцала иурҭәарҟ алом.
– Уалага, нас, иулшалак збап, – лҳәеит Саҭанеи-Гәашьа лҿынахамҭаз, аха дымцакәа даақәгьежьын, ус днаиазҵаауит:
– Аинар-жьи, исоуҳәаз сгәаԥхеит, аха акы ухашҭзар ҳәа сшәоит!
– Мамоу ахьышьаргәыҵа, Аинар-жьи ус ламала акгьы ихашҭлом! – иҳәеит Аинар-жьи.
– Ус ауп, аха узазымҵаазеи иҟоуҵаран иҟоу агара иауҭаша аура аҭбаара, агылара! – лҳәеит Саҭанеи-Гәашьа.
– Ҳаи, ахьышьаргәыҵа Саҭанеи-Гәашьа – ҿааиҭит ажьи, иираны иҟоу Нарҭа рашьа, нарҭаа аӡәгьы диеиԥшхом. Уи иишьа уаҩ иишьа еиԥшхом, изҳашьа – зҳашьа еиԥшхом, ихаҵашьа – хаҵашьа еиԥшхом! Убри аҟнытә уи игара гара еиԥшымхароуп, игара аурагьы, агыларагьы, аҭбаарагьы уаҩ иибац гарак еиԥшымхароуп. Ус анакәха, иара аԥшқа диаанӡа игара зеиԥшрахо ҳзалацәажәарызеи, ҳшалацәажәо аӡәы иаҳаргьы – «закәызеи, џьоукы рашьа диаанӡа аҽҵыс имиц изырбжьон» – ҳәа ауаагьы ҳахнарччапеи! Сара снапы ианыбҵазар, сара исоужь, сара исылшалакь ббап! – иҳәеит Аинар-жьи.
– Уи бзиоуп! – лҳәеит Саҭанеи-Гәашьа, – уара ухьынап агәра сымго сыҟам, уи сара моу, Нарҭаа раӷацәагьы иџьаршьахьеит. Аха, Аинар-жьи, сара даҽакгьы уасҳәарц сҭахын.
– Ианбаҟалахьеи, Саҭанеи-Гәашьа, сара бара ибҳәо смаҳауа.
– Уара уажәы агара ҟасҵоит ҳәа ажьира уалагоит, уахгьы-ҽынгьы хәажжаӡа иакызаашт, аӷа иҭыҵуа аԥсыԥ аԥшаҩеиԥш ари аԥшаҳәа ианыслалашт, ужьаҳәа абжьы мацара адыд-мацәыс еиԥш жәлары ираҳалап. «Изакәызеи, аарҩара ҳзыҟалом?» – ҳәа жәлар еизҵаалап. Ари еиԥш аныҟала, сыҷкәынцәа Нарҭаа хьыӡрацара ихынҳәны ианааилак, «Изакәызеи, Аинар-жьи, узҿу?», – ҳәа илаусны уркып! Усҟан ироуҳәозеи? – «Шәашьа хәҷык диуеит, убри изы агара саҿуп!» – уҳәашама? Усҟан, – «Ҳан, ахәҷы дабаабгеи?» – ҳәа сарҳәар, ишԥасҳәари? Диааит ахәҷы, дырбааит ахәҷы, уаанӡа исырӡарц сҭаыхм!
– Аҳаҳаи, акы бацәымшәан, Саҭанеи-Гәашьа, Аинар-жьи, ажьишьа шидыруа еиԥш амаӡа аҵәахышьагьы идыруеит. Сара ажьира салагоит, аха сышьҭыбжь уаҩы иаҳараны дыҟам, аӷа аԥшаҩа ҭыҵрым, сжьаҳәа абжьы ажьира идәылҩрым. Аџыр сара снапаҿы ацхацәа еиԥш итиуеит, – иҳәеит Аинар-жьи.
Саҭанеи-Гәашьа лгәы рҭынчны днахынҳәит аҩынҟа.

* * *
Ауха шаанӡа аурҭ асуан, акырцх аҟәҟәаҳәа ахыбрақәа ирықәԥыххаауан. Адыд-мацәыс еихсыӷьрак амамызт.
Нарқыҭ инхоз ауаа зегьы уи ауха ргәы рҭынчны ицәан. Аха ҩыџьа ауаа алацәеихьшь ҟарҵомызт. Урҭ Саҭанеи-Гәашьеи Аинар-жьи ракәын.
Саҭанеи-Гәашьа цәашьа лымамызт, лхәыцрақәа рацәан. Уажәы уашьҭан асаби иԥсы анбаҭалои ҳәа дыԥшын.
Уи аԥҳәыс 99-ҩык ауаа лыхшахьан, аха абасҟак гәамҵреи гәырҩеи лымбацызт. Урҭ анигьы уи аҟара дрыцәшәо дрыхӡыӡо дыҟамызт. Уи ус дыҟазар ааӡарагьы илҭирымызт. 99-ҩык лыҷкәынцәа лара илыхшеит, аха зегьы џьара-џьара иганы ирааӡеит.
Уаха иираны иҟоу асаби зынӡак даҽакала дылбон Саҭанеи-Гәашьа. Уи дышмицызгьы убри аҟара бзиа дылбон, заҵа џьара длымҭира, амалахазгьы аӡәы инапы нарканы дикьысыргьы лзычҳауамызт.
Ауха дгәаҟ-ҵәаҟуа, дшаҟьо аҩны дахьыҩназ, Саҭанеи-Гәашьа дазхәыцит лыҷкәын хәыҷ ихьӡылҵарыз ахьӡ. Уи заҟа хьӡы еилылхыз здырхуада, аха аҵыхәтәаны даагылт хьӡык аҿы. Уи – Сасрыҟәа акәын.
Аинар-жьи иакәзар, ауха шаанӡа иаӷа цаҳәцаҳә дахагьежьуа, иԥсынгьери аихарҭәа ақәиеҵыхуа, ижьаҳәа амцабз аҿыддуа ажьира даҿын. Уи иҟаиҵон иираны иҟоу асаби игара.
Ишаркко ианалага, амшцәгьа ахнагеит. Амра ашьхара инықәыҷҷаанӡа, аҳәсақәа Гәашьа лышьҭаларҭаҿы, – «ахәҷы диит, ахәҷы диит!» – ҳәа иааилалат! Адәныҟа иҟаз агәлаҳәасақәагьы уахь иныҩналт.
Абар ахәҷы! Аха изхәарҭоузеи, напык наргӡаны дазкуам! Аԥырчеиԥш ицәа-ижьы ҟаԥшьуп, амца аҵкыс ицәеи-ижьи цоуп! Аҳәсақәа анс рҳәеит, арс рҳәеит, аха изхәарҭоузеи, шьҭыхшьа рзыҟаҵом.
Аҳәсақәа неицәажәан, аԥшқа иҟырҟы дырхәхәрц инақәыркит: ԥҳәыск абӷьааҳәа лгәԥҳәы неиҿалкит, аха илзымчҳазт, – «сыблит, сыблит!», – ҳәа арҵәааҳәа дыҳәҳәаны дындәылҟьеит. даҽаӡә даарган, уигьы убас лыхьит. Ахҩыкгьы убас, аԥшьҩыкгьы убас. Ари уамахеит. Аҳәса ируа иақәымшәо еикәшаны аԥшқа ихагылоуп, рыбла иабо џьашьахәыс икны. иара дкаршәуп, дҵәыуам, дыхьуам, акы дазыԥшуашәа.

Абас асаби даних ауха,
Агәыла-ҳәсақәа еилагьежьуа иангылаз,
Џьоук ааин Гәашьа адырра лырҭеит:
– Агәылара ҽанк ҽҵыск ариит,
Аха уи аҽҵысқәа зегьы иреиԥшым,
Икьыркьыруеит, ишьамхысуеит уамала,
Амԥынҟа инеиу днанашьҭуам,
Ааигәара инеиз дашьуеит, дыннажьуам!
Машәыр ӷәӷәа ҟанаҵар ҳәа ҳшәоит,
Уа, ишԥааури, Гәашьа, ахьышьаргәыҵа?! – 

– Ихьчатәуп, иааӡатәуп уи аҽҵыс,
Ари ициит, ԥа еиԥшым сара сԥа!
Уи еиԥш уаҳа даҽа ҽҵыск ииуам!
Уи ада ҽы шимаҭәам жәдыруаз!
Ишәымшьын, ишәыхьча уи аҽҵыс!... –
Абас раҳәан иааиз ндәықәылҵеит.

Нас даагьежьын Саҭанеи-Гәашьа,
Аҳәсақәа еилагьежьуа игылаз,
Дааарылагылан ус наралҳәеит:
Зишьа иишьа еиԥышмхаз абри ахәҷы,
Ахәыҷқәа зегь ирыламҩашьо ахәҷы,
Хьӡыс имазааит Сасрыҟәа!
Шәызгылоузеи, шәиԥхьа Аинар-жьи,
Аинар-жьи иҟаиҵаша иара идыруеит!

Абӷьааҳәа аӡә ддырҩит Аинар-жьи иахь. Аинар-жьи, иҽырхианы дтәазшәа, ахәҷы дахьиз ашә даалагылеит. Нас дниасын аԥшқа днаихәаԥшит. – Нарҭаа шәыжәла иазырҳа! – иҳәан, ирыҭәа неиҵыхны, ахәҷы дрыбжьакны даашьҭихит. Ашырҳәа дима дындәылҟьан, ажьираҿы днеит. Уаҟа аҽҽаҳәа аџыр шны аилаҭәара иаҿын. Аинар-жьи ирыҭәа неиҵыхны ахәҷы аџыр аилашыра дналаиршәит. Ашьжьымҭан иалаиршәыз, абар ашьыбжь аира иалагеит. Ахәҷы аӡырҟәанда дӡааушәа днаҳәы-ааҳәуа аихаршы дӡаауп. Аинар-жьи уажәшьҭа иазхозаргь, иазхоуп анигәхә. ирыҭәа даахан аԥшқа дааҭихит. Наҟ-ааҟ ижәтә ахқәа арыҭәа иахьыбжьакыз, ус иӡрыжәымкәа иаанхеит. Аинар-жьи ирыҭәа Сасрыҟәа дныбжьакны аихарҭәа даныҩҭигоз аамҭазы ахәҷы арҵәааҳәа дааҩныҵәааит – «Сан, амла! Амла» – ҳәа.
Аинар-жьи аихатәы џьам аақәиԥаан, аихарҭәа инаҵишьын ирҟас-ҟасо аԥшқа иқьышә инадикылт. Асаби дыблаҟы-блаҵәо дыҟазшәа, аҟәырқь-ҟәырқьҳәа аихаршы албаадара дналагеит. Х-џьамк ҭитеит Аинар-жьи, х-џьамк ижәит ахәҷы.
Нас Аинар-жьи дныҽҳәасны ҭәырӷәык азна аԥырӷы ахәҷы инеихәлеиԥсеит. Аӷәырџ-ӷәрҳәа уи ифеит ахәыҷы. Убри ыфан даналга, – «Сан, ацәа сакуеит, ацәа сакуеит!» – иҳәан, дныҩныҵәаахт иара.
Саҭанеи-Гәашьа, уажәраанӡа аӷа амца иакәшаҟьо иахагылаз, ахәҷы дылгәыдҳәҳәала луадаҿы днеит. Дахьылкыз иџьалшьон: уажәраанӡа Аца еиԥш дҟаԥшьын, амца еиҳа дцан, уажәы дыхьшәашәам, дагьцам, уаҩтәыҩсак иԥхара иԥхароуп.
Ауада длыманы даныныҩнала, – «Сан, сабабырио, сгара збаӡом!» – иҳәеит ахәҷы.
– Уара уиаанӡагьы угара ҟаҳҵахьан, уажәыҵәҟьа иааргоит! – лҳәеит Саҭанеи-Гәашьа. Днаган ахәҷы ацәарҭаӷә днықәрианы, Лара афырҳәа, дындәылҟьан аӡә ддәықәылҵеит Аинар-жьи иахь, Сасрыҟәа игара ааиҭирацы.
Аха уи илышьҭыз лассы дхынҳәит, аԥхӡы ихьшы дкаҳабӷалауа.
– Саҭанеи-Гәашьа хьышьаргәыҵа, иара агара сахеит, сахеит, аха иахьгылазгьы исызмырҵысит!
– Ҳаит, уара аԥсхабаажә! Ус шԥаухьи! – лҳәан, абӷьааҳәа даҽаӡәы длырҩит, али-ԥси рыбжьара агара абра иҟалароуп – ҳәагьы наишьҭалҳәеит. Уигьы егьилмшакәа дхынҳәит.
– Ҳаит, уара афуҟаражә, акамыршшеиԥш уаҳа баҩулаӡами, ахәҷы игара узышьҭымхуа! – лҳәан, Саҭанеи-Гәашьа лгәахы ԥыжәжәо даҽаӡәы дааиԥхьеит.
Аха убри аамҭазы лышьҭахьҟа ахәҷы ибжьы убас иаагеит:
– Сан, бырҟәаҵ урҭ, бырҟәаҵ! Ирылшом, ирымабкузеи! Сара сцоит, агара сара иаазгоит, адәы снықәлар хәҷыкгьы сшьапы неиҵысхып! – Саҭанеи-Гәашьа данаахьаԥш, аҩны ашә ҟьаҟьаӡа иаартны ашәхымс Сасрыҟәа хәҷы дықәгылоуп, икаба-икәымжәы деилфаҷа деилаҳәоуп; иеимси иеимааи евҵаԥах ишьоуп, ибарфын хҭарԥа ижәҩа иқәыршәуп.
– Ҳаи, нан, нан, ус акы иақәумкааит! Нарҭаа иашьа данроу агара рмоуит, – ҳәа хьӡык ҳаумҭан, уара уаагыл, агара аазгаша дҟалап!
Аха уи ажәа ҳәаны далгаанӡа, Сасрыҟәа ашҭа иеҩишахьан. Дцон уи дҳәарс-ҳәарсуа, аҳаскьын иаҵәара дылмыҳәҳәо.
Саҭанеи-Гәашьагьы иаарццакны днаишьҭалеит, уажәымзар-уажәы имахцәы снамҵасны дааныскылап ҳәа дишьҭан лара. Аха иагьалундазгьы, уи дзихьымӡеит. Ус деихьыс-еиԥысуа дышишьҭаз, ахыгәҳәа Сасрыҟәа игара днадгылт. Нас афырҳәа игара дҩахьынԥашалан, дыҩхалан ашьшьыҳәа днаниалеит. Дшынаниалазҵәҟьа, агара агәдыҳәа ахала аҵысра иалагеит.

Иҵысуеит агара, аагылашьак амамкәа,
Нырцә дыгә-дыгә, аарцә дыгә-дыгә!
Дҭахәхәа дарцәоит саби еиԥшым асаби,
Нырцә дыгә-дыгә, аарцә дыгә-дыгә!
Саҭанеи-Гәашьа дааины днеихагылеит,
нырцә дыгә-дыгә, аарцә дыгә-дыгә!
Амра иамалкуеит лара ашеишеи,
нырцә дыгә-дыгә, аарцә дыгә-дыгә!
Ашәа хаа аҳәара дналагеит,
Ныцрә дыгә-дыгә, аарцә дыгә-дыгә!
– Шьышь наани, уа нани,
Хәхә наани, уа нани,
Нырцә дыгә-дыгә, аарцә дыгә-дыгә!
Зишьа иишьа еиԥшымхаз, Сасрыҟәа.
Нырцә дыгә-дыгә, аарцә дыгә-дыгә!
Уа мшызҳа узҳа, уа ҵхы зҳа узҳа,
Нырцә дыгә-дыгә, аарцә дыгә-дыгә!

55.Сасрыҟәа аеҵәа шкыдиԥааз

Нарҭа аагылашьа рықәмызт, иныҟәон, геи-шьхеи дара ықән, ишәарыцон, хьыӡрацара ицалон.
Ҽнак шарԥазы 99-ҩык нарҭаа агәырқьҳәа еицгылт. Рабџьар-маҭәеи рымҩаныфеи заа идырхиахьан. Абаагәара зкәыршаз ахкаара иҭан ррашьқәа. Урҭ иаарылгьежьын, алагама ӷәрақәа нархарҵеит, идрыцқьеит, ҞӘбина аӡыжь ахь илбаарган, иркәабеит, иршьшьит, ӡыхьшәашәала идырхьит. Еиқәхарԥа икәадырны, иааган нарҭаа рыҽхарԥарҭаҿы инҿарҳәеит.
Крырфеит, крыржәит аишьцәа. Ран, Саҭанеи-Гәашьа дааины рыгәҭа даагылт, лыҷкәынцәа лныҳәеит, илныԥхьеит: «Нан, мҩа бзиа шәықәлааит!» – лҳәеит. 99-ҩык гылеит агәырқьҳәа, 99-ҩык икнырхит рҟамчқәа. Раԥхьа дҽыжәлеит Нарҭ Сиҭ, уи инаишьҭарххны егьырҭ зегьы ҽыжәлеит еиҳабы-еиҵбыла. Апҟаҩҳәа Нарҭ Сиҭ иҟамчы аниҟьа, ааигәа-сигәа дыдрабжьушәа инараҳаит. Ахыкәалаа еиԥш, ашҭа дынҭҟьеит. Уи ишьҭалеит агәырқьҳәа егьырҭ ишызынтәыкыз зегьы. Дара хара ицаанӡа, ажәҩан лагоушәа урҭ рҽышьҭыбжь уаҳауан.
Уажәраанӡа аџьџьаҳәа уаала иҭәыз нарҭаа рашҭа ду уажәы иккаӡа иҭацәын. Аӡәызаҵәык Сасрыҟәа адәы агәҭа дықәгылан. Дгылан уи Бзоу аҿы ианкны, илахь еиқәыршьшьы, иашьцәа еижәхысла иахьнеиуаз дрыхәаԥшуа.
Илахь еиқәгәышьан уи ӷәӷәала. Илахь абеиқәмыз: иашьцәа абригь-абригь аҽны ҳдәықәлоит ҳәа иарымҳәеит, абрагь-абрагь адгьыл аҿы ҳцоит ҳәа иарымҳәеит.

Зегь ангылоз иаргьы дгылашьуеит,
Иҽы ирыцқьеит, икәабеит, икәадырит,
Аха уаҩы акреицаҳфап ҳәа иеимҳәеит.
Дара ҟрамчқәа анышьҭырхуаз, иаргьы ишьҭихит,
Ма унеины уҽыжәла ҳәа иарымҳәеит.
Идәықәлеит агәырқьҳәа, нарҭ рашәа цәырганы,
Аха Сасрыҟәа иԥсы ҭасгьы рзымдырӡеит.
Дара цоит  ԥшаласҵас иқәԥрааны,
Дара цоит хьыӡрацара ахаҵара рылдыршарц.
Сасрыҟәа заҵәык даанхеит инапы игәҵыԥаса,
Амба еиԥш дадырсызшәа дгылоуп ашҭаҿы.
Аҳәарақәа гәархла ҳәа даанрыжьма Сасрыҟәа?
Ахьажьқәа ршәала ҳәа даанрыжьуа Сасрыҟәа?

Сасрыҟәа дгылан дадырсызшәа. Иашьцәа рхабар имбаӡо ианынаскьа, даақәҵәиаан: «Сан!» – ҳәа ибжьы ааиргеит Саҭанеи-Гәашьа лахь.
–  Ара сыҟами, нан, иууазеи? – лҳәеит иан.
– Сан, сашьцәа зегьы ықәҵит, урҭ амҩа иқәлеит хьыӡрацара. Сара ҩныхьчас саанырмыжьзар, уаала ҳәа аӡәгьы исеимҳәеит. Избан? Иҟалазеи? Исыхьзеи?
– Акымзарак умыхьӡеит, сызкәыхшоу, нан Сасрыҟәа. Урҭ уеиҳабацәа ракәын, уаала ҳәа шԥауарҳәоз! Уашьцәа ахьцо уаргьы уцароуп.
Сасрыҟәа иан лажәа ааҩбамтәкәа, абӷьааҳәа Бзоу днақәтәеит. Апҟацаҳәа иҟамчы нахиҟьеит. дахьца-дахьаа узымдыруа, ашҭа дынҭҟьеит.

* * *
Амра ҩхашалон Сасрыҟәа иашьцәа дрыхьӡеит.
– Уа, рахә шәзыԥшуп! – иҳәеит Сасрыҟәа.
Аха дарбанзаалакгьы аӡәгьы дхьаԥшны дихәамԥшит. Дара цон ишцац. Сасрыҟәагьы рҵыхәа далагыланы днеиуан. Ашьҭахь Сиҭ даахьаҳәын ус иҳәеит:
– Уабатәида, узусҭда уара, иӡырга-ӡырго иҳашьҭоу?
– Ыы, сызусҭада закәи, шәашьа сами! – иҳәеит Сасрыҟәа.
– Ҳара аишьцәа зегьы ара ҳаҟоуп, ара иҟоу ҳнаҩс даҽаӡәы дыҟоуп ҳәа ҳаздырӡом! – иҳәеит Хнышь.
– Уаҳԥырҵ уара, анашԥа! – рҳәеит урҭ еицҿакны. – Нарҭаа дуқәа ираҭәоума анашԥа дрыцны хьыӡрацара рцара! Уҳацрыҵ, анашԥа, уҳацрыҵ!
Иҟаиҵахуаз Сасрыҟәа, ихы икәаҽ даахынҳәит. Алымҩанык дшынкахәыцуаз аҩны дааит. Ашьшьыҳәа дааҽыжәҵын, иҽы ҿаҳәаны, днатәеит.
– Нан, сыҷкәын, узхынҳәызеи? Иухьзеи? – ҳәа диазҵааит Саҭанеи-Гәашьа.
– Акымзарак смыхьӡеит, сан, сандәықәлоз амҩаныфа шгатәыз схашҭит, какалкгьы сымкӡац, амла сакуеит, схәы бырзхиароу! – иҳәеит Сасрыҟәа.
– Уажәыҵәҟьа, уан дукәхшоуп, уажәыҵәҟьа, амала фатәыс иуҭаххарызеи? – диазҵааит Саҭанеи-Гәашьа.
– Аилаџь сызуы, сан, аилаџь! – иҳәеит.
Саҭанеи-Гәашьа абӷьааҳәа даақәгьежьааны, аиалаџь иҵәи-ҵәиуа, иашәымацараха изылуит. Алҩаҵә ахылззуа, аишәа ианылҵан, инаганы инаимҵалыргылеит.
– Сан, бааи, ҳаидтәаланы креицаҳфап! – иҳәеит Сасрыҟәа. Саҭанеи-Гәашьа лхәы лыманы дааины лыҷкәын дааидтәалан.
Акрысфоит ҳәа лнапы аилаџь иналыркуан еиԥш, Сасрыҟәа атыҟҳәа иан лнапы даамҵасын, ицаҳәцаҳәуа иҟаз аилаџь иналагәаны икит.
– Абыржәыҵәҟьа исабҳәароуп сара сызԥаҵәҟьоу! – иҳәеит Сасрыҟәа.
– Закәзеи иуҳәо, нан, нарҭаа урашьами! – лҳәеит Саҭанеи-Гәашьа.
– Уара унашԥоуп ҳәа сарҳәеит нарҭаа, уара уеиԥш иҟоу дҳалаҵаны ҳцәа ԥаҳҽуама! – рҳәан, срыцрырцеит. Сабҵәҟьа дызусҭоу смаҳакәа бнапы аусыжьуам! – иҳәеит Сасрыҟәа, иан лнапы еиҳагьы аилаџь иалаирӷәӷәо далагеит.
– Иууазеи, нан, уара нарҭаа урашьоуп, уагьреиӷьуп! – лҳәеит Саҭанеи-Гәашьа.
– Среиӷьу, среицәоу акәым аус злоу, – иҳәеит Сасрыҟәа иаҳагьы дгәааны, – сара дсаҳароуп сара сызхылҵыз сабҵәҟьа!
– Ҳаит, уара убас уԥсы уҿазҵаз, узаҭәазымшьаз нарҭаа рхы иамыхәо, уда ԥсыхәа рымамкәа иубааит, – ҳәа ан даашәиит, усгьы нацылҵеит: – Унан, нан аӷра уҭымшааит, ацаҟьа уалхуп, доуҳала уҟалеит. Уи шымцым Аинар-жьи уиазҵаар иуеиҳәап!
Абри ажәа аҳәаха лымҭакәа, иан лнапы аауижьит. Дҽыжәлеит Сасрыҟәа, аха уаанӡа дышҽыжәлац акәымкәа, иаҳагьы дласны, иаҳагьы игәы иҵаххуа. Ибжьы ҿаца Бзоу  инақәырганы, агәашә дынҭҟьеит.
Саҭанеи-Гәашьа лыҷкәын дишьклаԥшуа ашҭа дахьықәгылаз, ажәҩан днаҵаԥшны, убас адоуҳа ҟалҵеит (лара усгьы лдоуҳа ҟалон):
– Сызкәыхшоу сыҷкәын хәыҷ игәы ԥызжәаз шәарҭ аишьцәа, шәахьнеиуа шәнеиаанӡа убас мышцәгьак шәыхьӡааит: қәа еицәа қәа ауа, ԥша еицәа асуа, кырцх еицәа кырцх ауа, сы еицәа сы ауаа, Сасрыҟәа ида ҭынха шәыԥсы иаԥшәмахо дшәымамкәа шәҟалааит!
Бзоу еиҵамха неиуеит ӡы иннамкыло, ԥша иннамкыло. Архақәа, асакарақәа ианрықәсуаз лаҳәоушәа икаууа инеиуан. Ашьхақәа, абахәқәа ианрыҿысуаз ԥслаҳә ҳасабла инықәԥала-аақәԥало инеиуан. 99-ҩык иахьнеиуа рышьҭа умбар ҳәа ушәозу, рышьҭа ҭӷәыхаа инаган.
Сасрыҟәа ҩаха-ҩымш дныҟәеит. Уажәымзар-уажәы срыхьӡап шиҳәоз, абар уажәшьҭа иашьцәа рышьҭа ицәыӡуа далагеит. Уи дықәнагалеит шьха цәҳәыра бааԥсык. Амш бааԥсуп. Анаатә иасуа абахәқәа еилаҟәыбаса иканажьп уҳәап, асымҟәыл еимаҩны аура иаҿуп. Анаҟә еиқәаҵәа еилаҳанто ихчылоуп.
Сасрыҟәа сашьцәа абазбари ҳәа днаԥшы-ааԥшуа ацәҳәыра дықәланы днеиуан. Ус асы аун, иаахкәеит. Ажәҩан кахха иҵәцан, аҵаара иалагеит. Иҵаауеит, аха ишԥаҵаауеи! Адгьыл еиҩнажәома анаџьалбеит уҳәартә ауп ишҵаауа.
Сасрыҟәа днеиуеит акы дыннамкыло. Ус данԥшы ацәҳәыраҿы ибеит иашьцәа.
Аха ишԥеибеи ҳәа уҵаарауазеи! Амшцәгьа ирысыз хылԥак рхоуҵартә еиланацалеит. Аҷыхь бааԥсы ирысыз, рыцқәа еихамгыло, анҵәара иаҿуп. Ржакьақәа рҿы аҵаа ашьашьал иҟанаҵаз асаара ишьҭасуан. Иарбанзаалакь рхы иахәо иҟамызт, анҵәара иаҿын.
– Ҳаит абааԥсы, ишәыхьзеи? – ҳәа Сасрыҟәа днарылаҳәҳәеит.
– Аа, Сасрыҟәа, Сасрыҟәа! Уара уагьҳашьоуп, уагьҳаиӷьуп! Ҳанҵәеит, абааԥсы, уҳацхраа! – рҳәеит аешьцәа, еилауазыруа.
– Шәымшәан, Аҳаҳаи, ара сыҟоуп! – иҳәан, Сасрыҟәа иашьцәа ргәы ирӷәӷәеит. Нас даақәгьежьаан ажәҩан днаҵаԥшит, ажәҩан каххаа еилган, аеҵәақәа кыдыӷӷа ишапшапуа икыдлахьан. Сасрыҟәа ихҿа нагәыдиҵеит иреиҳаз еҵәак. Уи жжаӡа ишлеиуаз, аишьцәа рыгәҭа инкаҳаит. Зыцқәа еихашәны иҟаз нарҭаа аеҵәа иакәшаны иаагылт.
– Ари шәыԥсы ааиқәнакып сара саанӡа, – иҳәан, Сасрыҟәа днарыцрыҵит. Шьхак ақәцә дықәгыланы данԥшы, наҟ лбааҟа архак аҿы икахәхәа лҩаҵәык шҩеиуаз ибеит.
Апҟаҩҳәа иҽы даасын, ддәықәлеит алҩа ахьибаз ахь. Днеизар, абар алалабатә: дау дуӡӡак дкажьуп ихи ишьапи еилаԥсаны! Хаҳәи-мҿыхәи еилажьны, агәргәрҳәа ар рымца изеиқәуп. Адау иҽакәыршаны диоуп. Сасрыҟәа иҽы днаҵаҟьан ара даадыххылт, анна даадыххылт, аха аду иҿыгҳара дахыԥаны амца ахьеиқәз ахь ҭаԥалашьа изыҟамҵеит. Нас Бзоу ус днақәцәажәеит: «Уара ушьапы ахьургыло ацыӷ ашьапы аҟара иласызааит, саргьы уара сахьуқәтәоу ҵысхәк аҟара сласызааит!» Иҽы днаҵаҟьан, адау илымҳа акылҵәара дынҭалеит. Уи дынҭысны амца аҿы днеит. Иреиҳаз кәасҭхак аашьҭыхны, дхынҳәны иҿааихеит. Абар дҭысырц акгьы иыгмкәа, акәасҭха кәицк ламшәан, ишлеиуаз адау илымҳа ахәбабара иналашәеит.
Ахәыцқәа аҿҿаҳәа амца ркит, аҭҳарцәҳәа адау дааԥшын: «Иҟалазеи, сызблы дызусҭада?» – иҳәан, инапы анаадәықәиҵа, даара акыр инаскьахьаз Сасрыҟәа иҽы аҵыхәа ааиԥыхьашәеит.
– Ҳаит, уара аԥсуа ччиа, ара уабаанагеи?! – иҳәан адау, Сасрыҟәа иҽгьы иаргьы шеимаз иааиган, инапсыргәыҵа иааниртәалеит.
– Узусҭада уара? – дҵааит адау.
– Сара Сасрыҟәа ишькылкҩы соуп, уххь згеит, – иҳәеит.
– Аа, рацәа усԥыхьашәеит! Ишаасоуҳәара уара аԥсуа ччиа, закәзеи Сасрыҟәа ҳәа аӡәы шәара шәахь дгылеит. Ирҳәоит, уи зыҽны дииз аҽныҵҟәьа уаҩ иимбац ахаҵарақәа ҟаиҵеит ҳәа, ииашоума ари? Иаасырбеишь да уи ихаҵарақәа!
– Сасрәыҟа ихаҵарақәа рацәоуп, урҭ сара иабаздыргәышьо, – иҳәеит Сасрыҟәа. Уи иаразнак идырит хаала ари дшоуимыжьуаз. Арахь иашьцәа хьаас имоуп. Ирласны амца рхьимгӡар, ахьҭа ицәагоит. Дҭархатәуп адау, аха ҭархашьас иҭатәузеи?
– Иумуӡозар, Сасрыҟәа ихаҵарақәа иреиуоу ԥыҭк уасҳәап! – иҳәеит арыцҳара иақәшәаз.
– Даара ишьахәуп! – иҳәеит адау.
– Сасрыҟәа, – иҳәеит аҽыуаҩ, – Ҟаидагә абахә аҿы ихагалан иқәиргылон ҩнык иаҟараз ахаҳә. Ушынакьыслакь ибӷаларатәы иҟаҵаны, сара садиргылон. Ахаҳә санынагәҭаслак, икаууа ишлеиуа, Сасрыҟәа хагәҭала дҩаҵасуан. Ахаҳә хәаш-хәаша инкаԥсон. Абас ауп Сасрыҟәа ихырҿыгәга шыҟоу.
– Сасрыҟәа ччиа ариҟ аиҵазар, сара ишԥасылымшо! – иҳәан адау, днеин, ҩнык иаҟараз хаҳә дук абахә инықәыргыланы, аԥсуа ччиа днадиргылеит. Иара дылбаан, ҵаҟа днаҵагылеит. – Аҳы! – аниҳәа, Сасрыҟәа ахаҳә лоуишьҭит. Икәалаауа ишлеиуаз, адау хыла дҩаҵасын, ахаҳә ԥыххаа, ихәашхәаша инкеиԥсеит!
– Ҳаи, рацәа ихырҿыгәгоуп, ианаџьалбеит! – иҳәеит адау.
Ас адауажә акгьы имыхькәа данаанха, Сасрыҟәа кыр иааицәымыӷхеит, аха иҟаиҵахуаз!
– Уаҳа хаҵарақәас иидыруаз Сасрыҟәа? – дҵааит адау.
– Анаҩс Сасрыҟәа хаҵашьас имаз уи акәын, – иҳәеит аҽыуаҩ. – Даалаган қәаб дук азна аиха ҽыҭқәа еизигон, нас ақәаб лахакнаҳаны мышкы шьыбжьаанӡа иршуан, агәараҳәа ианшлакь ашьҭахь, ақәаб иҭаз зегьы леихәлаҭәаны илбааидон. Абри акәын Сасрыҟәа гәршшагас имаз!
– Сасрыҟәа илшозар, сара ишԥасылымшои! – иҳәан адау, даақәгьежьын, аиха ҽыҭқәа иԥшааит. Ар рымца илақәыжьны, аиха ҽыҭқәа иршит иҟаԥшьӡа, нас қәаб дук илҭажьны, мышкы шьыбжьаанӡа иршуан, нас иҩеиҿеикын аҟәырқь-ҟәырқьҳәа зегьы нылбааидеит.
– Ҳаи, рацәа агәршшага идыруеит убо, уи Сасрыҟәа афырхаҵа! – ҿааиҭит адау, оф, шьыршьыр, оф шьыршьыр ҳәа игәы шьышьуа. Сасрыҟәа ибоит адау аригьы дшазҭамырхаз, аха дызмаҭәагәышьоузеи.
– Аҳы исаҳәишь уара, аҽыуаҩ уаҳа хаҵашьас имуозеи Сасрыҟәа?
– Уи даҽа хаҵашьакгьы имуоп, – иҳәеит аҽыуаҩ. – Ианар ашәырҵаазы бжьаха-бжьымш Сасрыҟәа днеины ихәдацәаҟынӡа аӡыжь далагылон. Аӡыжь ахҵаара иалагон, ихәдацәа инаркны ишьапы аҟынӡа аӡыжь далашәаанӡа иҭыԥ дахыҵысуамызт. Аӡыжь зегьы ҵааны ианаалгалакь ашьҭахь, Сасрыҟәа аҿҿаҳәа аҵаа ԥыҽҽны дҩыҭыҵуан. Абри ауп Сасрыҟәа ҽрхьыгас имоу.
– Уи еиԥш Сасрыҟәа илшозар, сара ишԥасылымшои! – иҳәеит адау.
Ианар ашәырҵаа адау днеины ихәдацәа аҟынӡа аӡыжь дналагылеит.
Уи аамҭазы Саҭанеи-Гәашьа дахьтәаз, ашан лымамзи, Сасрыҟәа гәаҟрак дшақәшәаз лдырит. Даақәгылан адоуҳа ҟалҵеит: «Аҵаа еицәа ҵаа ҟало, адау дахьҭагыло аӡыжь аҿы ихәдацәа инаркны ишьапхыц аҟынӡа аҵаа длагәлашәааит. Убри алагьы сыҷкәын игәхәтәы дахьӡааит!» – лҳәеит.
Абригь лҳәеит, аҵаагьы иаҳа-иаҳа иарӷьеҩуа иалагеит. Бжьаха-бжьымш анааҵы, «аҳы!» иҳәеит Сасрыҟәа. Адау имч зегь еибыҭаны даныҩеиха, аҵаа аҿҿаҳәа аԥҽра иалагеит.
– Аа, уаагыл, уаагыл! – ҳәа дыҳәҳәеит Сасрыҟәа. – Даҽа уахыки-ҽнаки ацуҵароуп, ус ҟаиҵон Сасрыҟәагьы! – иҳәеит.
Адау дақәшаҳаҭхеит.
Сасрыҟәа афырҳәа иҿынеихан, аҭәаҟәақәа жәпакы ахьгылаз иԥшааит. Ихишәеит урҭ зегьы. Аҭәа иманы иҿааихан, адау иҿы дааит, нас даалаган аҭәа цҟьаны аӡыжь ихиԥаслеит. Аҵаа иаҳа-иаҳа арӷьеҩра иаҿын.
Уахыки-ҽнаки анаанҵәа, «аҳы!» иҳәеит Сасрыҟәа. Адау ишимчыз деихеит, аха уаҳа умԥсуандаз, аҭәеи аҵааи анеилаӷьа, зынӡаскгьы иҽизмырқәацеит адау.
– Ҳаит, рацәа маанала усиааит, уаргьы саргьханда! – ҳәа дхәааит адау. – Уара баша сужьон, ухаҭа уакәзаап Сасрыҟәа! – иҳәеит.
– Ҵабыргуп, умҩашьеит, Сасрыҟәа сара схаҭа соуп! – иҳәан, Сасрыҟәа иаҳәа ҭкәыцәаа, адау ихы хиҵәарц иҿынеихеит.
– Еи, Сасрыҟәа! – ҳәа дхәааит адау. – Уара уаҳәа кьачала сыхәда ахҵәара уҽазумкааит, уиала уара аԥсуа ччиа сыхәда адашгьы узыҵкәом, унеи, ана сара саҳәа ахьышьҭоу убома? Уара иузышьҭыхрым, уи, амала уҽазкны аҭра иузҭыхуазар, нас аҵаа иқәрҩрны аҿааурхар, сыхәда хнаҵәап. Даҽакгьы уасҳәоит, уаасзыӡырҩ Сасрыҟәа. Уара макьана уқәыԥшуп, ухаҵабзиоуп. Уаԥхьаҟа ашәарҭақәа, ауадаҩрақәа акыр узыԥшуп. Уара амаана иумоуи сара сымч ӷәӷәеи еилаҵаны иумазар, нас уара уззымиааиуа хаҵа дҟалом. Убри аҟнытә сара сыхәда анаахыуҵәалакь ашьҭахь, дашк ҩалыҳәҳәауеит. Убри абжак Саҭанеи-Гәашьа маҟас илызга, иаанхаз уара маҟас иумӷаҵа, нас узеиԥшра хаҵахо убап! – иҳәеит.
Сасрыҟәа иаҳаз ажәа ааҩбамтәкәа, афырҳәа днеин, ииулакь адау иаҳәа ҭихит. Аҵаа иқәырҵәрааны аҿааирхан ишааиуаз, адау ихи ихәдеи еихагылаӡамызшәа иаахнахит. Ус ашьа еиқәаҵәа зылыҩрны ицоз адау ихахәдажә илакьҭаӡа дашк ҩалыҳәҳәеит. «Уара абри џьара цәгьарак иазҳәамкәа иҟам, ианбыкәу адауажә аӡә изеиӷьу аныҟаиҵахьоу!» игәахәит Сасрыҟәа. Иаҳәа аԥынҵа инахарԥаны, инагаы инаҩс игылаз ашә ҟьантаз ду инакәиршеит. Аҳәа ццышә еиԥш, иаахнаӷәцәит ашә ҵла ду.
– Ҳаит, шьашәы уҭарблааит! – иҳәан Сасрыҟәа, иаҳәа иахарԥаз нкаиршәын, еиҩырсса-еихырсса илышьҭеиҵеит.
Абас ала адау дааилгеит.
Амца дныҽҳәасын, иреиҳаз кәасҭхак аҽҳәԥааны, ахьышәҭҳәа дынҽыжәлеит. Бзоу мыжда дәықәлеит, аха ишԥадәықәлеи! Зынӡак адгьыл аҽеиуатәны, ашьауардын аҵкыс иласны. Аҟәаԥа-ҿаԥа иара азы идәкаршәран, аӡиас дуқәа иара азы кәараҷҷан.
Иашьцәа ахьынижьыз данааи, абар иахьгылоу аеҵәа икыдиԥааз иакәӷӷа. Данцоз аеҵәа ишапшапуа асымҟәыл илажьыз, уажәы абар аиқәара аахҩыло ихьшәашәахьан. Зыԥсы хәҷык излалахьаз аишьцәа, абар уажәшьҭа еиҭа алаҳәра, ақәарқәашьеира иалагеит.
– Ҳаит, абааԥсқәа, шәымшәан, сашьцәа агәмцақәа, абра амца шәзаазгеит! – иҳәан, дыҩҽыжәԥеит Сасрыҟәа.
Икәасҭха  иманы дҩарыдгылеит Сасрыҟәа, аха изхәарҭагәышьоузеи, амца злеиқәиҵо ҳәа мыҿ-хьышьаҵәак ыҟаӡам!
Ара шьхацәҳәыроуп, уахьыԥшлакгьы иқәжьуп асы хҟьаны. Ааигәа-сигәа ҵла қыцәкгьы гылаӡам.
– Дасу шәҳазырҭрақәа ҭыхны еиҟәшәырҷҷа, абаақәа! – днарылаҳәҳәеит Сасрыҟәа.
Рнапы-лаҳәқәа инарықәҭәҳәан, дасу зегьы и-ҭырхит рҳазыр каламқәа, иара убас иҭырхит дасу раҳәа цҳафырқәагьы. Нас илатәан, амзаша еиԥш, еиҟәдырҷҷеит ркаламқәа. Сасрыҟәа агәырқьҳәа ар рымца еиқәиҵеит.
Нас даақәгьежьын Сасрыҟәа, нырцәҟа диасын аҽацәа ишьит, аарцәҟа диасын абӷаб ишьит, алада диасын ашьабысҭа ишьит, хәдаҟа диасын аԥслаҳә ишьит.
Мҩахәасҭа-цыԥхьаӡа иҭамҳа еиҿажьын, бахә-цыԥхьаӡа ихҿа шәышәуан. Еиҿыҟьҟьа иҭеиҵеит акәац. Иҭарттаны ижәит ашәарах жьы. Иашьцәа еиқәырӷӷа иртәаны, ахәрп-хәрпҳәа ашәарах тәан надиржәит. Акрырҿеиҵеит. Драхәмарит. Иашьцәа зегьы рыԥсы анрылала, агәырқьҳәа еицҽыжәлеит. Ихынҳәит рыҩныҟа еиҵахара иақәымшәаӡаз реиԥш, ашәа ҳәо, игәырӷьаҵәа.
Абри аҽны нахыс еиҳабгьы еиҵыбгьы нарҭаа Сасрыҟәа раԥхьа ддыргыло иалагеит. Аха изхәарҭоузеи, уи ицәшәаны ауп изыҟарҵоз акәымзар, гәаныла драҭәаршьомызт, анашԥа ҳәа ишьҭан, иҵашьыцуан, дырцәымӷын иахьраԥигоз азы.


56.Саҭанеи Гәашьа

Нарҭаа ашәҩык ран Саҭанеи Гәашьа лыхьӡын нас, раб – Хнышь. Нарҭаа раб иеиҳа ран ахьӡ лыман, Нарҭаа ракәым егьырҭ ажәларқәагьы лара илыххәыцуан, убри аҟнытә Саҭанеи Гәашьа Ахьы-ԥсҳа ԥшӡа ҳәагьы илышьҭан.
Саҭанеи Гәашьа лԥацәа лҳәатәы иахыԥаны зыҟаломызт. лара аӡәы лакәын, лԥацәа шәҩык ыҟан, ицәгьарахаҵәҟьар дызларымаҭәази, лара хшыҩ бзиа змаз ԥҳәыс хатәран акәымзар.
Саҭанеи Гәашьа абриа ҟара уааԥсыра лыхшахьан, аха уи убри еиԥш цәеи-жьык ҳәа лықәын, зынӡа лханытә лшьаапҟынӡа ашәарҭаҭа даҩызан. Уи лцәа-лжьи еилԥхаауа, аиуа џьара мацәак адамхаргьы ихтны избаз, егьа соуп зҳәо хаҵазаргьы, даамшанхарц зыҟаломызт.
Саҭанеи Гәашьа ӡәӡәарҭас, рышҳарҭас, насгьы неи-ааирҭаси ԥшахьырсырҭаси иахьлымаз Ҟәбинеи Бзыԥи рыԥшаҳәақәа рҿы акәын, еиҳарак Ҟәбина аԥшаҳәаҿы. Бзыԥ аԥшаҳәа данавалалакь, абарҭ Аԥсны ашьхақәа зегьы убас илырлашон, урҭ рҟынтә амшын ихыҷҷалоз алашара аӷба каԥданцәа егьаҩы рыжәҩа ркшаны, иахьцо рзымдыруа егьарааны иқәнархахьан; убри иахҟьаны егьа ӷбеи канџьеи амшын аԥаҩ ианҟьаны иԥыххаа ицахьан. Урҭ рԥҽыхақәа уажәыгь амшын аҟәараҿы ирбақәалоит.
Саҭанеи Гәашьа Бзыԥ аԥшаҳәа данавалалак, дышиашоу Бзыԥ ахы ахьыҵҵуа дцон. Уахьынтә Ҟәбина ахы ахьыҵыҵуа днеиуан. Ҟәбина аԥшаҳәа дшавоу, амшын аҿы дкылсуан. Нас дааҳәны Ҟәбина аԥшаҳәа даваланы, Ҟәбина ахы ахьыҵыҵуа дааиуан. Устәи даахыҵны Бзыԥ аԥшаҳәа деиҭалаваланы агаҿа дкылсуан.
Саҭанеи Гәашьа Аԥсныҟа лхы шлырхаз, Риҵа данааилакь нахыс ирдыруан. Данцогьы данаауагьы Риҵа тәарҭас, ԥсшьарҭас илман. Риҵа данааилакь, лҽааилыхны дынҭаланы лҽылкәабалон. Лҽанеилылхлакь, убас лашарак ҳәа лхылҵуан, амра ашьыжьымҭан ашьха ианаавшәо акәу џьушьарын. Уи алашара абарҭ ашьхақәа зегьы ирылҷҷаны, агаҿа зегьы арлашон. Уи ала ара инхоз ирдыруан Саҭанеи Гәашьа Риҵа дааины дшыҟоу, ирласны дшаауа.
Саҭанеи Гәашьа егьарааны дхахо арҭ аӡқәа рԥшаҳәақәа дрывалахьан; мрада-мзада дкаԥхо, егьарааны аӡы дҭаланы лҽылкәабахьан. Егьарааны Ҟәбина ма Бзыԥ дыҽԥынгыланы лԥацәа рымаҭәақәа лыӡәӡәахьан, илрышҳахьан. Егьарааны Нарҭаа рыхьча Зарҭыжә мыжда иԥсахы еилалхәахьан, дшанханы дылыхәаԥшуа, изгәамҭаӡакәа ирахә ицәеимпхьан, дыҩуа игәы дҭасуа, ирахә реизцаразы Ҟәбина ма Бзыԥ аԥшаҳәа давалахьан.
Ҵабыргуп, Саҭанеи Гәашьа абас дныҟәалон, аха еиҳарак лыҩны дыҟан, дынхон, дынҵуан. Ҩынра дук еиламырхаӡакәа иныҟәылгон. Шьыжьыз, шьыбжьоныз, ма хәылԥазыз уи акы ҟамҵакәа дтәаны уаҩы димбацызт.


57. «Сыда хаҵа дыҟоума?!»

Сасрыҟәа иан лхы аҵыс кәтаӷь ықәԥыххаара даҟәыҵит. Саҭанеи Гәашьа уи дара деигәырӷьеит, – сыҷкәын ахаҵара шилоу еиԥш аҟәыӷахарагьы далагазаап, – ҳәа лгәы иаанаго далагеит.
Аха Саҭанеи Гәашьа лгәырӷьара башан. Сасрыҟәа даазқәылаз даҽа ҵаск ҵигеит.
Џьара мҩа харак дықәларц игәы ианҭеикуаз аҽны шаанӡа дгылон. Бзоу икәабон, ишьышьуан, икәадырны инаганы инеиргылон. Нас даахынҳәны ус ҟаиҵон. Нарҭаа зегьы ықәтәар изкуаз, рымӡ дук рыман. Сасрыҟәа днеины абни арымӡ аашьҭыхны иршәуан. нарҭаа рыҩны ду иахыууааны ҵаҟа илеиаанӡа даамҵасуан. Убас еиқәырццакны хынтә иҟаиҵон.
Нас иманы дааҩналаны инаргыланы иан Саҭанеи Гәашьа днықәиртәон. Иара днаскьаны иан лаԥхьа дҩагыланы:
– Сан, сыда хаҵа дыҟоума адунеиаҿы? – ҳәа длазҵаауан.
Ари иахьа акәымхеит, ари уаҵәы акәымхеит. Саҭанеи Гәашьа лгәы аакыдгылаӡеит, аха ичҳауа дааиуан – џьара акы сҳәар ҩаԥхьа митәык салаирԥшуеит ҳәа дацәшәаны. Аха иазууазеи, аҵыхәтәаны, ахаҳә уршыргьы иԥжәоит, Саҭанеи Гәашьа лычҳара хыҵит.
Ҽнак Сасрыҟәа ииҳәац ҳәаны данаалга, Саҭанеи Гәашьа иаалзымчҳазт, ус лҳәеит:
– Уара абаа, знык иухьхьоу азмырхакәа, сыда хаҵа дыҟам ҳәа шԥоуҳәаӡеи! – Абригь лҳәеит, ларгьы дгәааны данылатәа аихатә рымӡ лҭахылжәеит, даныҩагыла – аихатә хәблы лхы ахьҩаҵасыз – уигьы лҭахылжәеит.
– Уи аҟара ухаҵазар, абри амҩа уқәланы уцала, – лнапы налырххан илырбеит дызлацашаз, – ушнеиуа уда хаҵа дубап, – лҳәеит.
Сасрыҟәа уаҳа ҿымҭӡакәа дыҩҽыжәлан, иан иахьилырбаз амҩа дықәлеит.
Дцоит, мышкы, дцоит, ҩымш, хымш, мчыбжьык. Ижәохәымш рыҽны дышнеиуаз арха еиужь ду днанылеит. Днаԥшызар, аӡәы аҽадақәа ҵакны ацәаӷәара даҿуп. Ицәшьхәа убриа ҟара иҵеиҵоит, анышәгәалқәа иҵыԥԥо ҩнык-ҩнык иаҟароуп.
Ссиршәа иубаша, ацәаӷәаҩ дцәаӷәо дцоит, ишьҭахьҟа иицәаӷәаз зегьы неималоит, агәырқьҳәа аҳаскьын ҩагылоит.
– Ааи, рыцҳа! – ари изуа зԥымло аӡә иакәзаап! – ааигәахәит Сасрыҟәа. Нас иааигәара даннеи. – Уа, бзиа ууит! – иҳәеит иҽышькыл днангыланы.
Аха ацәаӷәаҩ зынӡаскгьы имаҳаӡеит Сасрыҟәа ииҳәаз, ихы иқәыжьны ацәаӷәара даҿуп. Сасрыҟәа цқьа дихәаԥшызар, изнапык ҿаӡам, егьи изнапык ала ауп дшыцәаӷәо.
– Мшыбзиа, бзиа ууит! – иҳәахт Сасрыҟәа, аха аҭак ҳәа имаҳаӡеит.
– Ииуазеи, уаҳа уаҩы бызшәа имаҳауа! – иҳәан, Сасрыҟәа иҽы даасын, ҽыҳәҵәыла дисит ацәаӷәаҩ.
Ацәаӷәаҩ уаҳа ажәак мҳәаӡакәа. Сасрыҟәа иҽгьы иаргьы шеидкылаз инаганы анышәхәарԥ инаҵеиҵеит. Ацәаӷәаҩ ацәаӷәара дналагеит ахәхәа-хәхәаҳәа.
Ашьыбжь агәазы, ацәаӷәаҩ иԥҳәыс цак иаҟараз гәаблаа дук лхы иқәыргыланы лхаҵа ихәы лыманы даакылсит.
Ацәаӷәаҩ крыфа-крыжәны данаалга, иԥҳәыс лсаара лхы иқәыргыланы ддәықәлеит. Акыр днаскьахьаны, ацәаӷәаҩ дааигәалашәеит анышәхәарԥ иаҵеиҵаз, иԥҳәыс ус налықәҿиҭит:
– Ҳаи, бара, бдин аныс, абна анышәхәарԥ ԥсыуа ччиак иҽгьы иаргьы аҵасҵан, аҩныҟа дшыбгара, ахәыҷқәа илахәмарлап!
Адау иԥҳәыс днеин, Сасрыҟәа иҽгьы иаргьы анышәхәарԥ иааҵылхын, асаара инаныртәаланы аҩынҟа ддәықәлеит. Асаара лхы иқәгылоуп, лара дцоит афыр-фырҳәа дхахо.
Аԥҳәыс дышнеиуаз, ккарак дныҵалеит. Аҵлақәа еихашьшьы, амҩа рыҵганы игоуп.
Сасрыҟәа дҽыжәны асаара дангылоуп. Ус ҵламахәк ааимԥыхьашәан, иҽы итәӷәыбжьара иаабжьырӷәӷәаны, дууаӡӡа дҩаԥан амахә днахьынҳалт. Аԥҳәыс уи лызгәамҭаӡакәан лыҩнынӡа дцеит.
Аҩны данааи, аԥсуа ччиа дубар даахә, – дыҟаӡам. Афырҳәа лхаҵа иҿы дааит. Абас абасоуп иҟалаз ҳәа иалҳәеит.
– Ҳаит, уи аԥсуа ччиа, иччиара адагьы дгызмалзаап! – иҳәан, дызлацәаӷәоз иҽадақәа аанкыланы, афырҳәа деимдо, Сасрыҟәа дишьҭалт.
Сасрыҟәа знык иԥсы аниоугәышьа, иҽы дасын ирыӷәӷәаны ддәықәлеит, аха уеизгьы уи ацәаӷәаҩ дишьҭаларгьы дышихьӡо аҟара агәра ганы дыҟоуп.
Ус дышнеиуаз аӡәы иуардын џьам дук ахы ларханы ианыргыланы дышнеиуаз дихьӡеит.
– Уаа, уура уқәуп, – иҳәеит Сасрыҟәа, ауардынхьча иахь ихы нарханы.
– Уа, бзиа убеит! Изакәызеи, гәаҟра умоума, уццакуашәа збоит! – иҳәеит ауардынхьча.
– Изӡаргьы зхәарҭоузеи, хәҷык схы сацәшәоит. Абар уажәы-уашьҭан саӷа дсыхьӡараны дыҟоуп. иҟалозар, џьара ҵәахырҭак сыҭ!
– Уааи, ара уҵал! – иҳәан, ауардынхьча иуардын иангылаз аџьам ҩышьҭихын, Сасрыҟәа дышҽыжәыз дныҵеикит.
Сасрыҟәа дзыцәцаз адау-цәаӷәаҩы деимдо дышнеиуаз, ауардын назгоз днеихьӡеит.
– Уара абас ԥсыуа ччиак сишьҭан, ихырхарҭа убазар? – ҳәа диазҵааит.
– Ааи, дызбеит, абра ауардын иангылоу аџьам дыҵахҩоуп! – иҳәеит ауардынхьча.
Ацәәаӷәаҩ днеин аџьам данҩаха, Сасрыҟәа деиқәҽыжә аџьам дыҵагылан.
– Ари сара дсуҭароуп, амарџьа, дсыцәцеит умҳәозар, сара дыстәуп! – иҳәеита цәәаӷәаҩ.
– Уара дутәу, егьи дитәу сыздыруам. Сара издыруа убри ауп, – сџьам дыҵахҩазар сара дыстәуп. Ирҳәо умаҳаӡаци: «уџьам злам умҳаҵә алоумҵан» – ҳәа. Ашьшьыҳәа уахьааз улықәлан уца! – иҳәан, ауардын-хьча даара иҽирцәгьеит.
Арҭ аҩыџьа имеисыр ада ԥсыхәа рымамкәа аҿы икылсит.
Сасрыҟәа аџьам дыҵахҩаны дгылоуп.
Аисра иалагеит ҩыџьа адоуцәа. Дук иадымхалакәа ацәаӷәаҩ диааит, аха напык акәымзи имаз, иаӷа дизышьҭамкуа далагеит.
– Уааины усыцхраа! – ҳәа ибжьы иқәиргеит Сасрыҟәа.
Аха Сасрыҟәа дабанеихуаз аџьам дыҵахҩан. Ана дадсылт, ара дадсылт ҽыҳәҵәыла, аха аџьам ахьгылазгьы измырқәацеит.
– Снеиуан, аха аџьам сзыҵымҵит! – ибжьы иргеит Сасрыҟәа.
Ашьҭахь адау ииулак ишьапала аџьам данагәҭас, аџьам ааҳәит, Сасрыҟәагьы иҽы даасын, ауардын дааныԥаны даагылт.
– Сабаухәари, сабауцхраари! – иҳәеит Сасрыҟәа.
– Уааины сжакьа ахәыцқәа руак кыдхны исыркы, ари адауажә даласшьаҳауеит, – иҳәеит ацәаӷәаҩ.
Сасрыҟәа дылҽыжәԥан, дааин ацәаӷәаҩ ижакьа ахәыцқәа руак кны ахара далагеит, аха изыҵымхит.
– Ҳаит, уаргьы схаҵоуп ҳәа адәы уқәуп! – иҳәан, ацәаӷәаҩ дгәааны изнапык ала ииулакь ижакьа хәыцк аалихын, иаӷа дшьаҳаны днышьҭеиҵит.
Нас Сасрыҟәа диманы иҿааихан, иҩны дааит.
– Абри саанӡа уаҳа џьара дыбцәымцааит! – иҳәан, иԥҳәыс дналыҭаны, иара цәаӷәара дцеит.
Сасрыҟәа аҽны хәлаанӡа адау ихәыҷқәа илахәмарра иаҿын: зны ампыл еиԥш анҟ-ааҟ деигәыдырҵон, зны кьанџьаҵас рыхәда дықәыртәаны иҩуан. Сасрыҟәа дкарахеит, уаҳа неилымшо аҟны днаргеит ахәыҷқәа.
Ахәылԥаз ацәаӷәаҩ амхы ахьынтәи дааит дхынҳәны.
– Даажәг арахь! – иҳәан, ахәыҷқәа даарымихын, инапсыргәыҵа даныргыланы, ихы иҵыхәа дизҵаауа далагеит.
– Сара Нарҭ Сасрыҟәа соуп! – аниҳәа, адау даара игәы иалсит исас цқьа патула дахьизымныҟәаз.
– Ҳаи, аԥсра соундаз, уара иуқәнагоз ала сышԥазымынҟәеи! – иҳәан, игәылацәа, иашьцәа даарыԥхьан, ачара иуит. Ауха шаанӡа еиднагалаз аҩыжәра иаҿын.
Аҽны анша, цқьа ианеибадырқәа, Сасрыҟәа иҭаххеит зыҩны дыҟаз ахаҵа ихы-иҵыхәа еиликаарцы.
– Сара сҭоурыхқәагь уасҳәеит, иҟалозар, уажәшьҭа уаргьы ухы-уҵыхәа саҳар сҭахын! – иҳәеит Нарҭ Сасрыҟәа.
– Уара, Сасрыҟәа, – иҳәеит аԥшәма, – хаҵа бзиара угӡам, уӡбахә хара инаҩхьеит, аха уҷкәынра иахҟьоу, ма иара ус мдыршақә акәу сыздыруам, аха хәҷык ухы уамаԥагьахазар ҟалап. изакәзеи, уан сыда хаҵа дыҟаӡам ҳәа улҿагыланы илоуҳәалоит. Иқәнагам ахаҵа изы абас аҳәара. Уда хаҵа дыҟоу дыҟаму иацаахыс иудырхьеит ҳәа сыҟоуп. Абыржәы сара ажәабжьк уасҳәоит, – убри еиҳагьы уархәыцп ҳәа сыҟоуп.
Сара сназлаз жәпаҩык аҩызцәа џьара ҳцон. Мышцәгьак ҳаниан ахьҭа ҳакын, аԥсра ҳалагеит. Ари ҟалеит шьхацәҳәырак аҿы. Уаҳа царҭа анаҳмоу, ҳаԥык ааигәа иаабан, ҳҭанагалеит. Егьи уи аҳаԥы уасахыбаҩызаарын. Уи ааигәара хьчак иџьмақәа иманы давазаарын. Уи ахьча иман лак. Ала ааин иалахәмаруа ахыбаҩ анарбылгьа, иҭаз ҳабжак уаҟа иҭанҵәеит. Ала абаҩ аҿыҵазза иаманы аҭыԥ аҿы ианааи, ахьча даагәан, илабашьа ахыбаҩ нахарԥаны ахарԥасҭахьы иршәит. Сҩызцәа зегьы убра инҵәеит. Сара сыԥсы ҭахагәышьеит, аха сшубо еиԥш, сыбжахеит, снапгьы убарҟа ауп иахьԥҵәа. Уажәшьҭа уара уазхәыц, уара уаҵкыс сара сиааиуеит, сареи сҩызцәеи ҳазҭаӡаз ауасахыбаҩ иалахәмаруаз алагьы заҟарахарыз уара уазхәыц. Нас иара ахьча уаа-гәарҭак ҳазҭаз ахыбаҩ лабашьала изыршәыз дзакәхарызгьы уара уизхәыц. Сара саҵкыс еиӷьу хаҵа дыҟам ҳәа аҳәара зхәарҭам абри ауп! – иҳәан, абас даалгеит ацәаӷәаҩ иажәа.
– Иуҳәаз саҳаит! – иҳәан, дҩагылеит Сасрыҟәа. Аԥшәма бзиала ҳәа наиаҳәаны, аҩынҟа амҩа дықәлеит.
Амҩа дықәын уи дыԥсымкәа-дыбзамкәа, ихы имагәхьха, илахь еиқәыршьшьы. Сасрыҟәа абас дхәыцуа иҩныҟа даауан:
– Сахьнеиуа сан иласҳәарызеи, сашьцәа рҿы сыбла злацәырзгарызеи? Егьырҭ зегьы шыҟазаалакгьы, ҳәашьас иасҭозеи анышәхәарԥ сшаҵаз, аџьам сшыҵакыз, адау ихәыҷқәа ампыл еиԥш сшеигәыдырҵоз! – абас дынкахәыцуа мацара дшаауаз иҩны дааҽыжәҵит.
Акрымфа-акрымжә ихы ҩнапыкла икны днатәеит Сасрыҟәа. Абас мацара дтәан уи жәаха-жәымш.
Саҭанеи Гәашьа лыҷкәын игәы ҟазҵаша ажәакгьы иалымҳәеит. Акрыфарагьы идлымцалеит.
Абри нахыс Сасрыҟәа иԥагьаҟазшьақәа дыҟрәаҵит. «Сыда хаҵа дыҟам», – ҳәа ииҳәақәозгьы рҵыхәа ааԥиҵәеит.


58.Кәын аҵан рҭыԥҳа дшааигаз

Зны Нарҭ Кәын шәарацара дцеит. Даара акыр деимдеит, аха акгьы иԥыхьамшәеит. Ус деимдо дышнеиуаз, аб дук илаԥш нақәшәеит. Ихҿа ааиҟәнаԥааны дхысырц иааирххон еиԥш, аӡә дхысын аб нкаҳаит.
Абри зшьыз дарбан ҳәа, аб ахькаҳаз днеит Кәын. Днеизар, уаҩ кьаҿ хәыҷык ӡакы дыҟам аб ацәахыхра дшаҿыз ибеит.
– Удырҩатә еиӷьхааит! – иҳәеит Кәын.
– Бзиара убааит! – иҳәеит аб зшьыз.
Аб зшьыз аҵан дреиуан. Ӡакы иаҟарамыз ауаҩы иаразнак али-ԥси рыбжьара ҽык иаҟараз аб ацәа ахыхны, еиҿыҟьҟьа икнеиҳаит. Ас акәац анирмазеи, ихҭыгәлаз иахь ихы нарханы, ус иҳәеит:
– Ахҭыгәлаҩ уааины ухәҭаа га!
– Уара иузго га, иаанхаз сара изгап! – иҳәеит Кәын. Уи ус игәы иаанагеит – ани арыцҳа закәзеи, ӡакы дыҟам, ишьҭихрызеи дара-даара игар, шьапык акәхап, иаанхаз сара изгап!
– Сара исызго акәым иуҳәаша, уара иунаало шьҭухыр еиҳа еиӷьхарын! – иҳәеит аҵан.
– Мап, уара иузго га! – иҳәеит Кәын, аҵан рацәак датәамбакәа.
Аҵан уаҳа ажәак ахымҳәаакәа, аб иишьыз ацәа ааиҵыхны илышьҭаҵаны, жьыхәҭакгьы аанмыжькәа, зегьы абцәа илылаҳәаны има ддәықәлеит. Уи аидара дызҵалаз, иара ус жьак шьны даҵазшәа ада уахьа хьанҭарас иҟамҵакәа иманы дцон.
Ари Кәын уамашәа ибеит.
– Ари дахьцогьы, дзакәугьы еилысымкаакәа зуам! – иҳәан, аҵан дишьҭалт. Аҵан дцоит аҳаскьын далмыҳәҳәо дҳәарс-ҳәарсуа, абахәқәа дырхалоит, ахрақәа дырҿысуеит, аха иара изын шьаҟьасҭарак данызшәа акәын дышнеиуаз.
Кәын уаҳа неиылмшо ирыӷәӷәаны дишьҭоуп, аха дызихьӡом, баша ихацәа днықәԥшуа днеиуеит.
Ус аҵан дцо, Кәын дишьҭа, ишнеиуаз аҵан рашҭа инҭалеит.
Аҵан ҩныс ирызгылаз баатәы ҩнын. Аҩнуҵҟа аҵан раҳәшьа Зылха астәы даҿатәаны асра даҿын. Астәы даҿасцыԥхьаӡа абаа хыџ-хыџуан.
Аҵан рысас еигәырӷьаны иԥылеит. Ихәы ҟарҵеит, иԥхь ҟарҵеит. Ауха уа дыҟан. Зылха асас имаҵ луан. Кәын ари аӡӷаб дахьлыхәаԥшуаз, даара длеилаҳаит. иагьиӡбеит ԥҳәысс дигарацы.
Аҽны анша, Зылха бзиа дшибаз аацәырганы лашьцәа иреиҳәеит. Аха аҵан ари зназы иргәамԥхеит.
– Шәара Нарҭаа  уаанагақәак шәоуп, шәыхьӡи шәыԥшеи рацәоуп, аԥагьарагьы шәара ишәцәыхарам, ҳара ауаассақәа ҳаҳәшьа шәара шәԥҳәысра, шәҭацара лызныҟәгарым, шәанаагәаауа аӷырԥ аалхырго, аҽԥныҳәақәа лқьышә инықәрххуа шәалагап. Мап, улҟәаҵ, ҳаҳәшьа уара дҳазуҭом! – рҳәан, мап ркит. Аха Кәын имуӡо далагеит. Арҭ еимацәгьахеит. Уаҳа ԥсыхәа рзамҭаӡо ианалага, лара илыԥхьан илазҵаарц рыӡбеит.
Зылха даарган, бгәы иаанагозеи ҳәа илазҵааит. – Изӡом, ҵабыргуп, саргьы даара сгәы дахәеит. Сиццарцгьы сҭахыуп, аха аҵан ԥҳажә ҳәа уашьҭан џьара ҽыԥныҳәак анаасиҭа, уахыкгьы иҩны саагылмо!
Аҵан рҭыԥҳа илҳәаз Кәын иарҳәеит.
Нарҭ Кәын даагылан аҵан агәра диргеит, иара иахьтә акәзааит, ма егьырҭ иашьцәа рахьтә акәзааит, Зылха гәацәыхьажәак шылмаҳауала.
Уи ала арҭ патла ҟарҵан, ианаамҭаз Нарҭаа рҭаца дыргеит. Урҭ аалаган чара руит, жәра руит. Шә-цәык ршьит. Урҭ ашә-цәык рцәа наганы рҭаца илырҭеит мпыл хәҷык ҳзалх ҳәа. Лара абӷьааҳәа даақәгьежьын, шә-цәак рцәа неилаҵаны мпыл хәҷык алылхит.
Лара дҭацамзи, макьана зегьы рҟны дцәырымҵыцызт аҟнытә, лара дахьыҩнагылаз луада аԥенџьыр икылыршәҭны, Нарҭаа ампыл рзылшьҭит.
Нарҭаа ампыл анроу, рашҭа ду аҿы инеиҵыхны аимҵакьачара иалагеит. Урҭ еимҵакьачон акыр аамҭа даараӡа еидшыланы. Ашьҭахь аркьыл зкыз ампыл ианас, иууаӡа ажәҩан иалалеит. Ишлеиуаз Сасрыҟәа дааҵаххны икны ашҭа днықәлеит. Уаҩ дааизыбзиамхаӡакәа зны алада игеит, уахьынтәи даақәгьежьын аҩадагьы игахит.
Зылха аԥенџьыр дылагыланы ампыл иасуаз дырзыԥшуан. Сасрыҟәа импыл асшьа анылба, – абри аҷкәын хәҷык хар имазаарым! – лҳәеит Сасрыҟәа изы.
Абас Нарҭаа ҭаца дааргеит, игәырӷьеит, ихәмарт, иччеит.
Хаҵеи-ԥҳәыси еимак рымамкәа ибзиахәха рыҩны иҟан. Ус ишыҟаз, нарҭ Кәын иаарццакшәа џьара ацара иқәшәеит. Ажәжәаҳәа иҽшеилеиҳәоз, имесҭ џьара итланы иҟазаарын, игәеиҭеит. – «Ҳаи, смесҭ тланы ишԥаҟоу, аҵан ччиақәа рҭыԥҳа данаазга, еицәоугьы сықәнагон!» – иҳәан, дааӷьаԥ-чаԥит.
Ари ажәа Зылха ллымҳа иааҭасит. Лара усҟан лыбаҩ-лтәымкәа дыҟан. Лхаҵа илаҽԥниҳәаз дазгәаан, ҳәызба хәҷык лџьыба иҭан, афырҳәа иааҭыхны лымгәа длаханы иаарҟьаны, зыԥсы ҭалахьаз асаби дааҭылхит.
– Усҭ, уареи сареи иаҳзеилаз абри акәын! – лҳәан, аԥшқа дшыҿаа-ҿаауаз лхаҵа днаимҵаршәны, дылдәылҟьаны дцеит.
Нарҭа ируа рызмдыруа иааилахеит.
– Уара, шәанаџьалбеит, асаби даҳшьырм! – рҳәан, агәԥҳәы змаз ԥҳәыск дааргеит. Лгәԥҳәы шынеиҿалкыз еиԥш, аԥҳәыс днахыԥсааит. Даҽаӡәы даарган, уигьы убас лыхьит. Ахҩгьы иара убас. Нас уаҳа ԥсыхәа анырзыҟамҵаӡа, иан лахь адырра ҟарҵеит – ахәҷы ааӡашьас имоузеи ҳәа.
Кыкахшыла акәызма схәҷы дшырааӡоз, џырла ауп дшааӡатәу, аџыр ырсаны иҿашәҵ ҳәа аалыцҳаит.
Зылха ишылҳәаз еиԥш ахәҷы аџыр ырсаны иҿаҵо рҿаархан, ахәҷы крыфо, дӷьацо далагеит. нарҭаагьы – уара абри иишьагьы акала иҟалеит, изҳашьагьы, икрыфашьагьы акала иҟалеит, иҟалап бзиак илҵыргьы, – ҳәа изыԥшуан.
Аха ус иҟамлеит аусқәа, Зылха лԥа анизҳа, днеины аҽҳәа дыҽҳәатәаны дҟыцә-ҟыцәуа, ацәыцә еиқәижьуа далагеит. Ара уиҵаҟьаны дҩаургылар, егьырахь дныҽҳәатәон дҟыцә-ҟыцәуа.
Нарҭа, – ари дбашахазаап! – рҳәан, иҟәаҵит. Амала ари ҟыцә-ҟәыцәрамзар акгьы дахьаҿымыз аҟынтә – Цәыцә ихьӡырҵеит.
Иааидгылалак – Цәыцә, иахьа заҟа уҟыцә-ҟыцәхьоузеи? – ҳәа ихӡасуан. Аха иара ус дгылан дуауаӡа, ихы иқәыжьны.
Аха иалудыраауазеи зызҳамҭа иҭагылоу илҵша?

59. Аҿарпын шыҟалаз

Аҿарпын арҳәара шыҟалагьы абас ауп: Нарҭ Қьаҭуан ирахә ихьчалон. Зны нарҭаа рырахә ирҳәуан, даҽазных уԥшыр, Аиргь рырахә ирҳәуан, даҽазных уԥшыр Аиргь рырахә дрыцын.
Нарҭааи Аиргьы утәы-стәы рыздыруамызт. Ирымаз рзеиԥшын, рыцәгьеи рыбзиеи акын.
Ԥхнын. Қьаҭауан ауаса има ашьха дықәын. Шьыбжьонк Қьаҭауан ирахә антәа, хаҳәык ихы надиҵан илацә нҭааит. иара ус изгәамҭаӡакәа ацәа дынҭанагалт.Иара даныцәа ауаса ҩагылан, ҿарпынраны инашьҭыз, ихырҿҿо инылалт. Убрадагьы аҿарпын џьаргьы игыламызт,

Ус ԥхыӡда бжьык игәы иаақәҩт:
«Ҳаит, иухьзеи Қьаҭауан?!
Ухьыӡ змырӡшаз акы ыҟан,
Угыл., ауаса ицәырфоит умԥшын.
Ахьшәҭҳәа Қьаҭауан дҩықәтәан,
Иуасақәа рахь дыԥшызар,
Иалоуп ихырҟәҿаауа аҿарпын.
Дыҩны дынрылаххит иуаса.
Аха ифаны иаалгон иԥсаса
Аҿарпын игылаз уаҟа ԥаса.
Шьҭазаҵәык аанханы иҟан,
Иаҳәызбала днасын иааԥиҟан,
иазиура изымдыруа дышгылаз,
Иикыз ааҿыҵанагәеит ашьтәа иааивалаз.
Иаҿасҵом ҳәа икны данлаха
Ауаса шьтәа уи лаҿахжәеит.
Аха ахԥыцқәа ахьлақәнарӷәӷәаз,
Аҿарпын ахы еидҟьаҟьаланы иаанхеит.
Аҿарпын гәаҩа аԥша анҭас,
Ахы ахьеидҟьаҟьалаз ианызкылымс,
Ашәаҵас иалагеит иаҳәо абас:
Ж-ж-ж!
Аҿарпын ас абжьы анга,
Ауаса шәан, аҳәра иаҟәыҵын,
Адруҳәа еизан, Қьаҭауан иааикәшаны
Еилазазо рыхқәа шьҭых иааилагылт.
Қьаҭауан ари уамашәа ибан,
Иаҳәызбала инеиҿаҟәа-ааиҿаҟәан,
Нас инеиҿыҵак дынҭаҭәҳәан,
Ауасрҳәыга арҳәо даарылагылт.
Аԥсаса ауаса ражәа анраҳа,
Рӡыӡара нрыхҟьан, ргәы аарҭынч,
Адруҳәа инеихан, ажәжәаҳәа иҳәуа,
Ашьаҟьарсҭа инықәылт еилыбзыруа.
Абри нахыс аԥсуаагьы
Нарҭ Қьаҭауан иҿҵааны,
Иадырҳәо иалагеит Аҿарпын.

60.Кәын-иԥа Цәыцә

Цәыцә изҳаит, дарԥысхеит. Ԥшралагьы сахьалагьы егьырҭ нарҭаа дреицәамызт. Уи ихы цәыригомызт акәымзар, хаҵарылагьы иабацәа дрыҵахо дыҟамызт.
Уи дхаҵахан уажәшьҭа дҽыжәло даныҟала аамҭазы, иԥашашауа иаақәгылт иара изшаны иҟаз х-рашьк: арашь шкәакәеи, арашь ҟаԥшьи, арашь еиқәаҵәеи. Урҭ арашьқәа ԥштәыла ирықәнагахашаз амаҭәақәагьы рхианы изыҵәахын.
Ҽынла ихы усгьы ицәыригомызт, аҽҳәаԥыхьа ахәа бӷьаҭуа дыҽҳәатәан, уаҳа дҩагыланы акы ҟаиҵомызт. Амра ҭашәаны ианаалашьцалакь нахыс, цәыцә зынӡа даҽаӡәхон. иабацәа, иашьцәа ирдырыр иҭахымызт уи дышхаҵабзиаз. Убри аҟнытә, уи зны ирашь шкәакәа дақәтәаны, зны – ирашь ҟаԥшь, зны ирашь еиқәа дақәтәаны дырԥылалон.
Ишааилашәшәлакь есыуаха алашьцара иалакны Цәыцә ныҟәара дцон, арахә ԥҵәаны иааицон. нарҭаа идмырдырӡакәа аҽԥышәара даҿын, илоу аилкааразы маӡала хьыӡрацара дцаны даауан. Убас иара даныҩагыла инаркны, нарҭаа рырахә есыуаха ирыцлон, есы-шьжьымҭан ргәара ашьамаҟа ҿыц ишдырҭәуаз рбон. Убри азы акәын Нарҭаа рырахә есыуаха шәкы-шәкыла адоуҳа ирызнараҳуеит зырҳәоз. Уи анаҩсан, Сасрыҟәа ныҟәара дахьцоз имч азымхакәа иҟалар, Цәыцә дихьӡаны иҽимырдырӡакәа дыҭганы дааигон.
Зны адоуцәа амшын иӡхыҵны Сасрыҟәа иуаажәлар еимырҵәо иалагеит. Иара дырмыхәеит. Цәыцә днашьҭалан сабрадак иԥшааит, уи асабрада аԥаҵа иамаз азмҩарак шкәакәаны ишәит, егьирахь еиқәаҵәаны ишәит; имаҭәақәа убас азмҩарак шкәакәаны, азмҩарак еиқәаҵәаны ишәит, иҽгьы иара убас. Нас ддәықәылт Сасрыҟәа иахь.
Сасрыҟәа сицхраап ҳәа Цәыцә дықәҟьа дышнеиуаз, ҭшәарак аҿы ихаҵашьа збап лҳәан, иан лҽырҩашьаны дааихыкәшан дааиԥылт. – «Узцом!» – лҳәан, лаҳәа ааҭԥааны амҩа изкны дааизцәырҟьеит. Иаргьы иаҳәа ааҭикәцәаан аҿанынаирха, иаҳәа аԥынҵа лкалҭ инацрасын илхикәыцәааит. Сеиҭакшоит ҳәа иҽазикуан еиԥш, ԥҳәыск лыбжьы геит:
– Аа, нан, уара ухаҵазаап! Шьҭа узакәыз еилыскааит, уан соуп, сумшьын, сумшьын! – ҳәа лыбжьы иқәлыргеит, лыҷкәын иеибагашьа лгәы иахәаны. Лара данаба, ахаан акы иазнымкылацыз Цәыцә ирашьгьы ишанхан иџыхӡа иаагылт.
– Амҩа бзиа уқәлааит! Уахьцо адоуцәа ықәызхуа абри ада егьыҟам, – лҳәан, аҳәак ааҭыхны илҭеит. – Уахьнеиуа Сасрыҟәа иузиԥшаашт азаандаҟ, нас убри уанҵаны удыршәааит. Укаууа ушнеиуа, амшын агәаҿы адоуцәа рбаа ду агәҭаҿы быжьра-быжьҵәа ижу ажра уҭарыжьуеит. Хаҳәи мҿыхәи иҟоу зегьы уқәрыжьуеит. Уаҳәа аҿы ҩарханы, ухы иқәкны иукызар, зегьы ԥырффаны иканажьуеит, уаргьы уҭыҵуеит. Хыхь уанхалалакь, адоуцәа ааусны уркуеит, аха уаҳәа назкьурслакь ашьуеит, уаарылагьежьыр зегьы нурҵәоит. Убас ала урымиааиуазар, урҭ уаҳа иааишьа рымам.
Цәыцә иаҳәа ааиҟәниҵан, дахьцоз дцеит. Дахьнеиз Сасрыҟәа аибашьра даҿын, аха дызмаҭәази.
– Аџьи амжәеи, шәы-цәк рцәеи ирылхны азаандаҟ ҟаҵаны санҵаны сыршә, нас иҟасҵалакь убап! – иҳәеит Цәыцә.
Ишиҳәаз еиԥш, Сасрыҟәа азаандаҟ ҟаҵаны Цәыцә дҭаҵаны данхыс, Цәыцә дыууаӡа дцаны адауцәа рбаагәара ашҭа дыҩҭаҳаит. Дахьынкаҳаз иааисны дыркын, быжьра-быжьҵәа иҟаз ажра дынҭарыжьт, ахаҳә-мҿыхә ирбаз зегьы аттаҳәа иқәрыжьуа иалагеит.
Цәыцә иаҳәа ааҭикәцәаан, аҵарра аҩада ирханы, ихы агәҭа иқәкны икит, иқәрыжьуаз зегьы аҳәа назхьысыз иԥырффаны наҟ-ааҟ иванажьуан. Иҟәыбаса иаҳәа еиланажьыз дықәгыланы дҩеи-ҩеиуа мацара, хыхь дыҩхалеит, дахьҩеиз иаҳәа ави-виҳәа иҟьо дҩарылагьежьын, инзкьирслакь ԥсуа мацара, адоуцәа зегьы нырҵәаны даарылгеит.
Адоуцәа рмал зегьы, арахә, рхьымаҭәа Цәыцә иманы дцеит. Амшын дырны дааит Сасрыҟәа иҿы. Амал рыманы идәықәлеит рышьҭахьҟа. Мҩабжара инеиуан, – «Сара шьҭа сымҩахь сцоит», – иҳәеит Цәыцә.
– Нас ус акәзар амал ҳшап, – иҳәеит Сасрыҟәа.
– Исҳәо ууазар, абри амазара зегьы уара иусҭоит, иҳәеит Цәыцә.
– Изакәызеи? – дҵааит Сасрыҟәа.
– Абри аихымцала адамыӷ убӷа ашшара ианысҵоит, мышкы зны ҳаибадырырц ҳҭаххозар дыргас иҟалап.
Сасрыҟәа дақәшаҳаҭхан, иҿаҿаӡа адамыӷ ибӷа шара ианиҵеит, амала иааргозгьы иара Сасрыҟәа изынижьит.
– Ари аҟара ахаҵара зылшаз уздырыр сҭахыуп, иухьӡузеи? – дҵааит Сасрыҟәа.
– Бжеиқәа-Бжашла сыхьӡуп, – иҳәеит Цәыцә.
– Ари аҟара зырҿиаз, ухәҭа амал зегьы умгозаргьы, ԥыҭк ма ига, – иҳәеит Сасрыҟәа.
– Сара ахьӡ ауп сзышьҭоу, амазара згаӡом, – иҳәан, уаҳа иҽмырзакәа, Сасрыҟәа длеиԥырҵны иҽы даасны, длықәхәаша дцеит. Ари дахьца-дахьаауаз дызбоз, изымҩарак ала иԥылоз – уаҩы еиқәак ҽы-еиқәак дақәтәаны дцоит рҳәон; егьырахь ала иԥылоз – уаҩы шлак ҽыхәак дақәтәаны днеиуеит рҳәон. Иара аҩны дахьааиз, днеины дҟыцә-ҟыцәуа аҽҳәа дныҽҳәатәахт, абжьааԥны ишиулац еиԥш.
Абас Сасрыҟәа хьыӡрацара дцаны амчымхара данақәшәалакь, Цәыцә дихьӡаны, хьымӡӷ имыргакәа далырганы дааигон, аҩна иааӡаанӡа иҽимырдыркәа дицрыҵны дааины ахәа дныҽҳәатәаны аҟыцә-ҟыцәра дналагахуан.
Аҵыхәтәаны, нарҭаа еиҿыҵны рмал аныршоз, аимак роуит. Еиҳарак ирзеимакырахеит рҳаԥшьа ду Ҩаӡамкьат. нарҭаа Аҵан ԥҳа Зылха лԥа ЦӘыцә дҟәыншьаны ихәы рымшеит.
– Дыбзамыҟәп. ари, есымша аашар ахәшҭаараҿы ахәа дылатәоуп дҟыцә-ҟыцәуа, хәҭаас ииҭахыузеи рыцҳа, – рҳәеит.
– АИҳабы ша сҳәом, аиҵбы ша сашьҭам, аха саргьы џьара хәҭаак сымазароуп, – иҳәеит Цәыцә.
– Уара иҟауҵахьоузеи рыцҳа, иҳалауҵахьоузеи, акыр ааугазар иугап, – иҳәан, Сасрыҟәа ахәгьы-аҿгьы дықәимыргылт.
– Уара абри шәмал иасыуаха ишазҳауагьы гәаумҭаӡози, – иҳәеит Цәыцә, аха уи ҳдоуҳа иаҳзаанагон рҳәан, рхахьгьы иаарымгеит.
– Ус акәзар, шә-ԥҳалк зкуа ақәабқәа ҩба ӡыла ирҭәны адәы иқәшәыргыл, сара Сасрыҟәа ахаҵара азы сиеиканырц сҭахыуп! – иҳәеит Цәыцә.
Инаганы адәаҿы иқәдыргылеит ӡыла ихыхәхәо, ақәабқәа шәкы зкуаз.
– Сасрыҟәа, унеины абни унахагыланы ахаҵарақәа иуухьоу ҳәа, саргьы изухьоу сҳәоит, ҳаиҳа хаҵара ҟазҵахьоу иқәаб дызхагылоу агәараҳәа иааилашуеит, – иҳәеит Цәыцә.
Зны даақәгылан дцәажәеит Сасрыҟәа, ахаҵарақәа ииухьаз ҳәаны ацәажәара данаалага, ақәаб иҭаз аӡы иаацәҟәандахеит, иаавҵшаашәа ҟанаҵеит.
Нас даақәгылеит Цәыцә. Ихаҵарақәа ртәы иҳәо, иҳәо даара акыраамҭа аҳәара даҿын. Иҳәаны данаалга, ақәабгьы агәара-гәараҳәа еиқәҭәо иааилашит. Ирҿиахьаз зегьы ажәала иҳәаны данаалга аамҭазы, ақәаб иҭаз аӡгьы ишеибакыз инҭабеит.
– АРигьы агәра шәымгозар, шәахәаԥш Сасрыҟәа ибӷа ашшара адамыӷ ианысҵаз жәбап, иаахтны идырба арахь, – аниҳәа Сасрыҟәа ибӷа аахтны, идамыӷ ахьаныз дирбеит.
Уи ашьҭахь Цәыцә ихәы ршеит, аиҳаб хәшагьы иара ирҭеит.


61.Сасрыҟәа иҭахара

Нарџьхьоу ахаҵа, Нарџьхьоу аџырԥаҵа,
Ирашь ахәда дшықәкыз Гәында-ԥшӡа,
Клыхәра акаҵәараҿ иҳашҳатәрахеит.
Сасрыҟәа дадгылоуп ари ақьашана,
Дунеи аҿы иҟаимҵара иҟоузеи,
Иаҳәшьазаҵә лыԥсы шҭало идыруазар?
Аха ԥсыхәа шизамҭо анидырлакь,
Ихы имгәхьха иҩныҟа ддәықәлоит.
Даауеит Сасрыҟәа дмида-гәидаха,
Даауеит иҩныҟа иашьцәеи иареи лас еихәадырԥшрызеи?
Иқыҭа далалоит ашьыбжь аныҩхашлоз,
Аха шәаҳәабжьык, ччабжьык џьара иуаҳашам,
Ус нарҭаа рашҭа данааҭала Сасрыҟәа,
Иашьцәа еилаӷәаа еиқәшьшьы итәамзи.
Иааиз дуаҩԥсу, дҳаиуанзу ҳәа аӡәгьы дизхьамԥшит,
Ажәак рыхәылмшәо, рхы рыкәаҽ итәамзи.
– Ҳаит, уара, анашԥа, заҭыжә қамса ихылҵыз,
Игәыӷьны ҳамԥынҟа узлақәлаӡазеи?
Дабаҟоу ҳаҳәшьа, зда дҳамаӡамыз,
Дабаҟоу ҳаҳәшьа, зда дҳамаӡамыз,
Дабаҟоу ҳаҳәшьа, дурхынҳәызар акәхап!
Ҳабла шааԥшуаз ҳара ҳахәда ԥуҟеит.
Гәында лыхьӡгьы лыхьымӡӷгьы уара уакәын издыз,
Ҳаҳәшьа дҭазырхаз уара уакәушәа аабоит!
Уареи ҳареи ҳмеибарсԥыкәа еилгашьа ҳамам!
– Ижәуазеи, нарҭаа, ишәцәажәашьоузеи?
Ҳаҳәшьа бзиахә даҳцәыӡит, иаҳҳәо зхәарҭоузеи?
Ахьымӡӷ ҳзыргаз, ҳаҳәшьа дымҵазырсыз,
Нарџьхьоу аџырԥаҵа иҿы шәарҭ ишәылшазеи?
Уи данааиуаз адәырха ду иҽеиуатәны,
Ирашь аԥынҵа икылҟьоз афақь-ца
Бӷьыжәҵас еиланрагьежьыз шәара шәакәӡами?
Аихатә гәашә ԥыххаа ашҭа данҭалоз,
Аихатә гәашә иаҵахаз шәара шәакәӡами?
Арымӡ данықәтәа, уи анышә иҵалеит,
Аха аҵхра злымшаз шәара шәакәӡами?
Абџьарк шьҭыхны хаҵаҵас шәарҭ шәиламкьыст,
Амаҭаԥшьқәа ртәан ала дышәшьырц иақәшәкит,
Аха аџыр ԥаҵа шимаз шәарҭ ишәызгәамҭаӡеит.
Аҽны анша ҳаҳәшьа дымҵарсны дандәықәла,
Ашьхыҵә еиԥш шәеихьыс-еиԥысуа шәишьҭалеит,
Иара дцон Гәында-ԥшӡа иҽыхәда дықәыртәа,
Шәарҭ шәеилаххаа ирашь ахԥша шәканажьуан,
Абри ашьҭахь са сҿы цәажәатә шәымоума? – 
Абас реиҳәон Сасрыҟәа иашьцәа дырҿагыланы,
Гоу-гоу ишеицәажәоз, урҭ еиланагалеит,
Аҳәа ҭыхра аҟынӡа урҭ неибацеит.
– Уара, анашԥа, Зарҭыжә қамса ихылҵыз,
Ҳара ҳаҵкыс ахаҵара улан уанбаҟаз? – 
Абас еибырҳәо аҟынӡа инеибацеит.
– Нас ибзиоуп, Сасрыҟәа, усҟак ухаҵазар,
Хаҵарак удаҳҵоит, убри узынагӡозар,
Уагьҳашьоуп, уагьҳаиӷьуп, унашԥам, унарҭуп.
Уи нахыс уара уҿы ҳара цәажәатә ҳамам,
Ари аҭыԥ ҳаныҵны ҳхы ахьынахо ҳдәықәлоит,
Ҳанхара-ҳанҵыра зегь ара инҳажьуеит.
– Ишәҭахыу садгылоит, – ҳәа дцәажәеит Сасрыҟәа,
– Ус акәзар, уаала, – ҳәа дрыма рҿынархеит.
Ицо, ицо, ишнеиуаз, бахә дук инаҵагылт,
Аха абахә закәзеи, ажәҩан иаҵасуеит.
Ҩнык иаҟараз хаҳә-дук рыма рҿыҩархан,
Абахә ақәцәа инаган иқәдыргылт.
– Абри ахаҳә шлеиуа шьамхыла уаҵасны,
Иԥыххааса инықәҵа, ацыԥхь уалагыланы,
Абри ахра-цәгьа ухалозар, иуҳәаз зегьы иашоуп!
Ҳара иуаҳҳәахьазгьы наҳмыгӡар залшом! – 
Сасрыҟәа днеины ахра днаҵагылт,
Ахаҳәгьы лоурышьҭын, ибылгьаны инҭалеит,
Сасрыҟәа днаҵаххын, шьамхыла дасит,
Ахаҳә ԥыххааса, ацыԥхь далагыланы,
Абахә ҳарак дыҩхалеит иаразнак.
Иҟарҵахуаз, аишьцәа рхы нарыкәаҽит,
– Уажәшьҭа ҳиҳәом, даҳиааит! – ҳәа неибырҳәеит,
Рхы-рҿқәа ҭарыҳәҳәеит рыхҭарԥақәа рыла,
Ахьҭа иакызшәа, рыҽҭаҳәҳәа руапақәа ршәырҵеит.
Ирԥыло аӡәы изымдырырц ауп абри зыҟарҵаз,
Агәықьҳәа инҽыжәлан, рхы ахьынахо идәықәлеит.
Ицоит, рылахь еиқәны имида-гәидаха,
Ицоит, наунагӡа рыԥсадгьыл ныжьны,
Ицоит, иахьазымдыруа тәым тәылак ахь.
Ҽыԥныҳәа ахьырмоуша дгьыл харак ахь.
Мчыбжьык иныҟәеит, ҩымчыбжьа, хымчыбжьа,
Амзқәагь ниасит убас акакала,
Ус ишнеиуаз аишьцәа адгьылқәа ирыхәаԥшуа,
Аџьныш-ҭакәажә даарԥылеит, шьашә арбаӷь дақәтәаны.
Ажыц шькылс илымоуп, амаҭаԥшь ҟамчыс илкуп,
дааиуеит уи дыхсхысуа, дхарахаԥшуа.
– Мшыбзиақәа, нанраа! – ҳәа днареихырхәеит,
Аха уи дырмбаӡазшәа наҟ иналаҩсит.
Нас ларбаӷь ахы даахан, ус нарышьҭалҳәеит:
– Шәаҭ, нарҭаа 99-ҩык аишьцәа,
Заҳәшьазаҵә зашьеиҵбы дызцәигаз шәами? – 
Нарҭаа ираҳаз џьаршьеит, илакәыршьеит,
Иааилагылан аицәажәара иалагеит:
– Ҳаӡбахә ахьымааҩуа ҳцоит ҳәа иақәаҳкит,
Аха ижәбома ари аџьныш ҳалдырит,
Нас шәаагылишь, ҳазҵаап иаҳцәагозеи,
Ҳхы зыхҳарҟьаз лаҳҳәап, акы дҳаҳәаргьы шәыздыруам! – 
Нарҭ Сиҭ даагылан акакала илеиҳәеит:
Сасрыҟәа мчыла Гәында-ԥшӡа дшырцәигаз,
Нарџьхьоу хаҵа Гәында дшымҵаирсыз,
Нас аҩыџьагьы шҳашҳатәрахаз,
раҳәшьазаҵә лҭахара Сасрыҟәа ишихароу,
Сасрыҟәа иҭархара аишьцәа шашьҭалаз,
Ҩнык иаҟараз ахаҳә ду абахә ишхаргалаз,
Шьамхыла даҵасны, иԥыххаа ишықәиҵаз,
Ацыԥхь далагылан, бахә  дышхалаз,
Аха акгьы имыхькәа Сасрыҟәа дшаанхаз,
Абас Сасрыҟәа иҭархара шрылымшаз,
Абри аҵыхәала урҭ ықәымҵыр шыҟамлаз
– Бара была Сасрыҟәа иҭархара анҳалша,
Ибдыруазааит, – ҳәа леиҳәеит Нарҭ Сиҭ, – 
Аишьцәа зегьы анаӡӡеис бшыҟаҳҵо! – 
Аџьныш ҭакәажә, шьашә рарбаӷь иақәтәаз,
Лыбжьы паӡа дынцәыҵаччеит убасҟан:
– Ҳаи Сасрыҟәа, Сасрыҟәа агызмал,
Маанала дышәиааизаап, ижәбома, нарҭаа,
Сасрыҟәа иарма шьап еихатәуп, ижәдыруаз,
Иара убри алоуп ахаҳәгьы злаԥиҽуа,
Уи таруеит, еихаӡоуп, акгьы ахьӡом,
Аха Сасрыҟәа иарӷьа шьап џьартәуп,
Ижәдыруазааит, Сасрыҟәа данысабиӡаз,
Аинар-жьи арыҭәа дыбжьакны даниӡрыжәуаз,
Арыҭәа ацҭыԥ ӡрыжәымкәа иаанхеит,
Уи аҭыԥ ахьаанхаз иарӷьа шьамхаҿоуп,
Сасрыҟәа иԥсы ахьҭоугьы иара убраҵәҟьоуп!
Иарӷьа шьапала данас ахаҳә ду,
Сасрыҟәа дышҭахо жәдыруазааит, нарҭаа! – 
Абас лҳәан аҭакәажә, ларбаӷь днаҵаҟьеит,
Амҩа неихылҵәан, абнара днылалеит.
Аишьцәа зегь гәырӷьеит акы еиԥышмкәа,
Ихынҳәны агәырқьҳәа идәықәлеит рышьҭахьҟа,
Руапақәа ршәырхит, рыхҭырԥақәа рхырхит,
Ԥаса еиԥш акәымкәа, рыбӷақәа еиҵырхит.
Иааиуеит агәырқьҳәа иааирак згаз еиԥш,
Ишааиуаз, ианынаԥш ҵла дук амҵаҿы,
Сасрыҟәа дыцәоуп игәы харшалан,
иааигәара игылан ддырҿыхар, иацәшәеит,
Ахара игылан, иқәҿырҭын, дымҿыхеит,
Убас еиԥш иман Сасрыҟәа ҟазшьас,
Дыцәар, хаха-хымш дҿыхомызт,
Дҿыхар хаха-хымш дыцәомызт,
Дзырҿыхозгьы дцәарҳаны дишьуан.
Сасрыҟәа дҿыхаанӡа, нарҭаа зегьы тәан,
Амцақәа идеиқәҵалан, дара ҽҳәатәан.
Сасрыҟәа данҿыха, иашьцәа ус рҳәеит:
– Ҳара ҳаимак аҵыхәа ԥҵәам макьана,
Даҽазны иԥуҽроуп ахаҳә ду шьамхыла,
Аха уарма шьамхы акәым, уарӷьа шьамхала,
Мап анакәхагьы, уареи ҳареи ҳзеилгом,
Уара уаҵахеит, ҳара усҟан ҳауиааит! – 
Сасрыҟәа ицәымыӷхеит иашьцәа изырыӡбаз,
Аха Сасрыҟәа мапкра илымшеит.
– Ахаҳә ықәшәыргыл, сыхиоуп! – ҳәа нареиҳәеит.
Нарҭаа нагьагьан хаҳә дук ҩышьҭырхит,
Абахә инхагалан, хланҵы иаурышьҭит.
Сасрыҟәа днаҵаххит ахаҳә ду шлеиуаз,
Шьамхыла дансын, иԥыххаа инықәиҵеит.
Ацыԥхь далагылан абахә дыҩхалеит,
Аха акымзар акгьы Сасрыҟәа имыхьӡеит.
Нарҭаа ԥхашьеит, ирҳәо рҿамшәауа,
Иара убраҵәҟьа иҽыжәлеит агәырқьҳәа,
Идәықәлеит ишхахәоз, аха ишԥадәықәлеи,
Ԥыхьагь еиԥшымкәа иаҳагьы иласны.
Рыхҭырԥақәа рхарҵеит, аха ишԥархарҵеи,
Ԥыхьагь еиԥшымкәа, иаҳагьы иларҟәны,
Руапақәа ршәырҵеит, аха ишԥаршәырҵеи,
Ԥыхьагь еиԥшымкәа иаҳагьы ирҭшәаны.
Инеиуеит ишзахәо, аагылашьа рықәӡам,
Абар уажәшьҭа шықәсык иныҟәахьан,
Ҩаԥхьа дырԥылахит аџьныш-ҭакәажә,
Шьашә рарбаӷь дақәтәан дааиуеит дхысхысуа.
– Ишәыхьзеи, шәзыниазеи? – ҳәа лара дразҵаауеит.
– Ҳзықәшәа закәзеи, ҳзықәшәаз еицәа ҳақәшәеит,
Ахаҳә ду хагалан абахә иқәҳаргылеит,
Сасрыҟәа дымшәакәа ахаҳә ду даԥылеит,
Шьамхыла дасын, уи ахаҳә ду ԥиҽит,
Аха  зегь мцурахеит, Сасрыҟәа дазымгеит!..
– Унан, џьбеит, сыԥсындаз, абас шԥашәыхьи,
Зегь шәаҵкыс еиҵбыз, зегь шәаҵкыс икәадаз,
Аҽнышьыбжьон шәышԥеижьеи шәыбла шааԥшуаз!
Ахаҳә злаԥиҽыз иарма шьапалоуп,
Иарӷьа шьапала дасыр, убра дҭахон. – 
Аишьцәа неихәаԥшит, аишьцәа ааихәаԥшит,
Аҭакәажә илҳәаз џьашьахәыс иркит,
– Сасрыҟәа ҳаижьеит, – ҳәа рхы гәҩарас иркит.
Инеицәажәа-ааицәажәан, рышьҭахьҟа ихынҳәит.
– Иууазеи уара! – ҳәа Сасрыҟәа неиқәҿырҭит. – 
– Иууазеи уара, Сасрыҟәа мыцҳәкәлеи! – 
Уара унашԥара адагьы амцҳәара улазаап,
Ахаҳә анылаҳашьҭуаз абахә ахьынтәи,
Уарма шьап акәым, уарӷьала – 
Уасны иԥыххаа ҳәа уаҳҳәеит, Сасрыҟәа,
Аха уара уаҳиааирц иақәукит маанала,
Уара ахаҳә уасит уарма шьапала.
Ари еиԥш амцҳәара – хаҵа иламысым!
Уааи, нас ухаҵазар, уеиҳәаҳ, зегь ҵазар,
Ахаҳә ааҳашьҭхуеит абахә ахьынтәи,
Иԥыххаа иқәҵа уара уарӷьа шьапала! – 
Абас иарҳәеит нарҭаа еицҿакны.
Сасрыҟәа дахьгылаз кыр даалак-ҩакит,
Аха ихьымӡӷишьеит, мап изацәымкит,
Дышҭахоз идыруан, аха дақәшаҳаҭхеит.
Ахаҳә ду шеибгаз икәымпылуа иҭарҵеит,
Исыхьлакь сыхьааит ҳәа Сасрыҟәа днаԥылеит,
Иарма ныжьны, иарӷьа шьапала дасит,
Аха ԥыхьеиԥш ахаҳә ду хәаш-хәаша имцеит,
Ацыԥхь далагыла ԥыхьеиԥш дымҩеит,
Сасрыҟәа иуаҭәа ԥыххаа ицранаҵеит,
иуаҭәа ахьҿакыҵәҟьаз зынӡа иҿнажәаӡеит.
Иҵдырҟааз аҵла еиԥш Сасрыҟәа даагаз-ҽазит,
Нас адгьыл днықәҳаит игәы ҩарханы,
Адгьыл ажьы ахьызшәа абра иааҵысит.
– Ааҳ! – ҳәа иқьыбжьы шьха инаҿаҩит,
Нарҭаа иангәарҭа Сасрыҟәа дышҭахаз,
Агәырқьҳәа иҽыжәлеит убраҵәҟьа дара,
Сасрыҟәа иԥырҵит ихала дааныжьны,
Иқәҵит аишьцәа ргәахәтәы нагӡаны.
Сасрыҟәа хаҵа, Сасрыҟәа гәшьа,
Деизыхаа дкажьуп игәы ҩарханы.
Уажәы-уашьҭан ҳәа аԥсра дазыԥшуп.
Ԥсы зхоу зегьы Сасрыҟәа ихьыз заҳаз,
Абна илоу ашәарах инадыркны,
Аԥсхых иахь идәықәлеит еибарҵысны.
Ахацәа ӷьеҩқәа ахаҵара зухьаз
– Иухьыз ҳгәы иалсит! – ҳәа Сасрыҟәа иахь иааиуан,
иара дкажьын, ажәҩан ахь игәы ҩарханы,
Ашьа рацәа илҵыз адәы зегь хнаҟьахьан,
Ишьап аҵалӡ иалҵыз рҩашха ицауан,
Иуаҭәа ҿыхны икажьын хазы, иара – хазы.
иааилакгьы иԥырҵуан Сасрыҟәа ахаҵа,
Уи иԥсы аиқәырхара аӡәгьы илшомызт.
Ус ашьжьымҭан амра анааҵхахоз,
Уарбажәык аахылеит ажәҩан ҵәцара,
Нас инхыгьежьлан Сасрыҟәа иаԥхьа инатәеит:
– Уабаҟаз, уарбажәы, уанаџьлбеит,
Сышҭахаз уаҳаны уаама? – ҳәа дазҵааит.
– Сасрыҟәа ишьа иҵыҩруа дкажьуп, ҳәа саҳаит,
Сызхара ишьа зжәырц сааит, – ҳәа ицәажәеит.
– Уи еиԥш анугәаӷь, уааи нас, узхара ыжә!
Амала, кәркәеи нанҳәеи ӡыжәра уқәмзааит,
Уӡышуа, укьиуа ажәҩан ухызааит,
Акәтаӷь ануҵо, уара ҿыла ихыухлааит! – 
Абас дақәшәиит ауаражә Сасрыҟәа.
Ауарбажә натәан, Сасрыҟәа ишьа ажәит,
нас инышьҭыԥраан ажәҩан иалалеит.
Ԥымкрада инаӡеит Сасрыҟәа ишәи:
Кәркәеи нанҳәеи аҭакар анкашуа,
Уи аӡыжәра иақәиҭым иахьагьы.
Ус лаҳәеиқәаҵәак ҟыруа иаахылеит,
Инхагьежьылан аԥсхых иаԥхьа инатәеит.
– лаҳәажә, уабаҟаз, уанаџьлбеит,
Сышҭахаз уаҳаны уаама? – ҳәа дазҵааит.
– Сасрыҟәа дышьны дкажьуп ҳәа саҳаит,
Иблақәа ҭыхны исфоит ҳәа сааит!
– Лаҳәажә, уанаџьалбеит, макьана сыԥсы ҭоуп,
Сыблақәа рҭыхра егьзлоугәаӷьӡазеи!
Лаҳәажә, анс акы усыцхраарауазеи,
Суаҭәа иҿыхны икажьу ааскьоугарауазеи!
– Ууаҭәа иҵегь инаскьаган исымандаз,
Сызхараҵәҟьа акәац сымфарызи! – 
Сасрыҟәа убас еиԥш алаҳәа дақәшәиит:
– Уара уԥацәа анхыхухлакь, урҭ андухалакь,
Убла ҭыхны иаҳфоит ҳәа ҭаха умҭауа,
Уршаҟьо, ургьежьуа дара ушьҭазааит! – 
Сасрыҟәа ишәи ԥымкрада инаӡеит.
Алаҳәа аԥацәа аныхнахалакь иахьагьы,
Иршаҟьо, иргьежьуа изрымоу абри азоуп!
Лаҳәажә Сасрыҟәа иуаҭәа инахатәан,
Азхараҵәҟьа ажьабаа афеит иара!
Нас инышьҭыԥраан ажәҩанахь ихалеит!
Ееҳ, Сасрыҟәа, Сасрыҟәа афырхаҵа,
Аԥсра дазыԥшуп уажәы-уашьҭан ҳәа,
Адунеи азна ахаҵара зухьаз,
Адунеи азна ахаҵара зухьаз,
Адунеи азна абзиара ҟазҵахьаз,
Ҭахыда, ҩызада, иԥсра қәнагоума!
Ус қәыџьма дук Абнаршәыра иаалҵын,
Ишиашаз Сасрыҟәа иаԥхьа иаагылеит!
– Қәыџьмажә, уабаҟаз, уанаџьлбеит,
Сышҭахаз уаҳаны уаама? – ҳәа дазҵааит.
– Ушҭахаз саҳагәышьеит, – ҳәа ақәыџьма цәажәеит.
– Иухьыз сгәы иалсит, Сасрыҟәа афырхаҵа!
Ууаҭәа ҿыхны изкажьузеи? – аҳәан ақәыџьма,
Инеин Сасрыҟәа иуаҭәа рҳәазо иааган,
иахьҿыхыз инаднаҵеит ашьшьыҳәа.
– Уара, ақәыџьмажә, иахьа абзиара сзууит,
Узхара акәац ыф, узхара сшьа ыжә!
– Ушьа зжәырц, ужьы сфарц смааит сара,
Акы суҳәарц ауп сзааиз иахьа абра!
– Ус акәзар, уааскьеишь абрахь са сҟынӡа, – 
Иҳәан Сасрыҟәа, ус ақәыџьма днақәныҳәеит:
– Ушьҭахь хьыԥсаазааит, ужәҩахыр ӷәӷәазааит,
Қәылара уаннеиуа акы угәы иҭакны,
Аԥшалас ашьҭыбжь уара иушьҭыбжьзааит,
Уаныхынҳәуа, сҟамчы ашьҭыбжь ушьҭыбжьзааит.
Агәарԥ ахь уаннеиуа уаб игәы умазааит,
Уаныхынҳәуа, сҟамчы ашьҭыбжь ушьҭыбжьзааит.
Агәарԥ ахь уаннеиуа уаҩ игәы умазааит,
Уаныхынҳәуа уан лгәы умазааит.
Ухахәда снацәкьыс аҟара амч амазааит! – 
Инацәкьыс наган ахыжәҩабжь инакьирсит.
Убри азоуп ақәыџьма ахыжәҩабжь зыӷәӷәоу,
Убри азоуп ақәыџьма ашьҭахь зхьыԥсаау,
Убри азоуп ақәыџьма қәлара ианнеиуа,
Ԥшаласҵас ашьҭыбжь уаҩы изимаҳауа,
Убри азоуп ианыгьежьуагь абжьы зыцәгьахауа?
Ҳаи, ҳаи гәышьа, Сасрыҟәа афырхаҵа,
Иахьа уажәраанӡа адунеи зыхьӡ аныҩуаз,
Уасиаҭк иҳәашазаргьы имч илӡаара иаҿуп,
Иблақәа алашара рцәыӡра иаҿуп.
Ус х-ҳәыҳәк ԥырԥыруа ажәҩан иаахылеит,
Урҭ аҳәыҳәқәа иаҵәан ажәҩан агәы еиԥшҵәҟьа,
Иаахагьежьылан Сасрыҟәа иаԥхьа инатәеит.
– Шәабаҟаз, аҳәыҳәқәа, ара шәысзаазгазеи?
– Иухьыз ҳгәы иалсит, Сасрыҟәа афырхаҵа,
Гәнаҳарыла уашьцәа ушҭадырхаз,
Дгьыли-жәҩани иахьаҳгӡарц иахьа ҳаузааит!
– Иҭабуп, аҳәыҳәқәа, абзиара ахьысзыжәуз,
Шәара шәшааиуаз абра ашьа шәнылатәеит,
Шәшьапы ашҵақәа зегь сара сшьа иашәит.
Дунеи ауаатәыҩса ргәаӷ еиманаҵы,
Шәшьапқәа шыҟаԥшьыц сшьала иҟаԥшьызааит,
Ауаатәыҩса еинаалан, агәаӷ анрыбжьыҵлакь,
Шәшьапқәа ԥыхьа ишыҟаз еиԥш иҟалааит,
Сара сзын иахьа шәара шәшәаџьҳәацәоуп, аха
Аринахыс шәахьнеиуа, агәырӷьаҿҳәаша нажәгалааит! – 
Абас днарықәныҳәеит аҳәыҳәқәа Сасрыҟәа,
Аҳәыҳәқәагь адыр-дырҳәа иныҵԥрааит,
Иаахагьежьылан, ажәҩан иналаӡит,
Дгьыли-жәҩани еимырдоит хыла-ҵыхәала,
Сасрыҟәа иуасиаҭ рҳәоит, еиҭарҳәоит.
Сасрыҟәа дабаҟоу, Сасрыҟәа бзиахә
Наӡаӡа илацәа неиқәиԥсеит.
Адгьыл еиужь цәарҭас имоуп,
Ажәҩан цеицеи хыбрас имоуп,
Аҳәыҳә ласқәа ишәаџьҳәацәоуп,
Ашәаԥыџьаԥ иџьабацәоуп,
Аеҵәақәа кәасҭхас имоуп!








62. Абрыскьыл 
(Еидкылоу атекст)

Ажәытәӡа Аԥсны дыҟан ԥшреи-сахьеи хьӡи-ԥшеи згымыз ԥҳәызба ссирк. Шьҭра бзиак змаз, ҩнарҭа ҭбаак иааӡаз аӡә лакән лара.
Ус дшыҟаз кыр даныҩеидас, ҿаҭахьан иҟалҵеит хаҵа сшымцара ҳәа. Дзыхшазгьы, рыԥҳа лхала илҭахханы аҿаҭахьа илықәылҵаз, заҵа илҿадмырхьрыз, џьара илцәеиламгандаз ҳәа иашьҭан.
Ишыҟаз, аԥҳәызба лҭәымҭа дынҭагылон еиԥш аамҭазы, ишыҟалаз ауаҩы изымдырӡо,хшара лцәа далашәеит. Лҭаацәа, рыԥҳа дшыцқьаз, ҟьашьрак шыҟалымҵаз здыруаз, иҟалаз рыбжьы ақәмыргакәа, ҿымҭ асаби иира иазԥшын. Урҭ ирбон ари адоуҳала ишыҟалаз.
Ус аԥҳәызба аԥа длоуит, аха иишьа, ишьак еиԥышмхеит, изҳашьа зҳашьак еиԥышмхеит, мчыбжьык анихыҵ, шықәсык зхыҵуаз иеиԥш дыҟан, шықәсык анихыҵ, жәаба зхыҵуаз иеиԥш дыҟан, жәаба анихыҵ, ҩажәа зхыҵуаз иеиԥш дыҟан. Иаарласынгьы гәылеи-шьамхылеи арԥыс ӷьеҩны, шәара иқәымкәа, хаҵарак аҿы, егьа дыӷәӷәазаргьы аӡәы ишьҭахь дымгыло, ахацәа еибагақәа даарылагылт Абырскьыл –у с акәын уи ишишьҭаз. Ирҳәоит, уи Гәыԥ ақыҭан акәызшәа дахьынхоз.
Уи аамҭазы ласы-лассы иҟалалон ақәылара, арҳәра. Аԥсны иааны, ақыҭақәа ирықәланы, ауааԥсыра, арахә-ашәахә еимҵәаны иргалон ауаацәгьақәа, аха Абрыскьыл даныҩагыла нахыс, урҭ шәаны ашьхақәа ирхыҵны, ма амшын иӡхыҵны арахь изықәымло иалагеит. Уи убриа ҟара иршәон, иӡыӡон, игәаӷьны раҳәақәа рызҭыхуамызт, рҭрақәа иахьырҭаз иҭажьакцон.
Абас иԥсадгьыл азы дымшхәбзазан дахьыҟаз, ԥсыуа зхылаҳәоу зегьы, дхәыҷы-дду, дыԥҳәыс-дхаҵа, рыԥсы дырзалымхуа бзиа дырбон.
Усҟан, Абырскьыл ихаан, Аԥсны ԥшӡа иазҳауан, ишәуҭан, икакаҷуан. Уи иацәыхьчан арҳәцәеи ақәлацәеи.
Абырскьыл шьапыла дныҟәомызт, уи ныҟәагас имаз рашьын. Убри ирашь еиԥшҵәҟьа дақәгәыӷуа иман илабашьак, уи дахьцалакь иҽыхәда иқәкын.
Абрыскьыл ихьӡ иаарласынгьы Аԥсны иналҵны егьырҭ атәылақәа иаарылаҩит. Жәлары деицырдыруа дҟалеит. Дыздыруаз зегьы пату иқәырҵон, дызҭахыз иеигәырӷьон, ргәы иладуун. дызцәымӷыз ицәшәаны аҩ иҵалон, ауаа цәгьақәеи, аҳаскьын бааԥсқәеи Аԥсны аҩнуҵҟа иахьибалакгьы ианихуан. Арас адгьыл арччиоит, аарыхра иаԥырхагоуп, иарӷьацом, ирацәахаӡаргьы, џьара аӡәы амца ицәалашәар амашәыр ҟанаҵоит ҳәа, агаҿа дцаны арас-да амшын иахьҭарсу гәаҭаны ихиҵәон. нас иахьабалакгьы аӷдарақәа ҩықәҩаа ицон. Инхо-инҵуаз дрыдыглон, бзиа ибон, иԥырхагоу ҟазҵо аӡәы дибаргьы ихы хисон. иара убас аӡахәа бжьындаҳа ахьибалак, иаҳәа ҭӷәыцәааны даасны иԥиҟон, санаҵасуа схы аалсырҟәыр, сызбо анцәа сиеихырхәо џьыршьоит ҳәа. Насгьы аҽыуаҩ-хаҵа дыҩны данцо, ихәда иаҿашәар ҟалоит ҳәа.
Абарҭқәа зегьы рҟынтә Абырскьыл анцәа дааиваҟәало аҟара ихы иԥхьаӡон. Еиҳабык иеиԥш акәымкәа диҩызазшәа, диаҟаразшәа иԥхьаӡон. Уи аҟара амч сымоуп ҳәа дцәажәон, ианымацәысуаз, саргьы  исырмацәысуеит ҳәа ирашь дақәтәан, иаҳәа ааҭыхны иҟьо дыжжаӡа дхылон. Иҵабыргыҵәҟьаны, уи иаҳәа иагьармацәысуан, рҳәоит. Ианыдыдуаз саргьы исырдырдуеит ҳәа, ажәқәа рцәа рхыхны, иргәаҩаны, ирҩаны ахаҳә ҭаԥсаны, анс ирашь иаҽхьынҳәаланы дыҩуа, дкәалаауа ддәықәлон.
Ирҳәоит, Абрыскьыл Аԥсны данықәз барақьаҭран. Ажәқәеи акамбашьқәеи ҽнак ала хынтә-хынтә ирхьон, аџьмақәа ракәзар, ԥшьынтә-хәынтә ирхьон, избан акәзар, рҳәырҭақәа зехьынџьара аҳаскьын қашәқашәо еинылан иҟан. Араси ма џьара хаҳара зламыз ҳаскьынки убомызт.
Ауаатәыҩса рахь ауаҩԥшь лагәӷра дахьиниоз дишьуан, избан акәзар, илаԥш цәгьоуп, жәлары дырԥырхагоуп ҳәа. Зымшьҭа цәгьоу ажәлақәа ҳәа Ешбеи Кацәбеи адунеи иқәиргыломызт. Урҭ злоу ақыҭа ӷьацом ҳәа дцәажәон.
Ирҳәоит, Абырскьыл даукгьы дишьхьан ҳәа. Зны дышнеиуаз, даныԥшы, хә-ҳарак дуаҿ дықәтәаны, инапы наркӡаны амшын иҭоу аԥсыӡқәа кны, нас иҩаскьаганы амра ҩадырԥхаланы, иӡны ишифоз ибеит. Абырскьыл дышнеиуаз уи иааигәара даннеи:
– Уаа уара иуҟоҵозеи? – ҳәа иқәҿиҭит.
– Иҟасҵозеи умбои, крысфоит!
– Иулшарызеи уара хаҵарас? – ҳәа Абырскьыл адау дизҵааит.
– Исылшарызеи умбои, абри амшын ду игазго иҭажьу сууаӡа сыԥан сналаԥалар, ихыҵны ажәлар инарыҵаланы рыуа-ршәаџь зҳәара ыҟамкәа инықәӡәӡәа иагоит. Аа, амц сҳәозар уԥшла! – иҳәан, амшын далаԥаларц даныҩеихоз аамҭазы, Абырскьыл ихҿа аҿынеирхан, ишнеиуаз адау ишьаҳәырӡыӡ иақәшәеит. Адауажә дышьҭҟьаны дцан дкаҳаит. Дахькажьыз убри аҟара ихи ишьапи еицәыхаран. Абырскьыл днаԥшны ибомызт ашьа зҵыҩруа икажьыз адау ишьапқәа.
Ииасны ицоз ауаа иреиҳәон, шәышнеиуа ишьапы шәахәаԥш, ахҿа ахьалалаз жәбозар ҳәа. Изеиҳәаз леин, ишьапашҵа иаркны ишьаҳәырӡыӡ аҟынӡа ианыршәа, шәиҩажәа уаргьиа ҟалеит.
Абырскьыл махәҿалагьы иӷәӷәаӡаз аӡәы иакәын. Енагь ахаҳәрԥара бзиа ибон, аха уи ирԥоз шә-ԥуҭк еиҵамызт. Хацәа ӷәӷәаки иареи еисеит, убри ахаҳә аашьҭыхны, икамыжькәа ахәы ихазгалауа ҳәа, аха аӡәгьы изымгәаӷьит. Нас иара длышьҭасын, ахаҳә аашьҭԥааны иманы аҩадара днаҿалт. Ихеигаларц ҩбаҟа-хԥаҟа шьаҿа рыда игымкәа дҩеихьан еиԥш, ицәкаҳаит. Ихьымӡӷишьеит, дгәааит Абрыскьыл. Иара уаҵәҟьа иаҳәа ааҭӷәыцәааны ахаҳә дасын иааиҩирффеит. Ожәгьы убри ахаҳә Ҷлоу ақыҭа, Андроу аҳабла хәк аҿы иқәжьуп. Ахәгьы Ахаҳә-еиҩса ахәада ҳәа иашьҭоуп. Азыбжак иаҟәԥазгьы, агәы ларханы, насҭхашәа ишьҭоуп.
Абас Абрыскьыл анцәа иацлабра, анцәа иеисара иҟаиҵақәоз зегьы анцәа даргәаауа далагеит. Зны хаала  снапаҿы дааганы, дсыххәыцуа дысзыҟаҵозар ҳәа иақәикит, аха урҭ зегьы башан. Абырскьыл иарбанзаалак анцәа захьӡыз ихахьгьы дааимгеит, иҟаиҵац иаҳагьы дацԥыҳәаны иҟаҵо ддәықәын.
Ари анцәа ҳазшаз даргәааӡан, аԥеҳамбарцәа даарыԥхьан рнапы ианиҵеит:
– Шәца, убри Абрыскьыл хымдыр-хамаԥагьашәа иҟоу, Аҳ дызмам, анцәа дыззымдыруа дышәкы, насгьы днаганы тымитышак дҭажьны дшәыргәаҟла, анцәа дхеиҵо дҟалаанӡа, – ҳәа.
Аԥеҳамбарцәа иаразнак рҽааибыҭаны агәырқьҳәа Абырскьыл ишьҭалеит.
Анс анцәа дгәааны Абрыскьыл данишьҭала, арахь уеизгьы аангыламҩа имамызт аҟнытә, ирашь длақәтәан, ишәарҭахарым ҳәа игәы иахьаанагоз ҩ-ҭыԥк ылихит. Акы – Ерцахә ақәцәа, егьи – амшын агаҿа, абарҭ аҭыԥқәа рҿы афырхаҵа ирашьгьы иаргьы ргәы каршәны, рыԥсы ршьон. Иара ус ҟазшьас иман, дыцәар, – лассамҭа дҿыхомызт, дҿыхаргьы лассаамҭа дыцәомызт. Аԥеҳамбарцәа ишьҭаланы даҳкуеит ҳәа Ерцахә иныҩхалалак, Абырскьыл ирашь неихагыланы атыгә-тыгәҳәа дынҽыжәланы агаҿахь ихы рханы дыԥон. Уаҟа иҭыԥ аҿы данынкаԥалак, дааҽыжәҵуан, ашәшьыраҿы иуапа каршәны иԥсы ишьон, какалк икуан. Ирашьгьы мшын-ӡык ажәуан. Ус аԥеҳамбарцәа кылԥш-кылӡырҩуа, дҳазкуазар ҳәа ишьҭаланы ианааилак, ҩаԥхьа абӷьааҳәа дыҩҽыжәланы дыԥауан, дышиашаз Ерцахә ақәцәа днықәԥалон. Абри дшаҿыз даҿын Абырскьыл.
Аԥеҳамбарцәа имыхәеит, дырызмкит Абырскьыл. Аҵыхәтәаны, уаҳа ԥсыхәа анырзыҟамҵаӡа, иаалаган, ҭакәажә-гызмалк дахьыҟаз рыдруан, илықәлан ицан, изықәшәаз аацәырганы иларҳәеит: Абырскьыл ишишьҭазаҩыз, аха икышьа ԥсыхәа шырзамҭаз, – бара быцхыраарак анаҳмоугьы акы ҳалшо ҳаҟам, – ҳәагьы нацырҵеит, рылахь еиқәыршьшьы анцәа ирыдиҵаз ахьырзынамгӡаз аҟнытә.
Аҭакәажә ус ралҳәеит: «Шәаалаган ацәқәа, ажәқәа ирацәаӡаны ишәшьы, нас рцәаӡақәа иаархышәхуа, рыгәқәа ҩарханы Ерцахә ақәцәа иахашәырԥа, уахьынтәи агаҿа шәца, шәнаваланы иахьабалак убас цәцәала, жәцәала ихышәҟьа, ахәӡгьы маҷымкәа инаганы иқәшәыԥса. Нас, шәҽеҩшаны Абырскьыл дрырҳаӡаны шәишьҭал. Уи гәысгьы шьамхысгьы иҵоу ирашь ахьнықәԥалалак инықәҵәырны икамҳакәа иаанхашам, убасҟан данышәызмк, нас уаҳа шәихәараны шәыҟам!»
Аԥеҳамбарцәа аҭакәажә ишралҳәаз еиԥш, иаалаган, Ерцахә ихалан ақәцәа жә-цәаӡала, цә-цәаӡала ихырҟьеит. Илықәлан агаҿа ицеит. Абрыскьыл усҟан уа дианы дыцәан, иааигәара имнеикәа, егьирахь агаҿа инавалан, цә-цәалеи, жә-цәалеи ихырҟьеит, ахәӡгьы маҷымкәа иақәрыԥсеит.
Нас, аԥеҳамбарцәа ҩ-џьараны рҽыршеит, џьоукы Ерцахәҟа ицан рыҽӡаны итәеит. Егьырҭ агәырқьҳәа рҽеибаркны Абырскьыл агаҿа дҽыжәланы даныԥа, арашь даман иууаӡа ишнеиуаз, Ерцахә ақәцәа инықәԥалт. Аха иахьнықәԥалазҵәҟьа иқәҟьаны икаҳаит; игылан киаҳаит, игылан икаҳаит, џьара ашьапы азаақмәыргылаӡеит. Нас иаргьы дахҟьаны дцан, еиҩхаа-цәгьак дыбжьаҳаит, ӷәӷәалагьы ижьы ицеит. Уи аамҭазы уаҟа зыҽӡаны итәаз аԥеҳамбарцәа агәрқьҳәа иаацәырҟьан, имч мырхакәа, длышьҭагәа дыркит зеиԥш адунеи дықәмлацыз афырхаҵа Абырскьыл.
Даҽа џьоукы, Абрыскьыл икышьахаз ҳәа ирҳәо убри ауп: уи ныҟәагас, неи-ҩеигас имаз лабашьан. Илабашьа иҵарсны даныԥалак, ашьха дцон. Аԥеҳамбарцәа дыркырц иҿҟьаса ишьҭан. Икышьа ԥсыхәа анырзамҭаӡа, иаалаган, аҵларкәыкә иацәажәеит, Абырскьыл илабашьа узыҿаҟәозар ахылԥа ҟаԥшь ухаҳҵоит ҳәа.
Аҵларкәыкә гәырӷьаҵәа иҟалан, инықәԥыр-аақәԥыруа аҿынанахеит. Абырскьыл илабашьа ихаҿы икыдыргылан, иара иуапа иҵаршәы дҭахәхәа дшыцәаз абеит. дыцәар усгьы ласы дшымҿыхоз адыруан аҟнытә, ҭынч илабашьа иладтәалан, ҩаха-ҩымш аҿаҟәара иаҿын. Ихжәартәгьы иааҿҟәеит, иаргьы нықәԥраа ицеит. Нас аԥеҳамбарцәа аалаган, ашьхара зегьы жә-цәала ихырҟьеит, ахәӡгьы лаган иқәрыԥсеит. Даргьы агәырқьҳәа рҽеибак дахьыцәаз шыҟоу даҳкуеит ҳәа рҿанынарха – ҳаи, ҳәа дааҿыхан, илабашьа ихаҿы икыдгылаз аакыдԥааны, илаиҵарсны ишимчыз дыԥеит – ашьха сықәԥалоит ҳәа. Аха илабашьа лаиҵахжәан дышлеиуаз, Ҷлоу ақыҭа, Дәаб аарцә, Жаныхә ҳәа иахьашьҭоу, дықәҳаит. Уаҟа заа аԥеҳамбарцәа жә-цәаӡала ихҟьаны ахәӡ ықәрыԥсахьан аҟнытә, ишьапы даазықәымгылаӡеит; дгылан дкаҳаит, дгылан дкаҳаит. Ус аԥеҳамбарцәа ааикәшан, уи акәхеит, Абырскьыл дыкрит. Ашьҭахь иара аҵларкәыкәгьы убас дақәшәиит, абажә ада ухы знуҟьара анцәа ҳазшаз егьуимҭааит ҳәа.
Абырскьыл дшыркыз еразнак иажәабжьха Аԥсны иахыҵәеит. Алахь еиқәршьшьы иаагылт Аԥсны. Дабаҟахыз уи лыԥхара азҭоз, еизҳа-зыӷьаны иҟазҵоз, Афырхаҵа Абрыскьыл.
Аџьабаа-цәгьа изықәшәаз ахгаразы илаӷырӡырқәақәон, иџьабон иԥсадгьыл, абри ала агәы аҟычуан. Зегь ҵәыуон, ҿилаӷырӡи ааиқәырухамызт, иӷызы-ӷызуа амыткәма рҳәон: – «Шьҭа уаҳа иазызуада Аԥсны рыцҳа Абырскьылра, шьҭа уаҳа инызкылода арҳәцәа, ақәлацәа» – ҳәа. Аԥсабараҵәҟьагьы алахь еиқәын, арасаи аҳаскьын бааԥсқәеи рыда.
Иаԥшьызи, з-ыбла агәы ӷрази, Аешбеи, Ақацәбеи, Абрыскьыл дышҭахаз анраҳа, агәырӷьара иалагеит.
Зназы ажәлар иааҟарымҵаз акы ҟамлеит, Абырскьыл даҳзаужьуазар ҳәа, аха егьрылымшеит, анцәа имч иаԥгылода!
Ари ажәабжь анцәа ианиаҳа, аԥеҳамбарцәа ус реиҳәеит: – Зыԥшра ҟамҵакәа иаарласны ауаҩы дахьимбаша ҳаԥык аҿы дҭаҿашәҳәа ҳәагәыжьла дԥахны, дымԥсуа дыбзамхо, – ҳәа.
Аԥеҳамбарцәа тәаны ихәцт, аха уи еиԥш аҳаԥы ахьыҟаз ргәаламшәеит. Ашьҭахь аҭакәажә гызмал лҟынӡа ицахын, абзиара лырганы илацәажәеит: «Бара даара акрыздыруа аӡә боуп, бара бҳәатәы ҳақәымныҟәаргьы ҳзышьҭаз ҳаӷа дҳазкуамызт, иара абыржәыгь бара быда ҳхәарҭам. Абрыскьыл уаҩы дахьимбо ҳаԥык дҭаҿаҳамҳәар ҟалом, адәахьы даҳзаанкылом, иара имч ҳаиааиӡаргьы, ихьԥшу заҟа ирацәаҩу бдыруеит. Иҳабҳәароуп дызҭаҿаҳҳәаратәы еиԥш иҟоу ҳаԥык аӡбахә, ус акрыҟан иҟазар, бара ибызмдыруа иҟаларым».
Аҭакәажә даацәажәан: – Иҟоуп Ҷлоу ақыҭан, сара сызхылаԥшу ҳаԥык. Уи сара исзымҵаакәа уаҩы аҭалара дақәиҭым. Убри аҳаԥаҿы ажәытә даук хы-шықәса дҭаҿаҳәан, иҟаимҵаз акы ҟамлеит, аха дызыҭмҵит, избан акәзар, сара сзин имамызт. Шәара шәаалаган, Абырскьыл убри Ҷлоутәи аҳаԥы дҭаҿашәҳәа, уи аҵкьыс иманшәалоу шәара ишәзыԥшаарым.
Аԥешамбарцәа, Абысркьыл ирашьи иареи еидҿаҳәаланы ирыманы, абри аҳаԥы иҭалт. Зда царҭа ахьамамыз днаганы, аихатә-гәашьа арсны, ҳәагәыжьла иԥахны ирашьгьы иаргьы хаз-хазы иадҿарҳәалт.
Аԥеҳамбарцәа, абас анцәа ирыдиҵаз анынарыгӡа, игәырӷьаҵәа аҳаԥы иҭыҵны ихалеит иара иахь, иарҳәеит Абырскьыл Ҷлоу аҳаԥы дшыҵаҿарҳәаз, аҭакәажә гызмалгьы ацхыраара шрылҭаз. Анцәа аҭакәажә илыдиҵеит: аҳаԥы цқьа дахылаԥшразы, ааигәа-сигәа аӡәы дықәлар лмурацы, фатәык-жәтәык анагара уаҩы азин илымҭарцы. Аҭакәажәгьы днеин аҳаԥы днадтәалеит.
Даара акыраамҭа абас Абырскьыл фатәыда-жәтәыда аҳаԥы дыҵаҿаҳәан. Аха нас аҭакәажә дырцҳалшьан, маӡала ихәы наганы илҭауа далагеит. Фатәыс илҭоз уи акәын: ахш рыԥханы, аҟаб жәны иара изналгон, ирашь аџыр наган иамҵалыжьуан. иаргьы аџыр иахагыланы аӷәырџ-ӷәырџҳәа иафон.
Аҭакәажә Абырскьыл ихәы шизналгоз анцәа ианиаҳа, дгәаан длықәшәиит дласбаханы, Абрыскьыл ирашьи иареи ахьҿаҳәоу, дзырԥырымҵуа дҟалааит ҳәа. Аҭакәажә дласбахан, аҷыгә-ҷыгәҳәа дышуа рнаҩс даатәеит. Аласба млашьуан, аха акрыфара иақәиҭмызт. Арашь злаҿаҳәаз аҳәагәыжь шеишықәсеи рбжьара ирбзо мацара, бырфын рахәцк иаҟараны ианнанацалак, аласба акрыфара иақәиҭхон, нас акрысфоит ҳәа аҿы анааихнахаалк, арашь злаҿаҳәаз аҳәагәыжь ишыҟац еиҭаҟалахуан.
Абрыскьыл дзыдаҿаҳәалоу агәашьа арҵысра даҿуп шеишықәса рыбжьара. Абар иҵихырц акгьы игымкәа даннеилак аамҭазы, дырганҵыхәак (ҵыс иаҵәа хәҷык) ԥырны иааины, агәашьа ақәцәа иаақәтәоит иҷырҷыруа. Абырскьыл уаҳа наиылмшо, дааԥсаха, игәы ԥыжәжәо, ихы ԥыжәжәо дшыҟоу, анс аҵыс ааины ианаақәтәалак, дазгәааны изшьуа џьашьаны инаҩс аихатәы уыра (ҳәасага) икажьу аашьҭхны ишимчу аҿынаирхоит, аҵыс гызмал али-ԥси рыбжьара инықәԥраа ицоит, ауыра шнеиуа агәашьа илақәшәоит, агәашьа ахьынӡаҵаз аҟара ҩба анышә илыҵанацалоит. Абырскьыл абри даҿуп дааҟәымҵӡакәа шеишықәса рбжьара.
Убри адырганҵыхәа ауп акәымзар, рацәак аҳаԥы дҭамхакәа дҭыҵыр ҟаларын рҳәоит. имаха-шьаха рыхханы излаҿаҳәоу аҳәагәыжь абраиҟара дахьгәаҟуаз, дахьеихоз ижьы убриаҟара иҭнафаахьан, абаҩ иалалан акән ишыҟаз ихахә, насгьы ижакьа ишьамхы илахысын, анышә аҵалара иаҿын.
Абас, Абырскьыл дгәаҟ-ҵәаҟуа аҳаԥы дҭаҿаҳәан, аха уи ихатә гәаҟра уи аҟара хьаас имамызт, иԥсадгьыл Аԥсны зҭагылаз агәаҟрацәгьа аҟара, иԥсадгьыл игәы иҭахәхәа иҭан, уахи-ҽни хәцырҭас иман. иара данааԥырырга ашьҭахь, Аԥсны иҟалақәаз идырырц иҭахын, аха иазҳәагәышьодаз, иазҳәаша уаҩы дибомызт. Игәаӷьны инеихуадаз ани еиԥш адгьыл аҿы.
Зны Абрыскьыл згәы дыҭнымҵәаӡоз, дызхамшҭыцыз ауаа цеит иҿыхразы жәаҩа гәыжьк реидара ацәашьи афатәи рыманы, урҭ аҳаԥы ианҭала ашьҭахь, арахь амшцәгьа ҟалеит, адыд-мцәыс бааԥсхеит, уаҩы ишимбац ақәацәгьа ауит.
Аҳаԥы лашьца цәашьыла иҭырлашо, хацәнамырха Абрыскьыл ишьҭалан ицоз аԥсуаа заҟаамҭа абраҟа иҭаныҟәаз здырхуада… аха изышьҭаз ихабар ҳәа рбомызт.
Аҵыхәтәан шҭа-ҭбаа дук аҟны инаӡеит. Ианыӡырҩ, қьыбжьык аҳаԥы иҭыҩны ираҳауа иалагеит. Цқьа рылмҳа кыдҵаны ианыӡырҩы, рашькгьы аӷәрџ-ӷәрџҳәа аџыр афара иахьаҿыз ахаԥыц шьҭабжь раҳаит.
– Уарбан уара? – ҳәа рыбжьы иқәдыргеит. Рыбжьы шаагазҵәҟьа ласбакгьы аҷыгә-ҷыгәҳәа ашра иалагеит.
– Сара соуп, Абырскьыл! Шәара шәарбанқәоу? – ҳәа ибжьы ҭыҩит наҟ иҭаҿаҳәаз. Иара ишьҭазаҩыз, иара дызҭахыз џьоукы шракәз аниарҳәа: – Ааи, шәанаџьалбеит, шәабаҟаз?! Шәышԥаҟақәоу, шәеибгоума? Сара сықәҵижьҭеи иҟоузеи Аԥсны жәабжьс? Цәгьароума? Бзиароума? Ауаҩԥшь лагәыӷреи ауаацәгьақәеи адунеи ианылахма? Араси, аӡахәабжьындаҳаи, амӷши еиҭаҿиахма? Ԥыхьа еиԥш ажәқәеи акамбашьқәеи мышкала хынтә-хынтә ирхьома? Адәахьтәи аӷа сара сгылаанӡа дшыҟаз еиԥш Аԥсны даԥырхагоума? – ҳәа игәы иамукәа дразҵааит Абырскьыл.
Иара данықәырга ашьҭахь Аԥсны арыцҳарақәа изықәшәаз аниарҳәа, дӷызы-ӷызуа ус ҿааиҭит:
– Ҳаи, шәанаџьалбеит, Аԥсны рыцҳат рацәа аҵыхәа ԥҵәеит! Шәыԥсы злаҭоузеи, шәара агәаҟқәа? Сара цәгьала сҭахеит, аха шәаргьы цәгьала шәҭахозаап, иауауеи, даргьыс аргьхандаз, аха иабаҟоу! Шьҭа уаҳа сашәымҳәан сыԥсы еиԥш избо сыԥсадгьыл арыцҳарақәа ртәы исызхгом! Шәара шәца, арахь ааишьа шәымам, шәареи сареи уаҳа ҳабла еихәаԥшраны ҳаҟам! Шәара заҟа шәааскьо аҟара, сара убри аҟара наҟ сагоит. Шәца, шәхынҳәы! Амҩан шәцәашьы нҵәара иҟоуп, аха шәгәы мышьҭыкәа шәгәыжьқәа рҵыхәақәа кны шәдәықәлар, шәҭыргоит: агәыжь ахьышьҭра ихҟьаӡом! Сзыниаз агәаҟра жәлары инрашәҳәала! Бзиала! – абригь иҳәеит, Абрыскьыл ихы наикәаҽит, иԥсадгьыл Аԥсны уаҳа цхыраара ахьизамҭоз аҟнытә.
Иҭалазгьы иҟарҵахуаз ихынҳәит. Амҩан ацәашьқәа анынҵәа ргәыжьқәа рҵыхәақәа кны рҿаархан, аҳаԥы иҭыҵит ирулак еибганы. Ианҭыҵ амшгьы ккаӡа иааилгеит.
Убри нахыс Абырскьыл ихабар зхабару уаҳа уаҩы имаҳаит. Ирҳәоит, дара аакьыскьанӡа убри аҳаԥы аҽуац ҭнагон ҳәа, иара убри азоуп аҽуац ҭызго захьӡугьы.





Аҭоурыхтә-фырхаҵаратә ашәақәа

63. Ԥшькьаҿ-иԥа Манча ахаҵеи Баалоу-ԥҳа Мадинеи

Ԥшькьаҿ-иԥа Манча ахаҵа,
Имшәаӡо агәы зызҭаз.
Имааԥсаӡо ашьамхы зҵаз.
Зтәылаҿ иуаҩ нагаз,
Нхыҵи-аахыҵи зыӡбахә наҩхьаз,
Иқәрагь крифахьан.
Ԥсра зқәым ахьӡ ирҳахьан.
Ԥшькьаҿ-иԥа Манча ахаҵа
Ииҳәаз наигӡар акәын,
Иаӷаз дишьыр акәын.
Иуа, иҭынха рацәаҩӡан,
Ԥҳәыс дизырҳәарц рҭахын,
Игәаԥхоз ҳәа уаҩ димбеит,
Аамҭагьы кыр цақәеит.
Баалоу-ԥҳа Мадина хәаша,
Хаҭалагьы иимбацыз,
Лыхьӡ-лыԥша мракаԥхаран,
Манча ахаҵа дбахәаԥшьны,
Ҵабал шыҟоу днеиҿаԥхеит,
Хьӡыла-ԥшала игәы лызцеит.
Лашҭа аҟынӡа снаӡап, – иҳәеит,
Абла ҭыԥҳа дызбап, – иҳәеит,
Дсынасыԥзар дысҳәап, – иҳәеит.
Шықәсы наҟьак дызқәымтәацыз,
Иҽыхәа иаҵәа нақәиҵахит,
иаргьы убас иҽаалеиҳәахит,
Ихьтәы маҟа, иӷәакьиа ҟама,
Ихҭырԥа шкәакәа, иҟаитан еиқәа,
Исахҭан еимаа шьацәха-шьацәха,
Иаҳәачаԥа, икьарахә цырцыр,
Деихатыруа, деихышәашәо,
Ахьхьа-хьхьаҳәа дынҽыжәлахит,
Дҽыркәашауа иашҭа дҭыҵит,
Иашҭа аханы кьишьмеи иҟьеит,
Иахьаҭахыз иҽы ҭҟьеит.

* * *
Абжь-еишьцәа раҳәшьа заҵәы,
Баалоу-ԥҳа Мадина,
Абжь-кәасқьак рықәцәаҿы
Дықәыртәаны дныҟәыргон,
Баҩлашала ддырчон.
Нышә хьшәашәа лшьапы амбацызт,
Гәацәыхьажәак лмаҳацызт,
Мрада дыԥхон,
Мзада дкаҷҷон.
Касыш зхаз лара дреиӷьын,
Хҭырԥаш зхаз лыдҽырбалон,
Арԥар шьахәқәа ҽырбацәа,
Ааигәа-хара ныҟәацәа
Лҳәара иашьҭан иацәнымхауа,
Лашҭа иҭалон еиқәгәырӷьаауа.
Азахәқәа лышьҭазааҩын,
Ашәауақәа леиҽырбахуан,
Ахҷыԥсаа раҳҭырԥаргьы
Ҭаалымла иааибацон,
Даҳҳәап ҳәа иааибагон.
Аха илыман уи ҟазшьас:
Лашҭа иҭалаз аӡә изы
Илымҳәацызт: «Аӡә даауеит»,
Изылҳәауан: «Ак аауеит».

* * *
Ҽнак зны днаԥшы-ааԥшуа
Абарҵа дшықәтәаз, данԥшы,
Иааигәамкәа хараны,
Аҳәыҳә иаҵәа даҟараны,
Ҽуаҩык лылаԥш неихьӡеит.
Иҩны икәаруа ҽыхәак дақәтәан
Иаҳа-иаҳа иҽадихалон
Абжь-ҩеишьцәа рыҩны-ргәара.
Иҽы мыжда кәаша-кәашон,
Ихы-иҿы гәкы лаша-лашон,
Икәадыр ҟәына еилыџьџьауан,
Иҽышьҭыбжьы иармацәысуан,
Иҟамчышьҭыбжьы иардыдыхуан.
Баалоу-ԥҳа дшаҵәы-шаҵәуа,
Лкәасқьа ҳарак дыҩнагьагьеит,
Лашьцәагьы днарацәажәеит:
«Унан, Унан, наныкьара,
Ашҭа аҵыхәан ҽуаҩык даауеит,
Иҽыхәа иаҵәа ҽырба-ҽырба,
Сахҭан еимаа шьацәха-шьацәха,
Каба шкәакәа, ҟаитан еиқәа,
Сырма хҭырԥа, чыхә ыргьала,
Шәнагылақәа,
Шәнеиԥылақәа».
Лгәы шеисуаз адық-дықҳәа,
Уахь дналбааит атрыгә-трыгәҳәа,
Деихытаруа, деихышәашәо!
Днеиԥыланы дааҽыжәылхит,
Иҽыхәа иаҵәа наҟ инҿалҳәеит.
Дынхалгалеит диаԥызаны,
Абжь-уаҭахк днаргәылган,
Рыцәқәаҿ днага дналыртәеит.
Даақәгьежьын нас лара
Ифатә ҟалҵеит бжаџьара.
Бжьаха-бжьымш абра чаран,
Инеиужьны гәырӷьа-ччаран,
Аҵыхәтәаны гәыла-ԥсыла,
Ҟазшьала уҳәа уаҩышьала,
Еигәаԥхеибашьеит урҭ аҩыџьа.
Нас иаашьҭылхын лчамгәыр,
Мадина хәаша гәыразыла,
Бжьы гәкыла, бжьы хаала,
Инеизылҳәеит лысас Хаара:
– Са сыззыԥшыз, са исҭахыз,
Сыла дабеит иахьарнахыс.
Доуны дгаргалашьымкәа,
Дкьаҿны дпалтыҟсамкәа,
Деиқәаны дсымсалымкәа,
Даԥшьны дуарцеимкәа.
Иаҳауеи, нас скәымжәындаз,
Убри арԥыс сишәындаз,
Ххьа хҭырԥаны сикәыршәындаз,
Хьтәы маҟаны симӷандаз,
Иааигәарагь сыҟаӡандаз,
Сгәы зытҟәаз, сыбла хызхыз,
Ҳасас ҷкәын иҳазҽыжәҵыз!

Иаалымдан аҭак ҟаиҵеит:
– Аҭыԥҳа ԥшӡа, быххь згеит,
Са бсыргәамҵуам жәа рацәала,
Соуԥшәыл хәыҷы, сылашара,
Иахьарнахыс са быстәхароуп,
Нарцәы бызбар, аарцәы бызгап,
Аарцәы бызбар, нарцәы бызгап,
Хьҭа басыркуам,
Мла басыршьуа,
Сымҳараҿы са бызбароуп,
Ҳаԥсҭазарагь нас акхароуп.
Абрис ажәа бдыруазааит,
Уаҳа гәхашҭрагь ақәымзааит,
Уаанӡагь бымш бзиахааит.

Ԥшькьаҿ иԥа ԥҳәыс диҳәеит,
Насыԥ бзиа шизыгьагьаз,
Имҩашьахуа еилиргеит.
Иҽыхәа ԥшӡа, иҽыхәа иаҵәа,
Ирԥаџьԥаџьуа, иркәашауа,
Лашҭа ԥшӡа днықәхмәаруа,
Лашҭа ԥшӡа даақәхәмаруа,
Инықәырԥало-иаақәырԥало,
Имҩа днықәлеит ԥслаҳә ҳасабла.

Абжь-еишьцәа еизибагеит,
Рыуа-рҭынха рыдыргалеит,
Аргамагьы инарыларҳәеит
Ԥшькьаҿ-иԥа Манча ахаҵа
Аҿа шиалҳәаз раҳәшьа заҵәы,
Аҿҳәарагьы дук шыбжьамыз,
Ачара  ду рурц ишыҟоу!

* * *
Абжь-ҩеишьцәа раҳәшьа заҵәы
Лхаҵацара аҿҳәара анааи,
Аҭацаагацәа агәгәаҳәа ианааи,
Абжь-ҩеишьцәа ачара руит,
Хьы-разныла деибыҭаны,
Илықәнагоз налыцҵаны.
Дныҳәаны амҩа днықәырҵеит.
Руахьад ԥҵәаны иналышьҭарҵеит.
Дыззааргаз Манча еиҵамха,
Хәаха-хәымш еиужьӡаны,
Иуа-иҭынха идгаланы,
Иуит иара аҵаул-чара.
Афатә иҟаз зегь зфодаз,
Арыжәтә иҟаз зегь зжәуадаз?
Аӷбажь иалҵыз аҩы сымсал,
Акаҷыҷгьы ацԥхь ҭыдыд,
Абысҭажь иалҵыз аҩы шкәакәа,
Ацхажь иалҵыз аҩы ҟаԥшьы,
Иҿыхаан иԥхеиԥхеиуа.
Ԥаҭхьымзар ҵәыца зкыдаз.
Ашьаԥа ԥшьыџьара еиҿаԥшьын,
Азахә рырԥар сасцәа дахьқәан,
Аҭаца ҩызцәа ирыдтәалан,
Ахҷыԥсаа идыркьыкьуан,
Шаԥсыӷаа идырӷызуан,
Уа кәашаран, уа шәаҳәаран.
Џьоук аҩымаа адырҳәон,
Џьоук ахымаа адырҳәон,
Џьоукгьы ус ихьӡибартәуан:

«– Ҳҭаца хәҷы дшыҟоу шәасҳәап,
Лӡара поуп, лыжәҩа џаџоуп,
Амсыр қьаадыш ацәеи-жьи лықәуп,
Лыхцәы илықәу гәҟаҵагоуп,
Ицыҩцыҩуа иҽышьаҳагоуп,
Ашәырҭаҭа Лыкәа иҭоуп,
Ашьха каԥкаԥ абжьы лхоуп,
Уи лтәашьа, уи лгылашьа,
Уи лсышьа, лыӡахышьа,
Абас ауп ҳәа иузҳәаӡашам!
Гәыр ԥынҵала илырмацәысуеит,
Аҵыс мҩас асахьа ҭылхуеит,
Уи дызлыргаз еибарҵәуоит,
Дахьаанагаз еибаргәырӷьоит».

Шьараҭыни аибаркыреи,
Аҳәсахәыҷқәеи ахьырԥари
Еилаҭыруа еикәнаршон,
Аҟәҟәаҳәа ахысбжь гон,
Аҭацабацәа гәаран руан,
Ахаршә наган ирҭиуан!
Абас Манча ԥҳәыс дигеит,
Абжьаха рзы жәлар еимпит,
Рыҩныҟақәа ицақәеит,
Аԥшәмацәа еизынхеит.

Ҩаха-ҩымш ааҵуаны,
иҟьаҟьаӡа иаашоны,
Ҽырххыла дыццакны,
Манча иҿы дааит ақьаҳиа.
«– Аҳ дуԥхьеит аҳҭнынӡа.
Уимбар дхәарҭам акы азыҳәан,
Уааццакыроуп!» – ҳәа наиҳәеит.
Абӷьааҳәа иҽааибиҭеит,
Нас инҽыжәлан еибагеит.

* * *
Ашьыбжьышьҭахь амра нӡаалон
Манча дхынҳәны иашҭа дҭалоит,
Аԥсны зегьы аҳәҳәацәа алан:
Аибашьра ҟалеит, аибашьра ҳәа!
Аԥсҭыр ақәлеит Аԥсынра ҳәа,
Хаҵа уҟазар абыржәоуп ҳәа,
Гәыраҳа адәаҿы еизарҭоуп ҳәа,
Даҳԥызоуп ҳәа Ԥшькьаҿ-иԥа
Жәлар еиқәҿырҭуан,
Жәлар еигәныҩуан.
Анацәа қәыԥсычҳауан,
Аҭацацәа ргәы ҭӡыӡауан,
Арԥарцәа ргәы хыҭхыҭуан,
Ахацәа ӷьеҩқәа ргәы рҟажауан,
Рхи рыхәшәи рзауан.
Амра ҭашәон, шәаԥшь цәырҵуамызт,
Амш шәшьын, қәа леиуамызт,
Иҟәандаӡа ԥша-ҩак асуан,
Кәдырҭа иҭадыдуан.

Имыччакәа, имыхәмаркәа
Зымҳара ҿыц имыҩналоз,
Дааҽыжәҵын илахь еиқәны,
Уахь дышиашаз дныҩнашылеит,
Иԥҳәыс-хәаша – иухьзеи? – лҳәеит,
– Улахь зеиқәу закәзеи? – лҳәеит,
– Акымзарак, башоуп, – иҳәеит,
Аха иылмуит, дыхҭалкӡеит,
Илеимҳәакәа диԥырымҵӡеит.
– Ибцәызӡаргьы ибаҳашт, – иҳәеит,
Аибашьра уд ҟалеит, – иҳәеит,
Рра исыԥхьеит, са сцоит, – иҳәеит,
Са сымҩагьы хароуп, – иҳәеит,
Сылахь зеиқәу ари ауп, – иҳәеит,
Са сгәы шәаны исҳәом, – иҳәеит,
Аԥсра сацәшәарц ҟалом, – иҳәеит,
Хаҵак иаҭәам хьымӡӷык, – иҳәеит,
Сара исымгац бзанҵык, – иҳәеит,
Ар сраԥызарц сыҟоуп, – иҳәеит,
Ари такә ихьанҭоуп, – иҳәеит,
Хәыцырҭасгьы исымоуп, – иҳәеит,
Ари анаҩс бара, – иҳәеит,
Бжьҩ-еишьцәа браҳәшьан, – иҳәеит,
Ибыцәнымхо брааӡон, – иҳәеит,
Баҩлашала бдырчон, – иҳәеит,
Быӡӷы-ҟәымшәышә макьана, – иҳәеит,
Лаӷырӡашак амбац, – иҳәеит,
Нас быгәнаҳа зсықәсҵазеи?
Сыбзиара ҳәа ибдыруазеи?
Ҽнактәи бгәырҩа саԥсоума? – иҳәеит.
– Ҳаит, абааԥсы, иухьзеи? – лҳәеит,
Ихьаам хьаас иҟауҵеит, – лҳәеит,
Ахаҵа иаамҭа иахьоуп, – лҳәеит,
Уанаҭахыу уажәоуп, – лҳәеит.
Ҳаит, абааԥсы, иухьзеи? – лҳәеит,
Уԥсадгьыл амца акыуп, – лҳәеит,
Уабиԥара узыԥшуп, – лҳәеит,
Ухы ахьымӡӷ аургома?
Уҽи укәадыри уара иумоуп,
Уабџьар маҭәа уара иулшап,
Узнымаҭәа сара исылшап,
Ушьҭахьҟа ужәлар ыҟоуп,
Уԥсадгьыл ушьапы ықәгылоуп,
Ахьырԥарцәа увагылоуп,
Ахаҵа-гәы уара иумоуп,
Имааԥсаӡо ашьамхы уҵоуп,
Уара уззыркыз уаԥызароуп,
Насыԥ змоу уара уреиӷьуп,
Ҳаит, абааԥсы, Ԥшькьаҿ-иԥа,
Ахаҵара уцыми,
Уареи сареи ҳаилахьынҵазар,
Иҟамлари ҳаинасыԥзар,
Уцап, аха уагьаап! – лҳәеит.
Дааҩнагьагьан лыҩна лаша,
Ԥшькьаҿ-иԥа иԥҳәыс хәаша,
Изынмаҭәа ласа лыхны,
Изынмаҭәа барфын лыхны,
Даақәгьежьын илырхиеит,
Имҩаныфа уа иҟалҵеит.
Адырҩаҽны шьыжьымҭанынӡа,
Ԥшькьаҿ-иԥа дынҽыжәлеит,
Ахьырԥаргьы ицҽыжәлеит.
Иҽышьҭыбжь иармацәысуа,
Иҟамчы шьҭыбжьы иардыдхуа,
Манча ахаҵа аӷьараҳәа
Амҩа дықәылт еибашьра ҳәа.

* * *
Ажәлар кылсын иқызы-қызуа,
Унацәахы узрыламкуа,
Гәраҳа адәеиужь ду ҭәын,
Ари иманы аҳ дыԥшын,
Манча иааира иазыԥшын,
Манча ихьӡ зегьы ирҿакын,
Манча ихьӡ бираҟра ауан,
Ажәлар рзыҳәан игәырыӷәӷәаган,
Аӷацәа рзыҳәа ицәыршәаган.
Дук мырҵыкәа ҩадахьтәила
Хышә-ҩык аҽцәа уи драԥгыла,
Манча ахаҵа уахь иҿынеихеит.
Инеиқәыӡырҩт ар игылаз,
Уахь ихьаԥшит Манча дышҟаз,
Иара дцәажәон жәа џьбарала:
– Згәы мыҭрысыз иахьоуп,
Шәнеибац! – хьӡы-ԥшоуп,
Ҳаԥсадгьыл ашьаҟәада ахьшуп,
Ҳгәашә ҳаӷацәа иркуп.
Аԥсҭыр хыҵны иҭатәеит.
Аха ашьоура мыжда иахьоуп,
Ашәара мыжда ҩысҭаа цырҟьоуп,
Ахаҵара нарҭаа ирхылҵт.
Ашәареи ахаҵареи еиӷацәоуп,
Ахаҵараҿ ихьӡуп уԥсыр.
Аӷа игәы иеирхан уԥсыр,
Хьӡыла иԥсыз уара уоуп.
Ушьҭахь иеирхан уԥсыр,
Аԥсы аиҭаԥс уара уоуп.
Згәы ҭрысыз шәаанҿас ара,
Згәы еицҳауа шәаала еибашьра! – 
Ар агәгәаҳәа инаҵысит,
Дгьыли жәҩани дырыҵсит.

Ҳгәашә мыжда аҩ-ырк еиԥылт,
Ахацәа-рхацәа еивагылт,
Аԥсҭыр ааиуан хаҳәырҵәиа,
Ар неибацон, ар ааибацон,
Наскьа-ааскьа ахылҩа ақәчын,
Адгьыл иқәшын амца шыра.
Аҩы-шьыбжьонк рыбжьаразы,
Аижәылара ашымҭазы,
Аибашьцәа раԥхьа Манча дгылт,
Иаҳәа ҭӷәыхаа уа драԥгылт,
Ажәлар рбираҟ инапы иакын,
Дара рзы иԥсы иҭиуан,
Ар икылсыз драԥызауан,
Қәыџьма лажәшәа дрывагьежьуан,
Уи хьшьыцбоушәа дырхаԥыруан,
Ашәуа қьақьа еиԥш, дыҩныкьыркьыруан,
Аӷацәа рымцабз далагылан, 
Дыҳәҳәон, дҵәаауан, дцомызт шьҭахьҟа,
Ар драԥызон ԥхьаҟа, ԥхьаҟа!
Аҽԥыхәшә агылара дацгылауан,
Афрангь ҿыцҳа дацнаӡауан,
Иҽеиқәа хьышьаш иара дзықәтәаз,
Ԥынҵа фақьла анышә зжуаз,
Аӷа ишьала ишьарӡысуан,
Иаҳәа ҿыцҳа иарлашауан,
Аӷа ишьала ирышҭхәауан.
Амца қьоуқьад акын адунеи,
Зды дызхымсуа аҳәааҿы даннеи, 
Иарма шьапы: быжь-хык алан,
Иарӷьа шьапы ашьоура ҳәа иҵәаауан,
Афрангь рбираҟ иҩыза инеииркит,
Иуасиаҭ ажәагь уаҟа иҳәеит:
– Шәнеибац, абаақәа! Шәцала ԥхьаҟа!
Шәышьхәа шәамԥшын, шәымԥшын шьҭахьҟа!
Урылагьежьны уҩызцәа еизца,
Ԥхьаҟа ҳбираҟ нашәыгӡа!
Хахоуп-хаха, шәнеибацақәа,
Зегь шәгәыхәтәы шәахьибагӡа,
Ҳаи, абааԥсы, аӷьараҳәа! – 

Иԥсы мыжда ихыҵаанӡа
Днарылыргеит амца шыра,
Ас ацәгьара аныҟала,
Аҩ-ырк Хымш патла ҟарҵеит,
Ар еиԥхьатәеит наҟ-ааҟ,
Аибашьрагь ааихсыӷьт!

Ԥшьаша ухак дахьнышьҭалаз,
Аҭаца хәыҷы лымҳараҿы,
Ԥхыӡлагьы ус лбахит:
Хә-ԥшӡак аҿы лара диазшәа,
Лнапы, лшьапы ҳәагәыжьла иҿаҳәазшәа,
Лаҳәа еиқәаҵәак лгәы иқәтәазшәа,
Хаԥыцлагьы илхыкәласуазшәа,
Дгәаҟуан-дҵәаҟуан, егьлылшомызт,
Алаҳәа еиқәа ла илзыршәомызт,
Лнапы, лшьапы ԥахны иҿаҳәан.
Ԥшькьаҿ-иԥа ихабар лбомызт,
Лыԥсы данақәыԥш, лымч еизганы,
Даныҩеиха, адаҷқәа ԥҵәеит…
Лиарҭа даақәтәеит дцәырҳаны,
Лгәы ҭыҵны ицо еисуан,
Ауха уаҳа даузыцәахуаз,
Дхырқәақәо лиарҭа дшықәтәаз,
Иҟьаҟьаӡа иаалыршеит.
Анааша ланхәа лҿы днеит,
лылахь шеиқәыз анхәа илбеит,
Лыԥхыӡгьы лалҳәеит ашьҭахьы.
– Ааи, нан, нан, бымшәан, бымшәан,
Гәырҩас уаҳа дҟабымҵан,
Сыҷкәын заҵәы изҩа ԥсит! – 
Анхәа лҭаца лгәы ҟажо,
Дышлацәажәоз, адәахьы
Ирмаҳахи шьуок рыбжьы:
– Уаа, Манча! – ҳәа ҿыҭыбжьқәак.
Аҳаҷаҳәа лгәы иҭашәеит,
Ари цәгьарак ишазҳәаз,
Лыҷкәын цәгьарак дшаниаз.
«Ижәуазеи, нан?» ҳәа данаадәылҵ,
Ахаҵарашәа аацәырыргеит,
Ааигәа иааихьаз ашәаџьҳәацәа,
Абасгьы рашәа иналарҵеит:
«Уаа, ахаҵа-ихаҵа, Ԥшькьаҿ-иԥа,
Ҳагәашә адәы шьала ихызҟьаз,
Уа гәышԥыла аԥсҭыр ԥхьазцаз,
Быжь-хык зықәшәаз ашацкыраз,
«Ҟьишь» мҳәакәа ичҳаны,
Шьыбжьаанӡа еибашьуаз,
Манча ахаҵа дҭахагәышьеит!»
Ан ажәрацәгьа иаарымданы:
– Уаа, нан, нан, исаҳауазеи,
Сшыԥҳәысугьы схы исзадкылом,
Ахы ахьиқәшәаз сара избароуп,
Уаанӡа ашҭа сызҭагылом,
Исцәышәымӡан шьҭахьла иқәшәазар,
Усҟан иҵәыуара сзыҟаҵома?
Иқәлацәа рҿы дсызцәыргома?
Иҟамлари аԥсы еиҭаԥс иакәзар,
Иаб исанӡӷәы аҿы дыжтәымзар! – 
Ашәаџьҳәацәа ашәаны ирҳәахит:
– Уаа, ахы мыжда ԥхьала иқәшәеит,
Иуаажәлар ихы рықәиҵеит,
Манча хаҵала дҭахеит! – 
Ан ҩаԥхьа иааҭлырҟьахит:
– Уаа, ахаҵараҿ дҭахазар,
Уаҳа иԥхашәшьо акы ыҟамзар,
Шәҿагәаҿасуа ишәҳәашьоузеи?
Хьымӡӷыда адунеи иԥсахзар,
Уаа, иԥсадгьыл ихы ақәиҵазар,
Уи аԥсы ҳәа дзыҵԥхьаӡода?
Иҩызцәа иԥызцәа дрыгәҭылакны,
Иашәақәлацәа иҵеибаҳәа,
Икаукоу аупа дылаҳәаны,
Иашҭа аҵыхәа дааҭаргалеит.
Иҽы мыжда ҩныкьыркьыруан,
Аӡә дацәыӡны даԥшаауазшәа,
Ашьапы шьҭнашьуа, ахы ларҟәны,
Иабџьар маҭәа акәадыр иахшьын,
Аҭаца мыжда уахь днарԥылеит.
Асакаса надыргылеит,
Лара днеины днеихагылеит.
Дааиԥхьылшьшьааит дԥыртлауа,
Иҿаҿаӡа ишԥаҿы
Ахҭыԥ мыжда днаҿаԥшит.
Имаха-шьаха бжь-хык алан,
Урҭ зегь иқәшәеит иаԥхьаҟала,
Абӷьааҳәа наҟ днеихыҵт,
Аԥсы мыжда уа дышьҭырхт,
Дныҩнаргалеит иҩны мыжда,
Днеикәҟьашахт иԥҳәыс хәаша,
Иуеи иқәлеи уа гәыблыла,
Дыдлырҵәыуеит уи қәнагала,
Абас лабжышла дкәабаны
Иабацәа рыгәҭа анышә далҭеит.

* * *
Аԥсыжра ашьҭахь хәылбыҽха
Мадина хәаша лымҳара
Дыццакы-ццакуа дааҩнаххын,
Абӷьааҳәа дааҩнагьежьын,
Мҩаныфас илырхиеит ачгьахьа,
Акәымжәи акабеи налшәылҵеит,
Аимааи аимси налышьалҵеит,
Абџьар маҭәа уа иаакнылхит,
Ахи ахәшәи ду налыҟәнылҵеит,
Нас иааҭылгеит маӡала,
Лашьцәа илырҭаз аҽеиқәа,
Иаалкәадырын дааласны,
Ларгьы дҽыжәлеит дыццакны.
Зны агәашә шыҟоу ныҟәашәала,
Аҩны дныҩнысит ашьҭахь ала,
Нас даақәҵәиин «чоу» лҳәеит,
Даадыххылеит уи аҩны,
Ланхәа дхырқәақәо дахьтәаз.
Аҽышьҭыбжь назаҳаз,
Ихырқәақәо иҽҳәатәаз,
Данындәылыхх анхәа еиҭамҳәа,
Лҭаца шлакәыз лбеит абра.
– Нан, нан, – лҳәеит лара – 
Сымра усгьы иҭашәахьан, аха,
Нас сымзагьы ацҭашәама?
– Нан, нан, бымшәан, бымшәан,
Уажәшьҭа ибмыхьыц ибыхьрызеи?
Абиԥазаҵә быҷкәын, – лҳәеит,
Ашьа сыԥхьоит, са сцоит – лҳәеит,
Аишәамаҭәа бадыртәалан,
Сахьыбԥырҵуа саҭамзааит. – 
Аҿацаҳәа лҟамчы лҟьеит,
Аҽеиқәа мыжда ашҭа инҭҟьеит,
Шәақь-лҩак еиԥш дынкабеит.

* * *
Уаа, Ҳагәшә аҳәаҟьацәа зҭалаз,
Адырҩаҽны аҵх ишалаз,
Еиҭақәшәахит аибашьра,
Ар неибацоит, ар ааибацоит,
Аҩ-рык наҟ-ааҟ инибарҵәоит,
Аџьырҟәара еиԥш аԥсцәа еилажьуп,
Шьаӡа-гәаӡала адәы хҟьоуп.
Уаа, Ҳагәашә, ахысцәа зҭалаз!
Заҟаҩ ииазеи абраҟа ицәарц?
Заҟаҩ Хацәа ахьӡ ргазеи?
Заҟаҩ сабицәа быда инхазеи?
Заҟаҩ ҩнаҭа ҵеида инхазеи?
Заҟаҩ ҳәса еибацәахазеи?

* * *
Ашьыбжьышьҭахь еидшылаӡеит,
Ар ԥхьаҟа ҳәа изымцаӡеит,
Нас еилалеит аҳәаҭыхла,
Ишзахәауа напышьашәала,
Аха аԥсуаа ргәы мыҭрыст,
Иԥаԥашькны еивагылт.
Аҩ-рык еидшылан еибашьуан,
Амра шанханы ирзыԥшуан,
Еибашьҩык шәҩык данрыԥсаз
Аамҭа рзааины иҭагылан,
Ма аиааира, ма аҵахара,
Уажәы уашьҭан иазыԥшуан.
Абри аамҭаз, ар анеидшылаз,
Ҽуаҩык даауан рышьҭахьҟала,
Адгьыл иҽеиуатә, ԥслаҳә ҳасабла,
Иаҳәа цеицеи иармацәысуан,
Иҽеиқәа шьҭыбжьы иардыдыхуан,
Дшааиуаз аԥсҭыр даарылаххит,
Дҵәиуа дхынҳәуа даарылгьежьт,
Ҽыҳәҵәылагьы шьоук кеиҟьон,
Ихылԥа цәгьа шьоукы арблаҟьон,
Иҵәаабжьы гәыҭҟьагаӡан,
Рхи рҵыхәеи еилеицалон,
Рыжәпараҵәҟьа еилизаауан.
Аԥсҭыр рзы уи дгәыҭҟьаган,
Ижәлар рзы дгәазырҳаган.
Урҭ гәаныла ирҳәауан:
«Дабатәида, ианаџьалбеит,
Даҳзааишьҭма анцәа жәҩантәи
Ҳа  ҳаиқәзырхаз, ҳаԥсы ҿызхыз».

Ҳагәашә аӷа ԥсырҭас иоуит,
Аибашьрагьы аҵыхәа ԥҵәеит,
Аиааира аԥсуаа ирзынхеит,
Зыԥсы ҭахаз ӡәырҩы рытҟәеит.
Ар аныхынҳә еибашьны,
Аиааира ахьыӡ рҳаны.
Аҟәҟәаҳәа ихысуа ашәа ҳәо,
Аҽеиқәа ҽыуаҩ дибарцы,
Ихы, иҵыхәа еилиргарцы,
Ԥшькьаҿ-иԥа ицәа шихикааз,
Уигьы мӡакәа иирҳарцы,
Насгьы аҳҭныҟа дигарцы,
Ҳамҭалагьы игәы ҟаиҵарц,
Иҭабуп ҳәа уаҟа иҳәарц,
Аҳ днеиԥылеит иара убрахь.
Аҽеиқәа ҽыуаҩ уи дангәеиҭа,
Нас ахьуҳәа уи дааҽыжәԥеит.
Акәалӡ хылԥа наҟ ихихит.
Лыхцәы-сымсым лакьылакьуа,
Инықәыԥсеит лыжәҩахырқәа,
Лхы-лҿы гәкы мра каԥхаран,
Аҽеиқәа ҽыуаҩ, афраԥҳәыс,
Абжьҩ-еишьцәа раҳәашьа заҵәы,
Ԥшькьаҿ-иԥа иԥҳәыс лаша,
Баалоу-ԥҳа Мадина.



64. Наԥҳа Кьагәа
(«Ианиашьа ихаҵашьоуп»)

Аԥсны дынхон хаҵа ӷәӷәак, шәара зқәымыз, уаҩы дызхәарҭамыз Наԥҳа Кьагәа ҳәа аӡәы. Кьагәа убыс дхаҵан, ихала қыҭа паҿк иааршәа-аарӡыӡаны, илеилацаланы, ииҭахыу рылыршаны, дқәыланы, еимҵәаны, има дцон.
Ҽнак Кьагәа ныҟәара ыдҟаны дшааиуаз, хәыҷык сыԥсы ааиҭаскып ҳәа дылҽыжәҵын, џькы ашьапаҿы длатәеит, иҽы аӷәра амахә иладҳәаланы, иабџьар аџь ашьапы инадыргыланы.
Ус дыштәаз дыцәеит.
Х-ҩык аамсҭацәа амҩа ианыланы ишааиуаз инихагылт.
Арҭ аамсҭцәа, Кьагәа дҿаҳәаны драԥца, иҽы рывацала, рҿынархеит. Ишнеиуаз ус изҵааит:
– Уара, абри Наԥҳа Кьагәа ҳәа дара зыхьӡ дуны иҟоу дыудыруама? – ҳәа изҵааит.
– Ааи, дыздыруеит, – иҳәеит Кьагәа.
– Дышԥаудыруеи? – рҳәан.
– Уи дхаҵа ӷәӷәоуп, аха ианиашьа ихаҵашьоуп, – иҳәеит.
Ус ишцоз ирцәылашьцеит. Аамсҭацәа рыхҩыкгьы џьара иаатәан, рыҽқәа акәадырқәа аарықәхны, амца агәгәаҳәа реиқәҵаны иахатәеит. рымҩаныфа ааҭганы крырфеит, аха Кьагәа акрыф ҳәа ауиарҳәахуаз. Акранырфа ицәеит.
Кьагәа, ииулакь инапқәеи ишьапқәеи ааԥыртланы, даҩгылт. Аамсҭацәа аххы рыхга ицәан.
Аамсҭацәа рыҽқәа акәадырқәа рықәҵаны, рҟамчқәа дасу рмахәарқәа инархаршәны, рабџьарқәагьы акәадыр махақәа инархьнырҳала, аҽқәа дасу изтәқәаз дара ахьыцәаз инархаиргылт.
Кьагәа иҽы кәадырны, иабџьар аашьҭыхны, дынҽыжәланы, ибжьы геит абас ала: «Шәааԥшы, шәҽыжәла!» ҳәа.
Арҭ ҩаҵҟьеит.
Дрықәҳәҳәаны иҽыжәиҵеит. Ианҽыжәла, «шәабџьар шәкы!» ҳәа Кьагәа ибжьы геит. Арҭ аамсҭцәа рабџьар анырк, арҵәаа ҳәа дрықәыҳәҳәаны, ҽыҳәҵәыла дрыжәланы, зегьы рыҽқәа ирыхҟьҟьаны икажьны, рабџьар аарымхны, дара еиқәԥах иҿаҳәаны, инаиԥицеит.
Има амҩа дшықәыз шеит, ихәлеит. Ҩнык аҿы инымҩахиган, крырҿеиҵеит, иаргьы крифеит. Кранырфа, дырҩагь иаԥца има дшааиуаз, рыҩны ианазааигәаха, ус иҳәеит:
– Сара, шәара шәеиԥш, сымдырзар, ишәықәнагоз рацәан, аха шәыҟаз, шәца шәыҩныҟа, амала сара сшыцәаз сышәҳәынҷеит, уи ахаҵа изы дара ишыԥхашьароу жәдыр. Ицәо аԥсы диҩызоуп рҳәоит. Сара, абриа ҟара шәзызуа,
шәзызҵаауаз Наԥҳа Кьагәа схаҭа соуп, – иҳәан ихы дырдырны иауижьт.
Рхы хьышьшьы арҭ ахҩы-аамсҭацәа имида-гәидаха рыынҟа ицеит.


65.Салуман Абӷажәба иашәа

Ашьыжьымҭан зашьа дыршьыз,
Шьыбжьаанӡа зшьа зуз,
Абӷажәба Салуман.

Шәақь иҭыҵыз хык азыҳәа,
Ҵлак згәы ҭрысны иавамыглоз,
Салуман ахаҵа!

Ԥҳәыск илыхшаз аӡә изыҳәан,
Амҩахәасҭахь имҩахымҵу
Уа дрыхьӡеит, ахаҵа!

Ашьжьымҭанӡа иашьа дыршьит,
Шьыбжьаанӡа ишьа иуит,
Салуман ахаҵа!

Иаԥсуа кәымжәи ихҭарԥа рқьақьеи,
Иҽыхәа  иаҵәа ҽырԥа-ҽырԥо,
Салуман ахаҵа!

Зыԥсадгьылаҿ зашәахә камшәо,
Анхаҩыжәлар рыхьӡ ҭызгаз,
Салуман ахаҵа!

Ашьжьымҭан зашьа дыршьыз
Шьыбжьаанӡа зшьа зуз
Абӷажә Салуман!




66.Аԥсҳа иажәабжь

Аԥсҳа Бырзентәылатәын. Иара иоуаз ахшара изнымхо иалагеит. Ахәыҷы данилак, дрыцқьаны днаган днышьҭарҵон аҳәса, даргьы караха иҟамзи, ицәон. ианааԥшлакь – асаби дырбаӡомызт, акы дагон. Ари зныкым, ари ҩынтәым. Хынтә абас анихь ашьҭахь, иҳаблаҿ иҟаз аҭаҳамадацәеи  аҭакәажәцәеи дрыԥхьан, дразҵааит изыхҟьозеи ҳәа.
Уаҩ дахьықәнымхо дгьылк аҿы уцаны унымхозар, уаҳа ԥсыхәа амам ҳәа иарҳәеит. Усҟан уажә иҟоу аӷбақәагь, амашьынақәагь абаҟахыз! Шхәак ҭаргәаҩан иааҟаиҵан, амшын дхылан, дахьаарыз, абри Аԥснытәи адгьылқәа ибеит. Бнараны иҟан, усҟан зегьы. Игәаԥхеит адгьыл. Дхынҳәны дықәлан дцан, бажь-ҭӡы бзиак аашьҭыхны, ифатә-ижәтә иҽырхианы даан, Алаҳаӡы дынхеит. Иԥҳәысгьы дук мырҵыкәа лцәа лтәымкәа дҟалеит.
Убри аамҭазы нхыҵтәи Ачбак дшәарацо ашьха дықәзаарын, дахьаахықәгылаз, арахь амшын дыҩхыԥшылт. «Абри аӡ ду аԥан сымԥшаакәа схынҳәуам», – иҳәан, дылбааит арахь, амшын дуӡӡа аԥан ауибахуаз!
Деимдо ага дшаваз, ауаа рышьҭа ибеит. Ашьҭа дхылан Аԥсҳа иуааи иареи ахьынхоз днеит. Дрыдыркылт иеигәырӷьан, дгәыдыркылт: дсасымзи, ихәы бзианы иҟарҵеит.
Аԥсҳа арахь, Аԥсныҟа, иаара зыхҟьаз зегьы аацәырган иеиҳәеит исас.
Иԥҳәысгьы ахшароуразы иаалыгхан дышьҭалт. Асасгьы, «Шьҭа сцалароуп, бзиала!», – иҳәан, дцеит. Аха ари хара дымцакәа, бардрак днаватәан, иҽиӡазаап.
Ауха [аԥсҳа] иԥҳәыс ԥа длоуит. Ишьҭаланы, ргәы рҭынчны ицәеит аҭаацәагьы. Ашьыжь ианааша, рхәыҷы дабаҟоу!
«Ҟоҳ, анаџьалбеит, анаҟгьы арахьгьы ҳара ҳтәы егьыҟаӡамзаап!» – рҳәан, игәырҩеит аҭаацәагьы, аха иркгәышьаз!
Ус акыр шықәса цеит.
Ахәыҷы дызгаз Ачба иашьцәа хҩык, иара дыԥшьҩыкны иҟазаарын. Ахәыҷы аишьцәа аԥшьҩыкгьы рыхьӡала драаӡеит.
Дандауха, данарԥысха, ҽнак иашьцәа аԥшь-ҩыкгьы еицны, аҷкәын дрыма, ҽыуаа-шәҩык рыцны, Аԥсныҟа, аҷкәын иаб иахь илбааит.
Иахааиз, Ачба даацәажәан, ус иҳәеит: «Абри аҷкәын иубо уԥа иоуп, – иҳәеит. – Абарҟа саныҟаз, иуоуаз ахшара шузнымхоз атәы ансаҳа, абас еиԥш иахыҟалауа, дӡаны асаби дганы иааӡара ахәҭоуп ҳәа саҳахьан, убри ауп дзызгазгьы, – иҳәеит. – Амала, аҷкәын ԥшьҩык аишьцәа ҳахьӡала дааӡоуп, ҳимбакәа изычҳауа дыҟам, ҳаргьы даҳзычҳауам. Убри аҟнытә иуцәыхарамкәа, уара удгьыл аҟны ҳанхарц ҳҭахыуп, – иҳәеит.
«Ҟоҳ», – иҳәеит аԥсҳа, дақәшаҳаҭымхеит иадгьыл аҿы урҭ рынхара.
Аха аҷкәынгьы сабраахь сцоит ҳәа данықәгыла, ус реиҳәеит: «Уаҵәы ашьыжь аншалак, доусу иахьышәҭахыу, иахьышәгәаԥхо шәнеины аҵәы ашәырс, ишәысҭоит» – ҳәа реиҳәеит.
Адырҩаҽны захьӡыз аӡәы дцан Шәача анаҩс аҵәы аирсит, аӡәы Аҷандара ақыҭан, аҽаӡәы Лыхны ақыҭан, егьи – абжьуаа рҟны, Чаарқыҭ ҳәа иахьашьҭоу.
Адгьылқәа риҭан, инхеит дара арҭ адгьылқәа рҟны. Убарҭ Ачаа роуп аԥхьа аԥсацәа Аԥсны иқәнагалаз. Иара аԥсҳа ихаҭа уеизгьы дбырзенын, иҷкәын даашьҭыхны, иԥҳәысгьы диман иԥсадгьыл ахь, Бырзентәылаҟа дцеит. Данцоз, абри шәымаҵ иулап, ӡык шәзааигалап ҳәа, иуаа иреиуаз аӡәы аишьцәа Ачаа дырзынижьит.
Ижәлаҳтәарызеи ҳәа инеимҵак-ааимҵаркит Ачаа, нас ус рыӡбит: «Ачаа рча аазрыхуа иоуп, Чачба ижәлазааит!» – рҳәеит. Уи азоуп ажәаны изырҳәо «Ачба мҳәакәа, Чачба узҳәом» – ҳәа. Ҵоуп, ашьҭахь Ачачба аҳра игеит, аԥыжәара иоуит, аха уи аҵыхәтәан ауп.


Азгәаҭақәа

1.Хәыхә нани, уа наани. – Аԥсуа жәлар рпоезиа. Еиқәиршәеит Б.В. Шьынқәба. Аҟәа, 1959. Ад. 278.
2. Сис нани, уа нани. – Аԥсуа жәлар рҿаԥыцтә рҿиамҭа. Еиқәиршәеит Ш.Хь. Салаҟаиа. Қарҭ – Аҟәа, 1975. Ад. 343.
3. Аӡӡеицәа рашәа. – Аԥсуа жәлар рпоезиа. Еиқәиршәеит Б.В. шьынқәба. Аҟәа, 1959. Ад. 279.
4. Ҵи-ҵи, кәа-кәа. – Аԥсуа жәлар рҿаԥыц рҿиамҭа. – I атом. Еиқәиршәеит В.А. Кәаӷәаниа. Аҟәа. 1992. Ад. 321.
5. Ҵи-ҵи гәа-гәа. – Аԥсуа жәлар рҿаԥыц рҿиамҭа. – I атом. Еиқәиршәеит В.А. Кәаӷәаниа. Аҟәа, 2008. Ад. 383.
6. Ҵи-ҵи, гәагәа. – Иара уа. Ад. 382.
7. Мса. – Аԥсуа жәлар рҿаԥыц рҿиамҭа. – I атом. Еиқәиршәеит В.А. Кәӷәаниа. Аҟәа. 1992. Ад. 321.
8. Ара аџьынџьыхәа ҭоуп. – Иара уа. Ад. 382.
9. Анацәкьыс еиҳаб. – иара уа. Ад. 322.
10. Уарма аҵыс ықәтәоуп. – Иара уа. Ад. 322.
11. Ҿыцныҟәа иашәа. - Аԥсуа жәлар рҿаԥыц рҿиамҭа. – I атом. Еиқәиршәеит В.А. Кәаӷәаниа. Аҟәа, 2008. Ад. 389.
12. Ауаргьала ашәа – Иара уа. Ад. 390.
13. Арбаӷь ашәа. – Иара уа. Ад. 390.
14. Какы-какы-ы. – Иара уа. Ад. 390.
15. Арбаӷьи Арцынеи рашәа. – Иара уа. Ад. 391.
16. Арбаӷь шкәакәа. – иара уа. Ад. 391.
17. Иа-ууи-уи. – Иара уа. Ад. 391-392.
18. Аб дҿырхит. – иара уа. Ад. 393.
19. Ҵәаҵәа ҵәит. – Иара уа. Ад.393.
20. Ахәмарра «Џьит». – иара уа. Ад. 402-403.
21. Ҩына-ҩына. – Иара уа. Ад. 403.
22. – Хәба. – Иара уа. Ад. 397.
23. Сара исҳәаргьы жәохә. – Иара уа. Ад. 409.
24.Амшә рашәа. – Иара уа. Ад. 409-410.
25.Арҵу, арҵу! – Иара уа. Ад. 412.
26.Ӡыркәи. – Иара уа. Ад. 411.
27. Аҵыс ашәа. – Иара уа. Ад.412.
28. Ажәҵыс ашәа. – Иара уа. Ад. 412.
29.Арбаӷь ашәа. – Иара уа. Ад. 412.
30. Аҿа сыҭ. - Иара уа. Ад.412.
31. Ажәаԥҟақәа. – Аԥсуа жәаԥҟақәа. Еиқәдыршәеит Ш. Инал-иԥеи С. Адлеибеи. Аҟәа, 1967.
32. Ацуфарақәа. – Аԥсуа жәар рҿаԥыцтә рҿиамҭақәа. Ахрестоматиа. Еиқәиршәеит Ш.Хь. Салаҟаиа. Аҟәа.  2008. Ад. 62.
33.Ажәарццакқәа. – Иара уа. Ад.64.
34.Аӡси, аҭсыси, аҳәыси. – Аԥсуа лакәқәа. Еиқәиршәеит С.Л. Зыхәба. Аҟәа. 1997. Ад.18.
35.Абгахәыҷи аҵысӷреи. – иара уа. Ад.20.
36.Жьакәыр хаҵа. – иара уа. Ад.27.
37.Ҟәадаԥшь-ԥҳа. - Иара уа. Ад.102.
38.Пыҷеи Кәыҷи. - Иара уа. Ад.58.
39.Аҽа-ԥа Џьамхәыхә. - Иара уа. Ад.113.
40.Қьақәа Залашә. - Иара уа. Ад.149.
41.Амц. - Иара уа. Ад.178.
42.Анҷакәынҷа. - Иара уа. Ад.319.
43. Аҳәатәеиқәшәара. - Иара уа. Ад.409.
44.Раԥхьатәи ауаа ирызку амиф. – Аԥсуажәлар рҿаԥыц рҿиамҭа. – VII атом. Еиқәлыршәеит Ц.С. Габниа – Инал. Аҟәа, 200. Ад. 34-35.
45.Аԥсуа Аԥсны шиауз. – Аԥсуа жәлар рҭоурыхтә-фырхаҵаратә ҳәамҭақәа. Аҟәа, 1977. Ад.5.
46.Гәыди Уҭеи ражәабжь. – Сақаниа Маадан иҳәамҭақәа. Еиқәиршәеит Ш.Хь. Салаҟаиа. Аҟәа, 1970. Ад. 122-123.
47. «Ақыҭа Мықә ахьыӡ зыхҟьаз. – Агазеҭ «Абжьуаа», ԥхынгәы 25. 1994. №4.(12).
48.Папанҵҟәыр. – Аԥсуа жәлар рҿаԥыц рҿиамҭа. – VII атом. Еиқәлыршәеит Ц. Габниа-Инал. Аҟәа. 2002. Ад. 272-273.
49.Риҵа – Аԥсуа фольклор аматериалқәа (акад. Н.И. Марр иархив аҟнытә). Акьыԥхь иазирхиеит, алагалжәеи азгәаҭақәеи иҩит С. Зыхәба. Аҟәа, 1967. Ад. 135-136.
50. Адунеи аӡы хыҵны ианыҟаз. – Аԥсуа жәлар рҿаԥыц рҿиамҭа. – VII атом. Еиқәлыршәеит Ц. Габниа – Инал. Аҟәа. 2002. Ад. 250-251.
51.Амреи амзеи шыҟалаз. – С.Л. Зыхәба. Аԥсуа жәлар рҿаԥыцтә рҿиамҭа. Арҵага шәҟәы. Аҟәа, 1981. Ад. 166-167.
52.Аҵан. – Аԥсуа жәлар рҿаԥыцтә рҿиамҭа. Ахрестоматиа. Еиқәиршәеит Ш.Хь. Салаҟаиа. - Қарҭ, - Аҟәа. 1975. Ад. 121-122.
53. Нарҭаа ашәҩык. – Нарҭ Сасрыҟәеи ԥшьынҩажәи зежәҩык иара иашьцәеи. Аԥсуа жәлар репос. Еиқәдыршәеит: Инал-иԥа Ш.Д., Шьаҟрыл К.С., Шьынқәба Б.У. Аҟәа. 1982. Ад. 52-58.
54. Сасрыҟәа иира. – иара уа. Ад.34.
55. Сасрыҟәа аеҵәа шкыдиԥааз. – Иара уа. Ад.173.
56.Саҭанеи Гәашьа. – Иара уа. Ад.17.
57. «Сыда хаҵа дыҟоума?» - Иара уа. Ад. 258.
58. Кәын аҵан рҭыԥҳа дшааигаз. - Иара уа. Ад. 168.
59.Аҿарпын шыҟалаз. - Иара уа. Ад. 64.
60. Кәын-иԥа Цәыцә. - Иара уа. Ад. 258.
61.Сасрыҟәа иҭахара. - Иара уа. Ад. 351.
62.Абрыскьыл. – Аж. Алашара». Аҟәа. 1967. №2. Ад. 75-78.
63.Ԥшькьаҿ-иԥа Манча ахаҵеи Баалоу-ԥҳа Мадинеи. – Аԥсуа жәлар рпоезиа. Еиқәиршәеит Б.В. Шьынқәба. Аҟәа. 1959. Ад. 123-136.
64.Наԥҳа Кьагәа. Аԥсуа жәлар рашәақәеи ражәабжьқәеи. Еиқәиршәеит И.Е. Кортуа. Аҟәа. 1956. Иара уа. Ад.29,30.
65. Салуман Абӷажәба иашәа. – Аԥсуа жәлар рпоезиа. Еиқәиршәеит Б.В. Шьынқәба. Аҟәа, 1959. Ад. 184.
66.Аԥсҳа иажәабжь. – иара уа. Ад.373.











Дырмит Гәлиа
(1874-1960)

«Илԥхьаӡеит»

Башьлиа-иԥа Хыш иҭаца,
Длыцкламԥшыкәа лара лаца,
Ҟәарҭк лыртәазаап ҭагаланшәа,
Жәохәҟа кәҷакра наҵаҵашәа.
Ахьшь нышьҭасуа, ус мацара,
Уи иараӷеит уи лыкәҷара.
Нас дашшуан лгәылацәа рҿы:
– Сҟәарҭ иаҵан жәохәҟа кәҷара, 
Ахьшь нышьҭасуа, ус мацара,
Иаасзынхеит ҩажәа кәҷара.
– Унан, џьбеит, иҳаҳауазеи,
Нас араҟа ба бзашшуазеи,
Ахьшь амала ишьҭамсуазаап,
Акака ртәаны ицалозаап!

Марти ахьчеи
(Алегенда)

Амшцәгьа бааԥсқәа зегьы рышьҭахь
Мартгьы аҵыхәтәа уаҟа иԥҵәеит.
Ахьча иџьмақәа нҭеикын,
Ашә ӷәӷәала инаиркит.
Дзыргәаҟыз март азы днацәҳан,
Аҭыԥ ахь дцан, иҽирбеит…
Ас дшыцәҳаз март инаҳан,
Мыцхәы игәаан, еицәахеит.
Иааиуаз апрель мзахь ицан,
Хы-мыш ԥсахны иаанагеит.
Уи инаркны асы ауан,
Шьамханынӡа инканажьт.
Иааҟәымҵӡакәа ус иауан,
Хаха-хымшгьы нанагӡеит.
Ахьча ирахә амла иакын,
Ииура изымдыруа дҟанаҵеит.
Цгәык аҳаҭа инҭеикын,
Арахә рыгәҭа инкнеиҳаит.
Уи аҳаҭа архәар-хәарын,
Арахә рырҳан, иааикәагылт.
Ажаҳәара нархашҭын,
Амлашьрагьы нарыхҟьеит.
Ахаха-хымш аниас,
Амра ӷәӷәала инкаԥхеит…
Март хьаҳә-хьачан, иԥхашьан,
Шықәсныҟәара инҭакәкәеит.
Ахьча иџьмақәа ноуишьҭын,
Наҟ афаса инылалеит.
Аҳаҭа ахы ааԥиртлан,
Ацгәы наҟ инкаирԥеит.


Ааԥын

Си ҵааи зегьы ӡҭит.
Абӷьы пытын, зегьы шәҭит.
Ахьҭа абаҟоу, амра ԥхеит,
Аҵых иагхан, амш иазҳаит.
Ажәлар хиоуп, ашәа рҳәоит,
Адгьыл рцәаӷәан, иларҵоит.


Тагә иԥҳәыс лҟызи лкәатеи

Аҟызи акәатеи еицҭакын,
Лассы иҭырмыжьит шьыжьымҭан,
Роушьҭра лхашҭзаап Ҟазырхан.
Акәата иазымчҳазт ныҿнаҭит:
«Та-агә, Та-агә, Та-агә!»
Тагә дабаҟаз, крифахьан,
Аколнхарахь наҟ дцахьан.
Тагә дшыҟамыз анадыр,
«Уах-уах-уах!» – ҳәа илатәеит,
Инагәжәажәеит, ус аҳәеит:
«Дыԥсгәышьазаап ҳаԥшәмаԥҳәыс,
Убри азакәхап ҳаҭзаҭкыу».
«С-с-су!» – аҳәеит аҟыз ахьтәаз, – 
Ус лыдумкылан Тагә иԥҳәыс,
Ҳара ҳусгьы усҵас ицап,
Ҳарҭгьы ҳаҭрыжьып, наҟ ус ҳцап.

Ахәыҷқәа рашәа

Арҭ шәахь избахьада, ауаа амхы рцәаӷәоны!
Чари, чари, чарирама, ауаа амхы рцәаӷәоны! 

Арҭ шәахь избахьада,  ауаа амхы ларҵоны!
Чари, чари, чарирама, ауаа амхы ларҵоны! 

Арҭ шәахь избахьада, ауаа амхы драшәны!
Чари, чари, чарирам, ауаа амхы драшәоны! 

Арҭ шәахь избахьада, ауаа аџьықәреи ҿырхуаны!
Чари, чари, чарирама, ауаа аџьықәреи ҿырхуаны! 

Арҭ шәахь избахьада ауаа аџьықәреи рҭәаҭәоны!
Чари, чари, чарирама, ауаа аџьықәреи рҭәаҭәоны! 

Арҭ шәахь избахьада ауаа аџьықәреи рлагоны!
Чари, чари, чарирама, ауаа аџьықәреи рлагоны.

Арҭ шәахь избахьада ауаа еинҟьа икәашоны!
Чари, чари, чарирама, ауаа еинҟьа икәашоны! 


Акәтыкаркарра

Амӡырхаҿы кәтык каркарит,
Иаақәырццакны рбӷьак ҟарҟарит,
Акәтқәа ааилат, зегь ҟарҟарит,
Аԥшәмаԥҳәысгьы даапарпарит:
– Иҟалазеи, мшәан, цәгьарас?
Изықәшәазеи арҭ уадаҩс?
– Дук бымгәамҵын, аԥшәмаԥҳәыс,
ЦӘгьарас ҳәа егьҟамлаӡеит.
Арцына хәҷы кәтаӷьк аҵеит,
Ҳаигәырӷьашәа ашәак ҳҳәеит! – 
Аҭакс арбаӷь абас аҳәеит.

Сара сымхы

Сымхы ҟаимаҭ, уара сымхы,
Кырӡа уеиԥшуп уара ахьы.
Абра иҭагылоуп аџьықәреи,
Ишазҳаз убап унеир.
Алапҟьа дуқәа ирыбзоураны,
Иҭагылоуп абӷа ырхәаны.
Амра ақәԥхар, ицыр-цыруеит,
Аԥша насыр, ишәыр-шәыруеит,
Ақәа насыр, ахҳәаҵә ҿышәшәоит,
Уи збауа зегьы иџьаршьоит.
Сымхы ҟаимаҭ, уара сымхы,
Кырӡа уеиԥшуп уара ахьы.

Аҟызи акәатеи

Ҟызи кәатеи еиманы,
Шкәакәеи цәыши еиланы,
Лбаа абаҳча иҭаны,
Абгахәыҷы нарылалт.
Акакала ижәжәаны,
Рымҵәыжәҩақәа ҿыжәжәаны,
Рхы-рыхәда хыҵәҵәаны,
Абгахәыҷы нарылгеит.
Убраҟа еиқәхаз иеибганы,
Аҟыз «ыит-ыит» ҳәа иҳәҳәаны,
Аҩбагь гәаҟуа, иццакны,
Рыҩны шыҟаз инкыдлеит.
Аԥшәмаԥҳәыс лхы ҭаҳәҳәаны,
Ашә даадәылҵит дыццакны,
Абаҳчахь лхы нарханы,
«Иҟалазеи?» – лҳәан, днахьаԥшит.
Ашыш ахы ныбжьакны,
Ахәда ду наҟ инарҳәны,
«Ԥышт!» – аҳәеит аҟыз шәаны,
Ари захьӡу «ҳақәнахт» ҳәоуп.



Ашьыжь ашкол ахь

Амра каҷҷа гәазырҳага,
Аҩны иҩнаԥхеит амырхәага.

Аҳы, ахәыҷқәа, шәнагыл шьҭа,
Уахь ашкол ахь иаамҭоуп, шәца!

Инагылеит ахәыҷқәа,
Инаршәырҵеит рышәҵатәқәа.

Нас иааццакны, рышәҟәқәа аашьҭых,
Амҩа инанылт уахь ашкол ахь.

Аусурахь зегь гәырӷьо ицоит,
Ахәыҷқәа рҽадцал аҵара рҵоит.

Аӡын

Аԥша хьшәашәа наҵысын,
Аӡқәа аҵаа нрыхнаҵеит.
Амш хәар-чарын, иааилахәан,
Асы шкәакәа нканаршәшәеит.
Ашьыжь аҷкәын дҩагылан,
Маҭәа ԥхала иҽеилеиҳәеит,
Ишәҟәқәа ишәыра инҭеиҵан,
Асы шкәакәа днылаԥалт,
Дыҩуа, дыԥо, дыхәмаруа,
Ашкол аҿы раԥхьа днеит.


Аҵыси аҳәыҳәи

Аҵыс акаҭ ҩахаԥан,
Иԥаҟь-ԥаҟьуа иааҭахеит.
Аҳәыҳә ԥшқа наскьа наҟ
Ишахыччоз иааԥсаӡӡеит.

– Ишԥоухаԥеи уара абас
Акаҭ хаха кыга цәгьас?
Уԥхамшьаӡои уара, нас,
Уахьзацәымцо ацәҟьа наҟ?.. – 

Абас аҳәыҳә иаҳа-иаҳа
Аҟыр-ҟырҳәа иччауеит.
Аҵыс, рыцҳа, еилажәжәа,
Акаҭ иалоуп, иҳәԥыӡыԥуеит.

Аҳәыҳә гәырӷьоит, иԥыр-ԥыруеит,
Амахә аӡа тар-таруеит,
Амахә иамаз ашашәа
Иара иахамшәеи ахәдацәа!

Егьуқәнагоит, уара аҳәыҳә,
Узахыччоз уара аҵыс?
Абар иааргоит уара узыс
Арасамахә ӡыгаҵәыс!

Иарбан аамҭоу?

Абаӷьқәа каԥсеит,
Аҵлақәа цәҳәит,
Аҽаҩра ҭаргалт,
Ашәыр ҿырхит.
Иарбан аамҭоу?

Аԥсаатә маҷхеит, 
Аԥша хьшәашәеит,
Асы леит,
Аӡқәа ҵаауеит…
Иарбан аамҭоу?

Амҵи ашьхеи

Амҵи Ашьхеи неицәажәеит:
– Уара, Ашьха, аус ууеит,
Уахи-ҽни утәаӡом.
Зны уцоит, ашәҭ ааугоит,
Даҽазных – амати,
Џьоук урчоит, иабатәиу?
Ус зуам, ҳәыс зуам,
Саргьы убраҟа срылатәоуп,
Уцха сымҵоуп, салачоит.
– Даара уздыруеит узакәтәу, – 
Ашьха иаҳәеит ацынхәрас, – 
Уара усгьы ушмучоу,
Иуфо анаҩсгьы ушԥырхагоу,
Азҩа ҿкқәа шырзынужьуа.
Убри азы урыпҟалоит,
Уаныршьуагьы ҟалалоит.
Аҵкыс иеиӷьми круулар,
Аџьанхацәа урчалар.
Урҭ рзыҳәан цәгьа умулар,
Уаргьы уаҟа учалар!

Аҭаҳмадеи аҷкәыни

Ҭаҳмада ажәӡак, ибӷа ырхәаны,
Днеиуеит дзазо, илаба иҵшьуа.
Ҵаҟа дыԥшуеит дкамҳарацы,
Деихоит ԥхьаҟа аԥхӡы илжжуа.

Аҷкән, игылаз зан лааигәа уа,
Иан длызҵаауеит абри џьашьауа:
– Еидара даҵам абри инеиуа,
Нас дзырхуазеи, дбажәгәалеиуа?

– Нан, уара, иубом уи иеидара,
Убри дызҵоу хьанҭоуп даара:
Дрыҵа днеиуеит шәышқәса ихьанҭоу.
Уи аидара ибом иҿоу.
Удухар, уажәыр – усҟан иубап,
Заҟа ихьанҭоугьы – усҟан иуҳәап.

Ахәҷы иабжьгатәу

Угыл шьыжьымҭанла,
Ушьҭамхан.
Уҿи унапи ӡәӡәала,
Уеиҵамхан…
Умаҭәақәа рышәшәаны,
Иаарласны иушәҵала.
Хҳәа цқьала ухы ҳәаны,
Крыф-крыжә узхара.
Наҟ уҩызцәа урыхьӡала,
Даара бзиа иҵала.

Сабдуи ааԥынреи

Сабду амра бзиа ибоит,
Амраҿ уи дынхоит.
Амшын ахь сабду дыԥшуеит,
Ацәқәырԥақәа иара иахь иаауеит.

Сабду иуапа ишәихит,
Афархь мца ус иаанижьит,
Ашәа иҳәон имоҭа изгьы:
– Ааԥынра аауеит,
Иаауеит уеизгьы!

Абас аниҳәа сабду – 
Иаауеит ааԥынра ԥшӡа ду!

Амшәи, аџьмеи, аҽи
(Алегенда)

Ишоуран. Аамҭагьы ԥхынран,
Убасҟан арахә рзы шьхацаран.
Зегь рырахә рыма амҩа ианын,
Ацәҳәырахь ҳнеиндаз ҳәа иццакуан,
Рахәқәакгьы рхала уахь ицон:
Ахьча ицәынхаз џьма цыркьыкгьы,
Аџьабаа збахьаз ҽан абаакгьы,
Наҟ ашьха цәҳәырахь рхы рханы,
Иеишьҭагыла амҩа ианын…
Мшәык даара имлашьуаны,
Алацәа еиқәԥсаны,
Фатәык иашьҭан игәагәауа,
Аџьма ааԥылт ицыркьуа,
Амшә надгылт иԥхашьо,
Инапырҟәыҷуа, имлашьуа:
– Иахьуасҳәогьы, сыԥхашьоит,
Иуасымҳәаргьы, сымлашьуеит,
Егьсыгӡам, абар, сыԥсуеит,
Угәы иалымсын, сухаҵкуеит,
Уара усфароуп, сыццакуеит.
–  Иуҳәо закәи, ухаҵкы,
Сара сыхиоуп убри азы.
Ҳара ҳзыҟоу фатәыс ҳәоуп,
Усҟак зуҳәои, са мап сҳәом,
Аха иуасҳәоит сара акы,
Акгьы саԥсам сара уажәы,
Сшыҟоу умбои, абаакы,
Сара исыӷроуп ҩ-ӡаракы,
Исараӡа, мышә, ухаҵкы,
Даара усырчап мышкызны.
Ацәҳәыраҟынӡа са снашьҭы,
Аҳаскьын ԥыҭк насҿаҵа,
Нас акәац ԥсыла унахатәа,
Уаанӡа исааӡап ҩ-ӡаракы,
Урҭгьы бзиоуп уара узы.
– Иуҳәо иашоуп, иҵабыргуп,
Уца умҩахь, уццакы,
Ацәҳәыраҿы усзыԥшыз,
Иухоумыршҭын сызуркааз.

Аџьма цыркьы ашьха ицеит,
Амшә млашьгьы уаҟа итәеит,
Даҽакы иааиуа иазыԥшуеит.

II
Абар, иааиуеит ҽан абак,
Уигь, изцозар, ашьха ицоит.
Амшә млашь ду абар абан,
Иԥхашьаԥхаҵо уа инаԥылт.
Аҽан, рыцҳа, шьҭа иадырт,
иаразыҳәан ишмыждаз,
Иара абраҟа аџьал шааз.
– Аҽы бзиа, ԥырқәцәыргьала,
Гәчама ԥшӡа, ҵыхәеишьклаҳа!
Амла сагоит, исызҳәом уаҳа,
Абра усфароуп, узцом ашьха! – 

Абри адыруан аҽан рыцҳа,
Ирхианы иаман исҳәаша ҳәа.
– Даара ибзиоуп уара исоуҳәаз,
Уаҳа умҳәан, шьарда усмыҳәан,
Сара сыхиоуп уара узыҳәан.
Унеины, сбилеҭ-сышьхацага
Сҵыхәа иалоуп, наҟ иналх,
Нас уааиасны саԥхьа унагыл,
Угәы иалоу наҟ иналх. – 

Амшә неины аҵыхәа инадгылт,
Аҽы ҵыгьны, ахы инасит.
Амшә хышәҭын, наҟ инкаҳаит,
Аԥсы алышәшәан, акгьы азымҳәеит.
Аҽан нықәлан ашьха ицеит,
Амшә гылан, ашьҭа инхылт,
Дук мырҵыкәа ашьха инкылст.
Аха урҭқәа уа иабаҟаз,
Изақәымшәеит аҽан ахьыҟаз,
Излаԥшаауаз аџьма ахьгәарҵыз, -
Ишажьаз усҟан блала иабеит.

III
Амла иаргәаҟуаз амшә хәаауеит,
Инаԥш-ааԥшуеит, иԥшаауеит,
Аҩызцәа зегьы ирызҵаауеит.
Ус, ишнеиуаз, харантә иабеит:
Уаса гәарҭак иҳәы-ича итәоуп,
Ахьшьцәа зегьы наҟ инасҭхоуп,
Рлақәа ракәзар, рнаҩсшәа итәоуп.
Рааигәа инеиуеит, иреиҩаӡоит,
Уасаҵәрык уаҟа имҵанарсуеит,
Шьҭа изгап ҳәагь наҟ индәықәлоит,
Излацашагь уа игәанаҭоит.
Аха ауасаҵәры убас анаҳәоит:
– Сацәшәаӡом сара аԥсра,
Абарҭ ишырбо, зны уара
Уаақәланы абра укәаша,
Инырхаашәа ашәак ҳәа,
Нас унасыха, наҟ сгала,
Уаҟа ИФ-ижә узхара.

Иақәшаҳаҭхоит амшә ду,
Иазымхәыцкәа ибыбӡеит,
Иааҟрым-ҿрымын, убас аҳәеит:
«Иаа  рушьан, шьақарума?
Иару-мару, ҟәарҽарума?»

Абри абжьы алақәа ираҳаит,
Ахьшьцәа ракәзар, урҭгьы ираҳаит.
Зегьы еибарҩын, амшә ахь иааит.
Амшә абарҭқәа зегь абан,
Аԥсы аарла ирцәаган,
Нас игәрымуа инатәеит,
Иара абасгьы уи иаҳәеит:
– Са сзеигӡазеи аџьма баа,
Изысымфазеи аамҭа анаа,
Ахы, аԥацәа ирыласхызыз,
Са сабатәиз, сзыџьмахьчадаз,
Ашьха ишьҭны изсырԥсылоз?
Аҽабаа акәзар – са иалсхыз,
Уи абилеҭ са сзаԥхьарыз?
Са сабатәиз, сызписардаз?
Ауаса акәзар, изысымгазеи,
Закә ашәазыз, сзыркәашаӡоз,
Ианбыкәз са санкәашаҩыз,
Атеатрқәа рҿы ашәа анысҳәоз?
Абгахәыҷи аҵыси

I
Аҵыс тәоуп аҵла ашьапаҿы,
Абга иаҩаӡоит уи акрацы.
Наҟ инаԥан, иакит уи аҵыс,
Изацәцома, иакит фатәыс.
Аҵыс хәҷы ҷыр-ҷыруеит сышьҭы ҳәа,
Схәҷуп, срыцҳауп, сумфан ҳәа.
Афатә шьахә уақәсыршәап сара ҳәа.

АБгахәыҷы иоунашьҭит Аҵыс,
Аҵыс наԥрын, инықәтәеит араҿыс.
Дабеит адәагәҭан инеиуаз аԥҳәыс,
Ишналгоз асаара азна ачыс.
Аҵыс наԥрын, лаԥхьа инатәеит,
Изымԥыруашәа-изымцошәа аҽылнарбеит.
Лсаара наларгылт илкырц уи аҵыс.
Ус дшашьҭаз, днаскьацәеит наҟ хара.

Абга иабон иҟалаз убра.
Иналагеит асаара аҭарцәра,
Крафеит ишзалшоз уи азхара.
Насгьы ус аҳәеит Абгахәыҷы:
– Иҭабуп, Аҵыс, абри азы
Аха суҳәоит даҽаказы,
Сызхара сырчча абра уажәы.

II
Инеиуан ҩыџьа аҷкәнцәа адәаҿы,
Иркын лабак-лабак рнапаҿы.
Аҵыс ԥрын, инықәтәеит руаӡәк ихы.
Иҟьеит иҩыза илаба, аҵыс ишьразы,
Аҵыс наԥрын, инықәтәеит араҿы,
Иаахеит иҩыза илаба, ижьы ицаратәы,
Иалагеит аисра убри азы.

Абга ччоит, икаҳауеит адәаҿы,
Насгьы еиҭаҳәахт даҽаказы:
– Сырҩ сызхара абра адәаҿы,
Мамзар ускыроуп усфаразы!

Аҵыс наԥрын, аҵәамахә инықәтәеит,
Ҵыс бызшәала алақәа ирыԥхьеит:

«Шәи-ит, шәи-ит, шәи-ит!
Лаӷра-лаԥшь, лаӷра-лаԥшь!
Ишәкы, ишәкы, ишәкы!
Шәи-ит, шәи-ит, шәи-ит!
Лаӷра-лаԥшь, лаӷра-лаԥшь!
Ишәкы, ишәкы, ишәкы!»

Лаӷреи лаԥшьи агәашә икылԥеит,
Абга уаҟа иныԥхадырсит,
Адәаҵыхәан инахьибагӡеит.
Иркит, иааиҵыхны инышьҭарҵеит.
Даргьы ҳаш-ҳашуа инадтәалеит.

Амч ӷәӷәара иахҳәааны

Алым

Алым шәарах ӷәӷәас ирԥхьаӡоит зегьы,
Уи еиҩнажәоит хәҭа-хәҭа аԥстәқәа зегьы.
Еибга изцашам уи ахаԥыц зкьысыз акы.
Зегьы ԥыххаа иканаԥсоит иххны,
Даара мчы змоу шәарахуп убри.
Убас уи даара иӷәӷәоу акоуп,
Иуҳәар ҟалоит: уи уаҩ иџьеишьаша ԥстәуп.

Аслан

Аслан ҳарак ду – иубоит харагьы,
Уи аӡбахә шәаҳахьазар ҟалап шәаргьы.
Иҟалап алым аҵкыс иӷәӷәазаргьы убри,
Ԥстәы дууп, ҩнык иаҟароуп,
Харантә иубар, уацәшәар ҟалап.
Аҵлақәа асԥычкеиԥш иԥнаҵәҵәоит,
Ахаҳә дуқәа ххны иканаԥсоит.


Аԥша

Иццакуеит ԥхьаҟа цәгьаӡа,
Инаԥылаз зегьы абра
Урҭ аԥссоит, иканаԥсоит хара.
Аԥша аиҳа иласузеи?
Аԥша аиҳа иӷәӷәоузеи?
Уи мыч ду злоу акоуп,
Иназысыз азгьы – бааԥсроуп!

Амшын

Амшын еисуеит,
Амшын еисуеит,
Акәша-мыкәша ардыдуеит.
Иаанызкылозеи уи амч дуӡӡа?
Амшын зынӡак идуӡӡоуп,
Амшын дара иӷәӷәоуп!

Аӡымҩас

Аӡымҩас цоит, илеиуеит,
Уи ҵыхәаԥҵәарак амам,
Аӡы агоит уахгьы ҽынгьы,
Иааԥымҵәаӡакәа, ԥсшьарада.
Иаргьежьуеит аӡлагара абарбал,
Иагоит аҿаҳәара дуқәа,
Ақьарсҭақәагьы арҳәазоит,
Ажәлар алашара рнаҭоит,
Иӷәӷәоуп аӡымҩас!

Ауаҩы

Уи дук ддуӡам, уҳәап,
Аха заҟа мыч ду илоузеи!
Инап хәыҷқәа заҟа иӷәӷәоузеи!
Ихшыҩ акәзар – мыцхәы иӷәӷәаӡоуп.
Уи алым ԥсыцәгьа маанала икны
Акәцҳа иҭеикуеит,
Амахҽ аусура аирҵоит,
Аусуразы уи ҟаимаҭхеит.
Аԥшагьы аусура азиԥшааит.
Абри ауаҩ абас ҟаиҵеит,
Амшынгьы мчыда иеирсуеит,
Уи амч ӷәӷәа зегьы иркәадеит,
Аӡымҩасгьы убас ирҭынчит,
Аҭыԥ ҿыц ахь ахы наирхеит.
Шьҭа уазхәыц уара абра,
Иӷәӷәада абарҭ зегь реиҳа?

Аԥхын ашьхақәа рҿы
1.Аԥсны
Сара стәыла ԥшӡа Аԥсны,
Унықәыҵшыр ашьхахьтә уааԥшны,
Абра амра шьарда илашоуп,
Ажәҩангьы мыцхәы ицқьоуп, ииаҵәоуп.

Амра ӷьеҩ зҭахыу аӡәы уакәзар – уааи абрахь!
Ашәыр бзиа зҭахыу уакәзар – уааи абрахь!
Амшын уҭахызар – уааццакы абрахь!
Аԥсны какаҷ, Аԥсны бзиахә, сара стәыла!

Насыԥ змоу тәылоуп Аԥсны,
Насыԥ змоу ҳаԥсадгьыл ду аҿы, Асовет тәылаҿы.

2.Атуристцәа рымҩаҿы

Ашьха мҩапа хәҷык аҿагылоуп,
Уи амҩапа атуристцәа ирымҩоуп.
Амҩапаҿы иҟоуп ӡыхьк убра,
Ӡыхь хәҷык иказказуа, ицқьаӡа

Уи аӡыхь хәҷы дара ихьшәашәоуп,
Аказказра асаркьа иеиԥшуп.
Инавсуа зегьы уеизгьы-уеизгьы
Рхы ларҟәны инахәоит ргәы ҟарҵарцы.
Абрахь ирҿаԥхоит, асаркьа иеиԥшны,
Москватәи, убас Сибратәигьы,
Аҭаџьықь уҳәа, аукраингьы,
Убас убас урҭ рацәаӡаны,
Ҳсовет уаа – рацәаӡаны.

Имаҷуп уи аӡыхь ашьхаҿы,
Аха иамоуп ауацәа рацәаны.

Ашкол сышҭалаз
(Агәалашәара)

I
Зны, хәылԥазык саб аизарахьтә дхынҳәны аҩны дааит, жәабжь ҿыцк ҳаиҳәарц шиҭахыз уаҩы игәы азцаратәы иҟан, аха цқьа иԥсы ишьаанӡа иҽааникылт.
Иԥсы анишьа, аҭаацәа зегьы анааилатәа, еиҳарак сан аха анлоу, иҳәарацы ииҭахыз ахы аацәыригеит. Убри аамҭазы ҳгәылацәа ҩыџьагьы абра иақәшәеит.
– Иахьа Аҟәантә ҳасҭаршын дизаарышьҭит акануеи Мырзаҟәыл, ашәахтәлхрақәа рҿы дицхрааразы…
– Дарбан Мырзаҟәылу? – лҳәан, дазҵааит сан.
– Дарбан мырзаҟәылу бымбои, ибгәаламшәои, уи ҳара ҳҿы ҩынтә раҟара даахьеит. Зны уахыкгьы даҳҭан, даҽа зныкгьы дҳалатәахьеит.
– Уи Мырзаҟәыл иоума ашәахтәқәа рзы иаарышьҭ? – лҳәеит.
– Ааи, абри иоуп. Аха исҳәарц исҭаху уи дыззаарышьҭыз акәым, ииҳәаз ажәа ауп.
– Ииҳәазеи ажәас? – деиҭаҵааит сан.
Саб дааччан:
– Ииҳәаз сҳәарыма, Гач?! – иҳәан, снапы аанкыланы сааидихалт.
Сара саныхәыҷыз саб Гач ҳәа дсышьҭан. Исеиҳәаз сзеилымкаазт, уамашәа ибаны сынихәаԥшит.
– Уи снаскьеиԥхьан, даара сгәы иахәоз ажәак сеиҳәеит, иажәа аҳәара дналагеит саб. – Аҟәа школк ыҟоуп, аԥсуа ҷкәынцәа, абри уара уҷкәын иқәра зықәроу ашәҟәы иахьадырԥхьо. Иацы убраҟа аҷкәынцәа аҷҷаҳәа ашәҟәы иаԥхьо ианызба, абри уара уҷкәын даасгәалашәеит. Уҷкәын ҵарык иоуп, иззымҵо иакәӡам. Уара уала-қәлала зҳәаз иеиԥш, дузҭаҵар, казенла драаӡоит, – ҳәагьы нациҵеит. Нас ашколқәа ртәы бзиа издыруаз Алмысхангьы убра даасықәшәан, убригьы даара иаасымаирҽхәеит.
– Аҟәа иҟоуп, иҳәеит, ашкол, аха уаҟа казенла 25-30-ҩык аҷкәынцәа иреиҳаны иааныркылом, убри аҟнытә уаҟа аҷкәынцәа рҭаҵара уадаҩуп, даара цхырааҩ бзиак думамзар… Абра уажәы, Аҟәа дааны дыҟоуп Қәҭешьтәи агубернатор.  Убри ашәҟәы иуҭар, аҷкәын днаганы диурбар, дидикылар ҟалап ҳәагьы сеиҳәеит, – даҿын ажәабжьҳәара саб. – Ҳписар Леуантиагьы даара исабжьигеит, аҷкәын уажә думаны уцаны, агубернатор иҿы уашшы ҳәа.
– Уажәы, ианба, сынтәоу? – лҳәан, дизҵааит сан.
– Сынтәа закәызеи, уаҵәи-уаҵәашьҭахьи руакы дызгарацы ауп ирҳәо.
Сара сабаргои аасгәахәын, сшәаны, схәы-сжьы ааилагылт.
Сан, акҿаҩраҿы акы лҭахушәа дныкҿагылан, акраамҭа арахь дыкҿымҵит. Алашарахь, амцахь данааи, лылақәа ҟаԥшьӡа иҟан, дҵәуозаарын.
Санду (саб иан) ари ангәалҭа, излацәажәоз анеилылкаа, уи зынӡа аргама аҵәыуара далагеит, ҳаԥшқа дабажәгои, зҿы дыншәыжьуада ҳәа.
Сангьы иаалзымчҳазт ақьып-шәыпра далагеит, нас сара сыззыԥшыхзеи, саргьы саақьызқьызын, аҵәыуара сналагеит. Саб хәыҷык игәы иаацәымыӷхан, ила ҭраа дҳахәаԥшуан.
Ҳгәылацәа итәазгьы иаарцәымыӷхан, сан дрыжьжьарызу, санду дрыжьжьарызу рзымдыруа, игачамкны иаақәхеит, нас саб даӷьуа далагеит:
– Уажәраанӡа ҳаҷкәын аҵара иманы дҳамандаз шәҳәон, уажә џьара аҵара ахьиоуша дызгоит анысҳәа, аҵәыуара шәалагеит, џьаргьы дызгаӡом, абра дшәымаз, – иҳәан, днатәеит.
Саб ас аниҳәа, аҵәыуара иааҟәыҵқәеит, саргьы сҽаасырҭынчит.
Нас ҳгәылацәа руаӡәы даацәажәан:
– Шәыҷкәын аҵара иоур, даара инасыԥ дууп, шәҵәуахуама! Ижәдыруази, аҷкәын аҵара иоур, писарс дҳахәарҭахо дҟалар, уажә ҳписар Леуантиа иаҳҭо 90 мааҭ иара иаҳамҭалари. Шәыҷкәын, шәыҩны дыштәоу, 90 мааҭ шықәсык ианиоу, уаҳа ишәҭахыузеи, уи даара насыԥ бзиами, шәҵәуахума? – иҳәан, даарабжьеит.
Егьи ҳгәыла, уаҟа итәаз, гәынкылагас убасгьы нациҵеит:
– Писарс дҟалар бзиоуп, аԥхьашәа Гәдым ишиҳәаз еиԥш, иҩны дыштәоу 90 мааҭ иоулап, мап анакәха, акануеицәа дреиҳабхап. Иҽи икәадыри еиқәҵаны, дԥеиԥеиуа ддәықәзаап, аха еиҳарак иабџьар дақәиҭны дҟалоит, насгьы 140 мааҭ иоуеит шықәсык.
– Шәара шәгәы ишаанаго еиԥш, ус иаарласынгьы уа дрыдыркылом, аха уеизгьы уаҵәашьҭахь ҽеи дызгап, днадсырбап, – иҳәан, саб аҽа ажәак ахь диасит.
Ус ишеицәажәоз, агәылацәа руаӡәы ус ҿааиҭит:
– Абри аҷкәынцәа рзы ашкол ҟарҵаргьы, иҭарҵаргьы, уи егьаурым, аха абри аӡӷабцәа рзы ашкол зхәарҭоузеи? Аӡӷаб аҵара анлоу, акгьы даԥсам, аҷкәынцәа асалам шәыҟәқәа рзылыҩуа далагашт.
Зегь абри иақәшаҳаҭхеит – аӡӷаб лзы аҵара акгьы ишаԥсам.
Абри ашьҭахь аизараҿы иҟаз ажәабжьқәа инарылалан, акраамҭа ицәажәо итәан, нас агәылацәа ҩагылан, рыҩнқәа рахь ицеит.
Адырҩаҽны сан даара лылахь еиқәны дыҟан, аха илынлырԥушамызт. Сандугьы лылахь еиқәын, аха саб иаԥирҟәҟәаауазаап, рылахь еиқәҵаны сара исыдмырбаразы, сара сгәы камҳаразы. Сара усҟан, 1883 шықәсазы, 9 шықәса сырҭагылан.
Исыгыз исыбзаз зегьы аадырхиан, саб сааиҽхьниҵан, Аҟәаҟа ҳцеит.
Уи аҽны аусҳәарҭақәа ирҭыҵхьан. Ауха Басла ацҳа ааигәара, саб иидыруаз дәқьанхчьак иҿы ҳаангылт. Ауха, сзышьцыламыз афатә ахьысфаз акәу (Ачарҳәы рацәаны исфеит), аҵхыбжьон сааҿыхеит аӡба сынҵәо. Егьа исычҳандазгьы шаанӡа исзымычҳаит. Ашарԥазшәа саб сынивҵын, сцеит ӡыжәра ацҳа ашьапахьы (уа акәын адәқьанхьча аӡы ахьитоз. Уи ахәылԥазы игәасҭахьан).

II
Уаҟа сахьлеиз, ацҳа ашьапы флыкак адҳәалан. Афлыка аӡә дҭаиазаарын, днеины афлыка ахы дықәгыланы, Басла аӡаҿы аӡкаҭәара дшаҿыз збеит, нас уи зжәуазма, схынҳәын, сааины сышьҭалеит.
– Уабаҟаз, иуҭахузеи? – ҳәа саб дсазҵааит.
– Аӡба сакын, аӡаҿы сцеит, аха аӡы злазжәышаз ак сымгазт, аӡы ымжәкәа сааит, – сҳәеит.
Иаҳҳәоз адәқьанхьча ианиаҳа, абӷьааҳәа амаҵуҩы ҷкәын имаз дырҩны дишьҭын, графинкак азна аӡы иааиргеит.
Аӡы ахьынтәааигаз здыруан, аха сыԥхашьан, егьымҳәаӡакәа, аҵәыца дук азна снаҵашьшьы изжәит.
Аҽны ианааша:
– Аҷкәын ашкол иаархәаразы агубернатор прошениак исҭап ҳәа сгәы иҭоуп, убри еиԥш зыҩуа иҟада? – диазҵааит саб адәқьанхьча.
– Абазар аҿы унеир, заҟаҩ уҭаху аҟара убоит аурысқәа, убри еиԥш апрошение зыҩқәо, – иҳәеит уи.
Абазар аҿы ҳахьнеиз, убраҟа саб дибеит иидыруаз кануеик, убри даҳзиԥшааит урыск.
Убри аурыс ҳиманы дәқьанк аҿы днеин, ашьҭахьтәи ауаҭах аҿы дныҩнатәан, қьаад ҟьаҟьа дук наимҵаҵаны, аҩра далагеит. Ԥаҭылкак азна аҩы лаимҵаҳаргылан, акануеи ишҳаиҳәаз еиԥш, аҩрагьы даалгеит, аԥаҭылкагьы ааҭаирцәит, нас мааҭбжак аҟара наиаҳҭан, ҳапрошение ҳаманы ҳцеит. Ҳанцоз апрошениа амарка ақәҵатәуп ҳәа ҳаиҳәеит.
Саб дахьцоз саргьы схысхысуа сишьҭан, ихы шхаз бала еиҵагәаны иҭәыз дәқьанк дук аҿы днеин, дрызҵааит амарка шәымоума ҳәа.
– Мамоу, иҳамам, – рҳәеит.
Саб уамашәа ибеит абри еиԥш адәқьан ду аҿы амарка хәыҷӡа ахьрымамыз.
Даҽа дәқьан дук аҿы ҳнеит, аха уаҟагьы акгьы ҳмоуит.
– Уаҩы иабаиоури амарка? – ҳәа дрызҵааит.
– Ахазынаҿы  иуоуеит, – ҳәа иарҳәеит.
– Уаҟа аԥсшәа здыруа ҳәа ӡәыр дыҟоума? – диазҵааит ауаҷар еиҳабы.
– Уаҟа дыҟоуп, аԥсшәа здыруа, Бабала-иԥа Бида-иԥа Иуана, – ҳәа иеиҳәеит. Уи саб дидыруан. Абӷьааҳәа ҳаццакны уахь ҳцеит.
Амш шьыбжьышьҭахьын.
Ахазына ахьыҟаз аӡәы иаҳирбан, ҳнеит. Бабала-иԥа Бида-иԥа Иуана ззырҳәозгьы уа даабеит. Саби иареи еибадыруан, аԥсшәа ааибырҳәеит, аха ауаа рацәаны аҿхышә иадибагәала игылан, цқьа изымеицәажәеит. Ҳара амарка имаҳхыз ҳаманы ҳандәылҵын, ақьырсҭа дуқәа икажьыз акы ҳнықәтәан, ҳапрошение иеиҵаҳхит, аха амарка ахьақәҳҵарыз ҳзымдырызт, амаркагьы апрошениагьы иманы деиҭацеит Бадала-иԥа иахь. Уи иахьақәнагаз аҭыԥ аҿы инақәырҷабны иҳаиҭеит.
Нас иҳаманы, ҳаццакны ҳнеит агубернатор дахьыҟаз аҩнаҿы (уи ԥаса акануеи иаҳирбахьан, иааигәан).
Уа ҳахьнеиз, ҭырџьманс агубернатор иҿы игылаз Бабала-иԥа Бида иакән (Иуана иаб), саби иареи даара бзиа еибадыруан.
– Аамҭа аныҟало сара ишәасҳәап, – иҳәан, ашә аҿы дгылан. Уаҟа ҳара ҳаԥхьа инеиқәаз ауаа иқәыԥсычҳауа игылан, харантә иааз уаазар ҟаларын.
Сгәы анҿыӷь, адәаҟны, дук ашә иацәыхарамкәа, хаҳә дук кажьын, ласба шкәакәа хәыҷык уаҟа иаватәан, аҽарԥхон амраҿы. Хәыҷык сналахәмарыр сҭаххеит, аха «ӷ-ӷ!» аҳәан, ахаԥыцқәа ааснарбеит. Сшәан, наскьа сгылан сазыԥшуан уамашәа ибо: аласбақәа ианакәзаалак ас ргәыжәла цәгьаны иҟаломызт, ари абас изыҟалазеи ҳәа.
Нас снеин ахаҳә снықәтәеит, аха ахаԥыцқәа снарбо ианалага, сшәан, саҟәыҵт. Убри аамҭазы, саб уааи ҳәа сызҿиҭит. Ахаҳә ахьтә сынкаԥан, аласба аҵыхәа снақәԥалан, сыҩны сҿынасхеит ашә ахь. Аласба ҳәа сзышьҭаз ҩаҵҟьаны, инсышьҭалан, сшьапы иацҳаит. Аха уеизгьы агубернатор иахь ҳаҩнамлар ҟаломызт, уахь ҳаҩналт.
Агубернатор ҳашәҟәы днахәаԥшны:
– Ибзиоуп, аҷкәын даанаҳархәап ашкол аҿы, аха уажәыҵәҟьа изыҟалом, уажәы аҩныҟа уца. Адырра ануаҳҭалак даага, – иҳәан, ҳандәылҵит.
Уахьынтәи ҳандәылҵ, сшьапы слахәаԥшызар, ашьа ацрашы иҟан. Смесҭ иалырҟьаны уаҳа изымцҳазаап. Саб – уи ажәхьеит, ласбаӡам, ԥиноуп, аласба еиԥш уалахәмарыр ауам, – иҳәеит. Аха уеизгьы исыцҳахьан, иалгахьан.
Саб адәқьан аҿы днеин, хәыҷы-мыҷык ихәҳан, аҩныҟа ҳдәықәлеит.
Саб гәалас иман, ашкол сизҭамҵакәа аҩныҟа сырхынҳәны сахьигоз. Сара сгәанала сеигәырӷьон аҩныҟа сахьцоз.
Аҩныҟа ҳандәықәлашаз ашкол аҿы снеиган, ахәыҷқәа сирбеит. Ашәҟәыԥхьара иалагахьазаарын. Ампыл иасуа, еибарыҩуа, ихәмаруа амӡырха иқәын… Ахәыҷқәа реиҳа адуцәа рацәан. Акраамҭа уа ҳрыхәаԥҵшуан. Ҵоуп, ԥыҭракгьы сааилаҳаит уа аҟазаара: ампыл асра, ахәмарра…
Нас саб дыҩҽыжәлан, сара сааиҽхьынҵаны ауха аҵхыбжьон аҩны ҳааит. Сани сандуи ҳара ҳцеижьҭеи егьымфаӡакәа иҟазаарын. Сан дышҵәуоз хыхьк аалызҵысын, дышьҭан, ҳара ҳанааи. Сшылбаз еиԥш даабзиахеит, абӷьааҳәагьы дҩагылт. Ҳхәы аадырхиан, зегьы краҳфеит, Аҟәантәи  ача, ачарҳәы уҳәа, иаахәаны ирзаагаз еигәырӷьаны ирфеит. Ашьҭахь, сан лажәа зеиԥшраз ала, знык Аҟәаҟа санырга, ашкол аҿы срыдыркылар лҭахын. Избан уҳәа, иаразнак ақыҭа ирылаҩит сара ашкол сҭарҵаразы Аҟәаҟа сшыргаз. Адырхаҽны схынҳәны, срыдрымкылакәа сахьнеиз, хәыҷык иԥхалшьон, насгьы лычгара, лҵәуара зегьы амала илзынхеит. Арҭқәа анызба, саргьы хәыҷык гәалас иҟасҵеит сахьрыдрымкылаз.
– Дук мырҵыкәа аҷкәын иԥхьарацы дыҟоуп Аҟәаҟа, ирыдыркылаз аӡә иеиԥш дыԥхьаӡоуп, – иҳәан, даахыҽхәашәа аҳәара далагеит саб.
Нас ала ахьсыцҳаз сшьапы сан ианылсырба, хәыҷык даазгәаашәа, хәыҷыкгьы даазысамарҟәылшәа, саб иахь лхы налырхан:
– Сыҷкәын Аҟәа дганы ала ирцҳаны даага ҳәа уасҳәазма, – лҳәан, даахыччеит.

III
Ҳаԥшит мчыбжьык, ҩы-мчыбжьа, хы-мчыбжьа, мызкы, хәымыз, иабаҟоу, исмыԥхьаӡеит
Шықәсык аҟара ааҵуаны, саб Аҟәа даан, ашкол еиҳабы иҿы дашшит. Сыҷкәын дшәыдышәкыларазы ҵыԥх агубернатор сақәиргәыӷын, сынтәанӡа дзынхазеи ҳәа.
– Сынтәагьы макьана иҭыԥ ыҟам, аҭыԥ шааҟалалак адырра уаҳҭап, усҟан дааугап аҷкәын, – иҳәан, наҟ днеиԥырҵит.
Саб дхынҳәны днеит аҩны, илахь еиқәны.
– Иуаҳазеи? – ҳәа сан дыниазҵааит.
– Исарҳәац еиҭасарҳәеит, – иҳәеит, – дук мырҵыкәа адырра уаҳҭап аҷкәын дааугаразы, уажәазы аҭыԥ ыҟам, – рҳәеит.
Дырҩегьых аԥшра ҳалагеит, адырра анбаҳарҭо ҳәа… Аха адырра ҳәа акгьы ҳмоуит уи ашықәсан.
Адырхашықәсан (1885 ш.), аҷкәынцәа ашкол ахь иандәықәырҵоз аамҭазы симаны дааит Аҟәа (усҟан сара 12 шықәса сырҭагылан). Прошениак аӡәы иирҩын, аокруг аначальник ииҭеит.
– Аҷкәын џьара ҭыԥк изыԥшаа мызкы-ҩымыз рҟынӡа дахьабаша, уаанӡа ашкол аҿы днеины ашәҟәы даԥхьалааит, нас аҭыԥ хтып, аҷкәын даанадырхәап, – ҳәа иеиҳәеит.
Ҳанындәылҵ, саб аҭырџьман диазҵааит:
– Ишԥазури? – ҳәа.
– Абра иудыруа аӡәыр дыҟазар, убри иҿы дааныжь аҷкәын мызкы-ҩымыз раҟара, уаанӡа аҭыԥ хтып, аначальник ишиҳәаз еиԥш, нас даанадырхәап ашкол аҿы, – иҳәеит аҭырџьмангьы.
– Абри аҭыԥ хтыр рҳәоит, измааноузеи? Уажә аҭыԥ хҩаны измоузеи? – иҳәан, диазҵааит саб аҭырџьман.
– Уи змааноу убри ауп, уажәы аҷкәынцәа азхара ҭоуп ашкол, уи иамцхәны аӡәы дрызрыдкылом. Убри аамҭазы аӡә дыԥсып, ма дҭырцап, ма иара ихала далны дцап, убысқәа ҟалақәоит, нас уҷкәын даанадырхәап, – иҳәеит аҭырџьман.
– Ашколҷкынцәа аӡә дыԥсыр, сыҷкәын даанадырхәоит ҳәа абра сыҷкәын дахьынсыжьуа егьыҟам, – иҳәан, симаны абазар шыҟаз иҿынеихеит.
Абазар аҿы ҳахьнеиз иидыруаз ҭеразык дибан иааицәажәан, убри иҿы саанижьит. Ҽынла ашкол ахь сцоит, уахынла аҭеразы идәқьан аҿы шьҭаларҭас исыман.
Ҩымчыбжьҟа, хымчыбжьҟа ниасуаны, излаҟалаз сыздыруам, ашкол аҿы срыдыркылт.





























А. М. Ҷоҷуа
(1879-1965)

Аҷкәын цәа-лаха

Аԥхын шьыжьымҭанла мыцхәы ихаауп ацәа. Есышьжьымҭан аџьабаа сыдбаланы акәын сышдырҿыхалоз. Ҽнак сан аарлаҳәа слырҿыхеит. Сангыла, амра акырӡа ихалахьан. Сан лыда, сҭаацәа зегьы какал кны усура ҳәа амҩа ашҟа ицахьан.
Нан, сымыш, акрыф, ақьамҭажә ашҟа бамбарашәара ҳцароуп, – лҳәан, ашәи абысҭеи аишәа инықәҵаны исылҭеит.
Сара, ашьжьымҭан ацәа салыбхит ҳәа сыҽсыргәаан, акгьы сымфарц иақәскит.
– Абысҭа хьшәашәеи, ари ашә-са кьакьа хәҷи сҭахым сара, ибҭахызар, бара иф! – сҽынахсыршәааӡеит сара, иҵегь исыдылцалап сгәахәын. Аха сан изаҟаразаалакгьы акрыфара сыдлымцалауа далагеит, уи моу, рацәак лҽадмырхалаӡакәангьы дааин, схәы аасымҵыхны, адулаԥ инҭалыргылеит, саргьы ақьамҭажә ашҟа бамба рашәара слыманы дцеит.
Абамбарҭаҿы ҳахьнеиз, сан ҽагак ааслыркын, сналываргыланы абамба арашәара сналалыргеит. Шьыбжьаанӡа абамба арашәара ҳаҟәымҵӡакәа ҳаҿын, шьыбжьон аҩынҟа ҳааит.
Аҩны ҳахьааиз, ашьыжь адулаԥ иҭалыргылаз схәы ааҭганы, инасымҵалҵеит сан. Абысҭа ахьшәашәареи ашә-са акьакьареи саарзымхәыцӡакәа, ахыԥыҳәа акрыфара сналагеит.
– Нан, уажәы абысҭа ԥхаҵәы-ԥхаҵәуа иҟоуп ҳәа сгәы иаанагауеит, иара ашә-сагьы татаӡами? – лҳәан, сан дсазҵааит.
– Мап, уажәы абысҭагьы хаауп, ашәгьы татаоуп, – сҳәеит сара. Иҵабыргынгьы, убасҵәҟьа избон уажәы ари абысҭагьы, ашә-сагьы.
– Ифала, нан, иузыҳалалхааит! – лҳәеит сан, сара исҳәаз ажәақәа даареигәырӷьан. 

Зегьы аусура иаҿуп

Хьымца ашкол дҭан. Ҽнак, шьыжьымҭан Хьымца иан акры иҿалҵан, ашкол ашҟа ддәықәылҵеит. Аҽны амш бзиан, амырхәагақәа иахьабалакь икаԥхауан. Хьымца уи аҽны аҵара игәы аҳәауамызт, ахәмарра ихы иҭашәаны дыҟан. дышнеиуаз, ашкол амҩа даамҩахыҵын, абна днылалеит. Дышцоз акәымкәа, шьхацк даниеит. Ари ашьхыц шәҭык иналатәон, уи иналҵны даҽакы иналатәон, игәаҭеиуа акы иаҿын.
– Ашьхац, ашьхац, уааи ԥыҭраамҭак ҳаицыхәмарлап, – иҳәан Хьымца ашьхац даԥхьеит.
– Мап, аха сымам, – иаҭанакит ашьхац. – Иумбои ацха аҟаҵара саҿуп!
Хьымца ари ашьхац ааныжьны иҿынеихеит. дышнеиуаз, лак ааиԥылеит.
– Ала, ала, уааи ҳамҭакы ҳаицыхәмарлап! – иҳәеит Хьымца ҩаԥхьа.
– Мап, иаҭанакит ала, – аха сымам. Сара сыхәмарлартә еиԥш уажәы аамҭа сымам. Сара сыԥшәма иҩынгьы, игәарагьы уахынла еиԥш, ҽынлагьы исыхьчалароуп!
Хьымца алагьы днаԥырҵны иҿынеихеит. Дышнеиуаз, ҵыс хәҷык ибеит.
– Аҵыс хәыҷы, аҵыс хәыҷы, уааи ҳамҭакы ҳаицыхәмарлап! – аҵыс даҳәеит Хьымца.
– Мап, – иаҭанакыхит аҵысгьы. – Ахәмарха сызҭада, сара сыҭра ҟасҵароуп.
Хьымца аҵысгьы днаԥырҵны иҿынеихахт. Дышнеиуаз, цәкы днадгылеит.
– Ацә, ацә, уааи ҳамҭакы ҳаицыхәмарлап! – даҳәеит Хьымца ацәгьы.
– Мап, сара ацәаӷәатә сымоуп, уара уахәмарха сымам! – аҳәеит ацгәы.
Хьымца дааҭгылан, ахәыцра дналагеит: иаасыниаз зегьы хаз-хазы срыҳәеит ԥыҭраамҭак ҳаицыхәмарлап ҳәа, аха зегьы иааибырҳәазшәа мап ркит, уск-уск рыман азы ахәмарра рҭахымхеит. Сара сымацара соума иусданы иҟалаз? Иаҳа еиӷьуп саргьы сусутә аагәыгәҭамыжьӡакәа иансыгӡаларц, – иҳәан, ашкол ашҟа иҿынеихеит.
Иҵабыргынгьы, убри аҽны инаркны, Хьымца ашкол иҽагирхомызт.


Аҵабырг хәы амам

Спирдон хәҷы ҳәызбак иман. Есқьаангьы дҟыцәҟыцәуан, иибалакь ԥиҟауан.
Зны Спирдон иаб илабашьа, акҿыҩраҿы иахькыдгылаз ибан, даасны иҿаҟәеит. Спирдон иаб, илабашьа ҿаҟәаны ианиба, даараӡа игәы иалсит, абасгьы иҳәеит:
– Дызусҭада слабашьа зҿаҟәаз? Дыздырыр ӷәӷәалаҵәҟьа дшысыпҟауа идыруазааит!
– Сагьыпҟа, гәыбӷангьы сыҭ, сара соуп улабашьа зҿаҟәаз, – иҳәеит Спирдон хәҷы иааиамхацәгьахан.
– Абри алабашьа саб иҭынханы исымоу акоуп, уи сара даара ҳаҭыр ақәсҵоит, убри азоуп сыгәгьы изалсыз слабашьа ахьыуҿаҟәаз, аха уара уҵабырг хәы амаӡам, уаҭасҵауам! – иҳәан, аб иҷкәын дааигәыдыҳәҳәаланы, ихы ааишьышьит.

Аби аԥацәеи

Нхаҩык быжь-ҩык аԥацәа иман. Иԥацәа  бзиа еибабомызт, аӡә ииҳәауа аӡә ихеиҵомызт.
Зны раб быжь-ҷынк ааидҿеиҳәалан, аӡәаӡәала иԥышәҵәа ҳәа иԥацәа раԥхьа инышьҭеиҵеит.
Аишьцәа аӡәаӡәала аҷын еидҳәала ԥаҳҵәоит ҳәа иалагеит, аха ирызԥымҵәеит.
Нас аҿаҳәара ааԥиртлан, раб акакала аҷынқәа ԥышәҵәҵәа ҳәа реиҳәеит. Аешьцәа, џьабаа рыдымбалакәа аҷынқәа зегьы ԥырҵәҵәеит.
Раб ус реиҳәеит: «Дадраа, сыҷкәынцәа, абас ауп шәшыҟалаша шәаргьы; шәыгәқәа еивҵаҵаны, бзиа шәеибабонаҵы, аӡә дышәиааишам, аха хаз-хазы шәдәықәлар, шәҳәоу еиқәымшәо шәҟалар, абарҭ аҷынқәа ирыхьыз шәыхьуеит.

Аиаша уаҩы дыҭнагоит

Ҳәынҭқарра хәҷык аҿы, аиаша мҩа иқәыз, аҵабырг иашьҭаз ҳәынҭқарк дыҟан. иадгьыл аҿы иҟалалакь идырларацы иҭахын. Зегьы дрышьҭан, дрыхәаԥшуан, дрызҵаауан, дрызхәыцуан, зегьынџьара днеиуан.
Ҽнак бахҭак абаа дҭалт. Данынаԥш хҩык абаандаҩцәа шеицәажәоз ибеит; днеин шәызҭакузеи ҳәа дразҵааит. Руаӡәы ус иҳәеит:
– Сара бзиарамзар цәгьара сымуӡацт, аӡәгьы игәы дасмыргацт, аха сгәылацәа зегьы уаацәгьақәан, исыҵашьыцуан, еибыҳәаны ахылаԥшцәа сҭаддыркит. Хара ҳәа акгьы сымаӡам, анцәа идырааит.
– Сара сеиԥш уаҩы қьиа адунеи аҿы дыҟаӡам. Аиашеи аҵабырги ракәын енагь сзышьҭаз. Суаҩ иашан, аӡбацәа, малаӡа иҩашьаны сҭаркит, – иҳәеит егьи.
Аҵабырг акәзар, аҩыџьагьы уаа цәгьан, уаа бааԥсын.
Ахҩыктәи ихы ларҟәны, ҵаҟа дыԥшуа, дхәыцуа ус иҳәеит:
– Сара рыцҳак соуп, ууолаҳ ҳәа сыҟоуп; акгьы сымаӡам, амла санаргәаҟӡа, ԥара ԥыҭк џьара иманшәаланы сақәшәан  исамхаӡеит. Сахьӷьычыз азы сыкны сҭаркит. Аиашазы, исықәнагоз сзыруит.
Аҳәынҭқар дааԥышәырччан, ус иҳәеит:
– Шәара шәҩыџьагьы, мыцхәы шәқьиазаап, ари иеиԥш аӷьыч дшәыцҭакызар шәыбжьихуеит; убри азы шәара ара шәаҭкыз, ари ихы дақәиҭзааит.
Аҳәынҭқар аӷьыч рыцҳа, аҵабырг зҳәаз, дауижьит; егьырҭ, амц зҳәаз, абахҭаҿы иаанижьит.
Амц егьа ахәа ақәуԥсаргьы, иааԥшуеит.

Анамыси аԥареи

Қыҭак аҿы дынхон нхаҩ ӷарк. Иԥҳәыс данԥсы, ҷкәына хәҷык дизаанхеит.
Ҽнак аӷар амхы ирашәон. Шьыбжьон дышны дшыҟаз, адгьыл хьшәашәаҿы днатәан, аӡы хьшәашәа анижә дычмазаҩхеит. Акыраамҭа ииарҭа дзылымҵит, имхгьы абабира ахыҵәеит.
Дангыла ашьҭахьгьы, ихы дзахәомызт, аус изуамызт – убасҟак имч маҷын. иҟаиҵахуаз, ахәҷгьы иаргьы амла иаго ианалага, дҳәо-дчо иқыҭа днарылалеит.
Зны илеихашәы-ихәлаанӡа, ихәҷы инапы данкны ддәықәын, аха уаҩ дизхьамԥшит. Дқәқәма-шәқәмаха, ихы ицәымыӷханы аҩныҟа дхынҳәит. Дшааиуаз арҭмаҟ илаԥш нақәшәеит. Днеин шьапыла днагәҭасзар, – абар ассир, арҭамаҟ ахьхьа аахгеит. Иаашьҭыхны данынҭаԥшы, арҭмаҟ ахьи аразни ҭажьын. Аӷар дгәырӷьаҵәа дааҟалан, ус игәы иаанагеит: «Шьҭа ма амла ҳакрым, схәҷгьы саргьы, анцәа имчала, иҳауит ҳхы зланыҟәаагаша».
Убри аамҭазы Анамыс аацәырҟьан, ус ианаҳәеит: «Арҭ, икажьны иубаз аԥарақәа, уара иутәым, ԥхӡашала иумырҳаит. Уи зтәу, зџьабаа аду изырхынҳәы!» Аӷар Анамыс ианаҳәаз дақәшаҳаҭхеит, насгьы аԥара шибаз ақыҭа ирылеиҳәеит. Аԥара зцәыӡызгьы иаарласны дцәырҵит. Уи аԥаралхҩы иакәзаарын: ақыҭа уаа ашәахтә рылхны дышцоз ицәыӡит.
Аԥаралхҩы иԥарақәа аниба, даараӡа дреигәырӷьан, аӷар ԥара ԥыҭк исҭоит ҳәа далагеит. Аха уи аԥара идимкылеит. «Сара издыруеит арҭ аԥарақәа уара ишутәым, насгьы уара ушбеиам. Сара аԥара аҵкьыс иеиӷьасшьоит аҳақ. Анамыс исанаҳәо», – иҳәеит анхаҩ ӷар.

Шьаҳсмели араԥ Амбери

Ажәатә зны Аԥснытәи ақыҭақәа руакы аҟны дынхон раԥ хаҵак, Амбер ҳәа. Амбер ҽы бзиаӡак иман. иахьӡын иара Шьаҳсам ҳәа. Шьаҳслам еиԥш ҽы бзиа Аԥсны ахьынӡа-наӡааӡауаз уаҩы имамызт.
Иҵабыргны, Шьаҳслам зегьы рыла ибзиаӡан: аныҟәашәа бзиан, абӷа арҵысӡомызт, ачымазаҩҵәҟьа дақәуртәаргьы дарҭынчуан. Ахәмаршьа акәзар,  иамыршьыцрыз иҟадаз! Аҩшьа аҵкьысгьы иеиӷьын, ахыкәалаа ахьӡомызт. Аӡбахә иахьабалакгьы инаҩхьан, Аԥсны уи ззымдыруаз хәҷгьы-дугьы уаҩ дыҟамызт.
Нхыҵ дынхон хаҵа ӷәӷәак, ихьӡын иара Шьаҳсмел ҳәа. Шьаҳсмел акырынтә иаҳахьан Амбер иҽы аӡбахә. Даара иҭаххеит убри аҽы иара имазарц.
Шықәсык зны, Шьаҳсмел ԥара гәарҭак рыҭаны, араԥ Амбер ауаа изааишьҭит, уҽы сырхәҳа ҳәа. Аха Амбер имҭиит. Амбер иҽы уахгьы-ҽынгьы Шьаҳсмел ихы иҭан, ибла лаԥшҵашәараны иҵашәон, ииура издыруамызт:  аахәарҭа имоуит, аӡарҭа дақәымшәеит. Ифомызт, ижәуамызт, даныцәо иԥхыӡ иалан, данҿыхаз дгәаҭеиуа ддәықәын: џьаракыр сылаԥш иҵашәозар, амариа збауазар ҳәа.
Зны Шьаҳсмел иҽырччианы ахәшә-мыхәшәқәа ихьшьны, дцәыршәагаха, араԥ Амбер иқыҭа даалалеит. Ишышьыжьымҭаныз днеины, Амбер дызлацашаз мҩанык аҟны аганахьшәа днатәеит. Амра акыр инхалахьан еиԥш аан, Амбер иҽы днақәтәаны, Шьаҳсмел дахьтәаз дааивалеит.
– Ари иааиуа ауаҩ, ууаасзыӡырҩ знызаҵәык, – иҳәан инапқәа рхаха, Амбер ишҟа инаирхеит амҩан итәаз аччиа. Амбер иҽы аӷәра ааҿакны иааникылеит.
– Иахьа хы-мшуп егьымфа-егьымжә сыҟоуижьҭеи, – даҿын аччиа, – сымчқәа зегьы каԥсеит, снапқәа, сшьапқәа акы сыхәом, ууаҩытәыҩсаны, намыс уманы уҟазар, усыцхраа! – ибжьы ҭаа, ацәажәара даҿын аччиа.
– Уааи, усыҽхьынтәала, аҩныҟа узгап, – иаҭеикит араԥ Амбер.
– Сгылартә еиԥш амч сымам, – иҳәеит аччиа, зынӡа иҽирчмазаҩӡан.
Араԥ Амбер, афырҳәа дынҽыжәԥан, аччиа днаихан Шьаҳслам днақәиртәеит. Аччиа знык Шьаҳслам данақәтәа. Амбер днаигәҭасын, аҽы аӷәра наҿархха, ишьхәа аирбан, дҩаҵҟьан ддәықәлеит. Араԥ Амбер ихьыз цқьа еилиргаанӡа егьи акыр днаскьеит. Нас аҽы аӷәра наҿарххны иааникылан, ус ҿааиҭит:
– Амбер, уҽы уашьҭамлан, иуоураны уҟаӡам, ари згаз сара соуп, Шьаҳсмел!
Убасҟан ауп араԥ Амбер, ихы аҟны ианааи иҟалаз.
– Ухаҵаны уҟазар, жәа заҵәык уасҳәоит уҽаанкыл! – иҳәан, Шьаҳсмел инаиқәҿиҭит Амбер.

– Сузыӡырҩуеит! – иҳәан, Шьҳасмел даахынҳәит.
– Ибзиоуп, сҽы шугалакгьы иугеит, қәашьс  иуоуааит, аха ухаҵазар, сҽы злауоуз уахьнеиуа уаҩы иҟны иумырӡан, ажәлар ирдырыр, Аԥсны арыцҳашьара ыӡуеит. Ачымазаҩ амҩа даныжьланы дырбаргьы дышьҭырымхуа иҟалоит. Идырны иумаз, убасҟан уара ухарала ацхыраареи агәблыреи Аԥсны ишацәыӡуа.
Шьаҳсмел, акәадырырҭа днантәаланы, ахәыцра далагеит. Нас ахьышәҭҳәа дынҽыжәҵын, аҽы аҿы ианкны, аӷәра Амбер инаиркны даагәыдикылеит.
Абри инаркны Шьаҳсмели араԥ Амбери рыԥсы рзеиылмхуа, бзиа еибабауа, еиҩызцәа бзианы иҟалеит.

Раԥхьаӡатәи ашкол

Аԥсны раԥхьаӡа ашкол аадыртит Оқәм ақыҭан. Убасҟантәи аамҭазы Аԥсны цқьа ирыздыруамызт ашкол шыбзиаз, ишхәарҭа дууз. Убри аҟнытә оқәмаа рыбжеиҳараҩык ашкол ҳҭахым ҳәа иқәгылеит. Урҭ ргәы убас иаанагон: «ашкол ҳзаадыртыр – ҳаԥхьаҟа ашәахтә дуӡӡа ҳақәнаҵар алшоит» ҳәа.
Абри ашкол аартра аҵыхәала Оқәм аизара ҟарҵеит. Абри аус алацәажәара ианалага инаркынгьы аимак ӷәӷәа роуит ажәлар. Шьыбжьааира ԥыҭк шагыз еиԥш, аиҳабацәа руаӡәы, аизараҿы даарылагыланы, абас рылеиҳәеит:
– Шәарҭ шәарбанзаалакгьы аӡәы ашкол шәацәымшәан, ҳаҷкәынцәа ашкол ашҟа идәықәаҳҵалап, аҵара роур – рыблақәа хтып, лашарак рбап. ҳаҷкәынцәа рылашара иара ҳаргьы инҳақәԥхап, иара аҵара амчалагьы, ҳаргьы алашьцара ҳныҵыҵны, алашарахь ҳнеип.
Аиҳабы ииҳәаз ажәа ажәлар рахьынтә згәы иахәаз рацәаҩхеит. Оқәмаа рыҷкәынцәа ашкол ашҟа идәықәыраҵуа иалагеит. Ус, егьырҭ ақыҭақәагьы абарҭ иаарҿыԥшын, рыҷкәынцәа ааганы, Оқәмтәи ашкол иҭараҵуа иалагеит.
Абри ашьҭахь, аҵара зыԥсаз анеилыркаа, егьырҭ ақыҭақәа рҟныгьы ашколқәа хыртит, ажәлар рҵеицәагьы ашколқәа рышҟа инарышьҭуа рҿаареит.

Аӡын абнаҿы

Бӷьы рҿаӡамкәа, рымахәқәа хахаӡа игылоуп аҵлақәа. Аԥша ҵәыҵәы анасуа, абна ауу бжьы ахылҵуашәа иуаҳауеит.
Аҵлақәа урылԥшны, инахараны иубоит алақәа ҟәзгаӡа, алымҳақәа џарџаруа, аҭырас илаҟәҟә ажьа.
Асы быбышӡа ирықәнауеит ашәаԥыџьаԥ, адәҳәыԥшқәа аахҟәашаахеит.
Иааибаргәырӷьеит ажьақәагьы, рхамы иҭашьшьы. Шьҭа рацәак уаҩ илаԥш иҵашәом урҭ рыӡын маҭәа – рхамы шкәакәақәа.

II
Ҿыц иаақәнарҳәҳәыз асы ианпыҟҟала иануп ашәарах шьҭақәа. Урҭ днархыланы иҿынеихеит ашәарыцаҩ.
Абнаҿ ашьҭақәа рацәоуп. Абар, инықәԥал-аақәԥалеит ҵлак аҟнытә даҽа ҵалк ашҟа ацыӷ лас. Абар, алашьцараҿы инцәырҟьа-цәырасит аиаш. Абар, адәҳәыԥш инықәлеит икылԥш-кылӡырҩуа абгахәыҷы гызмал.
Ашәарыцаҩ абна дылалан днеиуеит. Џьара ацаблыкь нылирԥрааит, ҽаџьара ацыӷ днеихсын, аҵла илшәаны инкашәеит.

III
Ҵла гәаҩа дук ашьапаҿы илаԥш нақәшәеит амшәҭыҩра.
Ҭагалан инаркны амшә аҭыҩра аҟаҵара иалагоит. Аҵла махәқәа ԥыҵәҵәаны уахь инанагоит, аҵла ацәа адыжәжәаны еизнагоит. Иԥхаӡа, иҭбааҭыцәӡа ауп абнаҿы амшә аҭыҩра шыҟанаҵо.
Ииоуп Мышә наҳәы-ааҳәуа. иара аҭыҩрахь ашәарыцаҩ даннеиуагьы азгәаҭом.


Аҩыза бзиа

Нхаҩык ла бзиак иман Џьаҭқьар ҳәа. Анхаҩы иқыҭан шәарцарак ааҟалар, Џьаҭқьар рымгар руамызт. Иҵабыргны Џьаҭқьар ала бзиа шакәу мҩашьо иҟан. Шәарцара иргацыԥхьаӡа аашьышьқәа хԥа-ԥшьба анамкуаз ыҟамызт. Џьаҭқьар абжьы амала игашамызт. Аҳәа-ду абар шьаҿак инанашьҭуамызт, иаразнак џьара иааларгәгәны акаҩ-акаҩҳәа аҳәара иалагон. Ашәарыцацәа иршьуаз ашәарах аныршоз, Џьаҭқьаргьы ахә хазы иалырхуан.
Адунеи иқәу еицакра зқәым егьыҟам. Џьаҭқьаргьы иажәуа иалагеит: ахаԥыцқәа каԥсеит, алымҳақха ирмаҳауа иалагеит, алақәагьы ирыгхеит. Џьаҭқьар ахьӡи аҳаҭыри ыӡит. Анхаҩы иагьараан исшьуеит ҳәа иҽазикхьан, аха изыгәаӷьуамызт, илаӷырӡ аҳәҳәыҳәа иаауа иалагон.
Џьаҭқьар зынӡак иажәӡеит. Ҽнак анхаҩы ила ԥырихырц иақәикит. Абысҭа хьшәашәа аашьҭыхны, ала днаԥхьан, иааигәара аӡҭачы иҟаз аҟны днеит. Анышь ихгылаз Џьаҭқьар иманы дынҭалан, аӡҭачы дынхылеит. Аӡҭачы агәҭа даннеи, анхаҩы ила азхара наҿеиҵан, ахәда хаҳә-дук надиҳәалан, дагәҭасны аӡы иалаижьит. Џьаҭқьар нҵааҟәрылт. Анхаҩы ала анҭаижьуаз, анышь ааҟәара-ҟәанҽан, аӡыжь агәзҳәа длалаҳаит. Анхаҩы аӡсара издыруамызт, иаразнак дынҵааҟәрылт. Џьаҭқьар ахәда иадҳәалаз ахаҳә аамыҩрын хыхь инхалт. Ианынаԥш анхаҩы аӡы дшашьуаз абеит. Иаразнак инхаз ахаԥыцыжәқәа рыла дааимлагәа дыкны, аӡыжь ахықәахь иӡсауа аҿынанахеит, анхаҩгьы игәы ааиԥсахын, дмадаӷь-мадашәан, Џьаҭқьар днахьынҳалт. Ирулакгьы анхаҩи Џьаҭқьари аӡҭачы ахықә аҟны инеит.
Уи нахыс анхаҩы ила, анкьа ишибауаз, бзиа ибауа далагеит.
Алыгажә аҳаҭыр иқәҵа – уаргьы улыгажәхоит.

Аҵысҭра

Ҽнак Михеи Басеи шнеиуаз рацәак иҳаракымкәа, ҵлак аҟны ҵысӷрак рбеит. Аҵысҭраҿы аҵыс-ԥшқақәа ҩба хын. Дара хәыҷқәан, ицәҳәыҟьантаԥсӡа иҟан. Басеи Михеи ари иааигәырӷьаны, аҵыс-ԥшқақәа ихырхын, ирылахмәаруа иалагеит. Аҵарақәа шәан, рыгә хәыҷқәа аҭҳара-ҭҳара ҳәа иеисуан.
Ус, ҭаҳмадак дшымҩасуаз, даарыхҭықәлеит.
– Иҟашәҵауа хәарҭам, дад, – иҳәеит аҭаҳмада.
– Аҵыс ԥшқақәа ран ааины, аҭра аҟны аԥацәа анамбалакь, иԥшаауа, игәырҩауа иалагашт, ирыцҳахашт. Арҭ аҵыс ԥшқақәа ракәзар, урҭгьы шәара акры шәзырҿаҵарыма, амла ишәцәагап, уи аҵкьыс инаганы рыҭра инышәыртәал!
Аҭаҳмада иажәақәа аҷкәынцәа акыр иархәыцит, аха аҵыс ԥшқақәагьы рымпыҵрыжьырц рзыгәаӷьуамызт.
– Шәазхәыци, – ҿааиҭит ҩаԥхьа ари аҭаҳмада, – шәара шәан аҩны данааилакь шәылмбар, шәара аӡәы шәиманы лара шәахьылымбауа џьара дцар, шәан дыгәхьаашәымгаӡари? Ларгьы дрыцҳамхаӡари? Шәгәы ишԥаанагауеи? Шәазхәыц, ишышәҭахыу иҟашәҵа! – иҳәан, аҭаҳмада днараҩсны, имҩа днықәлеит.
Басеи Михеи ааихәаԥшын, иркыз аҵыс-ԥшқақәа наганы рыҭра иныхдыртәалан, рыҩынҟа ицеит.

Аҽа зшьыз иашьа ида иашьа димоут

Ҩ-еишьцәак ацәгьаҳәара рыбжьалан рыгәқәа еизынхеит. Аишьцәа еиҿыҵны, ирымаз шаны, хаз-хазы анхара иалагеит.
Аиашьа еиҵбы ацәгьаҳәацәа уаанӡа ус иарҳәауан: «уеиҳабы угәхьаа дагауа џьумшьааит, егьарааны шәеиҿызаргьы иара днеи-ааилашт, уара уныҟәицалашт; акыр шәымазар изырҳаз уара уоуп, ианышәшо зегьы иара ихы иадиԥхьаӡалашт. Уи аҵкыс уиҿыҵны унха, уара узы ҳара иҳалымшара агьҟаларым».
Аиҳабгьы, аиҵбы ишиарҳәоз еиԥш, ацәгьа иарҳәауан. Аишьцәа аицәажәара иаҟәыҵит, аицәгәшра иалагеит.
Ҽнак аиашьа еиҵбы аԥсҭа шәарыцара ҳәа дахьынҭалаз, ҽак ишьит. Имала изаамгошәа аниба, иуапа еиҵыхны аҽа инақәыршәны ақыҭарахь ацхыраацәа аазгоит ҳәа дцеит. Иахьиҭаххалакь акы аҿы рхы ицәырымшаҭашазшәа изырбауаз ауаа рҿы днеин, иалаԥысшәап ҳәа аӡәаӡәала ус реиҳәон: «Сынасыԥ цәгьан, сызцәнымхарыз машәырк сымхауит, аҳ-иԥа дсымԥхаԥсит, дсыцуҵәахыроуп» ҳәа. Реиҳа дзықәгәыӷуазгьы аӡәы дааҳәны дихәамԥшит. «Уара узқәӡрыз» аус ууит, ҳара ҳзықәынурҵәозеи, аҳ иԥа моу, ила ушьны ҳудибалар ҳацәынхарымызтеи», рҳәон аҭакс аӡәаӡәала зегьы.
Аиашьеиҵбы иҿынеихан иашьеиҳабы иҿгьы днеин, анҭ ишреиҳәаз еиԥш иеиҳәеит. «Уи еиԥш ҟамлар бзиан, иамукәа уанақәшәахгьы, схы абацәысҵәахуеи, ҳахьҭахауа ҳаицҭахароуп» иҳәан, иашьеиҳаб икаруал-шәақь, аҭаҳәҭеи инҭаҵаны, ихәда иаахишьын, илабашьа аашьҭихын иашьа днаишьҭалт.
Аишьцәа аҩыџьагьы еиманы аҽа шьны иахькажьыз инеит. Аиашьеиҳабы ауапа кны данааха, аҽа еиҵхәхәа икажьыз днахәаԥшит. Уи изссирхеит аҳ-иԥа имыцхәрас аҽа ахьибаз. Аиашьеиҵба ус иҳәеит:
– Сара сымдыррала исыжьрамыз, исцәарамыз рҿы ишсарҳәаз еиԥш, рыгәгьы сзыҟаз џьышьаны, иахьанӡагь угәы саваланы, схы уцәырҟьаланы сыҟан. Сызҭахыу дгәасҭарцы, уара ишуасҳәаз еиԥш, зегьы срылаланы ирасҳәеит, аха ожәраанӡа уара уеиҳа сызҭахыушәа зхы сзырбоз аӡә дааҳәынгьы дсызхьамԥшит. Шьҭа издырт агаӡара шсыхьыз, уара уда ҭынха дышсымам.
– Удырҩатә еиӷьхааит, ҳаԥхьа цәгьара ҳақәымшәааит, ҳаиԥымхааит, – иҳәан аиҳабы инапқәа рџаџаны иашьеиҵбы даагәдкыланы, акаҩҳәа ажәеиԥшьаа рашәа ааҭирҟьеит.
Аишьцәа аҽа аҩынҟа иааргеит, агәлацәа ааизганы чара рзыруит. Аиҵбы «амашәыр сақәшәеит» ҳәа зеиҳәақәаз, иҟалаз анраҳа, иԥхашьан ачарахь имнеит.
Уи нахыс аишьцәа рҳәатәы еиқәшәаны, анцәа ишиҳәарала анхара иалагеит.
















































Пл.С.  Шьаҟрыл
(1892-1959)

Аҟәыдыршьшьыга

Ааԥынран. Ақәаԥсата леиуан. Аҽны Адгәыр хәыҷы аҩны дыҟан. Адгәыр иан лгәылаԥҳәыс лыҩныҟа длышьҭит. Назифа дыԥҳәысеибан, ажәрахьгьы днеиуан. Адгәыр ҩ-цык рыда змамыз аҟәыдыршьшьыгала аҟәыд шлыршьышьуаз ибеит, иахьзеи ҳәагьы длазҵааит.
– Иажәит, нанхеит, сара сеиԥш, ацынхәра сзыҟазҵагәышьода, – ҳәа  иалҳәеит. Адгәыр аҩны данааи, аикәаӷеи аҳәызбеи иԥшаан, иманы абаҳчахь дцеит. Уаҟа мжәаҵла дук хиҵәеит. Аҟәыдыршьшьыгақәа алысхуеит ҳәа дшаҿыз, Кадыр хәыҷы дааидгылеит.
– Уҵатәқәа уҵахьазар акәхап, иазкәызеи узҿу? – Кадыр Адгәыр диазҵааит.
– Сара сҵатәқәа асабшаҽны исҵоит, амҽышаҽны аҩны срыцхраауеит, – иҳәеит Адгәыр.
– Уи усоуп, аха сара зны-зынла арҵаҩы дсазҵаарым ҳәа сгәыӷны сҵатәқәа анысымҵо ыҟоуп.
– Уара аҵара зуҵо арҵаҩы изы аума, ухазоуми?
– Исаҳаит, суқәшаҳаҭуп, – иҳәеит Кадыр, насгьы Адгәыр ажәа ииҭеит уажәшьҭарнахыс, иара диеицәамкәа ишиҵало ала.
Адгәыр аҟәыдыршьшьыгақәа ҩба иманы аҩны дааит. иангьы илеиҳәеит – урҭ ырҟаҵара игәазырԥхаз ргәылаԥҳәыс Назифа шлакәыз. Уи ҩ-цык змаз аҟәыдыршьшьыгала аҟәыд шлыршьшьуаз аниба дышрыцҳаишьаз.
Назифа илзыҟаиҵаз аҟәыдыршьшьыга иманы Адгәыр агәарԥ дынҭҟьеит. Назифа даара дгәырӷьеит, насгьы Адгәыр диқәныҳәеит: уԥсынҵры духааит, уқәрахь уаннеилак, уеиҵбацәа рахьтә цхыраареи, ҳаҭырбареи, патуқәҵареи угымхааит ҳәа. Адгәыр егьи аҟәыдыршьшьыга ашкол ахь игеит. Ирҵаҩы ирбаны аҟазарҭаҿы, амыргуа хәыҷқәа ахьыҟаз, инаганы инарылаиргылт.

Аҷкәын қьиа

Ашьыжь амра хааӡа ацәаҳәақәа ашьац иаҵәара иланаԥсон. икәалыкәаџьо аӡаӡа цәыкәбарқәа ирныҷҷалон уи ԥшшәы рацәала.
– Амра хәыҷы! – ӡаӡа цәыкәбар ҟәазк ианыҷҷалоз ашәахәа хәыҷқәа илаԥш нарыдхалеит Баӡ. – Заҟа иԥшӡоузеи! – дааҭгылт илаԥш изаҟәымго.
– Иубазеи уара уа? – Ӡаӡ иҩыза дааҳәны  днеизыԥшит. – Уааццакы, ашкол ҳагхоит.
«Изеиԥшроузеи ҷыдала абри ацәыкәбар, –  илаԥш изаҟәгомызт Баӡ, – избан мшәан, егьырҭ рылымкаа еиҳа иҟаԥшьӡа изыҟоу?» – длаҟәны днахәаԥшит.
– Иубазеи? Иубаз ҳзеиԥшуп! – Баӡ днаидгылт Ӡаӡ.
Баӡ ихы-иҿы ихаччо, дгәырӷьаҵәа Ӡаӡ иирбон зцәа ҟаԥшьыз карандашь ԥшӡак.
– Ишԥаԥшӡоу! Ҩ-ԥшшәык змоу карандашьуп ари.
«Изтәызаалак иагьа игәы иалоуп, рыцҳа, – дааиԥхьхәыцааит Баӡ. – Уажәгьы исхашҭуам исцәыӡыз счақы. Ҩ-ҿык аманы, заҟа ибзиаз. «Абри акарандашь зтәыдашь?», – ахәыцра даҿын Баӡ. Ашкол агәара инҭалт аҷкәынцәа.
– Аҵәҵәа ҟалахьазаап! Аурок ҳагурхеит! – дыҩны иҿынеихеит Ӡаӡ.
Баӡгьы дыҩны днеихьӡеит. Ашҭаҿы уаҩы дыҟамызт. Ҷкәына заҵәык иакәын иҩны иааиуаз. Аха уи акласс ахь акәмызт, уахьынтә акәын дшаауаз.
– Уабацо, уара? Аҵәҵәа ҟамлаӡаци? – ибжьы наиқәиргеит Ӡаӡ.
– Скарандашь! Заҟа икарандашь ԥшӡаз! Сашьа исзааиган, исцәыӡит, – днарывҟьеит аҷкәын.
– Иарбан карандашьу? Изеиԥшраз? – ибжьы наиқәиргеит аҷкәын.
– Иҟаԥшьын, ҩ-ԥшшәык рыла иҩуан! Уара, ҳашьҭахь шәааиуан, ижәбазар? – дџыхӡа дааҭгылеит аҷкәын.
– Иумҭан! – Ӡаӡ ибжьы ныҵакны, Баӡ днеиҿахәыҭхәыҭит.
– Исҭоит, иара итәуп, изеиԥшраҵәҟьоу иҳәеит. Дрыцҳауп, – акарандашь аҷкәын иахь инаирххеит Баӡ. – Абри аума? – аҷкәын днеиҿаԥшит.
Агәырӷьара ааиҿықәыҳәҳәеит аҷкәын. – Ааи! – акарандашь дназыҭрысит, аԥырқьҳәа амцаԥшь наиҿықәтәеит. Али-ԥси рыбжьара иҽааиԥсахын, акарандашь ааимихит Баӡ. – Иҭабуп, иҭабуп… Уара учақы ахьыҟоу сара издыруеит, уаҵәы иузаазымгозар убап! – афырҳәа дынрыдҟьеит.
Игәы ааҭгәырӷьааит Баӡ. «Абри азы акәзаап сан «Абзиара уны аӡы иаҭ» зылҳәо», – иҩыза днеиҿаԥшит уи.

















































С.И. Ҷанба
(1886-1937)

Аџьажә ду

Иааит ааԥын, ихааӡа.
Амра аҳәиҵәҳәа иаҟьоит амырхәагақәа. Икаԥхоит, икаҷҷоит, еилаарыцыруеит. Аладахьы амшын агәы амра хыҷҷала илеиҩеиуеит, аԥсыԥ иахҟьауа иқәсуеит аҟәара барфынҵас ишәыршәыруа. Аҩадахьы Ерцахә шкәакәаӡа иҭгыла иԥшуеит.
Аколнхара «Аззабаара» аҿы аколнхацәа аус руеит. Аиха, аигәшә, абаҳа, аҽага уҳәа иахьырҟьауа амра рныҷҷала, анна-ара ицәырҟьа-цәырасуеит. Ор-хьи! ҳәа ирыҵаҟьоит ақәаҭанақәа ирыҵакыу акамбашьқәа. Аандахьшәа атрактор абжьы гоит, аколнхара дгьыл ԥырффауа.
Ашәа гәырӷьага аколнхара иҭыҩуеит, акыуҳәа ахапа зҳәауа иашәа ҵарӡа ажәҩан кылнаҵәоит. Егьырҭ аӷыу ҳәа идырӷызуеит. Атрактор аккаҳәа ашәа рыцнаҳәоит.
Нури игәы ашәа аҳәоит. Иара дкомҿаруп, дколнхаҩуп. Ихы-иҿы аиқәара аахҟьоит. Иԥынҵа – хьшьԥынҵоуп. Илақәа мцабзуп. иџьымшь – ҟаитанеиқәаҵәоуп.
Ашьабсҭа еиԥш адыхҳәа дладыххылт ал Нури. Уи амахәқәа каҿатәын, ашәшьыра амхы иахьанаҭауаз азы. Еикәаӷак ццышәха икын. Ал днахьыԥшын, иеикәаӷа ишьҭахь имаҟа инавҵеиҵеит. Иҽынеиреиџьын, ашырҳәа даԥҟьазшәа иҽыҩеиҵихын амахә днахьынҳалт, нас ацгәы еиԥш ал далкьа-алҟьауа хыхь дҩеит. Дҩаԥшы-лаԥшит. Аколнхацәа рашәа, рус ашьҭыбжь, атрактор абжьы еилала аӷыуҳәа дахьықәтәаз иҩеиуан. Нури игәы ашәа иацԥыруан, дахьықәтәаз ашәа дацшәышәуа далагеит.
Ус иаб Ноурыз иашәабжь илымҳа иааҭаст. Ашәа даҵаҟьауа, ахапа акеҩҳәа иҳәауан:

Ҳаит, амарџьа, афырхацәа!
Ҳаҳаи, аӡә аашьа умыхьын!
Гә-махәҿала аус шәкы,
Ишәҳәа аӷьеҩҳәа аколнхара ашәа!...

Аӷыуҳәа ицдырӷызуан егьырҭ.
«Саб ашәа иҳәауеит» ааиҳәеит Нури гәаныла, игәгьы ааҭгәырӷьеит. «Ашәа иҳәауеит» инеиҭеиҳәеит, нас илахь ааиқәлан, ус нациҵеит: «Ԥыхьа шәа иҳәаӡауамызт» ҳәа.
Ахәыцрақәа аҳәиҵәҳәа, ашьха реиԥш, инеихатәан ажәытә ихысқәаз рахь дынҭаргалт:
Ари анакәз астражникцәеи аҭауадцәеи аныҟаз акәын. Иаб усҟан ԥацха хәҷык алҩақ иага дыҩнан, Зурбақь – ахан ԥшӡа ду, уажәы ишколу.
Нури ихыҵуан быжь-шықәса.
– Уца, дад, ихьча акамбашьқәа. Иубоу, нахьхьи аџьажә ду игылоу. Уи уахымсын наҟ. Аҭауад Зоурьбақь идгьыл ауп. Иқьаҳиа ибар икеицоит, нас Зоурбақь аҿыхга ду  неиуҭароуп. Зоурбақь, дад, Нури, дқәыџьмоуп, ҳара ҳзы енагь ицхыуп. Дҟәараӷны даҳхатәоуп, – ҳәа наиеиҳәеит иԥа хәҷы раԥхьаӡа камбашьхьчара данишьҭуаз.
Нури далагеит есымша акамбашь хьчара. Икеицауан рыҳәра, хара-хара давсуа аџьажә ду иршәагаха.
Иара уи ицәыршәагаха, амахә ртаӷа ажәҩан иалаҵа, абна иахагылан идоумбеиӡа. Амахә хахаӡа Зоурбақь инацәкьар-хәхәақәа ракәз џьушьарын.
Нури иҩызцәеи иареи иеизырцауан акамбашьқәа ажәлар рзеиԥш адәаҿы. Агәҭа аӡмах ыҟан. Шьыбжьон ашоураан уахь ҽырхьшәашәара иеихауан акамбашьқәа.
Иҭатәан ашыр-сырҳәа рыхқәа ҟьауа, ижаҳәауа, рылақәа ҭыршаша, иҳалалӡа ахәҷқәа акьаброу иахьасуаз ирыхәаԥшуа, аккаҳәа аҵәца еиԥш рыбжьқәа, ахьхьаҳәа ахьархьар еиԥш, рыччабжьы уҳәа иазыӡырҩуа. Иҭатәоуп, инаҳәы-ааҳәуа, иҭабылгьауа, рыбӷа адаӷьқәа ықәԥалауа, акәуақәа рцәымсакьакьа иҭашьшьы икыдыззалауа.
Ахәылбыҽхарахь ианеихалакь акамбашьқәа рыманы идәықәлауан ирықәтәа, ма рызқәа иқәиа.
Нури дцоит икамбашь азқәа дықәиа, игәы аҩада иҩарха, ишьамхқәа харҟәала, ихы инапы аҵаҵа, ашәа ҳәауа.
Дышнеиуаз, иашәаҳәара дааҟәыҵны ҿымҭ ажәҩан, ичуан дуӡӡаны ашәыга иаҵәа аҵшь ихарԥоушәа, даҵаԥшуа далагеит, аҵан анна-ара асыс шкәакәақәа реиԥш аԥсҭҳәақәа быбышӡа илеиҩеиуеит. Илаԥш иааҵашәеит аԥсҭҳәа илахәмаруашәа ауарбажә ихагьыжьуа.
«Сызуарбами, аԥсҭҳәақәа акыи-акыи снарықәԥыруа сдәықәмзаарызыз» ҳәа ааигәахәт Нури.
Амра ила инхыҷҷалт. Илацәа ааиқәиԥсеит, ҿыцха днықәиеит, аӡмах аҳәынҵәа афҩы, акамбашь аԥхарра иҿарсуа, дҟәындҟындуа.
Ашыржә ааихигеит.
Иҟала иызмдырт, афырҳәа дҩықәԥан дынхьаԥш-аахьаԥшит, аӡәгьы димбеит. Дааԥышәырччеит, акамбашь аҵыхәа акән.

* * *
Уахык Ноурыз рыцҳарак ихьит. Изкамбашьк аҿаҳәага ԥҵәаны, аџьажә ду иаҩсны иқәлт Зоурбақь иадгьыл. Ашьжьымҭан дкылҟьа дааит ақьаҳиа, иҟамчы еиҩырҿа, Ноурыз иқәырххауа, даӷьуа, Зоурбақь дуԥхьоит ҳәа диманы дцеит. Дахьнеиз уа икамбашь ҿаҳәан. Ноурыз иҟаиҵахуазыз, икамбашь ахә нахшәааны иманы дааит. Аха Зоурбақьи иареи ажәа анааимарк, Ноурыз изымычҳазт, «аҵырбел» ҳәа иеиҳәеит Зоурбақь.
Дук мҵыцкәа Ноурыз дишьҭаххы дааит дыцәгьаӡа астражник. Ноурыз дааиԥхьеит. Ноурыз иԥацха ашәыхмс даахыҵит.
– Ҳаида! – иҳәан астражник Ноурыз дҩеиқәҟааит.
Ноурыз иҟалаз изымдырызт, ила ҭраа сабеиго ҳәа астражник длеиҿаԥшит, дымцаразгьы иҽааирххеит. Астражник иҟамчы дҩахан ашырҵә ааихиргеит Ноурыз.
Акәкәу ааҭлыргеит Нури иан.
Ноурыз иаахаз, мцабзны дбылбылуа иҩеиӷралт, ила амцаԥшь ныҵҟьеит, аха иҟаиҵахуазыз, дабџьардан, ихы наикәаҽит.
Нури хәҷы ари ибауан.
«Избан саб дызис?» иҳәан дааицралт Нури, иаҳәызба хәҷы иџьыба ашырҳәа иааҭиԥаан астражник длеидԥалт.
– Наҟ, аччиахша! – иҳәан илақәа ырцәгьа, ишәақь ашьхәала наҟ днеиршәт. Нас даахьаҳәын Ноурыз иахь:
– Пошол! – иҳәан ишәақь аԥынҵа Ноурыз ибӷа инадиргылан, днеигәҭаст.
Нури дырҩегьых днеихеит, аха иан даанылкылт.
Игәы хәҷы еилашуа адыԥ-дыԥ ҳәа иеисуан, аҵәыуара иҟырҟы иааин икылагылт.
– Анцәа дыҟамзаап! – иҳәан, Ноурыз ихы иқәжь иҿынеихеит.
Мчыбжьык Ноурыз уахь дырман. Дҭакын, «аҵырбел» ахьиҳәаз азы.
Уи инаркны шәа иҳәомызт, дыччомызт Ноурыз.

* * *
Акраабжьыст уи ашьҭахь. Урыстәылан иҟалеит абольшевикра. Лассы-лассы иааҩуа иалагеит аҭыӡшәа. Ноурыз дааргәырӷьон, Зоурбақь дарӡыӡуан уи.
Зны Ноурыз, ижәытә шьанҵа шәақь иахьыкнаҳаз иаакнихын, днылашьшьы дцеит. Дабацеи ҳәа хәцырҭас иман Нури.
1921 шықәса.
Идыды-мацәысуеит март 4 аҵх. Игәаргәаруеит џьара абзырбзан бжьқәа, иԥжәоит, итәҟацуеит ашрапнель, апҟақь-апҟақьҳәа игоит ашәақьқәа рбжьы, атта-ттаҳәа иеиқәрыԥсоит апулемиотқәа. Ави-виҳәа иқәсуеит аԥшатлакә. Амшын цәқәрԥа иазыҩуеит аҟәара…
Ишеит.
Апҟаҩҳәа, ахыҭҟьа еиԥш, икылҟьеит абольшевикцәа. Иҟалеит аџьажәлар ргәыӷра мчра. Ишәыршәыруа бираҟ ҟаԥшьла аҽаҩычеит Аҟәа, еицрыхәхәа игылоуп Ар Ҟаԥшь, игылоуп «кьаразаагьы» бџьарла ихиа, урҭ дрылагылоуп Ноурыз, ишьанҵа шәақь иҵаргәа.
Ҩын-ду ԥшӡак асоф, иҩызцәа иваӷӷа, даақәгылт уаҩасак. Ахәыҭхәыҭ бжьы ҵаҟа ажәлар игылаз иаарылалт. далагеит ацәажәара. Имцаӡа иҿыҵҟьоит раӷацәа ҵәылхуа, аӡаӡ рылаҵауа, иажәа асамрҟәл алаԥсауа.
Шьоукы ааҵааит:
– Дызусҭда, дызусҭда ицәажәауа?
– Уи ҳ-Нестор иауп, – иҳәеит Ноурыз дахьгылаз. Дааит аҩны Ноурыз деихаччауа. Дгәырӷьон иԥа.
– Нури, уажәшьҭа ани аџьажә цәшәарҭам, икаца уахь акамбашьқәа, хьчара рҭахӡам. Иҟам уаҳа Зорубақьи астражники рымчра. Ҳара ҳамчроуп иҟоу! – ҳәа наиеиҳәеит Ноурыз-иԥа.
Нури дԥыруа, акамбашьқәа аџь инавцаны индәықәҵаны даахынҳәит. Дшааиуаз аџь данаавала, иеикәаӷа ҩеирххан, ишимчыз ала атахҳәа илалеиҵеит.
– Еҳ! – иҳәан, иеикәаӷа аалхны иҿынеихеит.

* * *
– Ех! – ааиамхаҳәеит Нури хыхь ал дахьықәтәазгьы. Аикәаӷа дҩахан ал амахә атахҳәа илалеиҵеит.
– «Ҳаи, амарџьа, афырхацәа!» ҳәа иаб иашәа ҿацаӡа дырҩегь илымҳа иааҭаст. Нури ҵаҟа аколнхара мхы дынҭаԥшит. Игәы ааҭгәырӷьааит, игәеисра иақәрццак атах-атахҳәа аикәаӷа ал махә иаарлыгьежьит.

Агәаҟ ашәа
(Иҟалахьоу)

Ииаҵәаха, дәыԥшӡарак ахра иргәҭылак иҟан. Агәҭа, амахә ртаӷа ажәҩан иалаҵа, ажәытә ажәабжь агәаҵаҵәахы, игылан ҭәа-ҵла дук. Аҵаҟа еикәша итәан аџьажәлар.
Ирылацәажәон аусқәа.
Ҿымҭ еиқәыӡырҩуа ирхагылан ахрақәа.
Ажәа иаҳәон Ҳаџьмаҭ, ақыҭсовет иаиуаз. Маҭҵас ирлакь ихы иакәыршан ахҭырԥа шкәакәа. Ижакьа ӡхыҽҽара шәахҵас ҵаҟа илеиуан. Дцәажәон кыраамҭа, ҵаҟа дыԥшуа, илабашьа ыҵарсуа. Зны-зынлагьы ихы дҩахон, илаԥш гәхьаак хҵаны, иџьымшь инарыҵырԥш хара инаиршәуан.
Даалгеит иажәа…
Ирылацәажәеит аусқәа, иалгеит аизара, аҿар аӷьӷьа рхга иааикәагылт. Ашәаҳәареи акәашареи имцаха иҩеибакит…
Иԥыруа, ишьацәхартәуа иаақәлеит аҿар…
Рабацәа ргәы иахәо, еиҿаччо ирыхәаԥшуан, иҿыхазшәа ргәы иабо…
Изымычҳаит лыгажәык. Ашырҳәа дҩаҵҟьан, иҟама ахы дламҵасны, дшьацәхартәуа даақәлеит… Аҿар ҩеицралт… Агәақь-агәақь ҳәа ахысбыжьқәа аагеит… Ахәшәыбылы аарылачит.
– Мап, еҳ, ус акәмызт!.. Адгьыл сшьапы иқәмырскәан, сԥыруа сшыкәашалоз, аха уажәы сыбаҩ хәарҽхеит, – иҳәан, дыччо днеин итәарҭаҿы днатәеит.
Ашәа ааихсыӷьт. Аҿар гәҿыӷьра ааруит.
– Ҳабацәа рҳәатәы аауроуп: иазыӡырҩааит, ирхадмыршҭааит ҳабацәа рашәа, ажәытә ҭоурыхқәа, – иҳәан иаацәыригеит Ҳаџьмаҭ «Агәаҟ-ашәа».
Аӷыуҳәа иаадырӷызит ашлацәа.
Ашәа угәы акуа, адәҟьаш ааҭнарҭәааит, ахрақәа инрныҩ-аарныҩит.
Ҳаџьмаҭ ихы-игәы азышьҭ ашәа аҳәара даҿын иҽаҭаны. 
Ус кыр ашәа рҳәон.
Ашәа ааԥҵәеит. Ацыԥҵәаха нархылҵын ицан ахра инаахеит. Агәаҟ-ашәа рылахь ааиқәнаҵан, еиқәыӡырҩуа ҿымҭ илеилатәеит. Бжьык гомызт, аҭәа-ҵла ду абӷьы ашәыршәыррада. Даақәԥсычҳаит ӷәӷәа Ҳаџьмаҭ, ихы неикәаҽит.
– Иууазеи, Ҳаџьмаҭ? – рҳәан иаарцәымыӷхеит икәша итәаз.
– Акгьы… ус… ашәа… – иҳәеит илахь еиқәҵаны Ҳаџьмаҭ. – Ижәдыруоу ари ашәа зыхҿиааз, иаҭоурыхыу? – Ишәасҳәап, шәазыӡырҩы, – иҳәан дналагеит.

* * *
Акрааҵуеит уи ҟалеижьҭеи.
Канџьак амала ицон Ҭырқәтәыланҟа. Аԥра ргыла амшын ихын иныршә-ааршәуа, ԥарԥалыкьк хшәалазшәа.
Аканџьа игон ҭырқәак.
Аԥынҵаҿы дықәтәан, ихәцырҭа дуны, Чаҳмаҭ иҭаацәа иманы.
Урҭ ашьҭахьӡатәи амҳаџьырцәа ракән. Аҳәынҭқари ашьхаруааи реисра аҵыхәа ԥҵәеит. Амҳаџьыррагьы еиқәтәахьан. Аурыси аҭырқәеи реибашьра ашьҭахь акән.
Еимырҵәаз, ирблыз иқыҭаҿы Чаҳмаҭ иҽаанкыланы дыҟан.
Амшқәа аиасра иаҿын. Ашьха ианыҩуамызт уаҳа аԥацәа рашәа. Ахәқәа, аԥсҭақәа, архақәа ирҭагылан, ашәы ршәушәа еиқәаҵәаӡа, ицәыббылӡа аҩынқәа рышьаҟақәа, рбаҟқәа.
Аҵых лашәын, иеиҭымхаз ақыҭақәа рҿы иуыууа иааилалон алақәа, ицаз ирыхьҵәыуа, насгьы тыкыи ԥсаатә заҵәыки кьиуа. Чаҳмаҭ кыр аамҭа итәыла игәы азыбылреи, иашьцәа рқьамҭажәқәа иқәблааз кажьын Ҭырқәтәылаҟа ицаз рыгәхьаагареи деимаркуан, дгәаҟуан. Еиҳарак аҵхлашә каууа, бжьык мго иқыҭа ҭацә инышәынҭраха ианаахатәалакь, изаҵәра иацнаҵон, игәы ԥнажәон.
Аҵыхәтәан изымычҳаит алыгажә…
Афырҳәа иҽааидикылан, иҭаацәа иманы ддәықәлеит Ҭырқәтәыланҟа, иашьцәа амҳаџьырра иахьагаз.
Дылбааит Чаҳмаҭ иҭаацәеи иареи амшын ахь. Агаҿа иаваз ҭырқәа канџьак иаманы ихылт амшын.
Амш каххааи аҵых лашәи рҽеиҭакуа инеиуан.
Аҵых лашьца дамраны иқәӷәӷәон. Алыгажә дыӡны ихы ибон.
Дықәтәан дкәаҩӡа аканџьа аԥынҵаҿы Чаҳмаҭ дыгәхьаауа. Зны-зынла ихы дҩаханы илаԥш неиршәуан Аԥсныҟа, аҵых лашә, ирацәашәшәыраха иԥырагылан. хыхь иханы, ажәҩан иаҵан икәицха аиаҵәақәа. Илаԥш рыдхалон. Иқыҭақәа збылуаз амца иацыԥхьны ибон.
Амшын ахьарчҳәа аканџьа иаадсылоит. Чаҳмаҭ ихәцырҭа ааихҟьеит. Дхыршәлан амшын, Аԥсны дацәыӡт, иаԥхьаҟа ишьҭан дахьцо цәыршәагаха, ишьҭахьҟа – еиқәблы итәыла, ҟәараӷла ихәарны…
Аҭырқәа гаҿа ршьапы нықәдыргылеит зтәыла ныжьны ицоз.
Кыраамҭа, ҿымҭ ихықәтәалан амшын. Чаҳмаҭ иҭаацәеи иареи рылаԥш шәаԥырҳаԥуа иқәхеит ирымбаӡацыз атәыла.
Ԥсык зхоу убомызт.
Ицәыҩҩажәӡа, ибылӡа ишьҭан улаԥш ахьынӡанаӡоз. Амра амца анаркуан атәыла: ичуанршха ирхагылан ажәҩан, ибылуа амҳаџьырцәа.
Идәықәылт инеишьҭаҳауа, рыла ахьынаԥшуаз. Мши-ҵхи иргәаҟгаха инарыԥгылт.
Ибылуан, иԥсылымткуан, реирыӡ ҭацә уаҳа рӡышара иахәомызт.
Ацәҳәыра аԥсра аахыҩлеит.
– Аӡы-ы-ы! – ҳәа ус акәша-мыкәша аазхьызшәа игеит. Уи аҭак бжьны ус хыхьынтә иааҩит:
– «Кьыу! Кьыу!»
Рханы ауарбажә рхагьежьуан.

– Ааигәа аӡыхь! – ҳәа рхшыҩ-шаба назцеит. рылақәа ҭырхаха иназыԥшит.
Иахьтәо ҳәа иназыҭрысит агәаҟцәа. Аха иламӡакәа аҽҩшьҭнахит, икәалаауа аҿыҩанахеит рылаԥш ахьырԥшы. раԥхьаҟа ажәҩан илалаӡ ицеит.
– Ҳҭахоит! – иҳәан, дааӷьаҵәыӷьаҵәит Чаҳмаҭ.
– Саб! – ааҭирҟьеит Ҭемыр, Чаҳмаҭ иԥа, – сашьҭалоит ауарбажә!
Игәы былуа днахьыԥшын ашырҳәа иҿыҩеихеит.
Чаҳмаҭ иԥа уаҳа дыхнымҳәит.
Иаанхеит рымлазаҵәык – ран аҭакәажәи лыҷкән аиҵби.
Аҳәыгәра ақә адгьыл шы аабӷьаҭны инеиварҵеит Чаҳмаҭ иԥҳаи иареи.
Ҩынтә амыш аҵых аԥсаххьан.
Ахымш ишлеиуаз аԥсы илеихагылт. Ҭемыр иакән.
Ииаст даҽа мышкгьы.
Лыҷкән иӡышра иацлоит ҳәа дшәаны аӡы аӡбахә лҿалыршәуамызт иан, аха аԥсрахьы данынхықәгыла: – аӡы! – ҳәа аалыҿҟьеит.
Ԥсыхәа амамызт.
Иҽноуижьт ҵаҟа лԥа, иан дахьышьҭаз длыцыԥсырцы.
Аԥсра ргәы анакы, аҷкән «Агәаҟ-ашәа» ааиҿшәеит.
Иан, аԥсра иаҿыз, лыԥсы ааизылган, лыҷкән  даалгәыдырӷәӷәала иааицлырӷызит.
Убас, ацәҳәыра былраҿы, рнапы еикәрша «Агәаҟ-ашәа» иаҿын ани аԥеи.
Рлымҳа иааҭаст дырҩегьых: «Кьыу! Кьыу!» ҳәа. Ауарбажә кәалаауа ҵаҟа илҭалт, аҳәыгәра илавашәеит.
Аҷкән дҩаҵҟьеит, дгәаҟуа иҿынеихан аҳәыгә дыҩхаԥалт. Ҵаҟа ахьхьаҳәа аӡыхь ыҵхәруан.
Ауарбажә шәан, иббаӡа хыхь иҩхалт.
Ауапцәа хылԥа аӡыхь инаҵеикит.
– Сан!.. Аӡы!... Аӡы!.. – иҳәан дыҩуа днеин иан лқьышә инықәикит.
Хыхь ирхагьежьуа ирхан рыԥсы еиқәзырхаз ауарбажә.

* * *
Ани аԥеи иааит Аԥсныҟа. Дук мырҵыкәа лара дыԥсит.
– Лыҷкән?
– Уи шәаԥхьа дтәоуп. Уи сара – Ҳаџьмаҭ – сакән.
Уи иҳәан, ихы дҩахеит. Илақәа игәаҟра рхыубаауан. Иааихҟьеит илахьеиқәҵара.
Ҳаџьмаҭ илақәа ааихаччеит, дааԥышәырччан ус нациҵеит:
– Уажәы, дадраа, иагеит ажәытәра уи Агәаҟ-ашәа!... Ашәа гәырӷьа цәырҵит уи ацынхәрас! – иҳәан, аҿар рахь ихы неирхеит: – Аха, дадраа, ишәҳәа акомҿар рашәа!
Аӷьеҩҳәа иааҭдырҟьеит аҿар ашәа имцаха. Ахәқәа иашәаха инеиныҩ-ааиныҩит.







































И.А. Коӷониа
(1904-1928)

Аӡын

Игәырӷьаҵәа илашон
Амза лбааԥшны,
Асыԥса цырцыруан
Ахра хҟьаӡаны.

Арахә-ашәахә ԥхьатәеит,
Амҩақәа ҭацәуп.
Аџьажәлар шьҭалеит,
Аҵх неигәеит.

Аҵаара иалагеит
Ахьҭа ҿацаӡа,
Архақәа ҵааит
Адгьыл лашаӡа.

Аурҭ ӷәӷәа насит,
Мыцхәы иџьбараны,
Аԥсҭҳәагьы нхылеит,
Зынӡа илашьцаны.

Дук мырҵыкәа
Еилахәеит иара.
Асы бахҵәаӡа
Иалагеит аура.

Адгьыл ҵааршәыра
Иқәануит цәгьаӡа,
Ашәаԥыџьаԥ: аҵла, абна
Ирықәнажьуеит иԥшӡаӡа.

Адырҩаҽны ианааша,
Ирбеит жәлара,
Асы хьанҭа ишаҵаз
Ашәаԥыџьаԥ қьуа,

Ианвар мза цеицеуиа,
Ишажьаз зегьы,
Аԥша хьшәашәеи аԥҭа еилачи
Ишадыруаз асы.

Дук мырҵыкәа амра
Шашаӡа иҩагылт,
Асы ԥшӡа лахкыга
Ицҟьа-шәҟьа иагеит.


Хмыҷ шәарыцаҩ ныҟәаҩы

Иҩызцәа иман храк днаҿалеит
Хмыҷ шәарыцаҩ ныҟәаҩы!
Даара бзиа ирыӷәӷәа ддәықәлеит,
Ахра ҿҟьара дазцарцы.

Ԥхны мшын, амра бзиан,
Ԥсҭҳәакгьы убомызт харантәы.
Рҩаш бжьымзар шьҭыбжьы ыҟамызт,
Аҟәаԥа-ҿаԥа зегь ӡырҩуан.

Мҩа бзиамызт, дгьыл еиҩыцәан.
Хаҳәи мақьеи рацәаӡан,
Хара башамызт, ҵалк убомызт,
Ҳаԥи ҳаҩалеи ихиаӡан.

Илабашьагьы аԥса ахарсын,
Ахы ҿыԥса иҵарӡа,
Ижәцәеимаа-рҵәы аҵыҭәа изаҵан,
Ишьапы дамшьуа иԥхаӡа.

Иара иеиԥшҵәҟьа иҩызцәа еибыҭан,
Ршьапымаҭәа еилфаҷа,
Рлабашьақәа зегьы неибеиԥшын,
Хаҳәк иазԥымҽуа, иҵарӡа.

Мҩаынфала урҭ еибыҭан,
Рхырҵәы ҳаҭақәа ӷәӷәаӡан,
Џьаԥҳаныла дара ибзиан,
Рҟашҭаҭлақәа* зегь рҭәын.

Шьыжьӡа идәықәлаз даара иныҟәеит,
Ахреи ҿҟьареи кыр рбақәеит,
Шьарда џьара инеимда-ааимдеит,
Ԥслаҳәи бӷаџьмеи рымбаӡеит.

Рыԥсы ааиҭакшәа рымҩа иқәлеит,
Шьап ԥынҵала ԥхьа ицарцы,
Ашьха, аҿаҩа инаҿалеит,
Дара бзиа иҩаскьарцы.

Уа хра маҷым, зегь зҿалом,
Бнатә шәарахгьы рацәаӡоуп,
Ҽыла, гәыжьла, уаҩ дызхалом,
Хра ҭакнаҳауп, егьхаҳәроуп.

Шәарах шьҭамзар шьҭа аҿагалам,
Цәҳәысҭак ҭӷәыхаа иубаӡом.
Шәарыцаҩымзар уаҩ дызхалом,
Шьха иашьцылам дызцаӡом.

Амра бзиа инҭагьалеит.
Аԥша хьшәашәа ааҵысит,
Ашәарыцацәа наԥшы-ааԥшуа,
Рымҩа иқәын, ицауан.

Хмыҷ шәарыцаҩ ԥхьа дышгылаз,
Даара бзиа данскьаӡеит,
Насгьы иҩызцәа ишьҭанеиуаз,
Хыхь иызмцо иаанхаӡеит.

Уи аниба, раԥхьа инеиуаз,
Уа дааҭгылан днарзыԥшит.
Рыԥшреи рсахьеи дахьрыхәаԥшыз,
Ргәы шыҭрысыз еилиргеит.

Насгьы иҩызцәа даарыхәаччеит,
Иман ишьҭахьҟа дхынҳәит.
Хра иашарак аҿы инеиган,
Уаҟа иныжьны даагьежьит.

Шьап ԥынҵала хыхь днаҿалеит,
Шьарда ахра дазцаӡеит.
Иԥсуа шәақьгьы аҭаҳәҭеи иҭихит,
Днаԥшы-ааԥшуа данскьаӡеит.

Рҩашк ахықәаҿ днеин, дҩықәтәеит,
Ахра ҿҟьара даҿаԥуша.
Даара акыргьы уа даанҿасит
Шәарахк дамбо иҽӡашәа.

Хәангаҵасгьы аарла игәеиҭеит
Абқәа шеицыз ижәпаны,
Уи ааигәамызт, такә набжьан,
Шәақь иазнамго ихаран.

Акаҵәара ахәнаӡараҿ
Еибарыҩуа, еибарԥо тәҩала еисуан;
Уа ахалара гәаӷьыуацәан
Шьха иазҟазам уаҩы изы.

Хмыҷ шәарыцаҩ урҭ ангәеиҭа,
Игәы иҭеикыз неигӡауан:
Днаԥшы-ааԥшуа арҩаш днавалт,
Шьап ԥынҵала иҽӡауа.

Уи сҳәеит ҳәагь, такә набжьан
Ашәарахқәа ахьаҿаз.
Аҩар еиԥшҵҟәьа аԥхӡы илҵуан,
Ԥслаҳә ҳасабла дахьцауаз.

Даара бзиа иҽрыдихалеит,
Абқәа дреихсырцы иҭаххеит,
Нас хаҳә дук инадикылан,
Ишәақь еибыҭан, ҵаҟа дтәеит.

Дахьынаԥшуаз ҟәаԥа-ҿаԥан,
Археи ҿаҩеи зегьы ибон,
Џьара бгаран, џьара ҿҟьаран,
Џьара храцәгьан иҩашьҭын.

Абқәа ахьыҟаз дгәарымҭакәа,
Еибарыҩуа, еибарԥо зегьы еилан,
Ишәақь дынкылԥшын, дмыццакыкәа,
Игәыбжьынацәа ааирҵысит.

Ахҭҟьара иамԥыхьашәеит,
Абқәа ирылаз ҟата ӷәӷәак,
Ахра ҿҟьара иагьынҭалеит,
Ахы иамыхәо иара уиак.

Иара аҩызцәа, шәо, иӡыӡымкуа,
Зегь еидгәыԥла иааилагылт.
Иара убысҟан егьмырҵыкәа,
Ишәақь еиҵеиҵан, даарзыԥшит.

Инапы инықәырс деиҭанаҵхеит,
Ҩба иреиӷьқәаз ҵаҟа инҭалт.
Ак шнеиуаз, хара изымцеит,
Ҳаҩа кнаҳак ибжьахеит.

Уи аҩыза хланҵы инҭалеит,
Наҟ ишибоз илбааҟьеит.
Ҳәишра гәаҩак иагьынҭаҳаит,
Уа изымқәацо иаанхаӡеит.

Егьырҭ зегьы рхахьынахаз,
Ахыџь дуқәа ирыҵаӡит.
Шәарахымзар ак ахьзымцоз,
Аҟәаԥа-ҿаԥақәа акры нрыжьт.

Хмыҷ шәарыцаҩ днаԥшы-ааԥшит,
Ишәақь мыц шамҳәоз еилиргеит:
Дук набжьамкәа аҳаҩа кнаҳаҿ,
Аб иаҿажьыз дназыԥшит.

Уа дгьыл цәгьаӡоуп, каӡӷы кнаҳауп,
Ус анеира мариаӡам,
Хаҳәра бааԥсуп, дгьыл ҿыбгароуп,
Узланеиуа мҩа аҿгаӡам.

Иара аҵаҟа иаша, агәаҩа-,
Ӡыжь ҵауланы иҭатәоуп!
Акәша-мыкәша каӡӷы кнаҳауп,
Хаҳәла, мақьала ичаԥоуп.

Хмыҷ дааҭгылан, даара дхәыцит,
Ахра ҿҟьара днаӡӷагылт!
Абқәа иреиӷьыз ахьаҿажьыз,
Иаша дцарцы наиӡбеит.

Илабашьа ԥшӡа иҵаирсит,
Игәы мыҭырскәа ԥхьа днеихеит,
Аб ду ашьа алҩруа иаҿажьыз,
Днеины иман дылбаарцы.

Хәҷы-хәҷыла, шьап ԥынҵала,
Бзиа аҳаҩа дагьазнеит!
Наҟ иҵаҟа – аӡыжь ҵаула,
Акгьы шәарҭас иҟаимҵеит.

Днеиуа, днеиуа, уа дазнеиӡеит,
Ахра аира дагьаӡӷаст
Ҳәызба ҵарла ацәа ахихит,
Игарӡган рҵәгьы ааирахеит.

Ашәарах жьы ацәа акәиршан,
Шаха ӷәӷәала бзиа иԥахт,
Нас гарӡганла иааидиҳәалан,
Ихәда инхишьын, даахынҳәит.

Акакала, шьап ԥынҵала,
Ахра кнаҳа уи днаҿалт,
Днаԥшы-ааԥшуа, иҽырхаҵа,
Шьарда иаԥхьаҟа днаскьеит.

Хаҳәра цәгьаны дҩаӡӷагылеит,
Ишьапы амкуа иҿыбгауа,
Иара усҟан гәҩарас иоуит,
Дышзымцауаз деибгаӡа.

Дабацахуаз дзыхынҳәуамызт,
Ишьҭахь иаԥхьа зегь еиԥшын.
Ихы шынахаз иаша ддәықәлеит,
Дызцоу дзымцоу ибарацы.

Бзиа днеихьан, ахра далҟьеит,
Дызҿагылаз зегь бгеит.
Иԥсуа шәақьгьы уа инаҿаҳаит,
Иара хыла ҵаҟа дцеит.

Игәҭыха, ихьаа егьизымҳәеит,
Урҭ зеиҳәашаз уаҩ димбеит.
Дышнеиуазгьы ҵаҟа дҭаҳаит,
Аӡыжь ҵаула дагаӡеит.

Зны дышиашаз дӡаанаркәкәалеит,
Иаразнак даман хыхьгьы инхалт;
Ихы дамыхәо дарчалахьан.
Насгьы аҵахь дагаӡеит.

Иҩызцәа ахысыбжь назаҳаз,
Ргәы еибархаҵа ԥхьа инаҿалт;
Инаԥшы-ааԥшуа хыхь ишкыдыз,
Аӡыжь ахықәан иагьазнеит.

Уа хра ҿҟьаран, дгьыл лаҟәыран,
Мыцхәы иҿыцәын уахьцалак.
Ихҭарԥарқьақьа аӡыжь ишхызгьы
Иҩызцәа игәарҭеит аминуҭк…

Ргәи ршьамхи каԥсаӡеит,
Хмыҷ дшыбӷалаз еилдыргеит,
Ибаҩ шыӡыз блала ирбеит,
Ируа рызмдыруа ишанхеит.

Даара шьарда џьа рбаӡеит,
Ибаҩ, ишаҩ ак рымбеит,
Хмыҷ ԥхьагыла дырцәыбӷалт,
Аӡыжь ҵаула дырцәагеит.

Насгьы адыррақәа ҟарҵеит.
Иҭынхеи идыри зегь еигәныҩт.
Иҭаацәа еибарҳәҳәо цәгьала еилалт,
Жәларгьы гәалас уи дҟарҵеит.

Ҳәсеи-хацәеи наҵысит,
Ахра ишзахәо инаҿалт,
Дара агәаҟрақәа ирыниеит,
Ӡәырҩгьы зымцакәа ихынҳәит.

Зшьамхы инанагоз зегь халт,
Ладеи-ҩадеи ишаҟьаӡеит,
Даара шьарда иҩаскьаӡеит,
Аӡыжь ҵаула инҭаԥшит.

Хаха-хымш уа иаанхеит,
Ахра ишықәыз иааԥсаӡеит.
Уа дышҭахаз еилдыргеит,
Неишьа рзамҭакәа ихынҳәит.

Рхы-ргәы иҭасуа ҵаҟа илбааит
Иҭынхеи, идыри, иҭаацәеи.
Хмыҷ шәаырцаҩ дҭахаӡеит,
Игәҭыха изымҳәакәа дхәаҽӡеит.

Бназара ҳәа хара дцалон,
Ԥслаҳәи бӷаџьмеи нирҵәалон,
Игәи ишьамхи џьбараӡан,
Ԥсшьарас имаз храцаран.

Оҳ, дабаҟоу, иара шьҭа?
Аӡыжь ду аҵаҟа дҵәахыуп.
Нас дызбода, мшәан, иара?
Иаԥхьа, ишьҭахь цаҟьароуп.

Иааигәа-сигәа уаҩ дызцом.
Бнатә шәарахгьы ибаӡом,
Уи наӡаӡа дҵәахӡоуп,
Аӡыжь ҵаула ихатәоуп.

















И.Гь. Папасқьыр
(1902-1980)


Ацгәы Фантина маанала аҳәынаԥ шакыз

Уахык зны ацгәы Фантина адәныҟа иҟаны абарҵа ианааҵала, иууаӡа иԥан, ахьышәҭҳәа аҭӡамц инахьынԥашалт. Аҭӡамц ихыҵны акәын иара уахынла аҩны ишыҩналоз. Ахарԥа ианнықәԥала, алақәа ҳаҵҳаҵо иаразнак акыӷәра инықәыԥшит, издыруада аԥшәма ԥҳәыс иԥхьакымкәа фатәык лцәықәхазар ҳәа, аха иара иахәашаз ус егьамбеит. Убри аамҭазы алашьцара иаалыҩны алымҳа инҭасит, кырҷ-мырҷҳәа шьҭыбжьык ахьа ахьықәԥсаз алыӷәра аганахь. Алымҳацәқәа ркьакьа инаӡырҩын, иахьықәгылаз аҽеикәапса инатәеит.
Иадырит иара аҳәынаԥ ахьафара ишаҿыз. Аԥсы ӡаны ԥшьаала аҿынанахеит. Инеит ахьа ахьықәыԥсаз азааигәара. Аҳәынаԥ ахьафара иаҿын агәҭаҿы акәымкәа, насҭха аганахьшәа. Фантина ахьа ажәпара иаламлакәа иаахыкәшан, акалаҭ инавҵагыла-аавҵагыло ҳасабла аҿынанахеит.
Иазааигәахеит аҳәынаԥ ахьыҟаз, ыҳы уажәшьҭа снамҵасны искып ҳәа агәы ишҭаз, иахьца иахьаа амбаӡо иныҵашәкәа иацәцеит. «– Ҳаи уаргьы саргьы ҳаицыԥсырауаз!» – аҳәан, адыжәҳәа агәы инҭасит Фантина. Иаӡбеит иара, ес иҟанаҵалакгьы иаарласны абри аҳәынаԥ акрацы. Аха изхәарҭоузеи, аусқәа иара агәы ишаанагоз аиԥш иҟамлеит. Убри  ауха иахьыз ахьит Фантина адырҩаухагьы. Убас еиқәырццакны даҽа хынт-ԥшьынтә. Цәгьа ихьымӡӷнашьеит, аиашазы, ари аиԥшҵәҟьа бзанҵык иамыхьцызт. Иадырит аҳәынаԥ абра даара гәҽанызаарыла хьафара ишаауаз. Ақьарсҭеи аҩны абаҟәи ахьеиларсыз акылҵәара ҭыԥс иамазаап, уигьы аԥшааит иара. Иабеит уи аҩнуҵҟагьы аҳәынаԥ имаҷымкәа ахьа ҵәахны ишамаз.
Ицон амшқәа, аҵхқәа ахьа иаҳа-иаҳа агхара иаҿын. Фантина анс аҳәеит, арс аҳәеит, аха умԥсуанда, иамыхәеит, егьалымшеит ари аҳәынаԥ аҿы.
Излалшозеи, акылҵәара иадҵуамызт аҳәынаԥ, Фантина ахацәа ишнықәыԥшлакь, аҩнуҵҟа инҭакәыруан. Абас мацара еиқәԥарала иааиуан дара.
Уахык зны аҭаацәа шьҭалахьан аиԥш аамҭазы, Фантина заа инеины харантәыла иҟарулуа инықәтәеит. Уаха ма сыԥсыроуп, ма акы сылшароуп ҳәа агәы иаанагауан иара. Алақәа ааихмырсыӷьӡакәа иԥшуан акылҵәара хәыҷы ахь. Абар, ахы аакылнарҳәҳәеит аҳәынаԥ алақәа  ҟәысҟәысуа, аԥынҵа хәыҷы харшәшәала ифҩышәо, нас ԥшьаала иааҭыҵит. иаразнак ахьафара иалагеит ҳәа шәгәы иаанагома шәара? Мап, уи ус иҟақәоу иреиуаӡам! Акылҵәара ианҭыҵ акраамҭа инаԥшы-ааԥшуа итәан, издыруада зеиԥш ҟамло егьыҟам, ацгәы ааигәа-сигәа џьаракыр иҟазар ҳәа. Ижәдыруанда абри аминуҭ азы Фантина агәы заҟа еиҟәыҷҷо иҟаз, аха иҟанаҵарыз, ҽырҵысышьа амамызт, зынӡа адунеи иқәӡамызшәа аҽарԥсит иахьтәаз.
Аҳәынаԥ ахьа рацәаны иахьықәыз имааикәа, ааигәара иқәыршәыз хьа хәыҷык инадтәалан, афашьала кырҷ-мырҷҳәа игәылхны афара иалагеит.
«Иаҳауеи уаргьы саргьы ҳаицыԥсындаз», – аҳәеит Фантина, аха уеизгьы искуеит ҳәа иаламгеит, ус акы иалагар, иацәцар ҳәа ишәеит, аҳәынаԥ анаԥш-ааԥшышьақәа ус иҟан. Иҟалалакгьы ҟалааит, аргама сцәырҵып ҳәа аӡбеит Фантина. Иҩагылт аҽеиқәырԥшьыхаа, илахҿыхӡа, иԥхаччо.
– Ҟоҳ, дарбану ҳәа сыҟан, уа бзиала уаабеит сгәыла Ӷәыӷә! – аҳәан, ҿаанаҭит иара.
Аҳәынаԥ ашырҳәа аҭра инҭакәрит.
– Узыршәазеи уара анцәа ииныҳәаша, сара уахьызбаз сгәырӷьаҵәа сҟалеит, агәҿыӷь саганы сыԥсуан, сназацәажәаша аӡәы дызбозар ҳәа сахьаахалаз, уара сыԥсынҵры узбеит; арахь ушааҭыҵра, удин иамаҿоуп, ҳазхара ҳмеицәажәари џьоушьҭ! – аҳәеит Фантина убраиҟара ирхааны, ихазымҵарыз ҳәа ҳәанаԥыжәлагә зыҟаларымызт.
– Ус гәабзиара анцәа иуиҭааит убри шҵабыргу? – хәыҷык ахы аакылнарҳәҳәеит аҳәынаԥ.
– Саб ибаҩқәа ыҵысхааит гәыкала исымҳәазар, иууазеи абааԥсы, уареи сареи ҩнык ҳаицыҩноуп, чеиџьыкак еицаҳфоит, иахьа уажәраанӡа ҳаибадырӡом, даара ихьӡуп угәахәуоу абри уареи сареи абас ҳахьшәашәаӡа ҳахьыҟоу? – аҳәеит адырҩагьых Фантина зда царҭа амамыз ҿагәыбызӷла.
Аҳәынаԥ алымҳақәа рҟынӡа акылҵәара ахы аакылнарҳәҳәан, ахьырхьырҳәа иагәаԥхаӡаны иааччеит.
– Ашьашәы уҭарблааит уара агызмал, уцәажәашьақәоузеи, сара соума иужьо! Шәара ацыгәқәа ҳамариа шәоугәышьар, ишәыбаргәузеи, шәынакьаҭа ҟамлои! Уздыжьлоузеи, удинаныс, ишаасоуҳәара, абриабжьарак есуаха уааны ухаҟәӡа абра аҷаԥшьара уаҿупеи! Сара сзы акәӡами узаауа? Ы-ы, шәара аҳаиуанқәа, ҳжьы зыӷрагәоу, адунеи шәаныӡаар акәын, аха иабаҟоу аԥсцәагьы шәрымгеитеи! Ҿаҵахәыс ҳшәыԥхьаӡоит, шәхәы аҵәы ахьыршьааит!
– Ҳаи Ӷәыӷәхеит, иуҳәо заҟа ихәарҭам удыруандаз сыԥсыхгьы! Сара сыԥсцәа рыбаҩ ыҵысхааит ианакәзаалакгьы шәара ишәзеицәоу акы ныҟәызгахьазар, ишԥасоуҳәои уи аиԥш ажәа бааԥсы! – даара агәы иалсызшәа ус аҽыҟанаҵеит Фантина.
– Иаабап заҟа уқьиоу, убраиҟара ануҳәа, уԥсцәа гәыкала иунықәу, иумнықәу? Даҽа ԥыҭк наҟ унаскьа, скылҵәара сҭыҵуеит, саргьы сноуҿаԥшып, узеиԥшрақәоу цқьа избар сҭахуп, амала иудыруазааит, убра уахьыҟоу хәыҷӡак уҽанааурҵысы, скылҵәара сеиҭанҭашәкәа сышцо, уи нахыс даҽазны схабар убап ҳәа уақәымгәыӷын.
– Мшәан уара анцәа ииныҳәаша, уааигәара анеира уиаҟара изысҭахузеи сара? Сара исҭаху уасымҳәеи, ҳаибадыррацы ауп.
– Азамана, саргьы мап ҳәа уасымҳәеит! – аҳәан, аҳәынаԥ акылҵәара иааҭыҵын, ахықә ихықәтәалан ала ҭаа ацгәы ашҟа ааԥшра иалагеит, – иуазҳәада сара Ӷәыӷә шсыхьӡыз? – аҳәан, иҵааит иара ала хәыҷқәа аарҟәысҟәысын.
– Аа, уи аума узызҵаауа сыхаара? – игәырӷьаҭгәырӷьо аҭак ҟанаҵеит Фантина, – сара уа бзиак дсыман шәыжәла зыжәлаз, Ӷәыӷә ихьӡын, уаргьы убри аиԥш иҟоу ахьӡ бзиа шԥаухьӡымхари сҳәан, убри азы ауп изысҳәаз.
– Дабаҟоу нас уи ууа бзиа, иԥсы ҭоу уажәыгь? – иҵааит аҳәынаԥ.
– Дыԥсгәышьеит иаџьал ааны, заҟа сгәы далоу удыруанда? – алахь еиқәышьшьы иаагәырҩеит Фантина.
– Иаџьал ааны дыԥсит, аха уара духәлабгеит, уара аџьныш ԥсы зхоу, уи иеиԥш иагаҩы ҭаҳахьеит усаса ҭикәацәаа! Уԥсы зеиԥшроу узымдыруеи! – аҳәеит Ӷәыӷә абжьы инақәырӷәӷәаны.
– Ҳаи убри аиԥш соумҳәакәа, сушьыр еиҳа еиӷьын! – Фантина ахы ланарҟәын даара алахь ааиқәнаҵеит иаҳаз ажәа аахьымӡыӷшьаны, иара убри аамҭазгьы аԥсы аҟырҟы инҭачызшәа иабеит.
Сыԥан сҽақәсыжьып, анааџьын, аагәахәт, аха такәы ныбжьан, егьазыҟамҵар ҳәа ишәеит. Ахы иацәыԥхашьо ус агәы иаанагон иара:
«Абри аҳәынаԥ цәыххааҵәҟьа ишԥасзымки, аԥсра иаргьы саргьы иҳақәшәанда, наҟ-ааҟ абас ҳаиҿатәаны ҳшеицәажәо хар змам сҩызак сабар агәы иаанагарызеи, ласы ицәырызгозеи суаажәлар рҿы, сшыбзаз сымԥси! ҳәа, аха уеизгьы агәалақәа чҳаны илахҿыхӡа иҟоушәа аҳәынаԥ ахы анарбон
– Сынтәа анцәа ишиҳәара уҟоуп, даара сгәы иахәеит, – аҳәеит Фантина илахҿыхӡа, агәырӷьа икны иаго.
– Изхуҳәаазеи уи? – иҵааит Ӷәыӷә.
– Абра иузааганы иқәрԥсаз ахьа сеигәырӷьоит, есымша исаҳауеит кырҷ-мырҷҳәа уқәтәаны иахьуфо, заҟа игәазырҳагоу удыруанда уара укрыфара! Мшәан акы суазҵаашан, ҵаара ԥхашьарам, ҭаацәара умаӡами уара, абра есымша избало уараӡәк уоуп? – иҵааит Фантина.
– Иауазеи аҭаацәара сымамкәа, ҳара ҳрацәаҩуп, анцәа ишиҳәара ҳаҟоуп, аха ари ахьа сара сымацара истәуп, – аҳәеит Ӷәыӷә.
Фантина зназы ари иаҳаз иақәшаҳаҭхазшәа аҽыҟанаҵеит, аха ианхәыц, зынӡа амш сыланагарц иаҿызаап, иҵәахны иамоугьы азымхакәа, ара иқәыԥсоугьы сара истәуп шԥаҳәеи аҳәан, иазымчҳакәа ус ҿаанаҭит:
– Избан, уара умацара изутәузеи ари ахьа, ҩынк ҳаицыҩназар, уаргьы саргьы иазеилазароуп.
Аҳәынаԥ ҩагылан, аҵыхәа ыркәаталеиуа, акыркырҳәа иааччеит Фантина абри еиԥш ажәа анаҳәа.
– Узырччазеи мшәан? – иҵааит Фантина аԥсахы ҩеибакны.
– Смыччакәа сышԥамыччои, – аҳәеит Ӷәыӷә, – ианыбкәыз уара ахьа уфо уанызбахьаз, уара иуфо даҽакуп, зынӡа бзаымҟәс суԥхьаӡарц уаҿымзар.
– Ы-ы, исфозеи сара?
– Иуфозеи умбои акәац, ахш, ашә, урҭ анумоулакь, иубалакь аҳәарҭ-марҭқәа уфоит. Ҳара ҳжьы уоур, зынӡа уԥсеиԥш иубоит.
– Иуҳәаз иашам, аха сара ацкы уасҳәоит ҳәа салагом иахьазаҵәык ҳанааибадыр ажәа еимаҳкыр акгьы иаԥсахарым, – аҳәан, Фантина уаҳа ацымҵакәа аҽааннакылт.
Ԥыҭрак бжьысит инеиҿаԥшы-ааиҿаԥшуа ишеиҿатәаз. Уажәы аҳәынаԥ ахы ланарҟәын, изықәтәаз ачалт инкылԥшит.
– Дызусҭа, мшәан, ихарсысуа абна ахәышҭаара иҽҳәатәоу аҭакәажә, абра хьафара сааицыԥхьаӡа дызбалоит лылахь еиқәышьшьы ахәышҭаара дахьыҽҳәатәоу? – иҵааит иара.
Фантина ахы ланарҟәын, аддыҳәа алаӷырӡқәа аахаддылт, аа, абар акьыжы-кьыжыҳәа аҵәыуара ишналагара иааҟалт. Аҳәынаԥ зны алақәа ҵыҵӡа иара инахәаԥшит, нас аҵыхәа ҩханаркькьалан, ашьҭахьтәи ашьапқәа ирықәгыланы ахы ыркаткато:
– Иухьзеи мшәан, иҟалазеи? – аҳәан, иҵааит.
– Иуҳәаз ажәа сгәы арԥшааит, – аҳәеит Фантина, алаӷырӡ арбарц ашьапы ааҿшьуа.
– Угәы зырԥшаарыз егьсымҳәеит ҳәа сыҟоупеи!
– Усоуп, аха сашьа насыԥда дысгәалашәеит, умбои сан рыцҳа деиба-кәеибаха дшыҽҳәатәоу, сашьа анышә даҳҭеижьҭеи лара лзыҳәан лашара ыҟам, лԥа дылџьабоит.
– Ихьзеи рыцҳа, иҵуазеи уашьа дыԥсижьҭеи?
– Абар уажәшьҭа шықәсыбжак инеиҳауп, машәырла дыԥсгәышьеит алаӷәра далҩырны. Шәхақәак мыждаразы аԥшәма ԥҳәыс иқәылҵан иаҳфап ҳәа сан дахьнықәылгалаз, далҩрны дынкаҳан, днышьҭаԥс дцеит. Сан насыԥда лгәы ԥызжәо уи ауп, лара дылшьызшәа лгәы иабоит, шәхафара дықәсымгалар егьихьӡомызт лҳәеит. Дзеиԥшрахаз умбои, убриижьҭеи лыхшыҩ иагхеит, лылақәа зынӡа егьырбаӡом, длашәхеит.
– Ҳаи рыцҳа! – аҳәан аҳәынаԥ, агәы иаалырсны иҟәыҟәӡа аҭыԥ аҿы инатәеит.
– Адашшылара бзиа илбагәышьоит сан, – аҳәеит Фантина, – уажәы унеины ажәақәак налоуҳәар, лара лзы жәҩангәашәԥхьароуп, анцәа иуџьишьап аҳалалра иныҟәго.
– Цәыкькрак ухәыцит уажәы, шәара ҵа зымҳәаӡо ацыгәқәа шәыгәра злаагарызеи ҳара аҳәынаԥқәа? Шәзеиԥшроу шәзымдыруеи!
– Ҳаи, усҟан сыԥсра унахагылааит, ушԥазжьои иахьада ҳаибамбаӡацкәа, зынӡа сыламыс сымфозар!
– Ибзиоуп убраиҟара ануҳәа, слыдышшылап, аха ишԥаласҳәари исыздыруамеи? – иҵааит Ӷәыӷә.
– Уи сара иуасҳәап: «ӷәыри ӷәыри ӷәырмаҷиа, мҷа кьакьа ӷәы-ӷәы-а-а!» – уҳәар, лара еилылкаауеит, – аҳәеит Фантина.
– Уи аҳәара мариоуп, сыхьыӡ иахаршалоуп, амала уара хәыҷык наҟ унаскьа, ахәыблы агәҭахьы шыҟоу, сааигәара уахьызбо, алаҳ-алаҳ, зынӡа сыблахаҵ гьежьуеит…
– Зынӡа ахазына, уара угәы иаҭахым ныҟәызго анцәа имҳәааит…
Фантина аҿынанахан, ахәыблы агәҭаҿы ицаны инықәтәеит.
Аҳәынаԥ кәыркәыруа аҩны авҵала ишнеиуаз, адулаԥ ахы инықәԥалан, атырмҳәа ҵаҟа инкаԥеит, нас ԥшьаала алахь еиқәышьшьы ацгәы амҵан инкылсит, ашьҭахьтә шьапқәа ирықәгылан аԥхьатәиқәа нышьҭыхны аҽеидыԥсала абжьы нҭнагеит: «ӷәыои ӷәыри ӷәырмаҷиа, мҷа кьакьа ӷәы-ӷәы-а-!»
Ажәа алгаха амҭакәа – «ӷәы-ӷәы-у-у!» – аҳәан, ацгәы маҟажә аҳәынаԥ аҽнақәыжьны ашьапхыцқәа наланаршьшьит.
Фантина ахәыблы иахьықәтәаз иазаакылҟьаз ачча азнымкылакәа илалҩрын, агәы хаххала азыжәҳәа аҩны агәҭа инкаҳаит, иара убра иахькажьызгьы аӷәызӷәызҳәа ашьапқәа ҟьо, – «Агаӡа дыҟамзар, аҟәыш иифода! Агаӡа дыҟамзар, аҟәыш иифода! Ҳаи, иабихәа!» – ҳәа, аҟыр-ҟырҳәа аччара иаҿын.





Акамбашьи ажәи

Аԥшәма камбашьки жәки рыда рахә имамызт. Акамбашь Буска ахьӡын, ажә Арқә. Аӡынра анааи, ибоура быцала иааиҩикаан, рыҭрақәа хаз-хазы иҟаиҵеит, ирықәнагахашаз аҽыхәчарақәа аҭӡамцқәа рҿы инкыдҟаҵаланы.
Хәылбыҽхак арахә рҭакра аамҭа анааи, аԥшәма Бускеи Арқәи днарыҵаҟьан рыҭрақәа инарҭеикит.
Рхәы заа иҭеиҵахьан, рыҭрақәа ишынарҭалазҵәҟьа рҽыхәчарақәа инархагылт.
Ажә акрахьафоз абжьы уиаҟара иуаҳауамызт, аԥҳә бӷьыцқәа иамԥыхьашәоз ԥкааны ихыҵәҵәо, ашьшьыҳәа акрафон. Акамбашь акәын зыбжьы дара ицәгьаз. Уи ишеизакыз зҿы иҭанагәоз аԥҳәи аҟәынџьи неиларҟәыҿы-ааиларҟәыҿны, аҭәырӷәы ду еиԥшыз абз ҟьаҟьа инықәҵаны ишеизакыз аҟәырқьҳәа идәықәнаҵо мацара, ажә ахәы абжараҿы инеиаанӡа, иара атәы ыфан иалгеит. Аҽыхәчараҿы издыруада дырҩагьых акыр ҭахазар ҳәа ахы иаркны аҵыхәанӡа ақьышә нҭшьы-ааҭшьуа, иаанхаз ахыхә-мыхәгьы ааҭнарыцқьааит. Уажәшьҭа агәра агеит аҽыхәчара уаҳа егьшҭамыз.
Буска агәы ааҵкапит ахәы анынҵәа. Аҵыхәа атаз-атазҳәа агәчамақәа инараанархан, ажәи иареи ирыбжьаҟаҵаз ашш ҩынтә-хынтә тәыҩала инадцәыслеит, нас аԥынҵа ашшы кылго, ахы иҩахан ижаҳәо, ԥыҭрак игылан. Ажә акрыфара иаҿын. Буска ажаҳәара иааҟәыҵын, ус аҳәеит:
– Аԥшәымас иҳамоу аиҳа икәыкәылах нҵәааит, аахҵәак издыруам, аччархәажә!
– Избан? – иҵааит ажә, акрыфара иааҟәыҵны.
– Сара сакәмыз еиҳа зиҭашаз, ԥҳә-нымҩа заҵәык сҽыхәчара инҭеиҵан, иаразнак ифан саалгеит, исзымхеит. Уара ирацәаны иузҭеиҵазар акәхап, уажәыгь акрыфара уаҿуп. Уԥжәеит, уԥжәа!
– Мап, саргьы акоуп исызҭеиҵаз, аха хәыҷы-хәыҷла исфоит, уара уеиԥш имҟаҟаӡакәа идәықәысҵом. Гәаҟрас исымоузеи, уаҩҵас акрысымфои!
– Уԥсы цәгьоуп ҳәа соуҳәарц угәы иҭоуп уара избо, мамзар ас шԥасоуҳәеи? – агәы иалырсны иаацәажәеит Буска, нас ашш ахы наднаргылан аҿҿа аалнаргеит, ажә уи агәамԥхеит, аха иақәҿнамҭит.
– Уара аԥхьан акы уҳәан иаҵанакуаз цқьа исзеилымкааит, исоуҳәар ҟамлари? – иҵааит ажә, дара аҽаарԥсышәаны.
– Исҳәазеи аԥхьан?
– Аԥшәма сара сакәын еиҳа аԥҳә зызҭеиҵашаз уҳәан, убри зуҳәаз сзеилымкааит.
– Ы-ы, нас, уареи сареи ҳаиԥшума? Сара аԥшәма исҭо ахши уара иуҭои злеидукылозеи? Сара исҭо ахш зынӡа ихәшоуп, ихҷаҭуп. Уара ухш ҵаӷа, аӡыӷәарӷәар еиԥшума?
Акамбашь иаҳәаз, ажә даара агәы иалсит.
– Уара ахшыҩ умаз џьысшьон, аха убашазаап, – аҳәеит иара, - акамбашь хшы, ажә хшы ҳәа ыҟоума, ахш – хшуп. Сара сыхш ахәша аламшәа убоит, аха уара ухш аҵкыс еицәоуп ҳәа угәы иаанамган.
– Уара аԥшәма аныга абжа ауп иуҭауа, уигьы ҽеим, аха сара азна исҭоит. Убриҵәҟьа изгәаҭом ауаҩы еилымгажә, – аҳәеит акамбашь дырҩагьых, аԥшәма изгәааны.
– Аныга азна ахш иуҭозар, убраиҟара аԥхасҭа изныҟәугоит. Иухашҭма иаҳхысыз аԥхынразы аандақәа ԥжәаны заҟа мхы уфаз. Уара уԥсыцәгьаразы аԥшәма жәа-ԥуҭк аԥш иқәырҵеит. «Акамбашь иагьацәаӷәоит, иагьарапоит» ҳәа баша ишәзырҳәо џьумшьан. Аԥшәма иакә сакәзар, уҽыхәчара нымҩакгьы аԥҳә ҭасҵомызт, абоура удәылцаны зынӡа аҵаа уқәысцаларгьы ҟаларын.
– Ааит, уара аилымгажә, ажә шырҳәаҵәҟьо уҟоуп, ухы ҭыԥшша! – аҳәан Буска, ирыбжьаз ашш ахы наднаргылан аҿҿа аалныргахт. – Сара, – аҳәеит иара, – ахш мацаразы акәӡам аԥшәма сыззиҭаху. Уи уардын саҵаҳәаны аидара сылааигоит, амхқәа сылаицәаӷәоит, нас уаҳа иарбану! Сара сеиԥш аӷьараҳәа акрызуа, акрфиароуп. Аанда ԥжәаны амхқәа урҭалоит уҳәеит, аџьабаақәа избо ртәы зумҳәозеи! Уара аԥшәма хш хәыҷык изухьоит, уаҳа акгьы уизаԥсаӡам! Уцәажәахуеит аркудыруашәа убарбаруа, агаӡажә!
Ажә даара идыргәааит арҭ атәамбара ажәақәа иаҳаз. Зымҩакахьала акамбашь иаҳәаз ҵабыргызар ҟалап ҳәа агәы иаанагеит, аха уеизгьы дырҩагьых инаҿаԥар аҭаххеит. Уаҳа иаӡбарыз анызмдыр, ус аҳәеит иара:
– Уара аԥшәма дгаӡоуп ҳәа уихцәажәоит. Аӡынра шухугоз збарын уи дҳамамзар, ауаҩы уареи сареи дҳаиԥышм, ахшыҩ имоуп, уихымччароуп. Уареи сареи иаадыруазеи, акрыфареи акрыжәреи, агәарлареи агәарҵреи рыда. Аус сируеит уҳәеит, иԥхашьароума аус уируазар, уи иоуми ҳзааӡаз. Уи ииуша ииҳәаша идруеит уареи сареи иабжьаҳамгаргьы, уажәы аӡныра анааи абоура ҳзыҟаиҵан ҳаԥхаҵәаҵәараӡа ҳҭатәоуп. Абоура ҳзыҟаимҵар ахьҭа ҳнымҵәоз. Убригьы узеилкаауам уара.
Буска нахәыц-аахәыцын агәы иҭоу анагӡаразы, уажәшьҭа еимаркхьоу ажәақәа азхошәа абеит. Уи иарбану уи ауп, Арқә иамфацкәа аҽыхәчара иазҭоу аԥҳә иара иафарц агәы иҭан. Ирыбжьаз ашш ахы наднаргылан еиларҟәыҿны, аҽыхәчара инахагылан аԥҳәфара иналагеит. Арқә шәаны зымҩа игыланы иааԥшуан.
Буска аԥҳәфара ианалага, инышьҭаԥш-аашьҭаԥшын, аҵаҵӷәы еиҳа иахьԥхаз иааиасын ижаҳәо инылатәеит.
– Утәа уаргьы, – аҳәеит иара, иҟанаҵақәаз агәы иаахәан, ихаакәакәараӡа ицәажәо.
– Еҳ, Буска, Буска, – аҳәан, иаақәыԥсычҳан инатәеит Арқә.
– Иҟалазеи, узырқәыԥсычҳауазеи, ухәы ахьысфоз угәы иалсма? – иҵааит Буска, аԥынҵа ашшы кылго.
– Мамоу, егьоурым, сгәы иасзаргьы изурызеи, иҟоуҵашаз ҟоуҵеит.
– Уи уара ишуҭаху уахәаԥш, сара сымгәа сырҭәит, уиоуп аус злоу, егьырҭ зегьы уара иумаз, – Буска аҵыхәа ыршьқьыруа ианҟьан, ашьапқәа аҵхны, иҩызӡа аҵаҵӷәы ԥха инылаиеит.
Арқә ақьышә нанагӡан, ирыџьаџьауа Буска инафҩы-аафҩит, уажәада иамбаӡацызшәа.
– Иҟоуҵозеи усыфыҩуа, исыдубалазеи? – иҵааит акамбашь, абжьы аарднуы.
– Улеишәақәа ахьыцәгьоу сгәы иалоуп.
– Ы-ы, избан?
– Избан уҳәар, уаргьы саргьы аԥшәма ҳаитәуп, ахш изаҳхьоит, ҳара ҳзы иаргьы дыбзиоуп. Аҭраԥха ҳзыҟаиҵеит, илшоуала афатәгьы ҳагижьуам, ҳаицхырааны ҳныҟәибагоит иаргьы ҳаргьы, аха уи уара иузеилкаауам, иҟоуҵаз зеиԥшра усу умбои!
– Иҟасҵазеи? – иҵааит Буска.
– Ари ашш шԥужәаз аԥшәма дшаргәаауа удыруоу? Уи еиҭаҟаиҵар акәхеит, ҩынтә усс иуҭеит.
– Изыҟаиҵазеи анс? Абоура ҳахьеицҭакыз азымхози? – аҳәеит Буска, ахы ҩышьҭнахын алымҳа дуқәа аарџаџан.
– Абоура ҳахьеицҭакыз злазхозеи, ҳҭакырҭақәа еиҩимкаар схәы шысцәуфоз идыруан, убри азы иҟаиҵеит.
– Уи иидыруа егьыҟам, сара соуп акрыздыруа, – Буска ҩагылан, ажә ахәы иафоз акрынхазар збоит ҳәа аҿынанахеит.
– Иуфаз узхоуп, сҽыхәчарахь уаҳа усымбан! – аҳәан, Арқә ашацаҳәа инаԥылт.
– Уара суазҵаап ҳәа уҟоума, уара аччиа, – Буска абз ҟьаҟьа ду ырлакьуа аҽыхәчара аҵан инхаз аизыҳәҳәара иаҿын. Арқә агәы ааилашәан, аҭыӷь еиԥш хәыҷы-хәыҷла шьҭахьла ианскьаны ишааиуаз, Буска авара ианаҩс, ихышәҭны аҽыхәчара инҭаҳаит, иагьааиланарҟәыҿит.
– Ааит, – Буска ҩаҵыҩрын, Арқә ахьгылаз инацәхасит, иԥнажәаз ачалт икылырҩырны, агәышҵа хаххала иара ахьҭакыз инҭанажьит.
Арқә азнык азы амаха-ашьаха зегьы неилаԥыххаа ицазшәа абеит, ахы ҭууа, ибырбыруа иҩагылар иусырбап сара аҳәан, ашьапқәа аҵарбаӷьа аԥшәма дахьыҟаз ахь ахы рханы ахәаара иалагеит, алашәага ашьҭаланы, аа абар, уажәымзар-уажәы иааиҿырыжәжәозшәа.
Аԥшәма ижә ахәаабжь аниаҳа, дыҩны дааит.
Буска иҟанаҵақәаз аниба, абоура иааҭаиргьежьын авардынқәа уаҳа аҭахымкәа иршшеит. Абоура ашә аартны инҭицан, аԥша зкылыббы ицоз, иҵышшааны абоура азааигәара игылаз аца ааҵҟа иныҵаҿеиҳәеит. Аухантәарак аварақәа аԥша ҵәыҵәы аарыдсылауа ахьҭа иагарц егьаагымхеит.
Адырҩауха чалт ҿыцла еиҩкааны иҟан Арқәи Бускеи рҭакырҭақәа. Еицәажәомызт дара, еицәгәышуан. Буска ахы шаха дук ахаршәны изымҵысуа абаҟә иадҿаҳәалан. Ашаха иашьцыламызт. Ахы арҵысыцыԥхьаӡа ашаха еилашәон, атәыҩақәа рышьаҭаҿы иаҳа-иаҳа аҽаланарԥсуан.
Арқә, имшәо-имырҳауа, аҽыхәчара иахагыналы ԥшьаала ахәыфара иаҿын, амала зны-зынла иаацәыҵыԥшны Бускахь иԥшуан. Излаҿаҳәаз ашаха ду анабалакь, маӡала иахыччон.
Аҩаха раан иҟаиҵаз ҟаимҵеит аԥшәма ахаха рзы Буска ҿеимҳәеит, ахы иақәиҭны иҭакын, иҟанаҵо збап иҳәазар акәхап. Уи адыруазшәа иаргьы даара аҽырҭынчны иҟан.
Аԥшьаха аан, уимоу, ирыбжьаз ашшгьы рыбжьихит Буска ахәы афеит, аха Арқә ахәы иахамлакәа аӷәапаҳәа ижаҳәо иԥшуан.
– Ҳаԥшәма даара дуаҩ иашазаап, – аҳәеит Буска еиқәызза иахьгылаз, аҷҷа-ҷҷаҳәа аҟәынџьфара иаҿыз ажә иназыԥшны.
– Анцәа иџьшьоуп, уи еилукаауа уахьыҟалаз! – аагәахәт Арқә.

Амҩаду аҟны

Ҩыџьа аҷкәынцәа ҟатақәа амҩаду ианыланы инеиуан. Руаӡәы, еиҳа ипатазшәа иҟаз Ҭарашь ихьӡын, егьи Ҭамкәыҷ ихьӡын, аҩыџьагьы еилаҳәарак-еилаҳәарак рыбӷа икыдын. Аилаҳәарақәа ирҭан рымҩаныфеи, анс ырмаҭәа-ҩыҭәа хәыҷқәеи. Аҩыџьагьы ажәцәеимаақәа рышьан, рмаҟақәа рымӷыхны иркын, рҳәынҵәарақәа ԥыртланы, аԥхӡы ныԥхьаҳәо ицон.
Аҷкәын патаз Ҭарашь иеимаақәа анҩа, изшьапык цәгьа ихьуа далагеит. Днеиуан дцыркьуа, зны-зынла дааҭгылан ишьапы аԥсы аршьо. Аха абар уажәшьҭа зынӡа дзымыҵсуа дакит. Амҩаду иавгаз ажра еимаԥсаны иахьыҟаз џьара днымҩахыҵын, уа ааигәа икажьыз ақыдуахәа днықәтәеит, ибӷа икыдыз иеилаҳәара ивараҿы инықәҵаны.
– Уааи, уаргьы арахь, Ҭамкәыҷ, сшьапы цәгьа исыхьуеит, ԥыҭрак ҳаԥсы ҳшьап, – иҳәан, ихаԥыц еихарӷәӷәаны, иҩыза иахь ибжьы наиргеит, ихы рҟәны еимаа иаҵдаз ааҷатә шьацҳәақәа ԥырталуа.
Ҭамкәыҷ иҩыза иҿы данааи, ибӷа икыдыз иеилаҳәара адгьыл аҿы инышьҭаҵаны:
– Ҳаит, абааԥсы, заҟа ушәозеи, иухьи, зынӡа уқьышә кылуршьшьитеи! Иахьухьуа сырбеи, даба! – иҳәан, днаидгылт, ихы рҟәны, иҩыза ишьапы дазԥуша.
– Иахьсыхьуа злоусырбозеи, сеимаа сызсышьхуамеи, салакьысыр амца еиԥш исыцралоит. ҳаи, анцәа дақәшәиааит, ишаԥсыхьуеи! – Аҷкәын илахь еимарӷәӷәа днықәтәеит. дызҵәуомызт, уаҳа егьигмызт.
– Сышьхәа цәнаҟьеит, убарауп амца ахьацроу, – иҳәеит иара.
– Нас иуԥсыхәозеи, узымцозар. Ужәцәеимаақәа ушьхны, усахҭан еимаақәа ушьауҵароуп, – иҳәеит Ҭамкәыҷ.
– Ухагахама, закәызеи иуҳәо? Ссахҭан еимаақәа сышьасҵар имхои, нас аҿыц сзаазхәода! Аԥш ҭины аԥара аҭнаҳхаанӡа, уеимаақәа узурхароуп ҳәа сарҳәеит аҩны санаауаз. Капеикгьы аԥара рымаӡам.
– Уара аимаа ауп иухәыцуа, асеминариа ҳшаанахәо здыруандаз, сшьапы хтынгьы аҵара сҵарын, – иҳәеит Ҭамкәыҷ.
– Зынӡа убзамыҟәзаап уара. Ақалақьи ақыҭеи еиԥшума? Ақалақь аҿы ушьапы хтны акласс ахь ушынармышьҭуа узымдырӡои?
– Измам ишԥеизыруа, аимаа ишьам ҳәа акласс дҭырцома?
– Дҭырцоит, нас ишԥа! Даара игәырҩа иаго џьушьо!
Ҭамкәыҷ илахь еиқәҵаны даахәыцит.
Ҭарашь ихы леирҟәын, ихьуаз ишьапы данналакьыс, акәыкәу ааҭиргеит. Убра итәеижьҭеи иеимаа зынӡа ианҩа иакӡазаап.
– Уааины ԥшьаала иузсышьхуазар исышьхишь, абааԥс. Сыннарҵәеит умбои! – иҳәан, ақыдуахәа днықәбылгьан ишьапы зымҩа инеирыххеит.
Ҭамкәыҷ дынкылсын, иҩыза ишьапы рхханы иахьикыз инеигәыдеикылан, ԥшьаала ашьацҳәақәа ааԥиртлеит, нас Ҭарашь игәы иҽанӡамкәа иеимаа нҭарс икны днахан иааишьихит. Ақлаԥад бааӡажжыраӡа ишьхәа ахьцәҟьаз ажьы иадҷаблан иаанхеит.
– Ааи, сушьит, сушьит – иҳәан, Ҭарашь иҽреиџьны дааӷызы-мызит ақыдуахәа дахьықәиаз, аха уаҳа егьимҳәеит.
– Ишԥааури, ааигәа-сигәа ӡык ыҟазар, ушьапы ҭаргылан уеимаақәа ырԥсааны иушьаҳхрын, аха аӡы џьаргьы иҟам, – ижәҩақәа ааирҵысит Ҭамкәыҷ.
Ишԥшуаз рышьҭахьҟа иҿыж-мыжуа ҩ-уардынк шаауаз рбеит. Аҷкәынцәа аҩыџьагьы неихәаԥшны иааибаргәырӷьеит. Ауардынқәа анаарывала, аԥхьа иааиуаз днеиԥыххылеит Ҭамкәыҷ. Ауардынхьча акамбашьқәа раԥхьа дгылан. Уи уаҩ быргк иакәын, ичабра аҿацәқәа еиқәҳәаланы ихы аварақәа рҿы аҵыхәақәа кьакьа-кьакьаӡа хылԥа цынхәрас ихан. Ихҭарԥа ачарҭ аԥхьатәи аларгыла иахшьын.
– Уара уқәуп! – иҳәеит Ҭамкәыҷ, дынхырхәаны. Ауардынхьча ацкы аниҳәа:
– Абни аҷкәын ишьапы ихьуан, ԥыҭраамҭак ауардын дақәуртәар ҳҭахын, – иҳәеит Ҭамкәыҷ, ихы рҟәны.
– Шәабантәаауеи? – дҵааит ауардынхьча, Ҭамкәыҷ ишҟа шьаҿак ныҟаҵаны.
– Аҟәаҟа ҳцоит, асеминариа аҭаларазы аекзамен ҳзышьҭхуазар ҳәа.
– Шәыԥсынҵры духааит, баба, ибзиахәыми… –  иҳәан, ауардынхьча инапы нагӡаны асаԥыџь ауардын иаақәихын, ахы инаҵаиргылт, нас икамбашьқәеи ауардын иақәыз аидареи днарзыԥшны даалакҩакит, иаахҵәаны аҷкәын иеиҳәашаз изымдыруа. Ишьҭахь иааиуаз иҩызагьы, иуардын аԥхьа дгылан дааԥшуан, имашьхәылҵ ауӷә иқәкны, аха ҿиҭуамызт.
Ҭамкәыҷ дзацәажәоз ауардынхьча икамбашьқәа камбашь абаақәак ракәын, иуардын хырҩаԥшьаа еиқәҵо-еиқәҵо ааҵәала излаҭәыз ала ҩынҩажәи жәаба ԥуҭ иреиҵамкәа аԥш ақәуп уҳәарын.
Уи ҳзынцәажәло аамҭазы, ауардыни акамбашьи змаз ауаа, аԥши аҭаҭыни қьырала Аҟәаҟа иргон. Ақьыра иргоз абжьахәҳахәҭцәа иртәын. Ишԥарурыз, иӷарын, уиала ԥыҭк дырҳауан. Арҭ еицыз ауардынқәагьы қьыран иргоз. Ркамбашьқәа еиргьҳәа ишыҟазгьы, амцхә аидара рамхашьҭыхит ԥара ԥыҭк ҳзырҳауазар рҳәан.
Уи еиԥш аҟаҵара даара игәаӷьуацәан, избан акәзар, зны-зынла убас иҟалалон, ауардынхьшьцәа амҩа ишықәу аҟәырҿҳәа иантәоз. Уи рыцҳара дуун дара рзы. Реидарақәа акрахҭынҵаны иахьырҭыԥыз икылыргон, хашәалахәгьы роуамызт, аҽакгьы.
Ауардынхьча уажәыгь длакҩакуа дгылан, ааигьы мапгьы аҳәара ицәыхьамҭараны. Иҭахын иара аҷкәынцәа ауардын иақәиртәар, аха акамбашь абаақәа дрыцәшәон, рымч дақәгәыӷуамызт.
Рышьҭахьҟа дук ихарамкәа, иааиуаз фаетонк, акыркырҳәа аҵәҵәабжьы раҳаит. Усҟантәи аамҭазы адәыӷбеи амашьынақәеи ыҟамызт, афаетонқәеи адилижансқәеи ракәын иҟаз, ҩба-ҩба ҽы зҵаҳәаны идырныҟәоз. Ахамуҭ ҳәа изышьҭоу агьежь, аҽқәа рыхәдақәа ирызиаша ирхадыргылон, аҵәҵәақәа рхьындырҳалон, аҽқәа афаетон рыма иахьцоз аҵәҵәақәа харантәыла рыбжьы уаҳауан.
Зегьы афаетон ахьаауаз инхьаԥшит. Аа, абар, иаакылсит иаргьы. Дара ахьгылаз инарывсны иаагылт. Афаетон иҭатәан хаҵаки ԥҳәыски. Аԥҳәыс ахаҵа акы наиалҳәеит.
Ахаҵа дҭыҵны дара рахь иҿааихеит. Уи зшәагаа маҷыз аӡәы иакәын. Аҵара шимаз удырратәы деилаҳәан, икостиум, игластук уҳәа, убас зегь рыла. Иаушьҭыз иԥаҵақәа, дук иауцәамкәа ихы-иҿы гьежьы ианаало, агәаԥхара рыҵан. Иоура иақәнагахашаз ажьы ақәын. Қәралагьы иуаҩыбжараҿы макьана дымнеиӡацызт. Ашацаҳәа иааишьеи, ахьшь еиԥш инаԥшы-ааԥшышьақәеи злаҟазала, заҟа дуаҩы еилыххоузеи, ҳаи, акала дсуандаз ааугәахәрын, иахьада дшумбацызгьы.
Ахаҵа афаетон дҭыҵны иҿанааиха, аԥҳәысгьы дналбааит, иара иахь дыԥшуа амҩа агәҭа дааҭгылт. Астәи иԥшуаз уи аԥҳәысгьы деицгәраҭеит. КЬаҿк, еиқәакы. ахаара зҵаз аӡә лакәын лара.
– Мшыбзиақәа! – иҳәеит иара данаарыдгыла, аура шәықәуп мҳәакәа.
– Бзиа убааит! – дынхырхәеит ауардынхьча.
– Бзиа буааит! – иҳәеит Ҭамкәыҷгьы, илақәа асаара ирханы.
Ҭарашь нымҩахыҵ ақыдуахәа дахьықәиаз, иаразнак ишьапы ахьаа ихԥсаазшәа дҩаҵҟьан, дкьакьаӡа, иааиз днеихаҵгылт.
«Абри еиԥш аҵара змоу ауаҩ бзиа, ҳара ҳҿы ииҭахузеи, афаетон дҭыҵны даауеит, аха, дызусҭхарыдашь?» ҳәа акәын зегьы ирхәыцуаз.
– Арҭ аҷкәынцәа уара иутәума, ҵаара ԥхашьарам? – иҳәан ауардынхьча диазҵааит иара.
– Мамоу, сара истәӡам, – иҳәеит уи.
– Шәабацои, уара шәара? – Ҭамкәыҷ диазҵааит амҩасҩы.
– Аҟәаҟа ҳцоит, – иҳәеит Ҭамкәыҷ, – асеминариа ҳҭаларц ҳгәы иҭоуп.
– Уара иухьзеи, ақыдуахәа уқәианеи, узшьапык еилыхны? Уааԥсоу, ус баша уқәиазу? – Ҭарашь ишҟа ихы рханы дҵааит иара уажәы.
– Сеимаа сшьапы цәнаҟьан, исыхьуеит, сызныҟәом, – иҳәеит Ҭарашь, дыԥхашьа-ԥхаҵо.
– Шәаала, афаетон шәақәтәа, Аҟәаҟа сара шәызгоит, – иҳәеит иаалырҟьаны амҩасҩы.
– Аԥара хәыҷык ауп иҳамоу, иҳазхом, – дааҟәынд-шәындит Ҭарашь, иҿы зымҩа иаанарҳәны, ихы леирҟәын, илакыҵа дыҵаԥшны иҩыза дахьгылаз днаихәаԥшит, уи игәы иаанагоз аилкаара иҭахызшәа.
– Сара аԥара сҭахӡам, амала шәызгоит. Шәаала! – инарыдиҵеит.
– Ҳаи, анцәа илԥха уоуааит, ус рзуургьы иуркьаҭеит. Сара акагьы сырмыхәагәышьеит, аха… – Џьашьара ҟаҵаны даацәажәеит ауардынхьча.
Аҷкәынцәа ирзымдыруаз ицәыԥхашьаны дырҩегь мап анырҳәа, иара ус иҳәеит:
– Аекзаменқәа рыҭара аҿҳәара ааскьаргеит. Уаҵәы иалагоит, сара шәсыцымцар шәагхоит, шәагхар шәнарышьҭӡом. Шәыԥхамшьан, шәаала! Амҩа ҳанықәлалакь ҳазусҭцәоу еибаҳҳәап, цқьа ҳаибадырқәап. Иҟалап саргьы стәымуаҩымзар… Аҳы, шәеилаҳәарақәа шьҭышәх, шәаала!
Ҭарашь ижәцәеимаа наишьхеирԥан, иеилаҳәара шьҭыхны ибӷа инкыдиҵеит. дцыркьуа иҿанынеиха, Ҭамкәыҷгьы иеилаҳәара аашьҭихын, иара днаишьҭалеит. Аҷкәынцәа иахьада афаетон иақәымтәацызт, рыгәқәа ҭыԥраауа иҟан ирымҳәеит акәымзар. Афаетон аҿы ианнеи аԥҳәыс дреигәырӷьаҵәа инақәлыртәеит.
Амҩа ианықәла, ирызмдыруаз ишиҳәаз еиԥш доусы изусҭцәаз еилибакааит. Ахаҵа Дырмит Гәлиа иакәын. Ицыз иԥҳәыс лакәын, Елена Андреи-иԥҳа.

Акәыцҳа

 Дыҟан аӡәы. Диман аԥҳәыс, нас уи илыхшаз ҷкәына хәыҷык. Даара акыр зхыҵуаз иан аҭакәажәгьы лыԥсы ҭан. Аха иан лыԥсҭазаара цәгьа дахашшаауа дыҟан. Избан акәзар, лҭаца леишәацәгьак лакәын, аҩны даалырбуамызт. Аҭакәажә рыцҳа лхы ахьылгара лымамкәа цәгьала адәы дықәын, лыфа ыҟамкәа, лыжә ыҟамкәа. рааигәара дахьырымбашаз аҿаԥарахь џьара дышьҭарҵон лара.
Ус ишыҟаз, аҭаца лхаҵа длыргәыбзыӷит, иан аҭакәажә зынӡа дырԥыригарацы, акәыцҳа дҭартәаны, дганы убра ииасуаз аӡ ду далаижьрацы.
Ҽнак зны абна днылалан, имаҷымкәа абыца ҿаны иааиган, аҩны ашҭаҿы акәыцҳа ашшра далагеит иара.
Иԥа хәыҷы дааин, уа дидгыланы аҷҷаҳәа диацәажәон, абыцақәа иркуа дицхраауан.
Акәыцҳа ашшра даналга, ахәыҷы иаб ус иеиҳәеит:
– Баба, нану аӡы даналаужьлакь, абри акәыцҳа уа иаанмыжькәа аҩныҟа иаага – ҳәа.
– Изуҭахузеи соуԥшәыл хәыҷы, ари акәыцҳа? – дҵааит аб.
– Уара уанажәлакь, абри акәыцҳа уҭартәаны, уганы аӡы уаласыжьуеит, убри азы исҭахыуп, – иҳәеит ахәыҷы.
Ари заҳаз аб, исеиҳәа закәызеи иҳәан, даара илахь ааиқәнаҵеит, нас уи нахыс-аахыс иан ишлықәнагоз ҳаҭырла лныҟәгара далагеит.


















Ӡ.Х. Дарсалиа
(1898-1977)

Мышә

Аԥсҭа ахаҩаӡара, џьара ахьара иныҵс-ааҵсуа, инҭаҳа-ааҭаҳауа, илеиуан Мышә цәыбблы. Ана-ара инкыдгылауа, ацәыҵарақәа ирыҵафыҩшәон иара. Амгәа рацәак еидшәаҟьаламызт, аха уеизгьы амла иакуан. Ахьа макьана иҟамлацызт, ашымҳа нҵәахьан. Араҟа, аиаша ҳҳәар еиӷьми, ашәыр Мышә агәы ԥнаҵәахьан. иаҭахыуп хаатәык – акәац, ма ҽеи абаҟоу акәымзар, аҵла гәаҩа иааҭыхны, ацха ахьыкәкәа иҟоу асаранџь. Уи, абри анагәалашәалак, аҿыҵа аӡы ҭыжжы иаауан.
Ус пыввыҳәа шьыхцк амшә инавҟьеит. Абар анасыԥ! Ус, даҽакгьы. нас – ҩба-хԥа, иарцәаны анахь-арахь илеивыҟьа-еивҟьо ицон ашьыхцқәа, ахҿа еиԥш ишьҭхысааны иԥыруа.
– Аҳа, абас ашьхақәа рацәаны ицозар, абраҟа ааигәа џьара ашьха ҭоуп, – аагәахәт Мышә, есааира агәыӷра иазаҳуа.
Азныказы иааҭгылан, акыр инаԥшы-ааԥшит иара. нас аҵла дуқәа иҩарыҵаԥшуа, итәаа-маауа аҿынанахеит. Акыргьы ицеит, џьара-џьара ажәырҭ еимгәҳәо. Кәара дук ҭыҩрны, аиҩхаа ибжьҟьа, ана-ара иҭажьыз ахаҳә дуқәа ирхыҩрны еилаҽҽо илеиуан.  Цуҭак рызхара ашыла злагашаз алуқәа арлагартә иҟан уи.
Абри акәара инаваланы инеиуан Мышә. Ицон ашьи-ашьи еиқәҵо, имыццакӡакәа, аҳауа иалафҩышәо. Ус џьара-џьара еималахьаз мҩахәасҭак инаннагалт. Убри ианыршәланы идәықәлеит Мышә кьҿы-мыҿуа. Ари амҩахәасҭа ҭагалантәи аамҭазы аԥсаса аԥсҭа ианҭаз царҭа-аарҭас ирымаз акы акән. Аха уи цәыбблы иабадырхуаз.
Мышә шнеиуаз, авсырҭа амамкәа акәара ахықә ихықәыжьлаз ахаҳә инадгылт. Абарҟа амҩахәасҭа ахаҳә инахыкәшаны, акыр акәара инаҟәҭханы, амарда икыдԥҟала ицон. Амшә ҳара акгьы ҳанамҳәеит, аха ҳара изаҳамҳәаырзеи, уи зышьҭаҵәҟьаз – ашьха ацәҳәырахь икылсны рахәк бӷанаҵарц акән. Аха уажәы ашьхыцқәа анаба, џьара цхак зҭаз ҵла гәаҩарак иақәшәар, даара гәахәас иҟанаҵон.
Абри аҟнытә Мышә, амарда икыдгалаз амҩахәасҭа ианымлакәа, ахаҳә ду инахыҩрны, мҩас акәара шьҭыхны ицоз ашьхақәа инарышьҭалеит. Иҟалап ацха афҩы аԥынҵа инҭасзаргьы. Уи алеижьа аҿҩрны икаҭәон. иара амла ишаргәаҟуаз ҩашьомызт. Араҟа ирацәан ари аԥсҭа барақьаҭ аҿы шәышықәсала изызҳауаз ахьақәа, ашә ҟьантазқәа, џьара-џьара арашқәа, ачамҳақәа, аҭәаҵлақәа уҳәа убас егьырҭгьы. Ҵлақәак рықәцәқәа шьҭа еилҩаауан, ргәыцәқәа ана-ара аҵларкәыкә ацҭыԥқәа рнын. Аха урҭқәа ракәмызт Мышә зышьҭаз. Уи агәаҽанра зегьы ашьхыцқәа рхырхарҭа иазкын.
Ус ишнеиуаз, акәара аҭахәаларҭа иааваҵәиит. Инаԥшызар, анкьа зны иҵыҩрыз, уажәы икәашхахьаз уахәа дук, ахи ашьапи наҟ-ааҟ ахықәкқәа ирықәҵаны, цхаҵас акәара аԥаҩқәа еимнадо ихын. Мышә алымҳақәа уахь ирханы, ауахәа иахәаԥуша иааҭгылт. Ауахәа арирахьтәи авараҿы иамаз акылҵәара ашьхыцқәа ҭппы ицон. Шьыхцқәак наҟ иҭалон, шьхыцқәак арахь иҭыҵуан. Хҭацәыха рымамкәа, аилаҭырра иаҿын. Мышә абырсааҭк игәанаҭеит арҭ. Уи ашьацәԥыдара инкыдыззалан, ихаххала иҟаз ауахәа адацқәа инарыбжьыҩрын, ақыдуахәа инықәгыла-аақәгыло, ашьхыцқәа ахьҭыҵуаз ашҟа аҿынанахеит. иара ахаҿы ахаччо, аблақәа рыҩсҭааны, икылԥш-кылӡырҩуан. раԥхьаӡа иааԥылоз ашьхыц, ацҳаха амраӡакәа, аԥырҳәа ашьапы аамҩаннаҵан, аԥышә инаднарҟьацылт. Ауахәа акылҵәара ацха ахьыкәкәа ицон. Мышә уанӡа инаӡеит. нас ана-ара ахәы қамсысӡа иаласуаз, аԥынҵа иадсылоз ашьхыцқәа рыгәхьаа мкыкәа, ауахәа ахы наҵанаҵан, абз аарблаҟьан, акылҵәара инҭанажьит.
Аха абар ахамыждара! Ашьыхцқәа амшә ахаҿы иаҿапапеит, аԥынҵа инаркны рыцқәа алаҵауа. Азныказы иааҟрым-ҿрымын, ибыбит Мышә. Нас аԥхьатәи ашьапқәа рыла ашьхыцқәа ахаҿы иаҟәнаҳәҳәарц ианаабалыбаҭа, аҽазнымкылакәа, ақыдуахәа иналыҩрны, агәызҳәа зықәха аӡхыҽҽара иналаҳаит. иҟрым-ҿрымуа, иаӷьуа-иԥсуа ианыҩагыла, ахы ырҟат-ҟато, ҩынтә-хынтә ишалшоз аҽаршәшәеит. Ирацәаны ашьхыцқәа аӡы инхыԥсалан, инхыӡла ицеит. Мышә ахы ианҩаха, алаԥш нақәшәеит акылҵәара икылыҳәҳәоз асаранџь.
Мышә зықәшәаз агәаҟрақәа зегьы ахаршҭуа, дырҩегьых аҿы аӡы ҭныжжит. Аха иабаҟоу! Аԥышә амца ацралан ибылуан. Алымҳарҭақәа цаҳәцаҳәон. Арахь ашьхыцқәа аттаҳәа рҽақәрыԥсо иалагеит. Уеизгьы абарҭқәа усс иҟамҵакәа, ибҭәалеин, аԥынҵа аӡы нӡааршьшьыланы иҟьо, иааӡхыҵын, ақыдуахәа адацқәа руакы инаҿарԥаны иҩеихеит…
Аха адунеи аҿы аӡәи-аӡәи еизкылԥшуеит. Амшә, ашьхымза иақәлан, ашьхақәа еимнаҵәоит. Уи ашьапҟьаҟьа мыцқьақәа ауахәа агәаҩара инҭаршьшьны, алԥхынрак ҟәба-ҟәшәарыла ашьхыцқәа еизыргаз ацҳа қырбыҷ иара асаса иҭанагәарц иаҿуп. Иқәԥоит ашьхыцқәа хацәнамырха. Аха ирылшозеи ашьхыцқәа, ихәамсысӡа иҟоу агыгшәыг аҿаԥхьа? Уеизгьы иҟоуп ақәылаҩ игәҭасша ақәнага.
Абри мышә азшьапык ауахәа адацқәа руак инаҿаршәны ианыҩеиха аамҭазыҵәҟьа аҵықьҳәа ахысбжьы геит. Мышә нхьаҩрын, ауахәа адацқәа ахьыҵыҩрыз аҭҳәаа инҭаҳаит.
Абраҟа дахьӡеит иара ашьҭа нхыланы иҩеуиаз ашәарыцаҩ.

Мац фырхаҵа

Мац иаб Мақьҭеи хьчасы арахә рфермаҿы аус иуан. Ҽнак шьыбжьышьҭахь аизарахь дцараны дыҟан. Афермаҿы аҽны иара ида уаҩ дыҟамызт. Убри аҟнытә, Мац иеиҳәеит, ахәылбыҽха ажәқәа ԥхьаӡаны ажәгәара иҭеицаларц.
Амра нӡаалон. Аферма аладахьы агәаҩараҿы Мац ажәқәа днарԥылан, урҭ афермахь ихеицалт. Агәашә днавагылан, ажәқәа акакала иԥхьаӡо иҿааихазар, иабаҟоу ажәҿша! Ааигәа-сигәа дааимдан, аха акгьы имбеит.
– Ақәыџьмақәа ирфазар! – ҳәа ааигәахәт Мац. Нас, ажәқәа ҳәра иахьцалоз архаҟа иҿынеихеит, аха абар илашьцоит. иаразнак даахынҳәын, аҩны даахалан, иан илеиҳәеит ажәқәа руакы шгәарымлаз. Нас, аҩны дныҩнаххын, аӷәра аакнихит, ауаџьаҟ аханы иқәыз асԥычка аақәхны иџьыба инҭеиҵеит. «Ақәыџьмақәа» – ихы иҭыҵуамызт Мац.
Минуҭк ашьҭахь Мац ҽыкәбалла агәашә дынҭҟьеит, – ихәлахьеит шьҭа иубозеи, – ҳәа иан иага иалҳәандазгьы агәхьаа мкыкәа.
Ишылашьцара илашьцахьан. Аха аиаҵәақәа каххаа, аҵх ҵәцан.
Мац архаҟа дналбаан, акәара аарцә гәҩарас иахьимаз абнақәеи адәқәеи еимидеит, арха иалдаз ажәытә жра дҭаԥшит.
Аҷкәын даараӡа иҭахын иаб иара инапы ианиҵаз даҵамхакәа инаигӡарц, иаб даанӡа ажә аӡырҭа еиликаарц. Аха иабаҟоу, дахьнеилак абардқәа бба-ббаӡа алашьцара иалууаа иааиԥылон, акәара ахықәан аӡхыҵрақәа иҟарҵаз аҭыжаақәа ҭылашьцааӡа иҟан.
– Шьҭа ирфахьеит, аха уеизгьы избанда, – ҳәа игәы иаанагон иара.
Мац акәара днырны, нырцәтәи ахықә даваланы аӡы ахьцо шыҟоу иҿынеихеит. Акәара ахықә ажц ахылиааны иҟан, иарӷьархь дәеиужьны инашьҭын. Аӡы даваланы акыр дласкьеит Мац, ана-ара иҽы ахы дааханы акәара дҭаԥуша. Адәы аҵыхәан абардрақәа днарзааигәахеит. Ус Мац иҽы иаразнак ашақә иасын, икьакьаӡа ашьҭахьтәи ашьапқәа ирықәгыланы улаԥш ахьымӡо ианаақәгьежь, иҽизахамккәа длахҟьан, ашьац абақ аалиргеит, илақәагьы амцабз ҩарыҵҟьеит, аҽы акәзар, иахьцаз-иахьааз имбо алашьцара иналаӡит.
Мац илахаҵ ҭууа, дхылда-ӡылдаха даақәтәеит. «Ақәыџьмақәа», – ҳәа дырҩегьых игәы иааҭашәеит иара. Аха ахәцха имаӡакәа днаԥшызар, абар дзыцәшәоз ахьыҟала… Ҩ-«цәашьык» ххаӡа абардқәа руакы иаавибааит. Мац ихахәқәа иаразнак иҩеилагылт.
– Аа! – ҳәа даҵаҳәҳәарц, дҟьарц далагеит, аха ибжьы наихәлашәа ицеит. Абӷьааҳәа уи иааигәалашәеит, уахык ҵхыбжьон зны ргәыла аӡлагарахьынтә ашыла иманы дшаауаз, ақәыџьма иԥылан, уи данаршәа, мчыбжьык ибжьы цаны дшыҟаз.
– Абнаҟа, саԥхьатәи абардқәа рҿы ауп сзышьҭоу ажә абгақәа иахьырфаз, – ааигәахәт Мац.
– Аҳы, уажәраанӡа сабаҟаз уҳәарауазеи, – иаразнак иааигәалашәеит иара. Абӷьааҳәа иџьыба асԥычка ааҭиган, аҽԥхьҳәа иааихьишьит. нас даҽакгьы, даҽакгьы. Убас ԥшьынтә-хәынтә раҟара. Игәгьы ааӷәӷәахеит ԥаса аасҭа.
Мац иҭаххеит, абанҭ «ацәашьқәа» илаԥш иахьыҵашәаз абардқәа ааимидарц, аха иабаҟоу, ишәақь ҭҟьом, итапанча ҭҟьом.
Нас даалаган, акәарахь инагаз амҩахәасҭа злабжьыҵәаз аанда-шшы даацрыхо, фархьқәак ааизакны амца еиқәиҵеит. Ашьҭахь иаҳа ишәпаз акәасҭӷақәа ҩба ааидикылан, ашыжәҳәа иҟьо абардрақәа рахь иҿынеихеит. Уи идыруан, абгақәа амца анырбалак, абна иасны ишцоз.
Мац абардқәа зегьы рыбжьарақәа еимидеит, аха акгьы имбеит. Уи игәы иаанагон, ажә амгәа ԥжәаны иахькажьу уажәымзар-уажәы снахагылоит ҳәа. Аха акәара ахықә дықәланы дышнеиуаз, абар ассир, ажә агәышҵа харххала аҭыжаа иҭажьын, ачыргә игәы иҵамӡо. Аҭыжаа акәара иахьамалоз ибыжьшәаны иҟан, убрахь ахы бжьыҳәҳәо иҭажьын ажәҿаша.
Аҷкән, ажә атәыҩақәа ааникылан, длаха-ҩахеит, аха дызлахәарҭаз! Нас днеин, ашьҭахьтәи ашьапы аамҵарсны, иара дахьықәгылаз аҭыжаа аган ахь ишилшоз данаха, ажә ааҳәын уирахь икыдҳалт, иаргьы акыр аԥсы ааивнагеит.
Мац уаҳа иҟаиҵарыз егьанизымдыр, амца еиҭаганы ажә ахьҭажьыз ааигәара еиқәиҵеит. Амцалашара згәы иҵашуаз ажә дакәшаны дахәаԥшит иара, аха џьаргьы ԥырхага амамызт. Нас афархь рацәаны иааизиган, данскьан абард днадтәалашәа иуит, аха уажәы-уажәы дгыланы днаԥшы-ааԥшуан, аӡәы сызҿиҭуазар ҳәа дӡырҩуан. Зны-зынлагьы ибжьы наиргарц, дҟьарц далагон, аха ибжьы изҭкаауамызт. Амала ашәара захьӡу ихахьгьы иааиуамызт…
Мац ажә еибганы иахьибаз, абгақәа ирҿамҵакәа уи ахьеиқәирхаз азы дгәырӷьаҵәа дыҟан, ихылԥа аҵыс ҭан. Аха иан хьаас диман: – уажәы дгәаҭеиуа амӡырха дҭазар акәхап, – ҳәа дхәыцуан иара, игәы ԥшаауа. ларгьы акыр дшаҟьеит, аҿыбгара ахықә аҟнынӡа днеин ҿылҭит, аха уаҳа акгьы лзыҟамҵеит. Агәылацәа, ахацәа, аҳәса аизарахь иҟан. Аха уеизгьы, ԥыҭрак длымбар, агәыла ҷкәын хәҷы даашьҭыхны архаҟа дылбаарц ӡбаны илыман.
Мац иаб иааицәымыӷхан, абарҵа дныҵҟьаны агәашә аҿы даннеи, зынӡа иԥсы наихәлаҳаит. Аҽы аӷәра ахы иахьнырҳала, агәашә илагылан.
Уи аӷәра дамҵасны иааникылан, аҽы дҩақәтәан, дышиашаз афермаҿы дцеит. Уа уаҩы данимба, Мац изҿҭуа, дашҟьо арха дықәлеит. Мац иаҳауан иаб ибжьы, аха изхәарҭоузеи, иара ибжьы изҭкаауамызт. Уи иибаз зегьы амца нақәижьын, алашара хара иубо иҟаиҵеит.
Ԥыҭрак ашьҭахь, Мақьҭеи амца ахьеиқәз днахагылт. Мацгьы дкәаӷӡа лабахжәахак кны, амца иҿаҷҷо, иаб диҵаԥшуа дгылан.




























М.А. Лакрба
(1901-1965)

Оҭҳаратәи аԥҳәызба хәыҷ

Аштаб ахьтәаз дааҩнашылт ԥҳәызба хәыҷык.
– Сшәыҳәоит сшәыдышәкыларц саргьы! – лҳәеит лара.
– Баагылишь, баагылишь! – иҳәеит аотриад иеиуаз Қьаазым, – Шьааб имоҭа бами бара?
– Ааи, – лҳәеит лара.
– Ибыхьӡузеи?
– Шьесиа.
– Аиеи, аиеи, Шьесиа, – иҳәеит Қьаазым, – Исгәалашәоит. Уажәааигәа сыҟамзи шәа шәҿы!
– Заҟа шықәса бхыҵуазеи, аҭыԥҳа?! – иҳәан длазҵааит аотриад акомандир.
– Жәаҩа шықәса сырҭоуп сара сынтәа. Сдууп шьҭа. Аԥшьбатәи акласс аҿы стәоуп. Сшәыҳәоит саргьы шәотриад салашәҵарц.
– Ԥшьаала бца аҩныҟа! – иҳәеит акомандир дааԥышәырччан.
– Иеибашьыша ауаа ҳаҟоуп: адуқәа, ахацәа. Ҳагьмаҷым, бымшәан, бара быдагьы ҳаӷацәа ааҳашьҭырм. Аҵара бызҿу ибзиаӡаны ибзынагӡар иеиӷьу фырхаҵара бзурым бара ҳ-Аԥсадгьыл азын. – Усгьы иҳәеит, иаргьы дындәылҵит.
Акыраамҭа дгылан Шьесиа дхәыцуа, ҿымҭкәа. Нас уаҳа лымҳәаӡакәа, ларгьы дындәылҵны лыҩныҟа дцеит.
…Ҽнак шырԥазӡа, Шьесиа абна дылаланы днеиуан, лабду Шьааб ихәы лыманы. Шьааб арахә иманы аԥсҭа дҭан. Ус, лгәылҽанӡамкәа иаалҿаҳаит џьоукы: хҩык ыҟан дара, Ар Ҟаԥшь рымаҭәа ршәын. Аӡӷаб данаарԥыла, дааныркылан:
– Бзышьҭоузеи, бабацои? – илазҵааит.
– Абрахь, сабду ихәы згоит, – лҳәеит Шьесиа.
– Арахь дабаҟаз бабду? Иҟаиҵозеи? – иҳәан дҵааит руаӡәы.
– Сабду дыхьчоуп, – лҳәеит Шьесиа, «изусҭқәада» ҳәа дырҿаԥшуа, – ҳколнхара арахә дырцуп. Ана, аԥсҭа дҭоуп ирахә иманы, – лнапгьы налырххеит ашьхабжьара шыҟаз.
– Шәколнхара абаҟоу, анахь акәу абрахь акәу? – дҵааит дырҩегьых. ҿымҭкәа, ацынхәрагьы мҳәакәа, акыраамҭа дрыхәаԥшуан Шьесиа.
– Баҳцәымшәан, аԥҳәызба хәыҷы, – иҳәан ҿааиҭит уажәраанӡа рышьҭахьӡа игылаз ауаҩы, – избоит бышҳацәшәаз. Бзыршәозеи? Ҳара Ар Ҟаԥшь ҳреиуоуп. Арстәи акыр ихароуп ҳар ахьтәоу. Убри азоуп аратәи аҭыԥқәа макьана ба беиԥш цқьа изаҳзымдыруа. Иҳарба амҩақәа!
Илгәамԥхеит Шьесиа арҭ рцәажәашьақәа, рыгәра лымго далагеит. «Баҳцәымшәан иҳәарызма Ар Ҟаԥшь иреиуоу ауаҩы?» – аалгәахәт азныказгьы.
– Ари бызну амҩа аԥсҭаҟа акәзар иахьгоу, ақыҭа абаҟоу, абрирахь акәхап, – иҳәан дҵааит раԥхьа илазҵаауаз, инапы лара дызлаауаз амҩахәасҭа ашҟа ирханы.
– Абрахь ами, – лҳәан, лнапы налырххеит Шьесиа, зынӡа даҽаџьара.
– Бабду иахь ҳга, бабду иахь! – иҳәеит рышьҭахь игылаз. – Аҭаҭын дахоу бабду?
– Ааи, дахоит! Шәаала нас, сабду иахь! – лҳәан днараԥысит. Иналышьҭалт даргьы.
– Бабду имацара иоума уа иҟоу? – иҳәан дҵааит илышьҭанеиуаз.
– Ааи, ааи, имацара иакәгәышьоуп, – лҳәеит Шьесиа.
– Аҭаҭын бзиаҵәҟьа даҳархап, бзиа ибозар, – иҳәеит иара. Дыццакны, дкәараҵо раԥхьа днеиуан Шьесиа, ашьабсҭа еиԥш, абахәқәа днарҿаԥала-аарҿаԥалон. Ишнеиуаз, абна иаалҵны адәышкәаӷьаз иаақәлеит.
– Мшәан, иабыкәу ҳахьыбго? Ақыҭахь акәу, аԥсҭаҟа акәу? – иҵаауа иалагеит дара, аӡӷаб хәыҷы даанкыланы.
– Аԥсҭаҟа ауми ҳахьцо, сабду иахь! – лҳәеит лара.
– Ақыҭа ааигәахошәа избоит иаҳа-иаҳа, – иҳәеит рышьҭахьӡа иааиуаз.
– Мамоу, ақыҭа иауазеи арахь? Шьҭа дук бжьам сабду иҭыԥ аҟынӡа. Шәааила, шәааила ус! – лҳәан, иаҳагьы дыццакуа лҿыналхеит лаԥхьаҟа. Аарлаҳәа илыхьӡо илышьҭанеиуан даргьы. Ус ишнеиуаз, ҿыбгара дук иахьынхықәгылаз, Шьесиа ашырҳәа дууаӡа дыԥан, ҵаҟа дылҭалт. нас ауп ианеилыркаа ацәгьахәыццәа ари аԥҳәызба хәыҷ ижьаны иахьаалгаз! Ақыҭа агәҭаҵәҟьа иаалгазаап бнала мацара! Шьҭа дара еиқәзырхо акы заҵәык ауп: излааз ала изцар. Аха лара ауаа иралҳәар? Ашырҳәа итапанча ааҭиԥаан, длышьклахысит руаӡәы, длеихсит егьигьы, аха дацәынхеит Шьесиа. Ахы маҷк лыжәҩа инакьысзаргьы, уи услымтәит. Дышзахәоз дыҩны лҿыналхеит ақыҭсовет ахь.
– Шәнеи, шәнеи! Шәрыхьӡаны ишәмышьҭын! Ишәкы! – ҳәа дыҳәҳәо длыҩнаххит ақыҭсовет. Лгәы аҭҳара-аҭҳара еисуан. Ашьа лгәыҵатата, абар, абар, дышкаҳара дгылан. Уаҟа итәақәаз руаӡәы дҩагылан, иҟәардә днаханы днықәиртәеит.
– Изусҭқәада? Изусҭқәада зыӡбахә бымоу? – илыкәшаны иаалхагылт егьырҭгьы.
– Ҳаӷацәа! Ҳаӷацәа! Афашистцәа! Исԥылан наҟ амҩа дсырбошәа абрахь иаазгеит. Аҿыбгараҿы инсыжьит.
Ари заҳаз рабџьарқәа шьҭыхны афашистцәа ирышьҭалт.
Аштаб аҿы убри аҽны, ахәылԥазы, апионер ԥҳәызба Шьесиа илацәажәон.
– Бара бхәыҷуп макьана, жәеиза шықәса роуп ибхыҵӡогьы, аха аус дуӡӡа ҳзыбуит иахьа. бара быбзоурала хҩык афашисттә фицарцәа ҳкит. Афырхаҵараҵәҟьа ныҟәыбгеит быԥсадгьыл ахьчаразы!


Раԥхьаӡатәи аԥсуа шәҟәы

Ажәа иалымшо егьыҟам. Амала, аҳәашьоуп аус злоу.
Ҩ-ҳәынҭқаррак еибашьуан. Руакы аҵахо ианалага, изықәгәыӷуаз агәыларатәи ҳәынҭқаррак ашҟа аҳәара ҟанаҵеит агәаҟра ҳамоуп, шәҳацхраа ҳәа. Даара игәыӷуан ма ар ҿыц ҳзаап, мамзаргьы абџьар ҳзаарҭип ҳәа. Ус даакылсит ҭаҳмада хәыҷык, аарлаҳәа ишьапқәа еихго, илабашьа иҵарсуа. Кьаҳәк, абак, ԥшрадак иакәын иара.
– Сара сшәыцхраарц сышәзаарышьҭит, – иҳәеит аҭаҳмада.
– Уара умацара уаарышьҭну? –иџьаршьеит. – Ҳара, ар, ма аџьаԥҳаны ҳзаарышьҭып ҳәа ҳгәыӷуан, – ргәы нкаҳаит азныказы.
– Сара сазхоны рыԥхьаӡеит ауп, – иҳәеит аҭаҳмада.
«Ари цасҳәа ауп изаҳзыруз» рҳәан, даараӡа рхы иақәырҵеит, иқәнагамыз ажәақәакгьы рхырҳәааит аҭаҳмадагьы даазышьҭызгьы. Аха иара зегь ичҳаит. Ашьҭахь ԥшьшьала днеин, иаҵахаз ар ахьтәаз даарылагылеит. Ибжьы ааиҵыхны дырзаԥхьо далагеит ажәеинраала ссирқәа… Ари – даараӡа збаҩхатәра бзиаз поет дузаарын. Иажәа ссирӡақәеи ибжьы бзиахәӡаны иаԥхьашьеи убысҟак изыӡырҩуаз ргәы иахәеит, рыԥсы иаҵалеит, амч ҿыц рыланаҵеит. Игылеит ар зегьы, аӡәгьы даанымхакәа иҵысит, ашырҳәа инагьежьын, раӷа ижәлеит. «Ҳаиааит!» ҳәа згәы рҭынчны иааиуаз аӷацәа ҟәаҟәаса иқәырҵеит!
Абасҟак алшеит ажәа бзиа!
Абри сгәаланаршәеит иеицырдыруа аҭаҳмада бзиа Шҳангьери Бжьаниа исеиҳәаз ажәабжь.
Амҳаџьырра ҟалеит, гаграаи, бзыԥааи, гәмааи, далааи, ҵабалааи рыԥсадгьыл иқәҵны Ҭырқәтәылаҟа ицеит. Абжьуаагьы урҭ ирхьыԥшны уахь ацара рҽазыркит. Акысгьы, абжьуаа раҳ Гьаргәал Чачба заа иазыҟаиҵахьаз ажәлар ирылаҵаны иман, урҭ еихьырԥшны, амҳаџьырра идәықәырҵаларц.
Амшын Еиқәа иаахгылеит аҭырқә ҳәынҭқар иааишьҭыз ашхәақәеи азандалқәеи рацәаӡаны. Убраҟа аԥаҩ азааигәара, харантә зегьы ирбаратәы еиԥш ҵла дук ахықәцәан икнаҳан амзеи аеҵәеи рсахьақәа зныз аҭырқә биарҟ. Абри аҵла амҵан акәын ицоз амҳаџьырцәа зегьы ахьеизоз.
Ихҵәаны ааира иаҿын: мыркәылаа, мықәаа, кәтолаа, тамшьаа, џьгьардаа, гәыԥаа, ҭхьынаа, ҷлоуаа уҳәа убас егьырҭгьы. иаауан аӡәаӡәала, гәыԥ-гәыԥла еихьԥшны, уардынла, ҽыла. шьапыла, ирзышьҭхуаз рымаҭәақәа, рымҩаныфа рыманы. Аҳәсақәа рхәыҷқәа ргәыҵакын, ачымазцәа ирыҵагылан иааргон. Урҭ ирышьҭагыланы иаауаз алақәа ԥхьарцон наҟ. Аҳәсақәа ааҟәымҵӡакәа аҵәуара иаҿын,  зыҽзызнымкылакәа ақьызқьызра иаҿыз ахацәагьы рацәаҩын. Ауаҩтәыҩса иԥсадгьыл кажьны иқәҵра еицәоу гәаҟра зыҟалом.
Ааԥынран. Шаанӡа ақәоура иалагаз еихсыӷьуамызт. Аҵлақәа ирыҵадыргылаз ачымазцәеи, ахәыҷқәеи, аҳәсақәеи лаҳәит. Ақәа кыдхаҽан илеиуан, Аԥсны ааныжьны ицоз ирыхьҵәуозшәа.
– Шәымшәан абаақәа, шәымшәан! Шәаҟәыҵ аҵәуара! – иҳәан ибжьы рыӷәӷәаны ҿааиҭит зегьы еицырдыруаз, аҭарантәи иааз Сааҭқьери. – Усҵәҟьа шәгәы кашәмыжьын! Шәыҽшәырӷәӷәа! Ӡра-ԥсра ҳцом, «сашьцәа» ҳәа ҳрыцҳашьаны иаҳзааишьҭит абарҭ ашхәақәа.  Ижәбауама иахьыӡхагылоу?! Уахь ицаз зегьы бзиахәӡа инхоит рҳәеит
Ирацәаҩӡан иааихьаз. Азандалқәа ирҭалақәазгьы маҷмызт. Ус, иааины иаагылеит ҩыџьа арԥарацәа. Аӡәы д-Аӡынбан, Џьегьым ихьӡын, д-Џьгьардатәын. Егьи д-Адлеибан, Асҭана ҳәа, д-Ҷлоутәын. Ихацәа ӷәӷәақәан аҩыџьагьы.
– Ажәлар, шәхаҵкы! Шәааӡырҩы, иҟалозар! – иҳәан, ҿааиҭит Аӡын Џьегьым. «Абри ииҳәарызеишь?» ҳәа иааизыӡырҩит зегьы.
– Саҭашәымҵан, абысҟаҩык сеиҳабацәа шәгыланы сахьшәацәажәо. Аха иахьала уи сара исуалны исыԥхьаӡоит!
– Иҳәа, дад, иҳәа, ҳаузыӡырҩуеит! – иҳәеит ҭаҳмадак.
– Иҽеим ишәыӡбыз! – далагеит Џьегьым.
– Шәыԥсадгьыл кажьны амшын шәхылоит, аха шәзықәгәыӷуазеи? Ӡраԥсроуп шәахьцо, шәҽаанышәкыл! Шәымцан џьаргьы! Шәхы ҭашәмырхан башаӡа!
– Башаӡа зхы ҭазырхо уара уоуп, Џьегьым! – иажәа дааԥыҩлеит аӡәы. – Уаргьы ҳахьцо уаала уҩызцәа уманы! ицаны иааз изларҳәо ала, далаа ахьнеиз ибзиахәӡа инхоит, ҳара иҳахьп зугәахәуазеи!
– Сара схаҭа сыҟан Ҭырқәтәыла, – дақәшаҳаҭны, даацәажәеит аӡәы. Уи иазыҟаҵаны иҟаз иакәзаарын. – Гьыргәал Чачба сицын аԥадишьаҳ, диашьапкрацы Ҭырқәтәыла данцоз. Ҳнеит, иаабеит дала ахьынхозгьы. Адгьыл заманақәа рымоуп зегьы. Аҩны бзиақәа риҭеит аԥадишьаҳ. Трабзан ааигәароуп иахьынхо. Трабзан абжа аҟарагьы дара ҳаԥсуаа рнапаҿы иҟоуп… Ҳаргьы убарҭ раҵкыс ҳаицәаны ҳандырхап ҳәа шәыҟоума?
– Закәызеи иуҳәо, џьым? Ҳара ҳабацәа, рабацәа ахьжу, убарҭ рыԥхӡаша иарҵәхьоу, ҳара ҳзааӡаз-ҳзыхьчаз ҳадгьыл ныжьны иабыкәу ҳахьцо? Ахаҵа зхылаҳәоу шәарбанзаалакгьы шәышьҭахьҟа шәхынҳәы. Ҳақәԥалап ҳаԥсы ахьынӡаҭоу! – иҳәеит Џьегьым.
Уи иажәа даалгоны, ауаа наскьа-ааскьо иалагеит. Ус, ҽыла дааины даарылагылеит, иҩызцәеи ишькылкыҩцәеи ицны Гьыргәал Чачба.
– Иҟашәҵозеи, Гәдиса, уажәыгьы шәырҭамлаци ашхәақәа? Шәыззыԥшузеи? – иҳәан, дҵааит иара, қәрала зегьы иреиҳабны ирылагылаз Гәдиса Хьиба ихы наиқәкны. – Аҭаларҭа шәымбоу?
– Иаабоит, Гьыргәал ухаҵкы, аха…
– «Аха» закәызеи?
– «Аха» закәугьы убри ауп: лакәк аҿы абгахәыҷы алым ианаҳәоз иеиԥшхеит ҳаргьы ҳусқәа. Аҭаларҭа ахьыҟоу аабоит, аҭыҵырҭа ахьыҟоу ауп иаҳамбо! – иҳәеит Гәдиса.
– Улакәқәа уаарҟәаҵны, улараԥыза абарҭ амшынахь, ашхәақәа рахь, ус иаҳа еиӷьушәа збоит! – иҳәеит дааҽхырччан Гьыргәал. – Ус акәымкәа, абырсҟаҩык абра шәшеилагылоу рбар, аурысқәа аҟәҟәаҳәа илашәылаҵаны иаашәылгоит! Убри ауп илакәҵәҟьахараны иҟоу. Аурысқәа рҟазшьақәа шәыздырам шәара цқьа!
– Иашоуп, ҳаҳ Гьыргәал ииҳәо! – иҳәан, даагылеит Гьыргәал иҩызцәа руаӡәы, Маф зыхьӡыз.
– Абра иџьаҳанымхаз ҳ-Аԥсынра аҵкыс еиӷьми, шәанаџьалбеит, Ҭырқәтәылан! Уа иџьанаҭуп ҳара ҳзын, ижәдыруазар! Сара схаҭа ссылала избахьеит.
– Ҭырқәтәыла убасҵәҟьа иџьанаҭзар, иара иҭаацәа здәықәимҵозеи? Иаҳҳәап, аҳкәажә Мариам, иан аҳкәажә, ихәыҷқәа?
– Сара иаҳарак, хыла ҭаацәас исыԥхьаӡо – схәыҷқәагьы саргьы ҳзааӡаз ҳабраа шәоуп, суаажәлар, шәара! Ишԥасмышьҭуеи урҭгьы зегь шәахьцо? – иҳәеит иаархаашәа Гьыргәал. Нас ицыз иреиҳәеит: – Шәнеины иаажәга арахь ана иааины иҟоу!
Урҭ цан, дук мырҵыкәа иааргеит Гьыргәал Чачба иҭаацәа: иан аҭакәажә, иԥҳәыс, ихәыҷқәа аҩыџьагьы.
– Шәца, сан аҳкәажә, шәҭал азандал, абарҭ шәнарԥызаны! – иҳәан, даагәыдикылеит иан. – Саргьы ласы снашәышьҭалоит сусқәа сшаарылгалакь.
Рҿынархеит зегьы амшын шыҟоу, ашхәақәа рахь…
– Шьҭагьы ихашәымҵои сара гәык-ԥсыкала сышшәацәажәоз? – ажәлар дразҵааит Гьыргәал.
– Ҟаҳ! Шьҭа ҳзыцәшәарызеи, дадхеит? – иҳәан иааҵәа дҩахеит Гәдиса, ацара иақәкны.
Идәықәлеит егьырҭгьы амшынахь. (Гьыргәал иҭаацәа Баҭым ианнеилакь иӡхыҵны рыҩныҟа иаарцы ргәы иҭан).
Убри аминуҭ азыҵәҟьа зегьы иаарылаҩит ҷкәына хәыҷык иҳәҳәабжь: «Уа-уаау, уаау! Усҟәаҵ! Сцом! Сцом!» – ҳәа.
Инаԥшызар, иеибарххоит ҭаҳмадаки жәаҩаҟа шықәса зхыҵуаз ҷкәына хәыҷыки. Аҭаҳмада аҷкәын инапы кны дихоит амшынахь, аха аҷкәын иуам.
– Уаала, уара! Уаала! Ҳмцои, ҳаргьы зегьы ахьцо?! – иҳәоит аҭаҳмада.
– Сцом ҳәа уасҳәеит, сцом сара уахь!
– Изакәызеи еимашәкуа? – дразҵааит Гьыргәал днарзааигәахан. – Ари уҷкәын иоума, Мсоусҭ? Еимашәкуазеи?
– Мамоу, ухаҵкы, – иҳәеит аҭаҳмада Мсоусҭ, – ари Быҭә Ҳабыџь рыцҳа иԥа иоуп, дысгәылан, даныԥсуаз снапы даниҵеит, уаҳагьы уаҩ диҭнымхеит. Дсааӡеит сымч ахьынӡаиқәхоз. Дахьеиҭымыз азы Оқәым аурысқәа рышкол даанахәан, убра дҭан. Аха уажәааигәаӡа, изыблых уара идыр, џьоук амца ацрарҵан ирыблит убри ашкол. хҩык аҷкәынцәагьы алаблызаап… Убас адәы данықәха, даахт са сҿы. Уажә уаала уаргьы амҳаџьырра ҳахьцо сҳәан, иуам.
– Иуам уҳәоу?! Ҳы… дузҿамҳәаӡои шахала? – дагьааччеит Гьыргәал. нас диазҵааит аҷкәын: – Узыржагьозеи, аҷкәын? Узымцозеи зегьы ахьцо?
– Исҭахым! – иҳәеит аҷкәын быргҵас иаахтны аҭакс.
– Иуҭахым! – Гьыргәал аҷкәын дааицеикит. – Арҭ зегьы ирҭаххаз аума уара заҵәык иуҭахымхаз?! Аҷын еиӷьушьазар?
– Сара еиӷьасшьо аҵароуп! – иҳәеит аҷкәын иҽаарбаӷьаны.
– Уҳәашьоузеи уара агәымха?! – длаиқәыҵәҟьеит Мсоусҭ. – Сгәы ԥуҵәахьан усгьы «аҵара!», «аҵара!» ҳәа. «Ар еибашьуан Ҳабыџь дцәаӷәон» ҳәа, акаамеҭ ҟалан зегьы хҵәаны амҳаџьырра ицоит, уара закә ҵароузеи ухы иҭоу?
– Аҟәагьы иаадыртит рҳәеит даҽа школкгьы. «Горскаиа школа» ахьӡуп ҳара ҳтәы еиԥшҵәҟьа. Убра сҭалар сҭахуп!
– Имцуп уи! – иҳәеит Гьыргәал. – Цасҳәа ауаа еилазго роуп абас ажәабжьқәа зманы идәықәу… закә школузеи зыӡбахә умоу? Ԥшьаала абри аҭаҳмада узааӡаз улаиаԥысны, уҭала абни ашхәа!
– Умшәан! Умшәан арԥыс! Иухьӡузеи? – ибжьы ныҵакшәа диазҵааит Џьегьым, аҷкәын ишҟа дааскьашәа.
– Абзагә сыхьӡуп, – иҳәеит аҭакс аҷкәын.
– Сара суазҵаарцын исҭаху акы заҵәык ауп: абыржә ааигәа исаҳаит ԥсышәала икьыԥхьу шәҟәык ҭыҵит ҳәа. Уара иубахьоума убри?
– Ааи, избахьеит, – иҳәеит Абзагә.
– Изеиԥшроузеи умҳәо? Егьырҭ ашәҟәқәа иреиԥшу?
– Ара исымоуп иара. Иусырбап уҭахызар!
Аҷкәын имакәан дылҭаԥшын, ишәҟәқәа иаарылихит иԥшӡаӡа иҟаз шәҟәык. нас зегьы ишырбоз Џьегьым инеииркит, игәра ганы. Ирзымбатәбарахеит ирыкәшаны иӡырҩуаз зегьы. иааскьаны игылеит даргьы ирбаратәы.
Џьегьым уи ашәҟәы ааникылан инарҳәы-аарҳәуа акраамҭа дахәаԥшуан. иааиртын, абӷьыцқәагьы днаргәылаԥшит.
– Ҳаргьы иаҳшәырбандаз, ҳаргьы! – иааиларыԥсеит анахьынтә-арахьынтә.
Џьегьым қдык дҩықәгылан, иҳаракны идирбеит раԥхьаӡатәи аԥсуа шәҟәы. рыблақәа ҭырхаха убри иахәаԥшуан зегьы. Амшынахь иҵысны ицозгьы рҽааныркылақәеит.
– Иаагишь, Џьегьым, исырбеишь! Снахәаԥшышт! – диҳәеит Џьегьым инаҩс игылаз Асҭана Адлеиба.
– Усҭ, уахәаԥш!
– Аԥсышәала акәу, абри ашәҟәы иану шану? – дҵааит Асҭан иибоз изхамҵо.
– Нас ишԥа! – иҳәеит Џьегьым. – Схаан исымбацызт аԥсышәала иҩу ашәҟәы!
– Уарамоу, дад, сара шәышықәса среиҳауп, аха саагылеижьҭеигьы исымбац! – иҳәеит аҭаҳмада Генаа Смел. – Избахьада ас?
– Ҳаргьы иаҳшәырбеишь, шәанаџьалбеит, ҳаргьы!
Ицеит уи ашәҟәы ауаа рнапы иқәланы. Иахәаԥушан, иџьаршьон, иеигәырӷьаон…
– Ибзиоуп, аха иаԥхьода ари? – дҵааит аӡәы, иахьеилагылаз.
– Иара дамԥхьои, иара аҷкәын ихаҭа! – иҳәеит Џьегьым. – Иаажәг арахь, даҳзаԥхьап!
– Ишәҭ! Ишәҭ! Даҳзаԥхьааит! Ианугьы ҳмаҳари! – ҳәа абжьқәа гон ана-ара.
Ашәҟәы ааганы Абзагә идыркит. Аҷкәын зегьы дырбаратәы, драҳаратәы днаган ақды дҩықәдыргылеит. Ишәҟәы ааникылан, даԥхьо далагеит: Ан, Аб, Аԥсны, Аԥсадгьыл…
– Ассир! Ассир! – иааилалхт зегьы.
– Дад, акы суазҵаашан, – иҳәеит Смыр Сааҭқьери. Рҽааиқәырԥсны иӡырҩуа иааилагылеит ара игылаз. Ашхәақәа ирҭалахьазгьы ҭыҵны иааины игылан, уи ашәҟәы аӡбахә анраҳа. – Иаҳзызхәыцда? Иаԥшьызгада абас ҳара ҳзын?
– Ара иануп ари ҳзызхәыцыз ижәлагьы, – иҳәеит Абзагә. Насгьы даԥхьан иҳәеит: – Услар.
– Дызусҭада умҳәо? Дасԥуаӡами?
– Мап, даурысуп. Аурыс фицаруп иаҳзызхәыцыз. Дгенерал дууп.
– Мшәан, аԥсшәа иалидыраауазеи уи?
– Имҵеи! Ҽнак, акласс ҳаҩнатәаны ҳшаԥхьоз, ҳгәыҳҽанӡамкәа дааҩнашылан, ҳаирԥхьо далагеит абри аԥсуа шәҟәы. Уи дҳазҵаауан, дҳацәажәон аԥсышәала. Ицқьаӡа иҳәон аԥсшәа!..
– Ассир!
– Уаԥхьеи, дад иҵегьы! Уаԥхьеишь наҟ, иану аабап! – иҳәеит аӡәы.
Аҷкәын ақды икажьыз даақәгылхт ишәҟәы кны, иааскьақәеит зегьы. Аӡәгьы иҟытбжьы мырго, амҵ ԥыруазар амҵәыжәҩа абжьы уаҳаратәа.
Абзагә аԥхьара даҿын. Зегьы ӡырҩуан ираҳауаз рзымбатәханы, ашәҟәы аԥсышәала иахьцәажәоз иеигәырӷьон, иџьаршьон.
Ус, ашәҟәы алгарҭаҿы дырзаԥхьеит: «Аҵыхәтәанӡатәи аубых» ҳәа ажәабжьк. Ихәыҷын, икьаҿӡан уи ажәабжь. Аубых зхылаҳәоу зегьы шеибакәыз аӡәаӡәала еихьыԥшны, рыҩнқәа, ргәарақәа кажьны амҳаџьырра ҳәа ихҵәаны Ҭырқәтәылаҟа ианцоз, иҽаанкылан дымцеит ҭаҳмада заҵәык. Убри иӡбахә акәын уи ажәабжь иаҳәозгьы. дара уаҩ игәы зырԥшааша акы акәын иара. Иаҳаракгьы – данԥсуаз иқәшәаз аурыси иареи еибырҳәаз ажәақәа.
Аҭаҳмада-аубых данычмазаҩха, ақьаԥҭажә аҿы иԥацха дыҩнаиан имацара заҵәык. Ихылаԥшрыз ҳәа уаҩытәыҩса димамызт, дгәаҟуан, аԥсхыхра даҿын.
– Уара узаанхазеи умацара заҵәык? Узрыцымцазеи, егьырҭ зегьы ахьцоз? – ҳәа аурыс даниазҵаа, аҭаҳмада-аубых аарлаҳәа даацәажәан, убас иеиҳәеит:
– Атәым жәҩан аҵаҟа иаҳа исзеиӷьхап ҳәа, сыԥсадгьыл кажьны сзықәымҵит, сымцеит џьаргьы! Сагьахьхәуам! – уа иааихыҵит иԥсы, аҵыхәтәанӡатәи аубых.
Абзагә аԥхьара даалган, ашәҟәы ааиркит. Акыраамҭа ҿымҭуа игылан ари заҳаз зегьы, рыхәдақәа рыкәаҽны. Иҭынчӡаран рыкәша-мыкәша. ЏЬара-џьара аҳәсақәак рҵәуабжь гон акәымзар.
– Аҳы! Шәҵысы шьҭа! – ибжьы аагеит Гьыргәал Чачба. – Шәдәықәла иахьақәышәкыз! Урыск асабицәа алаижьларацы «акы иҷышәзар» – уи шәара шәзаршанхазеи ас?
– Ишԥоуҳәеи, Гьыргәал? – дааҵҟьеит Хьыб Гәдиса. – «Ак рҷышәит» ҳәа аума абри ашәҟәы бзиахә уара иахуҳәааӡо?
– Нас бзиак шәзырхәыцып ҳәа уҟоума шәнырҵәара иашьҭоу аурысқәа? – иҳәеит Гьыргәал. – Уаҩ ҟәышс усыԥхьаӡон, Гәдиса, аха сабиҵас уцәажәо уалагеит излазбо ала. – Дааиԥхьхәыцаан инациҵеит: – Иҟалауеит усгьы, ауаҩы данажәӡалакь, анкьатәи исабира ихьӡоит.
– Мап, уа сара суқәшаҳаҭым, Гьыргәал, ухаҵкы! – иҳәеит уажәыраанӡа ҿымҭкәа иӡырҩуаз Смыр Сааҭқьери. Шәышықәса дреиҳан, акыр ибахьан, акыргьы идыруан уи. Хшыҩла дыӷәӷәан, хар змам ҳәа дыԥхьаӡан, даараӡагьы ҳаҭыр зқәыз уаҩын. – Сара сахьахәаԥшуа – абарҭ аурысқәа аԥсуа жәлар ркәакәылах ықәҳхроуп, инҳарҵәароуп ҳәа имааӡеит абра. Мамзар, шәазхәыц: аҩн ҿыц хазынақәа ргыланы ашколқәа заадырутазеи ҳаҷкәынцәа рзы? Дара рхарџьала аеҭымцәа еизганы ирааӡоит, аҵара ддырҵоит. Аиҳарак иџьоушьаша, аԥсуаа иҳамаӡамыз ашәҟәыҩра ҳзырхәыцын, иԥшӡакәакәараӡа иааҳдыркит ҳаԥсуа бызшәала ицәажәо ашәҟәы! Иазыруазеи абарҭқәа зегьы, ҳнырҵәара, ҳақәхра мацара иашьҭаҵәҟьазар? Иуаӷоу акгьы изымдырт! – Сааҭқьери Абзагә иахь даахьаҳәит:
– Дад, Быҭә Ҳабыџь, ухаҵкы сара сыҟоуп! Уара усабиуп, аха иахьа уара зегьы уҳаиӷьхеит хшыҩла! Убас уҟазҵазгьы – убырҭ ашәҟәқәа роуп, урҟәамҵын, умаашьакәа инагӡа амҩа узқәылаз, инагӡа аҵара! Иҭабуп ҳәа уасҳәоит саргьы абри ахшыҩ иахьа иахьсурҵаз. Суцаанхоит саргьы абра! Џьаргьы сцом саргьы, амҳаџьырра ҳәа сыԥсадгьыл кажьны! Абри аубых иеиԥш сыԥсааит абра! Зны уаала, уназгап зыӡбахә умаз Аҟәатәи ашкол ахь. Срыҳәап урыдыркыларазы.
– Ҳа! Уара уаанхозар, саргьы саанымхои! – иҳәеит Мсоусҭ. «Саргьы!» «Саргьы!» – иааиларԥсеит зегьы.
Убас, ианцоз еихьыԥшны ишдәықәлоз еиԥшҵәҟьа иара уажәыгьы аӡәи-аӡәи еихьыԥшны рҽааныркылеит, имцеит амҳаџьырра, иааннакылт ԥыҭҩык.
– Убарҭ убас реиқәырхара зыхҟьаз, абри раԥхьаӡатәи ҳаԥсуа шәҟәи, абни аубых данысԥуаз аҵыхәтәанӡатәи иажәақәеи роуп, дад! – иҳәан, иажәабжь даалгеит Шҳангьери.
Убри ауп саргьы ажәа иамчу ани хыхь зыӡбахә сымаз алегенда сгәаалзыршәаз.

Кәҷыта ила

 Кәҷыта абнара дылаланы дышнеиуаз, уу-бжьык иаҳаит, дук ихарамкәан. «Закәызеишь?» – иҳәан дымҩахыҵны днеизар, ахәачара илажьын лак, бааԥсыла ихәны. Ашьа алҩрны ицон, ахьаа ишаргәаҟуаз ҩашьомызт. Иууан, аԥсхыҵра иаҿын. Аԥхҭра ахьуазаарын, ахәы каԥсан, џьара-џьара иҟьантазӡан, ахьҭа иакны аҟәараҳәа еиҵасуан. Кәҷыта игәырҵҟәыл ала иеиликааит уи ала аблақәа ирҳәоз: «Срыцҳашьа, сеиқәырха, ууаытәыҩсзар!» Кәҷыта ишьхәа даақәгьежьын, иаҳа абӷьықәа змаз аҵла махәқәа ааԥыҵәҵәаны, иааилышьны ишышны, игәаҟуаз ала нықәижьын, даханы иҩыныҟа игеит.
Ус-ус, ишихәышәтәуаз мызкы анҵы, ибзиахеит ала, ахәра ӷьеит. рыԥсқәа рзеилымхуа еишьцылеит Кәҷытеи иареи! Дахьцалакь икәҟьашо, иеигәырӷьо ицын уи илагьы.
Ҽнак, ргәылара қыҭак аҿы, Кәҷыта ила ицны дышнеиуаз, даарԥылеит изымдырӡоз аӡәы.
– Сақәыл уоума, мшәан, сҩашьоу? – иҳәан, иџьашьао дааҭгылеит ирԥылаз. Алагьы ацыҵхәа рышәшәо, инеины инапқәа арбзо иалагеит. Инапқәа аҟәаҟәа иқәшьуа, иааиргәыбзыӷт иаргьы. «Сақәыл рыцҳа, Сақәыл! Уԥсы ҭоума уарамыжда, сулгеит ҳәа сыҟамзи»… – иҳәон ирԥылаз.
Кәҷыта ҿымҭкәа дрыхәаԥшуан, иҟақәаз игәы азҩо…
– Иабоубеи, ухаҵкы, абри сла? – дҵааит ирԥылаз.
Ишьны иахьылаужьыз! – иҳәеит аҭакс Кәҷыта, уаҳа нацимҵакәа.
– Ари сара цәгьаӡа бзиа избон, аха иԥхҭын, ианыцәыршәагаха, ҳарахәгьы аҟьашьыр ҳәа сшәаны, абнараҿы инаганы сеихсын, уа илажьны сцеит, – иҳәахт ирԥылаз, насгьы инациҵеит: – Аха сара истәуп, ишубо еиԥш. Иухәышәтәит-егьит, аџьабаа иадубалаз азы ахә сшәоит. Заҟа усҭарызеи?
– Ак соуп ҳәа акәымкәа, ирыцҳашьаноуп сара изысхәышәтәыз, – иҳәеит Кәҷыта, маҷкгьы игәы иалырсны. – Ига, иумаз ула, сара ишԥаумаскуеи! Амала, иахҭысыз ҳазхәыцны қәнагала ҳазынҟәар, иаҳа иахәҭоушәа збоит.
– Ишԥа? – дҵааит ирԥылаз.
– Иара ахаҭа далнахааит, уареи сареи ҳауа еиӷьнашьо. Ҳцап хаз-хазы, досу ҳамҩақәа рахь, хьаԥш-кәаԥшрак ҟамҵакәа. Ҳауа еиӷьнашьо, иара ахала изыццаз – уи изынхааит!
– Ибзиоуп нас, усгьы акәыз! – иҳәеит ирԥылаз. Уигьы ааибырҳәеит, рымҩақәагьы инарықәлеит хаз-хазы: аӡәы арымарахь, егьи – арыӷьарахь. ицон ихьамԥшкәан. Ала зны, ԥыхьа изтәыз инаишьклаԥшит, нас иаахьаԥшит Кәҷыта иахь. Зынгьы наҟ инаҭрысит, ԥыхьатәи иахь, аха иааҭгылан, арахь Кәҷыта иахь иԥшуа иалагеит. Иҩашьомызт, агәи-агәи шеилашуаз… Аха нас, аҵыхәтәанӡа ишиашаз иҩны Кәҷыта инаишьҭалеит, иагьихьӡеит. Иццеит, уаҳа знымзар-зныкгьы ԥыхьатәи иахь ихьамԥшуа…

Баба уитәу, ди ултәу?..

Сынтәа Гал сыҟан, сыуак иҿы. Очамчыраҟа ҳцараны ҳаҟан иареи сареи. Ачаи фабрикахь дцеит, аус ахьиуаз, уажә саауеит ҳәа, аха акрааҵит, ихабар ыҟам. Амашьына ҳзыԥшуп ашҭаҿы, дшааилакь ҳцоит. Иԥҳәысгьы аџьарымкьахь дцан, дыҟамызт. Рхәыҷқәеи сареи ҳаизынханы ҳаҟан.
Аҷкәын еиҳабаӡа, хәышықәса зхыҵуаз, акубикқәа еихаргыло «аҩны» аҟаҵара даҿын, уи иеиҵбацәа еибарыҩуа иҩнан аҩны. Схы ҭырҟьеит, аха ишԥазурыз, исычҳар акәын, агазеҭ саԥхьо, сеиҭаԥхьо, стәан акәакьаҿы.
Ус, дааит ран. Ажь аалгазаап.
– Ди! Ажь сыҭа!
– Ди! Ажь сыҭа! – ҳәа илықәпапаны дыркит ран аӡӷабцәа хәыҷқәа.
– Марина, ажь бысҭоит, ибҳәозар, баба битәу, ди былтәу?..
– Диа сылтәуп, диа! – дааҳәҳәеит иаразнаказы Марина, иеиҳабшәа иҟаз.
– Ус акәзар, бааи, бысҭ ажь! – лҳәан, иналлыркит.
– Ди, сара? – лҳәан, длазҵааит аиҵбӡа, Додошка захьӡыз.
– Сара исыбымҭои ажь?
– Бара бызтәыда Додошка?  Ди алкәу, баба иакәу?
– Ди! Ди сылтәуп салгьы, – лҳәеит Додошкагьы иаразнак.
– Уара узтәыда, Амурчик: ди лакәу, баба иакәу? – диазҵааит реиҳабӡа. Аҷкәын-хәыҷ «аҩны» еихаргыло акыр иҩеигахьан, ус дшаҿыз, даҟәымҵкәа, иҳәеит аҭак:
– Сара баба ситәуп!..
– Уальа гаӡа, ус умҳәан. «Ди сылтәуп ҳәа, акәымзаль, ажь уауам», – ҳәа иахәыҭхәыҭуа иалагеит маӡала иаҳәшьцәа хәыҷқәа.
Ахәыҷы ибжьыхра иаҭахузеи?


Аҭырас

Амҳаџьырраан ауп ари аныҟала. дыҟоума аԥсуак убри аԥсуа жәлар реиҳараҩык ықәызхыз арыцҳара ду – амҳаџьырра аӡбахә змаҳац, изызмдыруа?
Изыхҟьаҵәҟьаз атәы – аҭоурых дууп, хара ҳагап, ҳзалаларызеи? Амала, изхарахазаалакь, амҳаџьырр иахаану, зыла иабаз, зхаҭалагьы изхызгаз аҭаҳмадцәа изларҳәо ала, убасҟан арыцҳарақәа иҟалаз зегьы иреицәахаз – еихьыԥшроуп! Агәаҟра ду иҟалаз ззымчҳаз андәықәла: «Иҳахьлакь еицҳахьааит, ҳахьԥсуагьы ҳаицыԥсааит!» – рҳәан еихьыԥшит ауаа. Ари арыцҳара ду иҟалаз зхы иархәаны ажәлар ржьара, рырҳәра иалагаз ауаагьы маҷымхеит. Амшцәгьақәа раан рыԥсы ҭалоит ахәацқәа. Амҳаџьыррагьы иара убасҵәҟьа ицәырнагеит ауаа хәаԥсақәа, ацәгьахәыццәа, ахәымгақәа: ауаа жьаны, – шәаала, шәаала – ҳәа амҩа иқәырԥшны, нас рмал, рҷан ирҭынхо ала ибеиахаз. «Аҭырқә шхәақәа инырҭажьны ауаа амшын агәы ихызҵаз! Ауаа ықәызхыз, ауаа нырҵәаны хаҭала икьаҭахаз Озбақь мцацәа!» – рҳәон аԥхьарца ианҵаны. «Озбақь мцацәа» даӡәымызт. Ара, ана ирыман ажәлар ижьо, еихьырԥшуа… Изҭахымызгьы – изакәзаалакь уамак рызхәыцны, иқәҵны имцар ԥсыхәак рымамкәа иҟарҵон. Хаала анакәымха – мчылагьы иқәырцо ианалага, иҵысит ақәԥара.
– Шәымцан џьаргьы! Шәабацои шәыԥсадгьыл кажьны?! Ҳақәԥап! – рҳәан, игылеит ажәлар рԥацәа иашақәа аӡәырҩы. Дал аԥсҭаҿы убас ицәырҵыз афырхацәа драԥызаны даагылт Аӡын Данаҟаи ҳәа арԥыс еиҵамхаӡак. Дхаҵа ӷәӷәан, шәара зықәӡамыз аӡә иакәын Данаҟаи. Анхацәа рыҷкәынцәа еизганы ҭауади-аамсҭеи рсотниеи аказакцәеи драбашьит, насгьы урҭ иҩызцәа зегь иманы Дал аԥсҭа иҭалт рҽырцәгьаны. Ажәлар ирыларҳәеит: Амҳаџьырра ҳәа ицаз цеит, иаанхаз уаҳа џьаргьы имҵысырцы.
– Ақәԥара! Ақәԥара! Шәҽеидышәкыл ақәԥаразы! Уиада ԥсыхәа ыҟам ҳзықәшәаз агәаҟра ду аҿы! – рҳәан, идырҵысит иаанхаз ажәлар. иаҳа-иаҳа иазҳауа иалагеит иқәԥоз рхыԥхьаӡара. Ихҵәаны амшын ахылара зҭахымхаз зегь абрахь еиханы изаауан Данаҟаи. Абри анхацәа рықәԥара абзоурала ихымҵәакәан инхаз рацәаҩхеит. Ҭауади-аамсҭеи нхыҵ ицан асаӡқәа уҳәа, нас аҟарачқәа қьырала инкыланы иаарган, ҵҩа змамыз ар рыманы иҭалт дал аԥсҭа. Рхы хҵәа ирышьҭан Данаҟаи иҩызцәеи. Аха ирԥыхьашәомызт дара ишырҭаху иманшәаланы. Ажәлар ирҵәахуан. Дымшәакәа амшын агаҿахь дкылслон Данаҟаи иҩызцәа иманы –  џьоук хыҵны ицоит ҳәа иаҳар. Ҽнак, чагьамаа хыҵны ианцоз дрызлеит амшын агаҿа. Азандалқәа инарҭалоны даарыхьӡеит.
– Арԥарцәа, шәымцан, абаақәа! Ҳақәԥалап ҳаԥсы ахьынӡаҭоу! Иҿаҳхып Ҳаԥсадгьыл! – ибжьы нарылаиргеит. Иҳәатәы хаҵаны иаанхазгьы маҷымхеит убри аҽны. Аха реиҳараҩык цеит. Имариамызт ихҵәаны идәықәлаз раанкылара. Ицеит ирацәаӡаны арԥарцәагьы. Урҭ дрылаланы дцеит данаҟаи иқәла бзиа, иуа Сеиҭгьы, Шлар Сеиҭ!
– Иаԥсам ақәԥара, дара рацәаӡоуп, ҳара ҳмаҷуп, баша ҳхы  зҭаҳархарызеи?! – рҳәеит. Ишәеит. Аӡәы дымшәазаргьы – иҭаацәа дырхьыԥшит; даҽаӡәы бзиа иибоз ԥҳәызбак дызлыцрымҵт. Урҭ зегь реиҳагьы абни Шлар Сеиҭ ицара ауп Данаҟаи игәаҵанӡа изырхьыз.
Аа-шықәса ҵит убри ашьҭахь. Далаа амҳаџьырцәа ԥслымӡрак, хҩаа-хыԥсаарак аҿы инықәдыркьакьаз ақьалақәа ирыҵатәан афатә рымамкәа, аӡба иԥсуа, рааигәа-сигәа аӡы ыҟаӡамызт џьаргьы. Трабзан ақалақьи дара ахьтәази шә-верск рыбжьан. Изылшоз цалон уахь, хәлаанӡа ақалақь иалан имида-гәидаха. дара-дара ааиҿаҳалон амҳаџьырцәа. Еизҵаалон Аԥснынтә жәабжьк ыҟазар ҳәа. Ҿыц иааз иӡбахә раҳар дрыԥшаауан, иазҵаауан. Ираҳалон Аԥсны ақәԥара ишаҿу аӡбахә. Ианыхәлалакь, уа ақалақь иалахар ҟаломызт. Аҭырқә полициа мчыла иалырцон, иалахаз ҭаркуан.
Ҽнак, далаа ахьтәаз аԥслымӡраҿы ихы рықәкны иҿааихеит ҭырқәак, иҽы ахәда чықьмаџьак ықәкны.
– Далаа шәоума ара итәоу? – ҿааиҭит аҭырқәа ҽуаҩ.
– Ҳара ҳауми далтә аҳабла иеиуоу!.. – рҳәан, иааины иааикәшаны игылт арҭ, «иҳаиҳәарызеишь?» – ҳәа.
– Очамчырантәи сааит сара абыржә ааигәаӡа. Аџьықәреи аазгеит Трабзан. Убра Очамчыра џьоук неит сзандал аҿы, арԥарцәақәак, абри ачықьмаџьа рыманы. Уахьнеиуа Далынтә амҳаџьырцәа џьаракыр иуқәшәоны уҟалозар, абри ачықьмаџьа ҳазрыҭа ҳәа даараӡа исыҳәеит. Усгьы саауан арахь, мап сзырцәымкит, уа акыр исыцхраан азы, иаазгеит. «Аллаҳ иныс, иахьыҟазаалакь, Трабзан ааигәа-сигәа иҟазар, иԥшааны ишрысҭара» – ҳәа сдырқәит. Иагьынасыгӡеит сажәа. Дал иҭыҵны иааиз шәара шәакәзар – шәысҭ, ижәга! – Ачықьмаџьа надиркын, днахынҳәны дахьааз дцеит аҭырқәа ҽуаҩ.
– Иҭоузеишь ари ачықмьаџьа? Иаазҭидашь? Иззаадашь хыла? – ҳәа илеилалеит.
– Сеиҭ, уара иаҳа уазааигәаны уахагылоуп, иаартишь ахҩа! – иҳәан ҿааиҭит днаскьашәа дахьтәаз аҭаҳмада Сеидыҟ. Уа иҟаз зегьы дреиҳабын Сеидыҟ қәрала.
Шлар Сеиҭ ахҩа ааникылан, дҩаханы иааиртит ачықьмаџьа, нас иааҭыхны инадиркуа далагеит уа иҭаз акасқәа, аԥҳәыс касқәеи! Икасы мацран уа иҭаз зегьы. Касык-касык ркын зегьы, изкымызгьы даанымхеит, хәыҷгьы-дугьы. Ирацәан акасқәа. Иџьаршьон зегьы. Касык-касык кны игылан арԥарцәагьы инеиҿаԥшы-ааиҿаԥшуа, измааноу ӡәыр ихы иҭалазаргьы иахиҳәаара иҿамшәо.
– Иуаӷоу акгьы изеиылмкааит… – иҳәеит даақәыԥсычҳан аҭаҳмада Сеидыҟ. – Абзиаҵәҟьа убар изузымдыррызеи!? – нас арԥарцәа, акасқәа иркыз наҟ иказыршәқәаз рахь дынхьаԥшын, инациҵеит: – Излазбо ала, зегьы еилышәкааит арҭ аҳәса ркасқәа змааноу! зыԥсадгьыл ԥсахны зуаажәлар ықәызхыз амаҳагьақәа рҳәатәы хаҵаны, ҳаԥсадгьыл бзиахә кажьны – џьанаҭ ҳшашьҭаз – џьаҳаным ҳаанагеит абра… Ҳаԥсыр ҳадгьыл ҳамеиуа… Ас шәара ишкашәыршәыз еиԥш арҭ акасқәа наҟ ркаршәра – мариаӡоуп! Уи акәым аус злоу аԥсуа хаҵа изы. Мап! «Ҳақәԥап, шәымцан џьаргьы!» – ҳәа Данаҟаи афырхаҵа агаҿа ианҳаиҳәоз шәгәалашәо? Ақәԥара! Ақәԥара ауп иаҭаху аԥсуа жәлар мыӡӡарц азы. Аҳаҳаи, аӡә уаанымхан абра ақәԥара зылшо! Аԥсныҟа! Аԥсныҟа шәеиха абаақәа! Арҭ акасқәагьы – ас икаршәны акәымкәа – бираҟ цынхәрас иҟаҵаны иҳаракны ишәкы! Ара акәым, уауп иахькаршәтәу акасы иуку, арԥыс! Ма икасуп ари, ма ибираҟуп. Уԥҳәысу ухаҵоу – убри акасы ала еиликаарц иааишьҭит Данаҟаи!
– Ҳақәшаҳаҭуп! Ҳақәшаҳаҭуп иуҳәаз Сеидыҟ! – иҳәан, аӷьараҳәа ҿааиҭит арԥарацәа руаӡәы Адгәыр захьӡыз. – Иара абыржәыҵәҟьагьы ҳцап, ҳдәықәышәҵа!
– Акасы зхазҵо аԥҳәыс лоуп. Арсҟатәи кассы заҳзаарҭиз, иҳалшаша гәарҭарц азоуп! – иҳәеит даҽаӡәгьы, – Иагьҳақәнагоит! Шәаала ҳахьынтәааз ҳаԥсадгьыл ахь! Аԥсынҟа! зегьа коуп – ара бзиарас иаабо егьыҟам. Ҳцап иахьаҵәҟьагьы!
– Уи зегь бзиоуп, аха, – ҳабацои ҳцаргьы? Араҟа ани Абыхәба ааигәаӡа иааз ииҳәоз шәмаҳауази? Иқәҵыз зегь ҳаҩнқәа амца рыцраҵаны инықәыццышәшәаа ирыблызаап аҭауадцәа. насгьы атәымуаа ҳадгьылқәа рендла иқәырҵазаап, аҭаҭын ларҵозаап иахьабалакь. Ҳнеиргьы – ҳашҭақәа, ҳџьынџьқәа ҳарҭап ҳәа шәыҟоума урҭ ықәцаны. Шәхагымхан, – иҳәеит даҽа ҭаҳмадак.
– Насгьы, ешыраа хынҳәны ианнеи ирзыруз ҳәа Трабзан абазараҿы уахьтә иааз Лаз Осман иҳаиҳәоз раҳәи Шьарыф! – игеит наскьа аӡә ибжьы.
– Ааи, ааи! – инаигӡеит уи аҭаҳмада «Шьарыф». – Ассир ҳаиҳәеит Лаз Осман уи аҽны. «Акардон» – ҳәа агаҿа иаакәыршаны ауаа ртәаны ирымазаап, уа ҳ-Аԥсынра. Арстәи аӡәгьы днармышьҭуазаап урҭ рахь. Урԥыхьашәаргьы абахҭа егьи акәымкәа, иара уа иулгозаап агаҿаҿы. Нас арстәи ирулакь – абыржә Сеидыҟ ишҳадугалаз еиԥшҵәҟьа зандал дук рҭәны ешыраа неизаап. Азандал ианааҭыҵҵәҟьа, уа итәаз акардон аарыкәшазаап! Нас иара уа агаҿа аҟныҵәҟьа аҟәҟәаҳәа иаарыларҵо, аӡә даанымжькәа иршьызаап зегьы-зегьы. Уажәала Аԥсныҟа ахынҳәра – хыдароуп.
Иааҭынчрахеит, рҽааиқәкны иааилатәеит зегьы. Иргәырҩауан, ихәыцуан, ҟытбжьык гомызт ԥыҭраамҭак.
– Сишь, сишь! Ари жәбо, ари! – ибжьы аагеит Сеиҭ ачықьмаџьа дышҭаԥшуаз. Инхьаԥшит зегьы уи ишҟа. Сеиҭ иҩҭихит ачықьмаџьа аҵанӡа иҭахаз акасқәа злаҳәаз… аҭырас! Иҩахьаз аҭырас. – Аҭырас жәбо, ари? Далтәи аҭырас! – дааигәырӷьаны ибжьы ҩеиҵихит иара, иааҭихын ирбаратәы дҩахеит. – Аа-шықәса сылаԥшгьы иҵамшәац аҭырас!
– Далтәи, Аԥснытәи аҭырас?
Иканӡахьаз, иҩахьаз аҭырас хҵәахақәа еимданы ирыффыҩуан, ирыгәӡуан, иргәыдкыланы рылаӷырӡ ақәҭәо иҵәуон.
– Аҭырс! Далтәи аҭырас! ҳаԥсуа ҭырас! – иааҟәымҵӡакәа абарҭ ажәақәа ракәын ирҿакыз, «Ҽаанбзиала!» – ҳәа еибырҳәошәа.
Ԥыхьа Аԥсны ианыҟаз, ацәаӷәараан, ма арашәараан ацәшьхәа, аҽага иадыргоз аҭырас – уажәы ара рыԥсадгьыл афҩқәа ргәаланаршәан, ашәҭқәа раҵкыс еиӷьхеит ари. рымч ҭалан, ршьа ааилашит, дырҩегьых ироуит ирцәыӡхьаз агәыӷра.
– Ҳцап, дадраа, ҳцап! – ҳәа ибжьы рдуны ҿааиҭын даақәгылт ани уажәраанӡа «Аԥсныҟа ахынҳәра хыдароуп» ҳәа изыԥхьаӡоз аҭаҳмадагьы:
– «Аԥсра бзиа зыԥсоузеи!» – рҳәоит. Аԥсра бзиа аҵкьыс еиӷьузеи шьҭа ҳара ҳзы? Ҳаԥсааит ҳаԥсыргьы – ҳаԥсадгьыл аҿы! Ҳцап! Ҳаӡхыҵып уа, ҳақәԥап! Ҳаршьыргьы – ҳаԥсадгьыл иамоури ҳабаҩқәа! Ҳшәышьҭы!
– Иауазеи ҳзыршьуа? Ҳхы дҳаршьрым! Ҳақәԥап! – иҳәеит Сеиҭ. – Ҳрымбакәа ҳаӡхыҵып, нас ҳаицхыраап Данаҟаи! Ҳшәышьҭы Аԥсныҟа!
– Аԥсынҟа! Аԥсынҟа! Далҟа! – ҳәа иааилалеит зегьы. Ирысны иԥдыргеит рқьалақәа, рымаҭәақәа ааҿарҳәеит, иҩаразқәнырҵеит. Аҳәсақәа рхәыҷқәа ааиларҳәан иааргәыдыркылт. Еихеит рымҩа иашахь – Аԥсныҟа! Рыԥсадгьыл ахь!..


Аргәын Сеидыҟ

Ҽаҩраҭагалара иаамҭан, ақәа кыдыҩр илеиуан, ихәлахьан, илашьцан. Еш Џьарназ иашҭаҿ алақәа аашит.
– Уа аԥшәма, уҟоума? – ҳәагьы аӡәы ибжьы аагеит.
– Ҳаи, сыҟами! – иҳәан даадәылҟьеит аԥшәмагьы.
Шаҟа игәы иахәазеи Џьарназ иуа бзиа Кәҷыта иааира.
– Аригьы уҭаца лоуп, шәеибадыр! – иҳәеит иԥҳәыс лзы Џьарназ. нас ларгьы ус леиҳәеит:
– Ари зыӡбахә басҳәахьоу Кәҷыта иоуп. Арымаа Кәҷыта. Арии сареи ҳаиқәлацәоуп, ҳаихааӡалоуп. Аргәын Сеидыҟ иааӡамҭақәа ҳауп ҳҩыџьагьы. Ҳшыхәыҷқәаӡаз нахыс ҳаишьцылоуп, бзиа ҳаибабоит. Суацәа зегь раԥхьа дгылоуп – убас дысҭахыуп. иагьагьы былшозар аҳаҭыр игыбмыжьын с-Шькәакәа!
– Ҳаҭаҳмада дышԥаҟоу умҳәо, Џьарназ, Сеидыҟ дышԥаҟоу? – иҳәан, дҵааит Кәҷыта аԥсшәа анеибырҳәа ашьҭахь.
– Сеидыҟ ибаргәузеи, ҿаа-ҿывҳәаҵәҟьа дыҟоуп макьана. Жәаха аҽы ирхәмаруан. иҟаиҵақәоз убондаз! Иқәгыланы ихәаԥшуан зегьы, дџьаршьон. Ма изакә ҽузеи иҽыхәа-иаҵәагьы! Уара акыр ҵуоу думбеижьҭеи?
– Имҵыкәа, хәышықәса ҵып шьҭа, – иҳәеит Кәҷыта, ииҳәаз дагьацәыԥхашьашәа.
– Ҟаҳ, иагьзлаучҳазеи, уанаџьалбеит?! Уи акәзаап дызсазҵаауа сибацыԥхьаӡа: «Кәҷыта дышԥаҟоу, иҟазшьоузеи, иуаҩышьахазеи?» – ҳәа. Хәышықәсагьы думбаӡацзаап! – иџьеишьеит Џьарназ. – Саргьы сеилахоуп мыцхәы, аха ҩымз-хымз дсымбар дыгәхьаазгоит…
– Шәеизааигәоуп иареи уареи, – иҳәеит Кәҷыта, – иаауҭаххар унеины дубоит, ҩба-хԥа қыҭа роуп ишәыбжьоу. Сара дысцәыхараӡоуп. Акысгьы, џьара сцо саауа сыҟам, сеилахаӡоуп. Сан дажәит, илылшом шьҭа, сара сымацара сакәхеит, сзаҵәуп.
– Ак уасҳәашан. Мшәан, уззыԥшузеи, Назира ҳәа Ҟаԥшьаа рҭыԥҳак дҳәаны дузтәамзи? Исаҳахьан уи шәыӡбахә сара. Дзааумгацзеи уажәгьы?
– Аиеи, аиеи, дзааумгаҵәҟьозеи, уан аҭакәажәи уареи  шәымацара шәеидхалеитеи? – лҳәан дазҵааит аԥшәмаԥҳәысгьы акҿаҩраҿы дыкҿагыланы рхәы ахьыҟалҵоз. – Дрыцҳами уан аҭакәажә?!
– Ус ауп, бхаҵкы сцеит,  аха имариамхеит Назира лаагара. Иамуит, – иҳәеит дыԥхашьашәа ибжьы ларҟәны Кәҷыта.
– Ыы, дахьхәыма? Ажәа улымҭахьази? – дҵааит Џьарназ.
– Дахьхәыз иаҩызами, дааҟәымҵӡакәа аҿҳәара иахлырԥалозар?! Зны акы дазыԥшуп, даҽазны – даҽакы. Ари лҳәан – иҟасҵеит, ани лҳәан – уигьы насыгӡеит. Уажә илҭаххаз ауп сара сзын игәаҟраҵәҟьахаз! Убри ауп уажә уара уҿы саазцазгьы.
– Ҳы… – дааԥышәарччеит Џьарназ – убас гәаҟрак уаанамцар, даҽа хышықәса сымԥынҟа уқәларымызт уара избо. Иҳәа угәаҟра! иҟалазеи?
– Арыш Хабыгә иҽеиқәа-ду умбахьеи, Џьарназ? – дҵааит Кәҷыта.
– Ааи. Хабыгә и-Џьара ззымдыруада! Нас?
– Жәаха Аацы чарак аҿы дыҟан, убри аҽы ирхәмаруан Хабыгә. Саргьы сыҟан уа, избон иаҟазшьоу. закә ҽы бзиоузеи уҳәарауазеи! Иссируп, иссир!
– Аԥшӡара икны иагоит иалаухәузеи. Нас, нас? Убри аҽы лҭаххама уажәы Назира?
– Уи ауми! «Убри уара иутәны, ухаҭа уақәтәаны иурхәмаруа зыҽны узбаз аҽныҵҟәьагьы суццоит» – лҳәеит.
– Ҳаи, ассир лҳәеит убама! – иџьеишьеит Џьарназ. – Нас илоуҳәазеи аҭакс?
– Иласҳәозеи? Лҟазшьақәа уздыруам азоуп ус узҵаауа. Ацәажәара – башоуп уи лҿы. Аҽоуп ара шьҭа ԥсыхәас исымоу, уаҳа акгьы.
– Уи ус акәыз, аха… Хабыгә иуп ҳәа сыҟам уи. Аԥара, ашьара шаҟаҩы идыргалахьоузеи сара издыруаны, аха иҭиуам.
– Изымдыруеи! – иҳәеит Кәҷыта. – Сизымцеи сара Хабыгә! Ауаа идызгалт, аԥара, арахә иагьа иҭахызаргьы сҳәеит, сгәаҟра зеиԥшроугьы илымҳа инҭысшьит, аха дымԥсуанда! Имуит.
– Иуам, иуам, издыруеит, – иҳәеит Џьарназ. – Иҭиуам уи абас иԥсы злоу иҿы. Хабыгә итәы уажә избама? Мап аниҳәа – малуп. «Ажанаа иикыз – икит» ҳәа ззырҳәаз диҩызоуп.
– Избоит шьҭа уи саргьы, – илахь ааиқәиҵеит Кәҷыта, – башагьы сызгәыӷрызеи шьҭа.
– Аиеи. Ҟалашьак змам усуп уи, – иҳәеит Џьарназ. Кыраамҭа итәан ҿымҭкәа ихәыцуа аҩыџьагьы.
– Акоуп шьҭа ԥсыхәас исымоу, – иҳәеит Кәҷыта ихәыцра даалҵны. – Сақәӡуазаргьы сақәӡааит убри! Усгьы Назира лыда схәарҭам. Иҟалалакгьы ҟалааит.
– Иуҳәарцы иуҭахузеи, Кәҷыта? Иухәыцзеи ԥсыхәас? – дҵааит Џьарназ. дааҭгылан дӡырҩуа далагеит аԥшәмаԥҳәыс Шькәакәагьы.
– Иӷьычтәуп аҽы, – иҳәеит Кәҷыта. – Уаҳа ԥсыхәа аманы избом уи сус.
– Даараӡа иуадаҩуп уи. Хабыгә дхагахоит иҽы бзиахә ицәырӡар. дыԥсаанӡа дашьыҭмҵӡакәа дашьҭазаап…
– Знык исԥыхьашәар, уи изыԥшаарым иалоухузеи: адамыӷ сыԥсахып, аԥшшәыҵәҟьагьы… Издыррым ибаргьы, – иҳәеит Кәҷыта дааԥышәырччан. – Аӷьычроуп аус злоу амзар…
– Цәгьа иҷаԥшьоит Хабыгә иҽы. Акыс, илацәагьақәа роуп икаамеҭҵәҟьоу. Уаарԥыхьашәар уеимыржәжәоит.
Анеирҭақәа, ааирҭақәа сурбар – снеип сара убарҭ алақәа срымбакәа. Усыцнеи, Џьарназ, исырба амҩақәа!
Акраамҭа ҿымҭкәа дхәыцуан Џьарназ, нас даацәажәеит:
– Уара уахьцо егьыҟам уахь. Ацара анакәха, сцап сара. Ас иахьыҟоу имцхәу дԥырхагоуп. Уара амҩақәа анеирҭа-ааирҭақәа уздырам, ари алашьцараха иусрбеит ҳәагьы, цқьа урықәымшәар ҟалоит. Унха аҩны. Сара сымала сцап, исылшалакь убап.
– Ишеиӷьу, ишеиӷьу… – даақәшаҳаҭхеит Кәҷытагьы.
– Ҳасас-бзиа акриҿаҵаны дышьҭаҵа, с-Шькәакәа, – иҳәан дҩаҵҟьан иҽааирхиеит ацаразы.
– Умцан, сгәы исанаҳәо хәарҭам… ухала уҽдуршьуеит… умцан, – лҳәеит Шькәакәа.
– Бымшәан, с-Шькәакәа, акгьы сыхьуам, – нас асас ишҟа даахьаҳәит: – уара уааԥсоуп, Кәҷыта, какалк укыр уԥсы шьа, ушьҭаланы уцәа. Угәы ҭынчыз, саагылеижьҭеи сымӷьычыцт, аха уара узы схы сышԥеигӡари?
Иаацәылашоны, аҽқәа нҿаҳәаны дааин, ԥшьшьаала асас димырҿыхаразы ҟытбжьык мыргакәа ашә аартны дааҩнашылеит иҩны. Иуаӷоу иҩны дааҩнашылааит ус! Уаӷеимшхаран ила иабаз: акәакьҭаҿы харԥзаҵәы, иара уигьы еихьыжәжәа-еикәыжәжәа, лыхцәы еилажәжәа илықәыԥсаны, аԥенџьыр дадтәаланы лылаӷырӡ лыкәааша аҵәуара даҿын Шькәакәа. Лааигәара иҟаз лиарҭаҿы – лыхчы, лхыза, лцәарҭаларшә, лгәабан уҳәа зегьы хыла-гәыла еиларҵәи иқәжьын. Арирахь даахьаԥшзар – ииарҭаҿы иҽеиҵҳәа дықәиан дыцәан исас Кәҷыта. Игәы аҵанӡа иналҵәрааит Џьарназ. Еиликааит ара ацәгьара шыҟалаз. Днеины дааихагылан, зны ԥыҭраамҭак, ҿымҭӡакәа дихәаԥшуан, нас дааирҿыхеит исас:
– Угыл, Кәҷыта, иаазгеит Хабыгә иҽы! Угыл! – Кәҷыта илацәа аахитзар – Џьарназ дихагылан. Знызаҵәыкгьы дынхьаԥшит акәакьҭахь, Шькәакәа лышҟа, нас дҩаҵҟьан иаарласны иҽааилеиҳәеит, ажәакгьы аҳәашьа дақәымшәакәа.
– Цқьа ишаанӡа аӡәы иумырбакәа ига иузаазгаз аҽы. Усҭ уҟамчы! –инаииркит.
Кәҷыта иҟамчы ааимихын, уаҳа акгьы изымҳәакәа ашә аартны дындәылҵит.
Аҽқәа руакы днақәтәан, руак ивакны ашҭа дааҭыҵын амҩа днанылахьан:
– Уаангылишь, Кәҷыта, ажәак уасҳәашт, – иҳәан ҿааиҭит Џьарназ. дааҭгылт Кәҷыта. Днаскьан, днеины уи днаидгылеит Џьарназ.
– Усасуп. Уаҳа иуасҳәо сымам Кәҷыта. Акызаҵәык суҳәоит, убри нагӡа «аламыс» ззырҳәо акыр угәы аҵан инханы иҟазар. Абри аҽы ахьноугаша инаганы ишуҵәахлакь – уизца ҳабаӡӡеи, ҳзааӡаз Аргәын Сеидыҟ. иаҳәа уаха уареи сареи иаҳзеибауқәаз зегьы ак мӡакәа. Нас уаҳа уара уҿы ус сымам. Иҟауҵауоу ишуасҳәаз? Исуҭоу ажәа?
– Иуҳәаз саҳаит Џьарназ, сшыбзоу сыԥсуп шьҭа сара, аха… Иусҭоит ажәа.
– Уца нас шьҭа! Инагӡа умҩа.
Кәҷыта дцеит. Дахьнеиша днеин иҵәахит иааигаз аҽы. насгьы аангылашьак ҟамҵакәа дизцеит аҭаҳмада Аргәын Сеидыҟ, Џьарназ ажәа шииҭахьаз еиԥш. Дахьнеиз, иҳәеит акакала иҟалаз зегьы ак мӡаӡакәа, Џьарнази иареи ирзеибауз. рабаӡӡеи иашҭаҿы акәын иахьеицәажәоз арҭ. Кәҷыта ииҳәашаз зегьы ҳәаны данаалга, иабаӡӡеи днеиҿаԥшит. Аха аҭаҳмада иҿаԥшылара ицәыхьанҭахан ихы лаирҟәит. Ԥыҭраамҭак ҿыруҭамызт аҩыџьагьы. Дхәыцуа дгылан Сеидыҟ ҿымҭкәа, иҭаҭыныжәга дахауа.
– Абра сузааны иуасҳәарц ажәа сымихит Џьарназ, – даацәажәеит Кәҷыта.
– Иқәнагаҵәҟьаны иудиҵеит уи Џьарназ, – иҳәеит аҵыхәтәаны Сеидыҟ. – Иқәнагаҵәҟьаны уааишьҭит сара сышҟа, сара узааӡаз сышҟа, избан акәзар, уара иууз аламысдара уара умацара уакәӡам изхароу: еиҳаракгьы сара соуп; усзымааӡазаап. Уара уанысааӡоз исыгхақәаз рацәаӡазаап. Уара ас ануу, Џьарназ ақәнагаҵәҟьа ихәыцит, аха саргьы… – иҳәан, икьарахәгьы ҩҭиԥааит Сеидыҟ. Ихы ларҟәӡаны дгылан, аха уи гәеиҭеит Кәҷыта. «Сишьааит, иагьсықәнагоуп» – ааиӡбеит азынказы иара, насгьы илацәақәа хҩаны дыԥшын уажәы-уашьҭан ҳәа… Ус, игеит ахысбжь, Кәҷыта илацәақәа даныҩарыха, аҭаҳмада Сеидыҟ деизҟәыҿны агәараҳәа дкаҳауан. Уи икьарахә ихы иладкыланы иҭаирцәызаап, иаргәҵысҭа инацәхыкны иԥаҵа ашлара ырҟаԥшьуа ахәхәаҳәа аҿынанахахьан ишьа.


Ажәлар рҵеи

Аԥсны Асовет мчра анышьақәгыла раԥхьатәи ашықәсқәа рзы акәын. Гәаҟрак дақәшәан, зықәрахь инеихьаз нахҩык Аҟәаҟа дааит. Иӡбеит ашшыԥхьыӡ алеиҵарц «зегь иреиҳаӡоу аначальник» ихьӡала. Ус еиԥш Аԥсны иҟаз Нестор Лакоба иакәын, изыгәдуны ажәлар рҿы Ҷнагә ҳәа изыԥхьоз.
Аҭаҳмада еиликааит «зегь иреиҳаӡоу аначальник дахьынхоз, аха аҩны диқәымшәеит. Дызлааишаз амҩаҿы дгыланы аԥшра иқәшәеит.
Акраамҭа дыԥшын. дааит Лакоба. Аҭаҳмада уи даниба, длышьамхнышлан, ашшыԥхьыӡ иикыз уи иахь инаирххеит:
– Суҳәоит, дад, ҳаиҳаб ду, уаԥхьа абри сышшаԥхьыӡ, усыцхраар, рыцҳак соуп.
Лакоба дшанханы дыԥшуан.
– Узышьамхнышлазеи? Угыл абыржәыҵәҟьа! Угыл! – иҳәеит Нестор.
– Мап, мап, Ҷнагә ухаҵкы, – аҭак ҟаиҵеит аҭаҳмада – сгылаз сшьамхы арсны… Сышшыԥхьыӡ усҟан иаҳа уахаҵгылоит…
– Саргьы уара уеиԥшҵәҟьа сынхаҩуп, – иаркьаҿны иҳәеит Лакоба. – насгьы уара акыр уқәрахь унеихьеит, уеиҳабуп қәрала сара саҵкыс. Уҩагыланы исаҳәа усс узықәшәаз.
- Мап, сара сгылом абри сқьаад уаԥхьаанӡа, – иаҿаиршәит аҭаҳмада.
Ари ахҭыс ҟалеит аҽнышьыбжьон, ауаа рацәаны изныз Аҟәа амҩадуқәа урак аҟны. Избаз-изаҳаз ауаа рыднагалеит. Иԥшын ирылибахуа аабандаз ҳәа. Аҭаҳмада дшымгылоз агәра анига, Лакобагьы ишьамхы арсны дҩагылан ҿааиҭит:
– Уажәшьҭа ҳаиԥшуп, уаргьы-саргьы. Иаага уашшаԥхьыӡ, исаҳәа узынҟьаз-узынԥаз.
Ари збаз ауаа аҭаҳмада изҿырҭуа иалагеит:
– Угыла уара, иҟоуҵозеи? Ҳара ҳ-Чнагә ишьамхы арсны дургылеит! Угыл!
Аҭаҳмада дыԥхашьԥахҵо дҩагылан Нестор дицны иҩны дныҩналеит.
Адәахьы игылаз ауаа акраамҭа иалацәажәон рыбла иабаз.
– Ауаҩы шаҟа ихшыҩ дуу, убриаҟара иламысгьы дууп, – иҳәеит уаҟа игылаз аӡәы. – Ҳара ҳ-Ҷнагә марцхалк иадамхаргьы илам аԥагьара. Уи ажәлар дырҵеи иашаҵәҟьоуп.
























М. Л. Аҳашба
(1903-1992)

Амаланыҟәа

Ацәа даалҵит Адгәыр. Иҭаҷкәым хәыҷқәа аараҵәаны, иблацәақәа рҟәыҷуа, ииарҭа даалатәеит. Згәы цаха ӷра еилаԥса иҟаз ихыза, азымҩатәырахь ижәҩахыр инахшәан, аз-ҿацәк хьыхәхәа, иарма жәҩа иахьынҳалан уажәы. Ихарԥ аҳәынҵәарақәа ахьеибартыз аҟнытә ахәда аахьаҽын, игәышԥ хәыҷы ҟәашкакараӡа иааԥшуан. Ихәда ҭыхәхәа иҟан. Иблацәқәа ахьирҟәыҷуаз аҟнытә ихы ҵысҵысуан, ихәда адашқәагьы, зны иармарахьтәи, даҽазных – иарӷьарахьтәи хаххалаӡа иҩагылауан. Дара игын. Зны-зынлагьы, инапқәа аанкылашәа, иблақәа нцәыҵирԥшлауан.
Ахәшҭаараҿы амца хәажжаӡа иеиқәын. Нырцә, агәышԥы аҽҳәа иаҭаны, ицәырсысуа иҽҳәатәан Ҵис хәыҷы. иара иаб – Даҳир адәны арахә ахьеилиргауаз ибжьы ааҩуан.
– Нан, уа, нан! – иҳәан, изнапык аауишьҭын, изблак ныхтны, днаԥшы-ааԥшуа, аҩны ааимидеит блала.
Адгәыр иан Хьыкәыҷ, лыхьурӡы ныкналҳан ашыла хәуа, акҿыҩра дыкҿан.
– Нан, барамыжда, баба иабҳәарауазеи… – ҿааиҭит иара, иан дахьгылаз илаԥш анаалықәшәа.
– Закәузеи, нан, баба иасҳәараны иҟоу? – лҳәан, ллыхәҭа аанкыланы, даахьаҳәшәа диазҵааит лыҷкәын.
– Ани аҷкәын имаз аҩыза амаланыҟәа сзааихәааит, иҟалауазеи!
– Иауазеи, нан, амаланыҟәагьы узааихәап, зегьы уара узыҳәан ауми изаҳҭахыу, сызкәыхшаша! – игәы ааҟалҵеит Адгәыр иан.
Адгәыр, абарҭ реиԥш иаҳаз ажәақәеи, еиҳаракгьы ицырцыруа иблақәа иаарыхгылаз амаланыҟәа игәы иааҵалази, дыцәаӡамызшәа, длахҿыхӡа, иаразнак ацәа даалырхит.
Зынӡа уажәы аабыкьа Адгәыр, иани иаби дрыманы, Очамчыра ақалақь аҟны иҟан. Ақалақь иахьалаз ҷкәынак, иара иаасҭа иаҳа ижыцәӡа иҟаз аӡәы, иҟаԥшьы уаркалеиуа маланыҟәак дақәтәаны, дкәаркәалеиуа, атротуар дшықәыз ибеит.
Амра каххаа иԥхон. Амаланыҟәа абарбалқәа агьежьра иахьаҿыз, адаҷ каламқәа раӡныԥсараха, аки-аки еихьымӡа-еиԥымӡо, иеиқәҵәиашаауа иеишьҭан. Арахәқәеи иара амаақәеи ирықәҭәаз аникель меигӡарахда ианыҷҷауаз амрахәагақәа шырхыҷҷалауазгьы, Адгәыр иблақәа изацрыхуамызт иара иҩыза аҷкәын хәыҷы дзықәтәаз «аҽы» ссир!
Убри аҽны инаркны, амаланыҟәа ааҭымҵӡакәа Адгәыр ихы иҭан,, игәы иҭыхон, иԥхыӡ иалан. Агантә даныхынҳәы ашьҭахь мчыбжьыкгьы иара иҩызцәа рыҟны убри атәы акәымзар, даҽа ҳәатәык имаӡамызт! Уажәы, ашьжьымҭан, ацәа дшаалҵызҵәҟьа иааигәалашәахт ҩаԥхьа.
– Угыл, нан, угыл! Уҿы ӡәӡәа, ухы ҳәа, уҽеилаҳәа! Уара убзиахар иузааҳамхәара иҟоузеи, уан дузӡатәзааит! – даҿын Хьыкәҷ лыҷкәын хәыҷы иабжьара.
Адгәыр иакәзар, зегь реиҳагьы абжьара зҭахыз аӡә иакәын: иасымша иузааҳамхәара иҟоузеи, уан, дузӡатәзааит! – даҿын Хьыкәҷ лыҷкәын хәыҷы иабжьара.
Адгәыр иакәзар, зегь реиҳагьы абжьара зҭахыз аӡә иакәын: иасмыша аашаргьы аимак рыман иани иареи. Акрыфара игәаԥхауамызт, мчыла акәын есчан акыршиҿалҵауаз. Иара даара игын, дычмазаҩ-чынџьхашәа акәын дышҟаз. иани иаби абри дара ихьааганы ирыман, аҳақьымцәа рҳәеит, ахәшәқәа рҳәеит, иҟарымҵаз егьыҟамызт, аха иара иааигәарԥханы, ихәы ифауа дырзымхәышәтәит.
Уажәы амаланыҟәа игәы иааҵалан, аԥхьырцәҳәа дҩагылеит. Ажәжәаҳәа аҽеилаҳәара далагеит. «Уара убзиахар иузааҳамхәара иҟоузеи!» ҳәа иалымҳәази иан, уажәы «абзиахара» даҿын иара.

…Хьыкәҷ, абысҭа аакнылхын, ачанахқәа ирнылаҵуан. Адгәыр, еирыӡла аӡы иманы дааин, иаб инапқәа иирӡәӡәауан.
– Уара, иахьа сыцҳаражәҳәаҩуп, – лҳәеит Хьыкәҷ, илкыз амҳабысҭа ырцәаакны ачанах ианылҵахьаз абысҭа инахарӷәӷәауа, ирԥшӡауа. – Адгәыр сузааишьҭит!
Адгәыр илымҳақәа кьацә-кьацәӡа иааиҵыҵит.
– Ииҭахыузеи Адгәыр? – иҳәан, Хьыкәыҷ длазҵааит Даҳир, инапқәа ахьиӡәӡәоз реихьшьра дааҟәыҵшәа, Адгәыр, диҿаԥшуа.
– Очамчыра ҳаныҟаз иибаз амаланыҟәа игәы иахәазаап, убри аҩыза акы сзааихәааит, баба ҳәа ажәа униҵоит.
– Иагьизаасхәарын, аха иара изырныҟәауамеи, иазиугәышьозеи!
– Исырныҟәоит, баба, исырныҟәоит, – иҳәан, Адгәыр иикыз аирыӡ аҟыгәҳәа адашьма инықәиргылан, иҩ-напыкгьы иаб ихәда иаакәиршан, днеихьынҳалеит.
– Излаурныҟәауазеи, ушьапқәа кьаҿуп, абарбал алыкәқәа рҟынӡа изынаӡауамеи! Амаланыҟәа уҭахындаз, уан акрыфа ҳәа ануалҳәалакь, ҩынтә илмырҳәаӡакәа, иаразнак акрыгьы умфалозиз!
– Сшьапқәа ируазеи?
– Иумбаӡозиз,, убри амаланыҟәа иақәтәаз аҷкәын хәыҷы ишьапқәа рыла амаланыҟәа ширныҟәоз?
Адгәыр ихы аалаирҟәын, ишьапқәагьы днарыхәаԥшит: иеиқәа кьаҿ иахьааҵыҳәҳәауаз ишьамхы лахыс амра иашәын, идырдхақәа ылгәыгә, ицәышәшәаӡа иааԥшуан уажәы.
– Акрыфала, акрыфала, уан иааумҵалаҵуа зегьы ыфала – иузҳап. Ушьапқәа амаланыҟәа абарбал алыкәқәа рыҟнынӡа инаӡауа ишааҟалалакь еиԥшҵәҟьа, иаразнак иреиӷьӡоу маланыҟәак узаасхәауеит, – иԥа дақәиргәыӷит Даҳир. – Уааишьт арахь! – иҳәан, даҳир иҷкәын днаганы, ашәваз днадиргылеит. – Уҽаариаша, уҽаариаша! Абас, абас!
Адгәыр ишәваз дахьадгылаз ихы аҩахыхьшәа, маҿак аҟара инахыганы, ашәваз иҿаҟәеит Даҳир.
– Аа, абраанӡа унаӡартә аҟара ианузҳалакь, амаланыҟәа урныҟәаларатәгьы уҟалауеит. Убасҟан, ажәакгьы умырҳәаӡакәа, иреиӷьу амаланыҟәагьы узаасхәауеит, – иҳәеит Даҳир, иԥа ихгьы ааишьшьит.
– Ҟаау! Абранӡа сара санбадухауеи! – иааџьеишьеит Адгәыр, аҿаҟәара аҟнынӡа инапы нагӡаны, инҭаршә икны ҵаҟагьы длахеит, аҿаҟәара, аалаирҟәрызшәа.
– Уи, уара акыршуфауа еиԥш акәхауеит! – иҳәахт Даҳир.
– Ибзианы акрыфара салагар иаарласны исызҳарыу?
– Ҳәара аҭахыума! – иааирҵабыргит Даҳиргьы.
Абас иит Адгыри иареи рыбжьара ажәеимда.
…Абри инакрны аҷкәын зынӡа иҽиԥсахӡеит! Аԥхьа – мчыла иҽадцалауа ифон иара иан иааимҵалҵауаз афатәқәа зегьы. Ашьҭахь хәҷы-хәыҷла акрыфара дашьцылеит иара. Дышнеи-шнеиуазгьы икрыфара аамҭа дахыԥауа далагар изымчҳауа дҟалеит, амла сакит ҳәа иан даалыцхраауа, дналыдгылауа аҟнынӡагьы днеит. Ес-аашар шьыбжьхьа шаарфалакь еиԥшҵәҟьа, Адгәыр иаб имахәар аанкыланы, ашәваз ашҟа дихауа диагуан.
– Баба, да уахәаԥшишь аҿаҟәара аҟнынӡа заҟа сыгыу, – иҽаариашаны, ашәваз иҽадырӷәӷәала днадгылауан иара.
– Макьана уабаҟоу! Ари, абас ҿахрак уфеит ҳәа иаразнак иузҳауама? – иҳәон Даҳир.
Адырхаҽны ҩаԥхьа:
– Да, баба, иахьа заҟа сыцлаз гәаҳҭапи! – иҳәахуан Адгәыр. Даҳиргьы, иԥа ашәваз днадыргылахны, ихы инапы аақәшьуа, аҿаҟәареи иареи ирыбжьаз гәеиҭауан.
– Макьана акыр уыгуп, уҽшәала! – иаҭеикуан иара.
Адгәыр имацара иакәӡамызт амаланыҟәа гәаҟрас измаз. иара иҩызцәа – агәылацәа рыҷкәынцәагьы, Адгәыр изыҳәан амаланыҟәа анбаархәари ҳәа ргәы хәыҷқәа хыҭхыҭуа иазыԥшын.
– Адгәыр уааишьт, – рҳәон дара уажәы-уажәы, днагангьы ашәваз данддыргылауан. ҽнак хынтә-ԥшьынтә данаадыршәалауазгьы ыҟан.
– Ҟоҳ, ари макьана маҿакгьы игыуп! – иааџьеишьеит ҽнак Даҭа хәыҷы. Адгәыр ихы акәмаҷиареи аҿаҟәареи ирыбжьаз маҿала ишәауа. – Уара, ари даҽа маҿак аҵкысгьы игыуп, макьана дабаҟоу!
– Маҿак иауазеи, уара, уԥшишь, унацәақәа аҿаҟәара иахыҳәҳәаны иахьцауа! – имаркуан Даҭа.
Абри еимаркуан, иеиҿаркуан, иагьарааны урзыԥшыргьы, рыбжьқәа оумаха, ашәваз иакәаӷӷа игылан дара.
Ахәылԥазгьы, реимак аилыргаразы, «иахьа заҟа сыцлазеи Баба?» ҳәа дкәаӷӡа, иаб иаԥхьа даақәгылахуан Адгәыр.
– Абри аҟара ауп иуцлаз! – иҳәан, инацәхыԥ аҵаӷара дахәаԥшуа, инаимҵеикит Даҳир.
– Ҟоҳ, ус акәзар, сара абри аҿаҟәара аҟнынӡа санбанеиуеи!
Адгәыр игәы каҳаӡауа даналагалакь, «аа, иахеижьҭеи заҟа иузҳаз» ҳәа хәыҷык нацҵаны ирбауа, игәы имышьҭуа, хәҷы-хәыҷла дазыҟаҵауа дааигауан Даҳир иԥа.
Абас, изгәамҭаӡакәа ииаҟьа ицон амшқәа, ицон амзақәа, ицеит ашықәс… Аҷкәын акрыфара дашьцылеит. Уажәраанӡа ицәеи ибаҩи еикәыршаны дшыҟаз, уажәы дҭааҭыӷьаӡа, аҳәаса агәаӷь еиԥш деилаҟаца дҟалеит. Ашәваз аҿаҟәара аҟнынӡагьы дҩаӡауа далагеит.
Даҳир ианакәзаалакгьы амц зҳәоз аӡә иакәӡамызт. Еиҳаракгьы ахәҷы дижьаны иҟалаӡомызт. Ахәҷы дзықәургәыӷуа ҟауҵароуп, уажәа зызиҭуаз наугӡароуп. Абри идыруан, закәансгьы иман Даҳиргьы.
– Угыл, угыл, Адгәыр! Очамчыраҟа ҳцароуп! – ибжьы ааиргеит Адгәыр иаб шьыжьымҭанк. Адгәыр, ацәа даалҵны, иблақәа аахитзар, иханы дгылан  иара иаб.
– Ҳколнхара амашьына Агаҟа ицоит, ҳаргьы  ҳаргарацы расҳәеит, – даҿын Даҳир, – амаланыҟәагьы алаагап!
Адгәыр абри ажәа дазыԥшызижьҭеи акыр ааҵуан: иагьа ианеиҵаха шықәсыки бжаки иреиҵамызт. иаб иажәақәа ҩбамтәкәа, абӷьааҳәа иҽааилеиҳәеит. Аҟыԥҳәа иҿи-инапи ӡәӡәаны, астол днахатәеит. Заа ихәы лырхиахьан иан. Астол дшынахатәаз еиԥшҵҟәьа, хыма-ԥсыма акрыфара далагеит. Дыццакуан, иԥсы иҟырҟы икылахауан, имҵаз ибысҭа нкылбӷыҷаа-аакылбӷаҷаауа, ииулакгьы ицыфа ыфаны дахьыҩагылара дашьҭан иара. Абри иаб изгәамҭакәа инымхеит.
– Абринахыс абас акәзар акрыфара ушаҟәыҵуа, амаланыҟәа ҳзаамхәеит уҳәар смаҳаи? – иҳәан иԥа игәиҽаниҵеит иара.
Адгәыр ииулакгьы, абри еиԥш агәаҽанҵара аниоу, днахан, ибзианы акрифеит, дшыҳәыцымыцуаз мацара.
Шаҟа ҟалалакгьы, ицеит дара убри аҽны Очамчыраҟа. Уа иахьнеиз адәқьанқәа инарылалан, амаланыҟәақәа ахьырҭиуаз рыԥшааит.
Адәқьан иахьааҩналаз иеицырхәхәа икыдгылан амаланыҟәа хәыҷқәа ҿыц-ҿыцӡа. Аԥхьатәи амаланыҟәа иадырҷаблаз  ақьаад иаҳәауан иара зыԥсаз. Даҳир чекк ҩарымихын, акасса аҟны днеины, уа иадтәалаз аԥҳәызба илиҭеит амаланыҟәа ахә аԥара. Уажәы иԥагьы, иаргьы, аҭиҩгьы амаланыҟәа алхра иаҿын.
– Баба, абриа маланыҟәа ҳарҭааит, абри иаҳа иеиӷьуп! – иҳәан, амаланыҟәақәа руакы инацәкьыс нақәикит Адгәыр. Уи егьырҭ рылымкаа иаҳа ицырцыруазшәа ибеит иара. Абри иаҳа иҿыцуп!
– Арҭ зегьы ҿыцқәоуп, аха уара абри иаҳа иугәаԥхазар, қәашьыс иуоуааит, – иҳәан, инапы нагӡаны аҩызцәа иаарылихит, адәқьан иҵагылаз ахәҳахәҭҩы, инагангьы иара амаа Адгәыр инаииркит.
Адгәыр, ари амаланыҟәа днавагыланы, иааирныҟәашәагьы иуит, инхырнаангьы днахәаԥшит. Иара иаҵагылаз абарблақәагьы, амаакырақәагьы, зегьы араӡны еиԥш ицырцыруа, иникельԥсараха иҟан. Аԥсҟы арӷьарахьтәи амаакыра иадҳәалаз аҵәҵәа инацәкьыс анаақәирӷәӷәа, акыркырҳәа абжьы ҭгеит. Уи абжьы ӷәӷәазаарын, акьанџьа зҽоуршәауа адахҭа иадгылаз аӡӷаб хәыҷы, лгәылҽанӡамкәа ари абжьы ллымҳа ианааҭас, иаразнак лгәы ааҭрысит.
– Мама-а! – лҳәан, дныҩныҵәааит, дзыдгылаз лан лкалҭгьы днахьынҳалеит.
– Аҳ иԥсы быӷроума, сыԥсы бфааите! – лҳәан, ари аӡӷаб лан лҽаарҟәны, даалгәыдылҳәҳәалеит. – Бзыцәшәазеи, абри аҵәҵәа абжьы аума? – дԥышәырччауа аҷкәын иабгьы днеиҿаԥшит.
– Иууазеи уара, ауаагьы уршәоите! Уажәнатә абас амаланыҟәа арныҟәашьа еилазгауа, ари нахыс ишԥоуԥсыхәоу, Шьаликәа егьараан амаланыҟәа арныҟәара азин умихып! Иухашҭма Ахра изиуз? – Даҳиргьы дԥышәырччауа иԥа диабжьауан…
Шьаликәа ҳәа Даҳир дызҿыз дара ргәыла ҷкәынак иакәын. Уи араион аҟны автоинспекторс аус иуан, ашоферцәа зегьы  ицәшәон. Аколнхара амашьына ныҟәызцауаз Ахра иблеҭ имихын, амашьына ақәтәара азин имамкәа, хымыз амашьынақәа ӡәӡәауа, аҳәынҵәа-баа игәыҵатата агараж аҟны аус иуан.
Азныказы даараӡа дшәеит Адгәыргьы, уимоу, иԥштәгьы ааиԥсахит. Ашьҭахь данеиԥхьхәыцаа, абасгьы ҿааиҭит:
– Шьаликәа ашоферцәа роуп зыблеҭқәа змихуа, сара сшоферума? – игәы ааирӷәӷәеит иара. Ари заҳаз аҟырҟырҳәа иааибарччеит. Ачча лызынмкылеит аӡӷаб хәыҷгьы: лылаӷырӡқәа лҿаҳәҳәы, лыблақәа реицаҟьа дырцәыҵыԥшны Адгәыр дихәаԥшуа, аччара даҿын ларгьы.
Дук мырҵыкәа Адгәыр иаби иареи амашьына ачарҭ иангыланы аҩынҟа амҩа иқәын. Адгәыр ималаныҟәа аԥсҟы амаақәа инапқәа рыларԥс икын, амҩан аӡә дшаарԥылалакь еиԥшҵәҟьа, иаразнак аҵәҵәа инацәа наҿирхауан, иара акыркырҳәа абжьы ҵарӡа, амашьына асигнал иалҩны игон…
Иааит аби-ԥеи аҩны. Аҵых акыр цахьан ашҭа ианааҭалаз. Адгәыр ималаныҟәа игәыдыҳәҳәала икын. Маҷк аҟара ашҭаҿы ималаныҟәа иманы дынҭагьежьыр цәгьа ибомызт, аха иабаҟоу ауха даара ишәшьын, ишьапы ахьирыгалауазҵәҟьагьы ибаӡомызт.
Абарҵа дшааҵалаз еиԥш иаразнак ималаныҟәа иахаз аҵәҵәа инацәа наҿирхан, акыркырҳәа абжьы ҵарыхәҵәҟьаӡа иныҩныҩит.
– Ҳаи, нан, уан дузӡатәит иуулакгьы урашь уманы уааит акәу! Ԥшӡала, нан, ԥшӡала! – ашә аартны, лыҷкәын даалгәыдылҳәҳәалеит Хьыкәыҷ.
Адгәыр дшааҩналазҵәҟьа дналаган, иаби иареи Очамчыра иахьнеиз адәқьанқәа такә шеимырдаз, аҵыхәтәан амаланҟәақәа рацәаӡаны ихьырҭиуаз ишақәшәаз, иара дрылаԥшны иреиӷьӡаз шалихыз,ӡӷаб хәыҷыкгьы дыширшәаз иан илеиҳәо, иеиҭалеиҳәо, аухантәарак ижәабжьқәа нҵәаӡомызт, аха ималаныҟәа илаԥш аахырԥаны жәҩанк аирбомызт. Уимоу, данышьҭалагьы инаганы, ииарҭа аԥхьаҵәҟьа иргылеит. Инапы ихыза иааҵырҳәҳәаны, иара шишьышьуаз мацарагьы илацәақәа нҭааит…
Адырҩаҽны Даҳиргьы дымгылацызт, Адгәыр ималаныҟәа иманы, дӡаӡаҳәо, амӡырха данҭаз. Аха макьана уи арынҟәара дашьцыламызт: сақәтәоит ҳәа ишьапы аахганы, акәадырырҭа иҽеиуршәауа, дшалгалакь еиԥш дынхышәҭлон, зны-зынлагьы ималаныҟәеи иареи неиваҳалон.
Абас дҳақь-ԥсықьуа ашҭа дышҭаз акәымкәа:
– Адгәыр, у-«Москвич» ауаара суҭар ҟалару, Аганӡа цатәыс исымоуп, шьапыла сызцом! – ибжьы Адгәыр иааиқәиргеит амӡырхагәара иаавалаз аӡәы.
Адгәыр днаԥшызар – абар Шьаликәа! Дцәышҟаҟараӡа дааҟалеит иаразнак. Мап икыр – дицәшәеит: абри ауаҩ ашоферцәа дуқәаҵәҟьагьы ицәшәон, иудыруазеи игәы иаанагара, зынӡа иааимихӡар? Араарагьы изыгәаӷьуамызт: «ани адуӡӡа дақәтәар иеизырҟәаҿы икаимыжьуеи!» Ииҳәара дақәымшәауа, днаԥшы-ааԥшуа дгылан Адгәыр.
– Ы-ы, ари «Москвичума?» – иҳәеит иара зныкыр ашьҭахь, ибжьгьы мырдуцәакәа.
– «Москвичымкәа» закәызеи, нас, уаԥхьеишь иара убра иахьыукыу аҵаҟашәа иану!
Адгәыр ихы аарҟәны днахәаԥшит аԥсҟы аԥхьашәа иадырҷаблаз амарка. Аха ари еиԥшқәа рыԥхьара иара цқьа издыруамызт, игьежьӡа сахьак ианын, иаакәыршангьы анбанқәак ақәҩын. иара ишәҟәқәа рыҟны анбанқәа иаҳа идуқәан, еицырхәхәангьы, ииашахәҵәараҟа ианын. Араҟа иану уара идыр!
Ус аҩны ашә аҷараҳәа аартыбжьы геит: иаб дгылазаарын, дындәылҵын абарҵа дааҵалеит.
– Адгәыр у-«Москвич» Аганӡа исураарауазеи ҳәа иасҳәан, игәи-игәи еилаԥуша дгылоуп, – иҳәеит Шьаликәа, Даҳири иареи аԥсшәақәак анааибырҳәа ашьҭахь.
– Адгәыр, уи аӡәы иираауа дыҟахыума, иахантәарак ииарҭа аҟынгьы ицышьҭаҵаны иманеи! – дааихыхәмарит Даҳиргьы.
Шьаликәа дшыччауаз имҩахь дцеит. Даҳиргьы иҽага аашьҭихын, амхахьы иҿынеихеит. Адгәыр, дгәыҭҟьа-ԥсыҭҟьаха дгыланы, Шьаликәа архәара днавалаанӡа дизыԥшуан.
Абас ихигеит иара ималаныҟәа аҵыхәала раԥхьаӡа даазыниаз ашәара.
…Маланыҟәа хәҳара ҳәа Адгәыр Агаҟа дышцаз иаразнак иаарылаҩит агәыларатәи ахәыҷқәа зегьы. Аҽны иааилахәлаанӡагьы арҭ зегьы еизаны иԥшын иара данаауа ҳәа. Ауха, инеилалашьцаанӡагьы Адгәырра рыҩны иахын арҭ рылаԥшқәа, аха Агаҟа ицаз ауаа рхабарк анырымбаӡа, алашьцара еимнарпит.
Адырҩаҽны аӡәаӡәа-аӡәаӡәала, ҩыџьа-ҩыџьала аизара иаҿын. дук мырҵыкәа хәыҷы-бжьыла иҭәит Адгәырраа рашҭа. Адгәыр, ималаныҟәа амаақәа кны, даваҩуа ашҭа дҭан. Иҩызцәа еибарҷырҷыруа иара ишьҭан. Зны-зынлагьы, иара иааихьӡалоз рнацәақәа амаланыҟәа иахаз аҵәҵәа инаҿдырхалон, иара аҵәҵәагьы акыркырҳәа абжьы нарылаҩлон.
Аԥхьа Адгәыр ималаныҟәа дахыбаауан, аҵәҵәа ицәазырҳәалозгьы абас днарҿаӷыӷлон:
– Закәузеи, уара иҟауҵауа? Абас ашыԥҳәа ухә-нацәакгьы наҿурахуа уалагар, с-«Москвич» аҵәҵәа ааҿыужәаӡарагьы ауеит!
– Ы-ы, ари «Москвичуп» ҳәа уазҳәада? – дааиҿаххит знацәақәа аҵәҵәа иаҿзырхаз аҷкәын шаҭлаҟьашәа иҟаз Адамыр.
– Шьаликәа исеиҳәеит. Аа, абраҟа иануп, – иҳәеит, инацәагьы нақәкны иара аԥсҟы аҵаҟашәа амаланыҟәа ахәамц иадчаԥалаз амарка днахәаирԥшит.
Ахәыҷқәа зегьы, агыларҭа рибамҭауа, рыхқәа аарҟәны, Адгәыр инацәа ахьақәкыз инахәаԥшит. иҟаԥшьшьӡа сахьак анын уаҟа. иара асахьа иаакәыршаны анбанқәагьы ақәҩын. Аха «Москвич» ҳәа ажәа ахьаныҵәҟьаз ианақәымшәа, акакала анбанқәа рыԥшаара иалагеит.
– Иабаҟоу, уара, абра «м» џьаргьы ианӡамеи? – Адгәыр дааҿеикит Адамыр.
– «М» ыҟам, аха абар «о» ахьыҟоу, – наҭеикит Адгәыр, иааира дуӡӡак згаз аӡә иеиԥшгьы. иара имазкуаз днеиҿаԥшит.
– Ы-ы, Шьаликәа иаҵкыс уара иуыдруама? Шьаликәа «Москвичуп» иҳәазар – «Москвичуп»! – иаашьақәирӷәӷәеит абраҟа иеикәагылаз ахәыҷқәа рахьтә иаҳа иҭааҭыӷьашәа иҟаз аҷкәын махәажә-шьахәажә Ҷыка.
Аурыла Ҷыка абарҭ зегьы дреиҳан, қәралагьы мызқәак рыла дреиҳабын. дара ианакәзаалакгьы убри иҳәатәы харҵалон, еиҳабык иеиԥш ҳаҭыр иқәырҵалон. Абрыгьы Адгәыр ималаныҟәа «Москвич» ҳәа ианшьақәирӷәӷәа, рыцуҭа аҟнытәи ахәыҷқәа зегьы Адгәыр и-«Москвич» ҳәа иашьҭалеит.
Адгәыр ималаныҟәа «Москвич» ҳәа анахьӡхала, еиҳагьы интересс иркит уи даара. Ақәтәара акәым, иара ус знапы нагӡаны иааиԥхьызшьшьаауазгьы, зықәлацәа иаарылыҷҷаз аӡә иеиԥш, игәы иазҳауан иаразнак. Аха Адгәыр игәы иахәауамызт ари. Аникель инакьысуаз инапы аԥхӡы ахьадхалауаз, ичабра аацәырганы ирыцқьалон.
– Уара, унапы шыцәаакыу ишԥоукуеи! Ижьакцоит! – иҳәон иара. – Ари гәаргәалеиуп ҳәа уарҳәама?
Аӷьӷьаҳәа иааилалхәан ҩаԥхьа.
Зынӡа аисрақәа рҟынӡагьы ианнеибацалауаз ыҟан. Рыбжьқәа аныцәгьаӡахалакь, Хьыкәҷ дааины, иааиҟәылклон. Аҵыхәтәан, лара ишрабжьалгаз еиԥш, зны Адгәыр дақәыртәаны, наҟ-ааҟ амаланыҟәа иавагыланы, иваҩуа ддырныҟәауан, зных – даҽаӡәы днақәыртәаны, Адгәыргьы егьырҭгьы амаланыҟәа иаԥхныҩлауа ддырныҟәауан. Абри ишаҿыз мацара аӡәи-аӡәи амалаынҟәа арныҟәашьа рибарҵауа иалагеит. Ахәылԥазы, ашҭагьы рзымхазт, аферма аԥхьа илашьҭыз адәеиужь ду ашҟагьы икылсит.
Ахәыҷқәа аџьџьаҳәа ишеилаз, ирызгәамҭаӡакәа амра нӡаалеит, аферма рахә ирхылаԥшуаз Арсанагьы, камбашь гәарҭак иаԥца дгәарлеит.
Абри аферма рахә камбашь леишәа бааԥсӡак рылан. Лома ахьӡын иара. Лома ахьӡын иара. Лома абра игылоуп шыуҳәауаз, иара ашырҳәа ицаны, аанда ԥжәаны мхык инҭалауан. Ес-аашаргьы Арсана аҭаҳмада лаба дук кны, абгақәа ирфаша Лома ҳәа дшәии-шьииуа, дыҩуа, абри акамбашь дашьҭан, игәы аакыднахӡахьан. иара абар уажәгьы мхык ишаалицаз мҩашьауа, атәыҩақәа амӷ рхарԥа, аҟәаҟәа ажыц бӷьы ықәтата, иаԥца иааицауан.
Адгәыр ималаныҟәа дақәтәаны дышнеиуаз, ахьча-ла Мура даавалеит. Инацәа нагӡаны аҵәҵәа ианааҿирха, акыркырҳәа абжьы игаз иацәашәан, инымҩахыҵны, иаразнак амҩа инаҭеит иара. Арсана ари гәеиҭан, дааиахәмаршәа ус ҿааиҭит:
– Адгәыр, уҵәҵәа скамбашь ауп изықәнаго. иара ахәда инахасҵар, иахьцалакгьы иаразнак исыԥшаауеит. Лома азыҳәан ауп уи анцәа изишаз! – абасгьы нациҵан, ахәыҷқәа шыҟаз иҿааихеит.
Адгәыр, смаланыҟәа аҵәҵәа ахихҵәҟьоит игәахәуу здырхуада, амаланыҟәа иманы аҩныҟа деихеит. Абри инаркынгьы Адгәыр аферма аганахь дықәлаӡомызт. Харантәгьы Арсана ихыцәкәкән дшаақәԥшлакь еиԥшҵәҟьа аҩныҟа деихауан, ималаныҟәа иманы.
Адгәыр ихала ималаныҟәа дақәтәауа, ихала ирныҟәауа даналага зынӡа дханагалаӡеит. Иаашар хәлаанӡа ималаныҟәа даақәҵны жәҩан ибауамызт. Икрыфара иагхеит, иагхеит икрыжәра. иан уажәы-уажәы иқәҿылҭуан:
– Уааи, нан, Адгәыр, какалк кны уца! – лҳәон лара. – Уааи, акәымзар, уаб даар иасҳәауеит! – абас даниқәмақаруазгьы ыҟан.
Аха Хьыкәыҷ лымақаррақәагьы егьрылнамдауа иалагеит.
– Уааи, шьҭа иазхоуп! – анылҳәалак, иара ҿиҭлон, дзықәтәаз амаланыҟәа амӡырхаҟны иҭаргьежьуа, аласба хәыҷи иареи еикәшауа иахьҭаз:
– Даҽа ԥыҭрак, нан, нан, даҽа ҩынтә-хынтә саақәгьежьыр снеиуеит! – иҳәон иара.
Дырҩегьых ианизҿылҭлакь:
– Знык, знызаҵәык! – иҳәон иара ҩаԥхьа.
Ари ҽнак акәымхеит. Ас дцаӡо далагеит. Аҷкәын амра дашәит. иаҳа изҳазшәагьы дҟалеит, аха ианаамҭаз акрахьимфауаз акәу здырхуада, игхауа далагеит.
Ҽнак иаби иани аҩны итәан. Иара, абжьааԥнеиԥш, дгьежьуа ашҭа дҭан. Иԥхьеит акрыфара. Аха ишииулац, «ԥыҭрак, ԥыҭраамҭак ашьҭахь снеиуеит» ҳәа иахгауа иҿааихеит. Арҭ абысҭа кнырхын акрырфеит, иара дмааит!
– Ахәыҷы акрыфара дааҟәыҵӡеит, – лҳәеит Хьыкәыҷ – абри амаланыҟәа ааизааухәазар аахыс! Уик аакыдыргыланы иуӡом! – дашшуан лара.
– Уара уааи акрыф ҳәа уан иануалҳәалакь, узымааиуа иарбану? – иҳәан, Даҳир иԥа диазҵааит.
– Сара смааиуа џьушьауама, аха амаланыҟәа иауам! – иамхаҳәеит Адгәыр.
– Аҵабырг уҳәеит. Амаланыҟәа ауп изхароу. Абар уцәеи убаҩи еикәыршаны уҟалеит. Уԥынҵа уаҩы икыр, уԥсы ааухшәартә, убри аҟынӡа унанагеит убри амаланыҟәа, аха иазызуа убап! – даамақарит Даҳир.
Адгәыр иаб ииҳәаз иамхацәгьахеит, аха иикызз!
Даҳир дҩагылеит. Адәны абарҵан икыдгылаз амаланыҟәа, аха иазызуа убап! – даамақарит Даҳир.
Адгәыр иаб ииҳәаз иамхацәгьахеит, аха иикызз!
Даҳир дҩагылеит. Адәны абарҵан икыдгылаз амаланыҟәа аашьҭихын, инаганы аҿаԥараҿы иныҩнаиргылеит. Ашә ацаԥха нылеиҵеит.
– Баба, с-Москвич» абоугеи? – иҳәан, Адгәыр иаб диазҵааит, ималаныҟәа ахькыдиргылаз ианиимба.
– Умаланыҟәа ацәгьара аун, инаганы абахҭаҿы иҭаскит, – иҳәеит Даҳир.
– Иҟанаҵазеи цәгьарас ҳәа, уажәы абра иахкыдгылаз?
– Иҟанаҵазеи умбои, уара акруфаны уи иауам, уҿаҵақәа ԥхьаҟауа ишухәаԥшуаз, уара иугхеит, иуԥырхагахауеит уара акрыуфацыԥхьаӡа. Иумбаӡои ухәы абжагьы уҿамҵакәа ушаргылаз!
Уаҳа ажәа аахымҳәааӡакәа, Адгәыр ҩаԥхьа аишәа днахатәан, ихәы иаанахазгьы ифеит.
Аҽны, Адгәыр иагьа иҳәандазгьы, ималаныҟәа ирымҭеит. Знык аҟара даагьаақьыпшәыпит. Иблақәагьы ацәаакыра аарцәыҵажжит. Аха иаб, уи акы ахымҳәааӡакәа, дҩагылан усура ҳәа аколнхарахь дцеит.
Аухагьы абас акәхеит. Адгәыр иагьа иундазгьы аҿаԥара ашә аартны иҟамлеит. Уажәы-уажәы днеины акылҳара дкылԥшны дахәаԥшлон и-«Москвич» цыӷь-цыӷьуа иахькҿагылаз. Изхәарҭазз, иблақәа ирбауан, аха инапы наӡауамызт, иара иҳәашьа ала, агәы ааҟаиҵартә еиԥш азқәаҵәҟьагьы изышьышьуамызт.
Аждырҩаҽны ашьжьымҭан Адгәыр иааимҵарҵаз ихәы зегьы, ажәак дмырҳәаӡакәа ифеит. Аколнхара ашҟа усура дцарц азы иаб даныҩагыла, Адгәыр днеины, иаб ихәда инап хәыҷқәа аакәыршаны, днеихьынҳалеит.
– Баба, баба, шьҭа ирыцҳауп, егьымфа-егьымжә ишҭакыз, иоуҳашьҭып сара с-«Москвич!» -диҳәауан иара.
– Мап, мап! Уи агьааур иҵегьы иахьҳархәыроуп, мамзар дырҩегьых иуԥырхагахауа иалагоит.
– Моумоу, Баба, моумоу, уи са исԥырхагахауазар умбари, иоуҳашьҭып! –даҟәыҵуамызт Адгәыр.
Иаб ианимуӡалакь:
– Ма ашә сзаарты, уара ишубауа ахәы асҭап, ирыцҳами иахантәарак егьымфа-егьымжә иҭакын! – иҽиргәыбзыӷуа диҳәон иаб.
Адгәыр иҩызцәагьы дара ртәала даара хьаас иҟарҵеит рҩыза и-«Москвич» ахьҭаркыз. Аҽны акырынтәгьы адәахьала аҿаԥара иакәшеит иҳаздәылгауазар ҳәа, аха ашьҭахьтәи ашәгьы ыҵарбаҟа иаркын: ирзыҿымхит р-«Москвич!».
Абас, хаха-хымш амаланыҟәа «ҭакны» ирыман. Анаказаниа ӷәӷәа ахнагеит Адгәыр и-«Москвич».
Даара дархәыцит Адгәыр. Уи агәра игеит иара иаб иагьа диҳәаргьы, иагьа дҵәыуаргьы, акы шамыхәауаз, и-«Москвич» ахақәиҭра иоурц азыҳәан иара ихы имырҽеир, илеишәа имырбзиар ада ԥсыхәа шимамыз.























































В.М.  Маан
(1905-1941)

Абџьар
I
Ааԥынтәи ақәа шьыжьы инаркны икыдыбганы иауан.
Амшын гәынқьуа, агәы ылганы ажәҩан аҽаннаҟьашашәа еисуан. Уи уахьынхыԥшылоз акгьы узықәбаауамызт, амшын агәахьы ихызгьы гаҿак аубиахуаз. «Шш-ш-ы» рыхга ишәах ԥсараха амшын ацәқәырԥақәа агәырқьҳәа агаҿа рҽанырҟьауан. Ацәқәырԥа ираӡынԥсараха, ицҟьа-шәҟьа еилаҵаны, иӷәых, иҟәыбаса, ачаҭа-чаҭаҳәа еилашуа ицон. Нас, аӡкәарақәа агаҿа инықәсуаз дырҩегьых рҽеизыркәкәа, ахаҳәқәа рхы-рҿы ааӡәӡәаны, ахьхьа рхырга, аԥслымӡи анышәи аарбзаны илахынҳәуан; ус егьи, аҩба, ахԥа, ацәқәырԥақәа еихыҩры-еиҵыҩруа иааиуан.
Аԥсаатә амшын ихыԥыруа ихын, ацәқәырԥа мцаԥшьны ирыҵалазшәа.
– Даара ахаҵара ду иатәуп ари еиԥш амшха амшын ахызаара, иараби, иааҟанаҵашазеи, џьушьҭ, иаҵоузеи мчыс абраиҟара еизырсуа? – иҳәеит ибжьы аашьҭкааны, агаҿа аҿықәан абна илатәаны зыла ҭырхаха амшын ихԥшылоз Мураҭ.
– Даара ишәарҭоуп, уи митәы згәаӷьуа уаҩуп, ас амҩа дықәлазар, ма дшықәыз ари еиԥш амш ихьӡазар, дҭахеит, ҳаргьы ҳалаӡт, – инаиаҭеикит аҭаҳмада Кәмач.
Инеихәаԥшы-ааихәаԥшит итәаз зегьы рыла ҭаа, ашәара аархыст, зегьы ргәы еицабылуаз дыԥсит ҳәа ажәабжь ацәқәырԥақәа иааргазшәа.
Кәмач иџьыба иҭаз цәымса ҽыҭк ааҭиган, ашьанҵа инадкыланы ичақы аҟәуа иахьишьит, аха ауакыхуаз, ацәымса бааӡан, ус аҭаҭыныжәга хыҟаҟо иҿыҵакын.
– Нхаҩыжәлар разҟ ҳамазар, Нестор абџьар има даап, ари аиқәбгара иҟоу дацәынханы. Разҟ ҳамазар, – иҳәеит Кәмач даақәԥсычҳаны, – дҭахап ҳәа сыҟам…
Изҵатәаз аԥсаҵла ақәа алкәкәа илеиуан.
– Ҳаи, абаақәа, шәгәы шәмышьҭын, ҳара кьаразаа акгьы шәарҭас иҳамамзароуп. Нестор даап, уи аҩызцәа бзиеи, амотор бзиеи имоуп, – инаҭаикит Кәмач иажәа Уасил.
Кәмач ила акәиц еиԥш иаакәеицеит, ари ажәа илымҳа ианҭас.
– Ҳара егьа мшы бааԥс, егьа цәқәырԥа ҳацәынхахьеит, шәымшәан, шәацәымшәан акгьы! – ибжьы ааҭганы ҿааиҭит Мураҭ.
– Иарбан цәқәырԥақәоу, Мураҭ? – дҵааит Уасил.
– Иаҳхысхьоу, ҳазну аамҭақәа!..
– Аа, иҵабырыгуп, цәқәраԥаҵәҟьоуп.
– Аха цәқәырԥас ҳара ихаҳамҽуа ыҟам.
– Абыржәы Нестор деибганы, абџьар има даҳзаандаз, нас иҳаибарбарын абри амшын цәқәырԥа агаҿа ҽанаанаҟьалак, иҟәыбаса ишцо еиԥш, иԥыххаа иаагон, аха дабаҟоу ҳаԥхьагыла Нестор, иабаҟоу абџьар!
Араҟа итәаз зегьы абџьарла еибыҭан, рабџьармаҭәақәа еиқәыцырцыруа иркын… Аха аџьажәлар бџьар рымам…
Ус ишԥшыз, ӷба хәыҷык аарла иубо акра иаавшәеит, ӷәцәмаҟьак еиԥш акәын амшын иама ишхыз. имахаԥсахуа кыр иааигәахеит.
Агаҿа иаваршәны аарла иааиуан.
– Аа, шәыԥшишь, шәыԥшишь, ижәбома иахьааиуа! – Амшын ихылан иааиуаз Уасил инацәа нақәкны, иҩызцәа хьаирԥшит. Жәаҩык рыбла ҭырхаха, уи иақәкны, еихмрысыӷьӡакәа иԥшуан.
– Ахыз еиԥш ихәашьҟаҟараӡа иҟоуп амшын, акгьы сзықәымбааит, – ҿааиҭит Кәмач.
– Уҭаҳмадахазаап, – наиаҭеикит дԥышәырччо Мураҭ.
– Сҭаҳмадаха уаҟәыҵ, сшәақь назқәыскыз изы мыш мыждоуп, макьана схы амала икамшәац…
Иааибарччеит зегьы.
– Аа, абан, избоит, – иҳәан, илақәа нақәикит дырҩегь Уасил.
Арҭ ажәаҩык ҟыт рыхәылмшәо иааиуаз аӷба иахәаԥшуан.
– Ани «Ҷорохә» ауми? – иҳәеит аӡәы.
– Аа, иара акәзаап, иҵааҟәырлароуп…
– Ани уажәы имацәысуа аказы ари агаҿа иавоуп.
– Ҳаи, анцәа иныс, даауазҭгьы, Нестор иӷба шырк…
– Уи аламала иҽриҭом…
– Ииашоуп, ииашоуп, уажә даабама Нестор! – ааилдыргеит арԥарцәа.
«Ҷорохә», итәаз ирымариаша ианааи, акы иааԥханарсызшәа, иаақәҵәины Гәдоуҭаҟа шыҟаз ахы нархеит.
– Ишәарыцоит, – ҿааиҭит Мсҭаф.
– Имшәарыцакәа, иузакып, ауарбажә ахьшь акит ҳәа уаҳахьоу…
Аҟырҟыр ааилдыргеит итәаз.
Арҭ ара итәеижьҭеи абар ҩымшуп. Ааԥынтәи ақәа злысыз ауаа караха иҟан. Аԥса ду ашьапаҿы рҽааикәарԥсан, рылацәа нҭааит.
Ҩыџьа арԥарцәа, еихык-еиҵыкны иԥшуа, аҵла шьапқәа инардыгылт.

II
Ӷәацәмаҟьак еиԥш иршәуа, амшын моторк ама ихын.
Зны аҩада иаршәуан зны хланҵы иҭалон, ҿыгҳарак илалбааҟьазшәа, зны амотор аҵа аамыҩрызшәа, икәкәаӡа аҩ-цәқәырԥак рыбжьара илҵааҟәрылон, еиҭаханагалон. Аҿҿа-ҿҿа ахгон амотор, аҩ-цәқәырԥак абахәқәа реиԥш ианыргәлахалак, амотор ҭрысны амч еизыршәшәа ихәнон, анс авинтгьы аӡы иаалҵны аԥарԥыта еиԥш атыртырҳәа игьжьуан.
Ари амотор баша моторым! Ари бџьарла ирҭәны Баҭымынтә Аԥсныҟа иааигоит Нестор, абџьар аџьажәлар идыркны аменшевикцәа рхырҳәарацы. Ари амотор уажәы изҵоу еиԥш еидара иаҵамлацызт.
– Еи, гьиди, Нестор, хеир иоқдур, ҭуфеқлеремуз суие аҭарук... – ҿааиҭит Мамеҭ.
Нестор амотор аԥынҵа дықәгылан. Арҭ ажәақәа илымҳа ианҭас, ашырҳәа даақәҵәиит.
– Уара уԥсы заҵәык ҭахар атәыла аубгах, жәлар ирыхәҭоу аҟаҵара ушаҿу уԥсыр, ԥсы ухьӡума, аҳәынҭқари аменшевикцәеи рнапы аҵаҟа миллионла ауаа ишыӷызуа иршьуеит…
Мамеҭ дааҟаԥшьхеит асаби иеиԥш. Ауаргьала дақәтәоушәа акәын игәы шҭыԥоз.
Ацәқәырԥақәа иршәуа, еиҭаршәуа ирыма иахьықәу амотор адырдыр ахга амшын иагәыдԥало, Аԥсны ахы азырха иаауан.
– Нестор, ҳус хәарҭам, абџьар амшын иалаҳажьып, – ибжьы гон аҭырқәа Аслан, иаԥсуа жәақәа аарла еибаркуа.
– Мап, шәақьзаҵәыкгьы, патронакгьы кыр иаԥсоуп иаҳԥеиԥшу аусқәа рзы, – иҳәеит гәамҵра ҟамҵакәа Нестор.
Аиашазы, иара Нестор иҽырхаҵаны дахьгылази дышгылази уихәаԥшуа уалагар, ушәарақәа зегьы еимпны ицон.
– Уара ишуҭахыу, – ҿаарҭит Мамеҭи Аслани.
– Мап, ари уаха ҳаӡхнажьуам. Амотор аусура еиҵашәтә, – ҿааиҭит Нестор… Аланарԥшыга ила иадкыланы дыԥушан, аха гаҿак аубахуаз.
Мшынуп, мшынуп, мшынуп иахьабалакь.
Ауаҩы ихшара бзиа дышреигәырӷьауа еиԥш акәын Нестор дшеигәырӷьоз иааигоз аџьаԥҳаны. Уажәы-уажәы лаԥшыла иааимидон.
– Аслан, Мамеҭ, краҳфап, иаажәгишь ҳамгьал нымҵәацзар…
– Иҟоуп, – иҳәан, Аслан амгьал ааирссан, Нестори Мамеҭи сак-сак надиркит, иаргьы сак аанкыланы, афара дналагеит… 
Амотор «уых-уых» ҳәа игәынқьуа, еихо ԥхьаҟа ицон.

III
Ҵхыбжьонын. Аҵх еилган. Ашьхарԥахьи амшын анаӡархьи ԥҭақәак хчылан. Амшын агәы  шьҭакны иӡырҩуан, зны-зынла ацәқәырԥа хәыҷқәа еихәмаруа ахьхьаҳәа агаҿа инықәсуан, иацы ацәгьарақәа иҟанаҵаз азы агәшәа аҳәозшәа.
Моторк аныҟәашәа рмаҷӡаны амшын еиҩырффо агаҿа иазааиуан.
– Сишь, Мураҭ, Уасил, амшын агәахьы мцакы ааҵҟьаны ицәеит, – иҳәеит Мсҭаф.
– Ииашану?! Нестор иакәзар ҟалап!..
Зегьы ҩеибаргылт. Амшын ахь иԥшуан.
Мураҭ иџьыба асԥычка ааҭихын, иааихьишьт зны, ҩынтәы-хынтәы, амшын ахьынтәгьы хынтә амца ныҵҟьеит.
– Нестор иоуп… Нестор иоуп! – ааилдыргеит, еибаргәырӷьо.
– Деибганы даазаап, амала арҭ алақәа ҳрымбакәа ҳазцонда.
– Зеиԥш ҟамло егьыҟам, шәабџьар еиқәыршәаны ишәкыз!
Абна аҽԥықә илатәаз ҩыџьа аҟәарахьы ицеит…
Амотор ашьшьыҳәа иааиуан… Егьырҭгьы рҽырзынымкылакәа, ҩыџьа аԥшыхәцәа ныжьны аҟәара иазнеит.
Амотор аԥышә агаҿа аҿыгә аақәнаргеит. Дыԥаны аҟәара аҽыҩҳәа днықәԥалт Нестор.
– Ушԥаҟоу, ушԥаҟоу? – рҳәан, иааикәшеит Нестор, аӡәаӡәала уи дгәыдкыло, иеигәырӷьаҵәа.
– Сара аӷьараҳәа сыҟоуп, шәара шәышԥаҟоу?
– Ҳаргьы уара ҳаузыԥшуп,  ҳшынужьызҵәҟьа ҳаҟоуп, – наиаҭеикит Мураҭ.
– Уи бзиоуп, уажәы абри абџьар ӡыхганы иаҳшароуп, арҭ алақәа ҳаӷба ркаанӡа.
– Ауардынқәагьы ана џьара иҳауеит, шәцеишь, уара, – Уасил иҩызцәа инапы нарықәикит.
Ҩыџьа арԥарацәа нарылҵит…
– Уажәшьҭа аменшевикцәа амца рыжәаҳҵап. Ауардынқәа ааиаанӡа, шәааи, ҳнеицәажәап, – иҳәан, Нестор изыԥшыз има абнахь иҿынеихеит.
Ашара сааҭк аҟара шагыз ауардынқәа шәақьлеи патроналеи ирҭәны агаҿа инадҵит, амоторгьы наҟ инхылт адық-дықҳәа агәы еисуа.
Нестор абџьар ааигеит!..
Шьҭа аменшевикцәеи ҳареи иҳаибарбап!
Нагӡара ақәзааит иаҳԥеиԥшу ахақәиҭра!


































Л.Б.  Кәыҵниа
(1912-1941)


Аԥсны

Ушьха дуқәа са сырҟәгазааит,
Ушәҭқәа, урҩаш урҭ сымбозааит,
Убаҳча сыҵа уа снеиҩеиуа,
Умшын схыԥшыла, амра хцеиуа,
Уаҟа стәамзааит, о, Аԥсны!

Сгәы ушҭац уҭоуп уԥшӡаран,
Сылаԥш уахь ихоуп гәазҳаран,
Сықәуп сныҟәо ухра ҭбаара,
Ԥхыӡлагь салоуп Аҟәа хаара,
Хашҭра уқәым, о, Аԥсны.


Сыԥхьарца

Убжьы гон аршәаа иасуа ҷкәынҵас,
Убжьы гон аҵх лашә иалҩуа, быкьҵас,
Убжьы гон амшынаҿ ашьха нараҿ,
Убжьы гон абнаҿ, арха ҭбаараҿ,
Убжьы зеиԥшызыз? – О, ахца,
Уахы-ҽны ззеиԥшыз, сыԥхьарца.

Убжьы дарҿыхон аԥсуа хаҵа,
Убжьы рыҵгон баҳча-қәаҵа,
Убжьы ихнахуан гәҭыха змазгьы,
Убжьы иархәыцуан ҷкәынгьы ӡӷабгьы,
Убжьы ишьҭнахуан ацәа рыхца,
Шықәсышәк зхыҵуагь, сыԥхьарца.

Убжьы уажәыгь игоит аккаҳәа,
Убжьы уажәыгь, абра аџьџьаҳәа,
Насыԥла иҟоу сыжәлар аргәырӷьоит,
Шьыжьымҭан ԥсааушәа дәыԥшӡа иқәлоит,
Инхоит, игоит, убжьы ҿаца,
Уҵас шԥоухашҭуеи, сыԥхьарца.
















Л.Б.  Лабахәуа
(1911-1938)

Аиаша

Бжьы ҩныҩуамызт, бжьы ҩныҩуамызт,
Слампа аарла илашауан,
Сыгәҭыхақәа уԥсшьа рҳәомызт,
Схәыцра мшынха еилашуан.

Исыцран уи имцабз-қьоуқьадха,
Сҳәыҵәы-ҳәыҵәуа амца скуан!
Астол игылаз саԥхьа иқьаадха,
Уигьы смыхәо сӷьазкуан!

Сҟәардә снықәҵәиит, снаҳәы-ааҳәит,
Иҵыр-ҵыруаз сгәаҿы мацәысын,
– Иузгарым ҳәа сыгәнаҳа, - аҳәеит,
Аха иаҭакын, - мап, уи усым! –

– Нан бабаҟоу, нан, бҿыха…
– Нана, иухьзеи, нан аӡыжә!
Насгьы уақәтәа, нан, ҳҽыхәа,
Ҳаи, сагандаз уан анышә!

Адәы унықәлап, ԥшак науурсып,
Ухәыцра ухашҭып, сгәацаԥха.
Уаҩ иҷкәынраз, аи, абасоуп…
Нан, уареи амреи шәеицыԥха! – 

Са сыгәҭыха иснаҭом ҭаха,
Адунеи сзықәу иазҵаауеит.
Сгәеилгара уи атахҳәа
Иасуеит, сгәы еицҳауеит.

Сара исҳәашам: – напыла алым
Икасыжьроуп иԥах, иҳәынҷ:
Сзыргәаҟуа ԥарам, малым,
Сгәы касыршәхьеит уиаз ҭынч.

Сзыргәаҟуа имцабз-қьоуқьадха,
Исыцроуп, ицәарац иҟалом,
Саԥхьа иқәу абарҭ ақьаадқәарҿ
Аиаша аҳәарцаз скалам!

– Амца ацреиҵон аӡәы ичча рхны:
Ожә схазыҳәан исымҳәарц.
Иҟамларцаз ааи, иччархәны
Иашәымҭарцаз сча аҩарӡ.

Аҟәаԥа-ҿаԥа, аи, аҿаҩа,
Аԥсҭазара, марксизмла еилкааны.
Аиаша  арҩашха, уи аҽҽа-ҳәа
Аџьажәлар, шәгәы иқәҭәарц ихааны.

Абри сыгәҭыхоуп, иснаҭом ҭаха,
Адунеи сзықәу иазҵаауеит.
Сгәеилгара уи атахҳәа
Иасуеит, сгәы еицҳауеит.

Раԥхьаӡатәи аҵәҵәабжьы

Ашьха инхыҷҷоит амархәага,
Инарықәҷҷеит ахәқәа игәырӷьо.
Адунеи ырлашо ишнеиуаз, Ӷәака
Ила инҭаҷҷеит, аԥенџьыр икылҟьо!

Хланҵы инкаижьит ихьынҳалаз ацәа,
Дҵарӡа адәныҟа дындәылҟьеит.
Амра игәырӷьо, икаххаа ианиҿаҷҷа,
Сыԥрында ҳәа игәамхәуа днымхеит.

Игәырӷьоит игәы, илақәа ччоит,
Ишьапқәа иргылом кәашада…
Дыргәыбзыӷуа иан длырчоит,
Иҽеиқәикуеит иан лгәы шаҭо.

Ашәа рҳәоит, ақыҭа дырҽхәоит,
Дасу зегьы ирҩыҵыршьуп рышәҟәы.
Урҭ рыбжьы заҳауа еибырҳәоит:
Ибзиахоит абарҭ рразҟы!

Инарылаҩит аԥша еимыцҟьо,
Раԥхьаӡатәи аҵәҵәабжьы!
Рыҽдырласит, иашан иԥсыӡхо,
Руада иҩнатәоуп еиқәшьшьы…

Ԥшьаала, ԥшьаала, уҽумырҵысын.
Уҽеиқәкы ашьшьыҳәа, уӡырҩы!
Ажәакгьы уаҩжьны ганха иумышьҭын,
Шәазхәыц, игәнышәкыл аригьы аӡәырҩы.

Аԥша иныҟәнагоит шәыбжьы шьжьымҭан,
Ақыҭа изаҳауа ргәы арҿыхоит,
Ԥыҭрак анаҩс, нас зны, уашьҭан,
Рыԥсҭазара аиӷьтәразы шәрыхәоит!





















Шь. Л. Ҵәыџьба
(1934-1984)

Ҩ-гәҭыхак

Адашьма днықәтәан шәҟәык аахылтит,
Ашкол иҭамлац ахәҷы,
Уа иаразнаказ иаацәырҵит,
Арахә, аԥсаатә рацәаны.
Лыбла хәыҷқәа еихмырсыӷьӡо,
Сахьоуп дызхәаԥшуа лара,
Бзиа илбо, илыцышьҭалҵо,
Ҵисгьы лыватәоуп убра.
Ԥсы зхоу зегьы уи илбарҭоуп,
Илбоит ажәақәа шанҵоу,
Аха гәҭыхак ахәҷы илымоуп,
Еҳ, дзаԥхьондаз уи ианқәоу!
Ҵисгьы иамоуп, иамоуп гәҭыхак.
Атәашьагьы шәымбауеи:
Иабоит ашәҟәаҿы ҳәынаԥс-сахьак – 
Аԥсы ҭандаз, иаҳауеи!.


Адәыкрын

Асы улҵәраан, ушәҭуа угылоуп,
Адәыкрын ԥшӡа, адәыкрын.
Нас иухьзеи, ухы укәажьуп,
Исаҳәа, еилкаам сара сзы.

Алашарахь са санықәԥоз,
Шьарда аџьабаа збеит,
Асы кылзжәарц хыла сшагәоз,
Сыхәда хәахәаӡа иаанхеит.


Ицәажәо ахаҳәқәа

Уԥшишь, уԥшишь, иубома анҭ аҷнышқәа иҟарҵо? – иҳәеит Чанча, инапы неиҵых, амшын агәахьы инархханы, – Акы амшын иалыҳәҳәо ахаҳә иқәтәоуп, егьи уи иавагьежьуа, аваԥырра иаҿуп. Иқәнацарц аҭахыуп.
– Ус акәымзар ҟалап, – иааимеикит Инал, инапы илахь иаԥыракны, иблақәа амра иацәыхьчо. – Аҭыԥ маҷми, аҵәҩан еиԥш ами аӡы ишҭыҳәҳәо ахаҳә, уи иқәтәоу аҷныш иаԥырхагамкәа, џьара сзаватәозар ҳәа иавагьежьуазар егьи. Аҷнышқәа ртәы акыр саԥхьахьеит. Урҭ аицәхасрақәа рылаӡам. Агәеибаҭара, абзиабара ду рыбжьоуп.
– Гәеибаҭарас, бзиабарас анҭ ирымаыхузеи? – днархыччашәа ҿааиҭит Чанча. – Аҭыԥ маншәалоуп, ибзиоуп, еимаркуеит ауп.
– Ус умҳәанишь. Аҷнышқәа еихӡыӡаауа ԥсаатәқәоуп. – еиҭа инамеикит Инал.
Аҷнышқәа рыԥсҭазаара аҟнытә дзыԥхьахьаз ажәабжь аацәыригеит Инал. Чанча иҩыза иаҳаҭыр аҟнытә дӡырҩуазшәа ҟаиҵон, аха арахь игәы иҭаз даҽакӡан.
Аҷкәынцәа аҩыџьагьы Басла амшын иахьалалоз аҟәара иқәгылан. Рҽеилыхны, реиқәа кьаҿ мацарақәа рыда акгьы рышьамкәа, акгьы ршәымкәа акәын ишыҟаз, алҩақ еиԥш, амра иашәны еиқәаҵәа-еиқәаҵәаӡа. Аԥхынра ааижьҭеи, амшын ишҭоу иҭаӡами.
– Аҭыԥ, аҭыԥоуп аус злоу, – еиҭанеиҳәахт Чанча, иажәақәа атта-ттаҳәа идәықәҵо, – абанҭ аԥсаатәқәа зхаабыцуа аҭыԥ. Саргьы даара интересс исымоуп уи. Игәаҭатәуп. харантәи ҳнаԥшны иаабалар аҵкыс, ҳнеины напыла иааиԥхьаҳшьшьаар еиӷьми?
– А-а-а, закәызеи ҳәа сыҟан! Уара Дисокуриаҟа ацара уҭаххазаап! – днахыхәмарит инал. – Иҵегь инахарашәа ҳӡысарцу?
– Уаала, удинаныс, ҳцап, иаабап абни амшын иалыҳәҳәо ахаҳә, – иааидицалаӡеит Чанча, иҩыза дааиҿагьежьшәа иаԥхьа даагылан. – Уаанӡа ҳзынаӡарымаҳәа угәы иаанагома?
– Мап, ус сгәы иаанагом. Хԥаҟа нызықь шықәса бжьазаргьы ҳнаӡартә ҳаалҟоуп. – Инал амшын дынхыԥшылт, уи иалыҳәҳәоз ахаҳә аҟынӡа ишәо-изо шаҟа бжьоу. – Уааи ҳагьцаҵәҟьап, ҳцап Дисокуриаҟа!
Инали Чанчеи иагьалаҟан ахаҳә аҟынӡа иӡсаны инеиратә еиԥш. Аҟәатәи аҷкәынцәа, есышықәса амшын аҟны иӡсоз, зҽазыҟазҵоз аԥышәагьы рыман, насгьы ҳхацәоуп ҳәа зхы зыԥхьаӡоз ракәын ожәшьҭа, – абжьаратә школ иалымгеи сынтәа.
Ахаҳә иаваԥыруа иаваз аҷныш, аҵыхәтәаны иаулакгьы инеины аҩыза инаватәеит.
– Уара уиашоуп, уиашоуп, Инал! – иаразнак иааҭирҟьеит Чанчагьы, инапы аҷнышқәа инрықәкуа, – ахаҳә  иқәибагӡеит. Еицәхасрада иеилымгеи.
– Урҭ игәеибаҭо ԥсаатәқәоуп. – иҵегь инарыӷәӷәаны инаҵишьит Инал, идырра азԥагьарагьы нацҵашәа. – Абзиабара ду рыбжьоуп, абзиабара.
Аҽыҩ-сыҩҳәа амшын иналаԥалт аҷкәынцәа.
Амшын уҳәеит ҳәа, ишԥабзиоу! Иҟәандаӡа, игәыҟаҵагаха ауп ишыҟоу. Сҭымҵындаз угәахәп. Ма ишԥамариоу аӡсара. Даҽа ӡык аҟны ус узыӡсома. Да, Басла аӡи иареи еидкылеи. Басла уанҭоу, иааԥымкӡакәа унапҟьа-шьапҟьалароуп, мамзар унӡаакәкәала уцоит. Ари ижәпаҳаҳараӡа иҟоуп. ҽырҵысы умаӡамкәа, уҽеиҵых ухиаал уҭахызар. иара ахала ашьшьыҳәа ԥхьаҟа иуханы уагоит.
Аҷкәынцәа, аффаҳәа иеиваршәны, иӡысо инеиуан. Иӡысон урҭ зны варала, зны ԥхьала, зныхгьы зқәала. Иааԥсаны инаҳәааҳәуеит ҳәа акәӡам – аӡсашьа хкқәа рымдыруеи! Агәалаҟара бзиа рымами! есааира ихарахон аҟәара. Инали Чанчеи амшын агәы рҽалархалацԥхьаӡа, аҟәараҟны иқәгылаз аевкалиптқәеи апальмақәеи иаҳа ирызҵозшәа рбон. Уи еиԥш ацәанырра ожәраанӡа ирмоуцызт аҷкәынцәа. Аиаша ами, уи зназгьы ргәы иалакьакьеит: адгьыл иаҟәыҭхацәахеит, аха нас иаҟәыҵт шьҭахьҟа ахьаԥшра: иааигәахон ахаҳә, рыхқәа уахь ихан. Уи ахаҳә ирнаҭон агәыӷра, иара аҟны ианнеи, иааԥсаха, икараха иҟазаргьы, рнапқәа нахырымшьуеи, рыԥсы ааиҭарымкуеи.
Ахаҳә иқәтәаз аҷнышқәа, аҷкәынцәа ирызгәамҭаӡакәа иныҵаба ицеит, ицеит рҳарҭа-сырҭа ҳәа умбаӡо, амшын иахәлабгазшәа. Ицәҩажәӡа иааԥшуан ахаҳә, иаакәыршаны еиҵәҟаҟараӡа, ицқьаӡа иҭажьын амшын. Уи убри аҟара аҽырҭынчӡаны иҟан – аисраҵәҟьа иацәаашьон.
Џьабаа мыцхәы мбаӡакәа, Инали Чанчеи неины, наҟ-ааҟ ахаҳә инадгылеит. Ааи, урҭ ахаҳә инадгылеит, ргәышԥқәа рҟынӡа аӡы иӡааҳәҳәо, рнапқәа рыла иара ахаҳә ахаҭа нҭарс икны.
Аӡсаҩцәа амшын зхатәаз аҩнқәа руак иазнеит. Иқәгылан аҭӡамц хыжәжәаха. Рнапқәа зкәыршаны иркызгьы, дара ишеилыркааз ала, уи аҭӡамц ахаҭа акәын, аха егьырҭ ахыжәжәахақәа раасҭа, аҵәҩан еиԥш, амшын иалыҳәҳәон.
Ажәытәӡатәи ақалақь Диоскуриа Инали Чанчеи акыр аӡбахә раҳахьан. Аҩырақәа зну ахаҳә ссирқәа, аҟәбарқәа, ахьы маҭәахәқәа – абраҟа ауаа ирбахьоу ҳәа шаҟа жәабжь ыҟоузеи, агазеҭқәа шаҟантә ирнырҵахьоузеи! иудыруазеи арҭ аҷкәынцәагьы акы рықәмыншәалахар. Знык иӡсаны абраанӡа ианааих, ирыӡбеит аџьабаа адырбаларц.
Раԥхьаӡа Инали Чанчеи аҭӡамц иқәныҟәаны игәарҭеит. Уи иахьабалакгьы еиҟараны амшын ахатәамызт: џьара маҟҿаҳәаранӡа, џьара хәдацәахьынӡа, даҽа џьарах – ауаҩы иаургьы азхомызт. Аҿыгҳара даара ижәпан аҭӡамц, ахаҳә дуқәа аларсны иалан уи, аҷкәынцәа иқәныҟәаны иахьцоз, ршьапқәа рыла еиԥхьышьшьааны игәарҭон, џьара-џьара аӡы иалԥшны блалагьы ирбон.
Аҵыхәтәаны атах-сахҳәа хыла амшын инасит Инали Чанчеи изықәгылаз аҭӡамц хыжәжәаха аҟынтә. Хаз-хазы иӡсо, наҟ-ааҟ уи аҭӡамц ду инавалт. Акыр секәндқәа амшын аҵан иҟан, нас ашыр-сырҳәа хыхь инхалт, рыԥсы ааиҩырган, ақәачақәа реиԥш, дырҩегьых еиҭа инӡаакәкәала ицеит. Еиҭа нхалеит, еиҭа нӡаакәкәалеит.
Абас акраамҭа иӡсо, инапыршьышьуа, амшын иҭан аҷкәынцәа. Еилаԥыххаахьаз ажәытәӡатәи аҩнқәа рыкәша-мыкәша иеимдон, иԥшаауан. Рыблақәа анаахыртлакь ирымбоз ҳәа иҟаз амшын аҵан! Аҭӡамц иадҵәаҵәала иахьынҳалан амыдаӷьқәа. Ицқьаӡа амшын аҵа хҟьан ԥслымӡла. Ихаббала, аҳауа иалоу апарашиут еиԥш, иӡсо амшын иҭан амедузақәа. Аҟьаԥҳәа ианааудҳалалакь, ужьы бызбызуа иааҟарҵон. Инал зны дҵыгьны днасырц акгьы ааигымхеит, иҟьаҟьаӡа, ауарба еиԥш, ихаԥшшала иааивалаз ашәиаҟ.
Аҿыв-сывҳәа анахь арахь инрывҟьалон зуахкы уҭахыз аԥсыӡқәа. Иабатәи сасцәоу имҵаа-имԥшаа ҳаҩны иҩнанагалаз ҳәа аҷкәынцәа џьарымшьоз дара!
Чанча зны, аиаша ҳҳәар амии, дагьшәеит. Инали иареи хыхь ианыҩхаҵәрыла, ивараҵәҟьа еиқәаҵәаӡа иаацәыҵыҩрит мшынҳәа дуӡӡак. Инал уи ацәшәара акәым, дыӡсо дагьнашьҭалт. Уи акыр шәҟәқәа дрыԥхьахьан, идыруан амшныҳәа ауаҩы бзанҵык ԥырхага шинамҭоз, уимоу иӡааҟәрылауагьы дшеиқәнархоз. Иҩыза иҟаиҵоз игәы аарӷәӷәеит Чанчагьы.
Аҩнқәа рхыжәжәахақәа ахьҭагылаз акәша-мыкәша амшын ҵаулаӡамызт, аӡсаҩцәа хыхьынтәи хыла инасны, аҵанӡа ицаны иааиԥхьышьшьааны, хыхь инхалон, рыԥсы еиҭамкӡакәа. Убас иахьҵауламыз, – акыр ирыхәон Инали Чанчеи рыԥшаарақәа ус азы: иарманшәалон, акыр ҭыԥ еимырдон.
Амшын иалыҳәҳәоз ахаҳә азааигәашәа иеимдо-иԥшаауа ишнеиуаз, аҷкәынцәа иҟьаҟьаӡа иҟаз хаҳәык инахҭыгәлеит. Зназы ирдырыз иҟьаҟьоуп, еицеиҟараны аӡәы ицәызшәа иҟоуп. Аҩынтә раан инӡааҵәрыланы рнапқәа рыла ианааиԥхьырышьшьаа, игәарҭеит аҩырақәа иреиԥшшәа ҭаҟәаҭаҿарақәак шамоу. Ахынтә раан, рыблақәа аахтны инахәаԥшызар, аӡы  аишьылра иналырбааит: ахаҳә шкәакәоуп, иашаҵәҟьаны ҩыра ҵас акы ахәнгасҭа анубаалоит.
Рыԥсы ааиҭаркырц аҷкәынцәа хыхь инхалт, амшын иалыҳәҳәоз ахаҳә наҟ-ааҟ инадгылт.
– Абри акы зҳәо хаҳәзар ҟалап, – иҳәеит Чанча, дҳақьԥсықьуа, амшын-ӡы иҿыкәкәо. – Аԥсны ахаҳәқәа цәажәоит ҳәа рымҳәои. Адгьыл иааҵухыз аума, аӡиас, ма амшын иааҭухыз аума, иҟьаҟьаӡа ицәны иҟазар, хырҩаа азутәуп, уи ахаҳә жәытә ҩырақәак анызар алшоит. Убас иҟьаҟьаӡа ицәны иҟаз хаҳәымыз саб иашьа Маикоп азааигәара анышә шижуаз иааҵихыз, ԥсышәала ицәажәоз ахаҳә. Х-нызқь шықәса ахыҵуеит рымҳәеи.
– Анцәа иныс, абригь ицәажәақәо ишреиуоу, – днеиԥхьхәыцшәа нақәҿиҭит Иналгьы, ихы ларҟәны амшын дхыԥшыло, ирԥшааз ахаҳә шкәакәа аӡы далԥшны ибарашәа. – Амшын иҭырымгеи нарҭаа ртәы зҳәо ахаҳә ҟьаҟьагьы. Аабыкьа агазеҭ ианымыз. Ишәымбеи?
– Иҳамбакәа! Баба ишиҳәаз ала, уи ахаҳә иану ахҭыс, хәнызқь шықәсагьы иреиҳауп.
Аԥшааҩцәа еибаргәтәны ицеит дырҩегьых амшын аҵахь. Ахаҳә шкәакәа иӡсо, иназнеин, рнапқәа наларԥсны икны, иааҩахеит. Аԥслымӡ илажьыз ахаҳә, ааҵысҵысит. Инали Чанчеи ргәырӷьара ҳәаа амамызт. Имгәырӷьакәа – ахаҳә мҵыси. Уи иаанаго анышә иҵауланы иҵам, аҵхра мариоуп ауп.
Аҷкәынцәа хыхь инхалон, рыԥсы ааршьон, атахсахҳәа дырҩегьых хыла амшын инасны, рхаҳә шкәакәа иазцон. Ирулакгьы ахаҳә аҭыԥ инахганы, зымҩа инышьҭарҵеит, нас инахан иагьаадырҳәит иара. Уи ахаҳәса ԥшьыркцан, ашьҭахьтәи агангьы ауаҩы иџьабаа адын – иеиҟараны иҟьаҟьаӡа ицәын. Уи аганахь ала ҩырак ануп уҳәартә иҟамызт.
Иааԥсеит Инали Чанчеи, иааԥсеит уаҳа нарылымшо. Амшын ишҭаз иҭаӡыфеит. Амла инҵәон. Рҿы ҭҩааит – аӡба иамыргәаҟуаз. Омак рыхьыргьы ҟалон, – изцозма рышьҭахьҟа иӡсаны? Рыԥсы даԥшәмахеит ашхәа иақәтәаны иаарывалаз аԥсыӡкҩы.

* * *
Жәабжь ҿыцк рылаҩын, иеизеит ауаа азал ҭбаа-ҭыцә аҟны.
Уаҩаԥшьык, иаазланы иҟаз, иоура иҵегь инацындаз уҳәартә аҭоурыхқәа рнаукақәа ркандидат, днеины ауаа раԥхьа данаагыла, ҭынчрахеит. Амҵ ԥыруазар иуаҳарын. Ашла злубаауаз ихахәы жәпақәа инапы нарылшьны ишьҭахьҟа инԥхьеиҳәан, иеизаз днарылаԥш-аарылаԥшшәа ааиун, абас дналагеит иажәахә:
– Аҟәардә дықәтәоуп даара бзиа иеилаҳәоу ԥҳәыск. Убасҟак лылахь еиқәуп, абар длаӷырӡашоит ааугәахәып. Ларӷьа напы ала дылгәдыҳәҳәала дылкыуп лшьамхы зҽадзыршәлаз аҷкәын хәҷы.
Аԥҳәыс лыблақәа ҭааӡа, агәырҩацәгьа рыхны, дихәаԥшуеит асаби. Минуҭқәак роуп илзынхаз. Наӡаӡа диԥырҵуеит лара.
Асаби, дгәыҭҟьа-ԥсыҭҟьаха, дылҿаԥшуеит иан, имчыдаханы ихьыдышьшьыз ларма напы имҟәыҵарӷәӷәа икны.
Ани ахәҷ дхьааго, раԥхьа дгылоуп ԥҳәызбак, лызнапык ала чқьмаџьа хәҷык ҳаракны икны. Уи ачықьмаџьа иҭазар акәхап ан иааизылыҟәшәахьаз лмазара. Лыԥсымҭазы илҭоит ауп лхәыҷы. Ан лыблақәа ҭаахьеит, амца рҿыцәаара иаҿуп. Урҭ убас рҳәо џьушьап: «Адунеиаҿ зегь реиҳа бзи избо схәыҷы, абри ачқьмаџьа уара иузынсыжьуеит, акы иухәап ԥхьаҟа. Уааӡаха смаӡеит, лахь сумҭан, исхарам  сара. Унсыжьуеит иахьа. Иухьша цәгьамыцәгьак ыҟазар, зегь неизакны сара схы иақәшәааит, сара исзынхааит зегьы. Абзиарақәа урылхәдамзааит уара, сыҷкәын, сԥа заҵәы, схәҷы».
Ан иҵегь днарӷәӷәашәа дгәыдылкыларц лҭахыуп лхәыҷы, аха уаҳа алшом лнапы, ишәымбои, имчыдаханы ауп ишықәхаз асаби ижәҩахыр.
Аҭоурыхқәа рнаукақәа ркандидат далашыҩкны ацәажәара даҿын, иажәа аҵәымӷ еиԥш, ирылакьакьон аинститут аҟны иеилагылаз ауаа. рлымҳақәа кыдҵаны иӡырҩуан зегьы. Зҭыԥ иахыҵны иҵегь инаскьаны, иара акандидат изааигәахозгьы дубарын. иахьа иҟало акы акәызшәа иаргәжәажәон ауаа раԥхьа аҭӡамц иадгылаз амармалташьтә хаҳәса ианыз асахьа.
– Ҳинститут, – дцәажәон акандидат, ахаҳәса шкәакәа дадгыланы, – аекспонат бзиаӡа аднагалт. Ари амармалташьтә барельеф, ҳара излеилаҳкааз ала, иахыҵуеит ҩнызқьи хәышә шықәса. Ҟазара дула иҟаҵоу ажәытәӡатәи абаҟақәа иреиуоуп.
Ари мазара дууп ҳинститут азы. Ҭабуп ҳәа раҳҳәоит, абра зегьы ишшәаҳауа, абас аҳамҭа ду ҳзызыԥшааз Аҟәантәи аҷкәынцәа Инали Чанчеи. Абра иҟоуп даргьы. – Анаукақәа ркандидат, ибжьы неиҵыхшәа нарықәҿиҭит аҷкәынцәа. Аҽӡыргара иацәыԥхашьаны ауаа ирылагылаз Инали Чанчеи, иара акандидат ихаҭа днеины рнапқәа ирынкны иаарылигеит. – Абарҭ аҷкәынцәа, аџьабаа ду адбаланы, ирыԥшааит ахаҳәса амшын аҵан Диоскуриа ахыжәжәахақәа рыкәша-мыкәшан.
– Убри аҟара иӡыфаха иҟан, – уаҩы игәы ишаанамгаӡоз, ауаа днарылҟьан дааҭгылт быргык, инапы неиҵыхны аҷкәынцәа инрықәырххо, – рқьышәқәа хшәаахахахьан, аӡсара рылымшо аҟынӡа рымч каԥсахьан. Рхала ианзхамла, рнапқәа ирынкны ауп сышхәа ихагаланы ишақәсыртәаз.
Аҭоурыхқәа рнаукақәа ркандидат дааԥышәырччеит аԥсыӡкҩы ихачҳара ахьмаҷхаз абзоурала иажәахә ахьеиԥҟьаз, нас ихахәы жәпақәа дырҩегьых, инапы нарылишьын, убас даалгеит:
– Аԥсны аҭоурых дуӡӡа змоу тәылоуп. иҟоуп аҵара-уаа рахьынтә џьоукгьы ауаатәыҩса раԥхьаӡа абраҟа ауп иахьықәнагалаз, абрантәи ауп ажәларқәа рыҿиара-рызҳара ахьҵысыз ҳәа згәы иаанагауагьы. Аԥснытәи адгьыл шьаҿацыԥхьаӡа ауаҩы иҭоурых ашьҭамҭа аныуп. Абраҟа ахаҳәқәа цәажәоит, ирҳәоит ҳазхылҵыз шынхоз, ирыԥсҭазаашьаз атәы. Уи иахьагьы иҳахәоит, ҳарҽеиуеит, иҳазцәырнагоит иҟәандаӡа иҟоу ацәаныррақәа, ахәыцра бзиақәа, аԥсҭазаара абзиабара, азӡышара. Урҭ ирҳәоит аԥсҭазаара ҵыхәаԥҵәара шамам, адунеи ианыҵуа рыбзиарақәа – ианыло ишрырҭо атәы. закәтә цәанырра бзиақәоузеи иҳазцәырнаго абри ҳаԥхьа игылоу ахаҳәса шкәакәагьы! Ан дыԥсуазаргьы – бзиарас иаалымоу зегьы лхәыҷы илҭоит. Лнапы ижәҩахыр иқәкыу – убри аԥхарраҵәҟьагьы иара изынлыжьырц лҭахыуп.
Интерес дус иԥхьаӡаны иахәаԥшит ауаа аекспонат ҿыц.
Аинститут аҟны иҟан аҳәаанырцәтәи асасцәагьы. Џьоукы рфотоапаратқәа нақәдырххеит ахаҳә шкәакәа. Џьоукгьы рблокнотқәа ҩырақәак нанырҵеит.
Инали Чанчеи, агәалаҟара ду рыманы, идәылҵит аинститут. Агәалаҟара рымамкәа, даргьы ирымԥшааи ицәажәоз ахаҳәқәа иреиуаз акы! Дышԥахцәажәеи аҵарауаҩ! Абаҟа бзиаӡақәа ирхыԥхьаӡалоуп имҳәеи!
Еидымхалакәа еиԥырҵит, ицеит аҷкәынцәа досу рыҩнқәа рахь.
Чанча иан, лшьамхқәа еиқәршәны, аҟәардә дықәтәаны, шәҟәык аԥхьара дшаҿыз, дныҩнашылт иара. Иан дагьибеит, иаразнак даауалыуашашәа дҟалан, инапқәа рхаханы, абақҳәа иҽыналгәдижьлан, дааигәдиҳәҳәалт.
– Ди! Ди!
– Закәызеи мшәан иҟоуҵо? Сышәҟәгьы каужьт умбои? – днацралашәа ҿаалҭит ан.
– Ди! Ди! – ибжьы аақыџьқыџьт Чанча, иан иаҳагьы дигәыдырӷәӷәало.
– Усҟәаҵ сымҳәеи! Усԥырхагахеит. Шәҟәы бзиак саԥхьон, – ан лнапқәа аҷкәын ижәҩахыр инықәлҵеит днеигәҭасырц, аха урҭ лхымхәыцқәа, ашьшьыҳәа уа иаақәхеит итатаӡа, иԥхаӡа.
– Ди! Ди! – еиҭа неиҳәеит Чанча, иан лыблақәа дырхыԥшыло, иара итәқәа иналырҟьаны алабжыш аархаҟәҟәалеит.
Ан днаҭрысит. Иашоуп, Чанча есқьынгьы дгәыкыуп, дгәыбзыӷҩуп, иан дгәыдикылоит, аха ари гәбзыӷра мацаран иҟам – агәыҭҟьа-ԥсыҭҟьара аҵоуп.
– Иухьзеи, иухьзеи, нан? – даацхәанталеит лара, сабик иакәызшәа аҷкәын ихгьы аалшьышьит.
Чанча иара ихаҭагьы иџьеишьон уи аамҭазы «ди» ада даҽа ажәакгьы ахьиҿамшәаз. Ашәҟәы аашьҭыхны иан иналыркны, лҿаԥхьашәа данаатәа, дааԥхашьашәа ихы аалаирҟәит.
Инал амшын иаваршәны днеиуан, аԥшаҳәа ҟьаҟьа даныланы. дцон иҩныҟа. Басла данааӡыхгыл, дааҭгылт. Ауаа рацәаҩын, еилаҭыруа амшын агәы ихыԥшылон: иӷьазӷьазуа, ишьҭызза, зынӡаск аҽырԥагьаӡаны асқьала иазнеиуан аӷба ду.
Инал амшын дхыԥшылон насҭха ауаа днарылкьшәа, зымҩа дгылан. Аӷба агәхьаагьы икӡамызт уи. Аҷкәын иблақәа ақәкын аҵәҩан еиԥш амшын иҭыҳәҳәоз ахаҳә ҵар. Шаҟантә ибахьаз уи ԥыхьагьы, аха хырҩаа амҭаӡакәа изнарҵысуан. Инал игәалашәеит мызкы ожәы аԥхьа Чанчеи иареи уи азааигәара амшын аҵа еимдо, инапыршьшьуа ианҭаз, ахаҳә ҟьаҟьа шырыԥшааз. Ахаҳә уҳәеит ҳәа, ишԥацәажәо! Аҷкәын абыржәгьы иаҳауазшәа игәы инаҭон аинститут аҟны аҵарауаҩ ииҳәаз ажәақәа: «Ҟазара дула иҟаҵоу ажәытәӡатәи абаҟақәа иреиуоуп…» Адунеи ианыҵуа рыбзиара – ианыло ирзынрыжьуеит». Шаҟа ирхәыцгозеи, шаҟагьы игәырԥшаагоузеи арҭ ажәақәа!
Иибаз, иаҳаз дрызхәыцуа дышгылаз, аҷкәын иналырҟьаны иааигәалашәеит аҷнышқәа. Абыржәыҵәҟьа ибозшәа иблақәа иаарыхгылеит. Акы ахаҳә иқәтәамыз, егьи уи иавагьежьуа, аваԥырра иаҿын. Еидтәалт нас џьарак. Ахаҳә хәҷы рҽықәыркӡеит. Аҷнышқәа, ашәҟәаҿы дшаԥхьахьо еиԥш, бзиа еибабо, игәеибаҭо ԥсаатәқәами!
– Издыруада урҭ ани ԥеи ракәызҭгьы? Иаразнак абри еиԥш азҵаара ааизцәырҵит Инал. – Ан имчыдаханы, уаҳа налымшо ахаҳә иқәтәазар, аӡы ихтәалар, ахы накәаҽны ихәаҽуан азы? Иаваԥыруа иавагьежьуаз – уи хьаазгоз, иазгәаҟуаз аԥа акәызҭгьы? Ианеидтәалагьы, еидыӷәӷәалаӡеит. Зынӡаск еилаҵәаӡеит. Ан аԥсымҭазы ацәеижьы иалаз аԥхарра хәыҷгьы – аԥа ианаҭарц аҭахызҭгьы?


Аԥшәма хәыҷы

Зани заби
Гәылара еиццаз,
Аҷкәын ашҭаҿы
Дыхәмаруан ихала.
«Ҳаанӡа ԥшәымас
Уҟала» зарҳәаз.
Ихәыҷӡоу иакәын – 
Фба иреиҳам шықәсыла.

Шымҳак амҵан
Дшыхәмаруаз ахәҷы,
Дҩаҵҟьеит ихәмаргақәа
Зегь нкаԥсаны:
«Аԥшәмв! Аԥшәма!
Уҟоума аҩны?»
Бжьык абас иаагеит 
Агәашә ду аҟны.

Ихылԥарч ихаршьшьы,
Уапа дук ишәны,
Ашҭа нҭыҵ
Ибыргыз ҽыуаҩк дгылан.
Алахь ҿашаӡа
Дзықәтәаз аҽы,
Ашҭа ҿцбарах ибаны,
Иӡыӡымкуан.

Ахәҷы асас
Днеиԥылан инеиҳәеит,
Дыццакуа, ажәак
Даҿамхаӡакәа:
«Дии бабеи шьыжьӡа
Џьара ицеит,
Аха… са сыҟами,
Шәааи аҩныҟа!

Иуҵоит ашәыр еихаҳашьа

Иҵарӡа ҳәызбак кны,
Уаб абаҳча дыҵоуп,
Ашәыр еихаҳара даҿуп.
Ухәыҷуп, аха
Уиҵрымҵкәа уишьҭазаҩуп:
Уаргьы уи
Аҵара уҭахыуп.

Ашәыр еихаҳара
Ибаҳча рҽеигоуп,
Ашәыр хкы
Ҿыцқәа аԥнаҵоит.
Ашәыр згәаԥхо зегьы
Уара ураԥгылоуп:
Уи акәхап – 
Аихаҳашьа уҵоит.

Иуҵашт уи.
Ус уадаҩӡам: аԥсабара
Маӡас зны иамазаргь – 
Иааԥшхьеит.
Ожәшьҭа уара узгьы
Убри  аҵара
Зынӡа иманшәалаха
Иҟалеит.

Леиуан дыӷбаҟаҵаҩуп

Леиуан амшын дазааигәаӡан дынхоит.
Хәыҷы бзиак иоуп длахҿыхӡа.
Зегь реиҳа аӷбақәа уи бзиа ибоит,
Ӷбала дцахьеит зынкгьы Гагранӡа.

Даныхынҳә, аӷба иаҳагьы игәаԥхеит,
Азхәыцра далагеит иара.
Аҵыхәтәаны аус ду ахь деихеит,
Аус ду – аӷба-ҟаҵара.

Еизигеит ӷәи  ҟауари рацәаны,
Аҵәымӷқәа маҷӡамкәа ирхиеит.
Еихак иԥшааит иҵарӡа ихны,
Жьаҳәакгьы, ажьираҟынтә иааигеит.

Дыхиоуп ожәшьҭа. Амшын аҟәараҿы
Аус иуеит ихшыҩ азкны.
Аус иуеит зегь рыла деиқәшәаны,
Зегь рылагьы дманшәаланы.

Амшын Еиқәа казказуа ицқьаӡа
Аҟәара ахьарчҳәа инаҿаҭәоит.
Убри дахьынхыԥшыло иҭбаӡа,
Леиуан цәгьаӡа игәы ҟанаҵоит.

Ҳәараҭахым, уи аӷба ду ҟаиҵашт:
Иусқәа ҿио ицоит ԥхьаҟа.
Аха, егьаумҳәан, уи дадхалашт…
Абас ҩажәеи-хәба шықәсаҟа.


Амаакыра

Ашкол ахь дцозаргьы,
Даауазаргьы,
Аӡы ихыз цҳак
Дықәслон есқьынгьы.

Наҳар изы уи ацҳа
Шәарҭамызт,
Аха џьоукы
Ирзыманшәаламызт:

Ихы ақьырсҭақәа
Ҩба еиваны,
Маакырада
Акыр иҩҳаракны.

«Издыруада, злахаҵ
Гьежьуа дҟалар?»
Абас зназы
Игәы иаанагеит Наҳар.

Убри аҽныҵәҟьа
Ҵәымӷқәак ԥшааны,
Еикәаӷак ижәҩахыр
Инықәк икны.

Дцеит аҷкәын ацҳахь.
Краамҭа убра,
Ихшыҩ азышьҭ,
даҿын аус аура.

Ихы ззикыз
Дадҳәаҵаланы инаигӡон,
Иҽазҵәылхны
Амаакыра еиқәиршәон.

Уи далгеит,
Амаакыра ӷәӷәа ҟаиҵеит.
Ишәарҭам ацҳа – 
Шьҭа иманшәалахеит.

Илахаҵ гьежьыргьы
Иқәныҟәо уаҩы,
Иҟалашт
Иахьымҩаниҵаша инапы.

Наҳар иус
Игәы азырҭынчны,
Аҩныҟа ацара
Иҽазикуан.

Дӡышӡа, шықәсыла
Шәкы днареиҳаны,
Днаидгылт лыгажәык,
Илабашьа кны.

Ихы дааҩахан,
Аҷкәын днеиҿаԥшит.
Иоуразоуроу
Блала дааиԥхьишьшьааит.

Харантә дахьибоз
Быргс диԥхьаӡон.
Абырг дабаҟаз – 
Ахәҷы дуасҭон.

«Иуаԥшьызгада,
Дада, абри уара?..
Ҳаи, иарабИ!..
Уазыԥшызшәа са саара?»

Аҭак аҳәаха
Имаӡеит ахәҷы,
Алыгажә инациҵеит
Игәыкӡа ибжьы:

– Абри аӡы еиԥш
Иазҳааит уԥсынҵры.
Уҟалааит маакырас
Жәлара рзы!»
























С.М. Қәчбериа
(1912-1942)

Ахәыҷқәа – афырхацәа

Ааԥынран. Амра мцампылӡа амшын аҵкар инхықәгылт. Иааилыбзааит зегьы.
Ақыҭа ҳауацқьа иалҩуа иалан зқьы руахкы бжьы: аԥсаа аԥхьарылара рҽазкуа, бжьеилаԥсала ашәа рҳәон. Аколнхара мхқәа рахьынтә аҩынҟа ихынҳәыз аҿар рашәаҳәабжьы ҿацаӡа, уаҩы игәы аашьҭнахратәы ақыҭа иалҩны хара ицон. Џьарантә игон алашбыжьқәа, аԥхьарылара зҽазызкуаз акәытқәа рыкаркар бжьқәа, арахә рыҟаабжьқәа, даҽаџьарантә иааҩуан аҳәа аҵәаабжьы ҵарӡа. Игон ахәылԥазы зрахә гәарымлаз реиқәҿыҭбжьқәа, шьоукгьы аккара илан, реигәышәқәа рҩыҵракны, рыжәқәа ԥшаауа, рлақәагьы хыс-хысуа, ифҩышәо ирышьҭан.
Ҩыџьа  ахәыҷқәа – Мытеи Пытеи акәара иаарын, иеицәажәо аӡлагара хәҷы ахьҭагылаз иамариашаны рҿынархеит, инаԥшы-ааԥшуа. Мыта ихыҵуан жәаҩа шықәса, пыта ҩышықәса рыла деиҵбын. Ахәыҷқәа еигәылацәан.
Ишылашьцарыз илашьцеит.
– Урҭ анныҟәо удыруоу? – иҳәеит Мыта, дыццакны дцәажәо, иҩыза дааиҿаԥшын, – урҭ уажәааноуп рҳәоит ианныҟәо, алашьцараҿы иаҳа уаҩы ҳизгәаҭаырм ҳәа.
– Аиеи, аиеи, – иҳәан, даақәшаҳаҭхеит Пытагьы, иҩыза ацәажәаха имҭо. –Апионер ԥызаҩ Сыкән иҳаиҳәон зны, урҭ, ацәгьаныҟәагацәа иаҳԥырхагахарц ишашьҭоу, иаҳарак аколнхара амал рӷьычырц шырҭахыу. У-у-у! Урҭ шаҟа иаҩысҭаау удыруоу?!. Абраҟа уажәы иаҳԥыларгьы иҳазгәамҭаӡакәа ицоит.
– Иаҳауеи, урҭ иреиуоу аӡәы дызбондаз дысзымдыруазар убарын, – иҳәеит Мыта даанаԥшы-ааԥшын.
– Ҳаи иудырраҳа!.. Абра уԥынҵа иавсны ицозаргьы иузгәаҭомызт, – Пыта ихыснацәа Мыта иԥынҵа инақәирӷәӷәеит.
– Уара уоуп ус иҟаҵәҟьоу, – дгәааит Мыта. – Нас уаргьы спионеруп ҳәа ухы уԥхьаӡоит! Агаӡа! Ҳара ҳауп иаҳагьы изықәнагоу урҭ рыԥшаара, иудыруоу?
– Уи саргьы издыруеит… Сара исҳәаз…
– Сара исҳәаз, сара исҳәаз! Иудыруандаз ус уҳәарымызт.
Ԥыҭк ҿымҭ ицон аҩыџьагьы еивагыланы.
– Ҳара иҳаҟараз пионерк иҟаиҵаз удыруоу? Агазеҭ ианын, – аҭынчра ааилеигеит Мыта, уажәы иаҳа иҽырхааны, пыта иахь даахьаҳәын.
– Иҟаиҵазеи?
– Уи ахьыҟалаз Урыстәылан ауп, аҳәааҿы. Абас уажәы ҳашцо еиԥш алашьцаразы апионер Ваниа дышнеиуаз данынаԥш, ҩыџьа ауаа ибеит. Атәым ҳәынҭқаррахьынтәи аҳәаа ихыҵны ҳара ҳахь маӡа иаауан. Ваниа ашьшьыҳәа абна даалаҟәыҟәит, абарҭ абацаришьт ҳәа дырзыԥшуа. Урҭ дрызгәамҭаӡеит иара. Иаразнак дцаны аиҳабыра адырра риҭар иҭаххеит, аха анҭ ахьцо ицәыӡыр ҳәа дшәеит. Ишаԥиури уажәы? «Мап, срышьҭаԥшып маӡа» иҳәан, ашьшьыҳәа дрышьҭагыланы иҿынеихеит урҭ ахьцоз. Абнара, аӡмахра рҽаҭаны иахьцоз иаргьы дрышьҭан, маҟҿаҳәара аӡмах дҭаланы. Дрышьҭан аума аамҭа. дааԥсеит, аха дцон урҭ цонаҵы. Ус бна тоура дуӡӡак аҿы иаангылан итәеит дара, Ваниагьы даагылт, аха цқьа ибарҭам урҭ, аарлаҳәа  иаҳауеит акы шеибырҳәо. Ирҳәо еилыскаап игәахән, дҳәазо дрызааигәаӡахеит, даарзыӡырҩит, аха рбызшәа изеилымкаат. Урҭ афатә аацәырырган, акрыфара иалагеит. Ваниа, уажәы еиӷьым ацара иҳәан, ашьшьыҳәа даахынҳәит. Даанаԥшы-ааԥшит, аха џьара заҵәык уаҩы дылсыртә иҟоуп абна, даҽаџьара ашәақь ахы зкылҟьом. Абгахәыҷы еиԥш ашьшьыҳәа амӷра даакылкәрын, ишимчыз дыҩны аиҳабыра адырра риҭеит. Аҳәаа зыхьчоз ала рыманы иааит, аҭыԥ иаакәшеит. Егьырҭ иҟарҵахуаз зугәахәуа?…
«Шәымҵасын! Шәнапы шәҩах!» ҳәа анрызҿырҭ, аҩыџьагьы рнапқәа ирҩахеит, уи акәхеит, иҩышьҭагәа иркит…
– Нас урҭ узсҭцәадаз?
– Изусҭцәадаз! Изусҭцәадаз умбои, ҳаӷацәа, анаԥхаҩцәа ракәзаап. Убри акәын урҭ алақәа ирықәнагоз. Ҳара ацәгьара ҳзырурц иашьҭан, аха ирмаӡеит удыруоу?!
– Нас уи апионер изырузеи?
– Апионер ахаҵара ахьиуз азыҳәан арымӡаа аԥара ирҭеит. Агазеҭқәа зегьы дырнырҵеит исахьа ҭыхны, дырҽхәаны…
Аҩыџьагьы шеицәажәоз изышьҭаз ажә рхашҭын, абнатоура илаланы инеиуан.
– Ҳабацои, мшәан, арахь? Ҳшеицәажәоз абна ҳалалаӡеит, – иҳәан, ахьхьаҳәа иаԥхьа ицоз акәара абжьы дазыӡырҩуа дааҭгылт Пыта.
Иахьабалакь лашьцаран, ауаҩ ила аҵәыршы ҭакызаргьы имбартәы иҟан.
– Сс, сишь, – даахәыҭхәыҭит Мыта, ихы дҩахан акы дазыӡырҩуа.
Зехьынџьара ҭынчран. Акәара хәҷы ахьхьаҳәа илахҿыхӡа иахьцоз абжьы цқьаӡа аҭынчра иаалыҩуан. Аарлаҳәа қьыбжьызшәа иааҩуан шьҭыбжьык.
– Закәузеи ари? – дҵааит Пыта, дшәаны Мыта имахәар нҭарс иааникылан.
Убри аамҭазы иааигәалашәеит ианду иалҳәалоз – ӡызлан лыӡбахәқәа. даншәа шкәакәакгьы илаԥш иааҵашәеит.
– Ҳхынҳәып аҩныҟа, – даахәыҭхәыҭит уи. Аха Мыта, имахәар ашьшьыҳәа иааимихын, иҿынеихеит ашьҭыбжь ахьгоз, илақәа еихмырсыӷьӡакәа уахь дыԥшуа. Пытагьы иҽирхаҵан ашьшьыҳәа иҩыза днаишьҭалеит. Амардара ашьапаны аҳаԥы иазааигәахеит.
Уажәы ақьыбжьы еиԥш ираҳауаз, хәыҭхәыҭ бжьны иааҩуан. Мыта адгьыл аҿы дианы, ашьшьыҳәа дҳәазо, уи дазааигәахон. Аҵыхәтәаны, ахаҳә ду икажьыз инаваҟәҟәит аҩыџьагьы ӡырҩуа, аха ацәажәабжь рзеилкааратәы иаауҩамызт.
Алашьцара иалԥшны аарлаҳәа гагашәа ирбон ҩыџьа рнаурқәа. Урҭ акы разқәынҵаны, иццакны аҳаԥы ицәыҵаргалон…
«Аденгьқәа, – ааигәахәт Мыта иҽмырқәацо дахьтәаз. –  Абар ҳколнхара аҭаҭын аӷьычцәа. Иӡыз аҭаҭын абарҭ ирӡеит ииашаны».
Пыта иԥсы ӡаны, ҿымҭ дтәаны дыԥшуан.
– Аӷьычцәа! Уара абра уҟаз, урзыԥшла иахьцо… Сара сыҩны сцоит…
– Иаба?
– Аколнхара ахантәаҩы адырра исҭоит…
– Сара сцоит, сара. Уара уаагыл, – иҳәеит Пыта.
Убасҟан аӷьычцәа наԥшы-ааԥшуа, ашьшьыҳәа аҳаԥы иааҵыҵын, иццакны рҿылархеит алада, абна иасны.
«Ҳаи, аԥсра шәоундаз, – ихаԥыцқәа ааихаирӷәӷәеит Мыта, – шәҵыхәа скыуп шәабацари», – ааигәахәын даагылт. – Уаала ԥшьаала, – иҩыза ишҟа инапы ааиҟьан, иҿынеихеит ишьапԥынҵақәа ыҵаркьакьо.
Аӷьычцәа рышьҭа дырӡырц абна иасны ицон, уаҩы дахьзымцоз амҩала. Мытеи Пытеи, абгахәыҷы акәытқәа ианреиҩаӡо еиԥш, урҭ рылаԥш иацәмырӡуа, ирышьҭан ицәырҟьа-цәырасуа.
Мыта игәы еибакны, ихаԥыцқәа еихарӷәӷәаны аԥхьа дцон, ажыцқәа напыла еимыхуа, илаԥш урҭ ирҟәымгаӡакәа.
Аӷьычцәа абна ианылҵ акуарашьҭра рҽаҭаны, акыргьы инаскьеит. Мҩахәасҭа хәҷык аҿы ианкылс иааҭгылт. Акы ааибырҳәан, нас руаӡәы аҩада иҿынеихеит, егьи – алада.
Мытеи Пытеи рыԥсы ӡаны, урҭ дук ирцәыхарамкәа ирзыԥшын.
– Пыта! – иҳәан, Мыта илақәа кәеи-цеиуа, ашырҳәа иҩыза имахәар ааникылт, игәы акы ҭакны. – Уара алада ицаз уишьҭал, уԥсыргьы уицрымҵын, дахьцо уаргьы уцала, џьара даагылаанӡа… Умшәан, апионер акы дацәымшәароуп. Сара аҩада ицаз сишьҭалоит, абарҭ зусҭцәоу ҳзеилымкаакәа иҳацәцар, нас ҳзакәтә пионерцәоузеи? Умԥшын, уца, аконтораҿы ҳаиниап! – дыццакны иҿынеихеит Мыта, аҩада ицаз дишьҭаланы.
Пытагьы ҟыт мҳәакәа, ашырҳәа иҿынеихеит. Аҩыџьагь рҽыршеит дара аӷьычцәа реиԥш.
Пыта хәҷы уажәраанӡатәи ишәарақәа зегьы ааихыҵын, алада ицаз дишьҭан дишьҭаҩаӡо. Аӷьыч абна дшаалҵызҵәҟьа, дыццакны иҿынеихеит, алашьцара ду дагәылаланы. Дцон уи акыр аамҭа ишьаҿа ҭбаақәа еихҳәо. Аҵыхәтәаны дынҭалт  иҩны ашҭа. Ала шуа иҩаҵҟьан, инаидххылт, аха данадыр алымҳақәа ақәнаԥсан, иҵыхәаршәшәо, аԥшәма иахьиеишыз азы аминауаҭра ҟанаҵозшәа иаахмәарын, иааӷызы-мызт, ихыс-хысуа атәарҭахь ицеит. Аҩны дныҩналт иара.
Пыта иԥсы ӡаны, агәара даватәаны дыԥшын.
Аԥенџьыр иаакылыҷҷеит аԥшәма иаиркыз акәаҷаб алашара. Пыта, ала дгәанамҭартә, ашьшьыҳәа дшьапҵыркьакьо, алашара зкылыҷҷоз аԥенџьыр дназааигәахан, иҽӡаны дынкылԥшит, илаԥш наиқәшәеит ажәжәаҳәа зҽеилызхуаз, зхы-зҿы гызмал аҟәада алыхьхьа иҟаз аҭаҳмада.
«Маҳҭы, – иҳәан, дааидырит, игәы азна аҳауагьы ааиҿеигалт. иеибархханы иҟаз идақәа иаҳа иаакәадахеит, игәгьы иаҳа аҽаарҭынчит. – У-у-у!... Ала гызмал!.. Уԥсра ҟалааит аӷьычҩы, уаагыл ԥаҭрак!» Игәанала дмақаруа, иҭаҷкәым хәыҷы раҵәаны уи иқәаарххауа, иааирҵысит. нас ашьшьыҳәа даадҵын, дыҩуа иҿынеихеит игәы гәырӷьарала иҭәны. дышиашаз аколнхара ахантәаҩы Ҭарашь иҩны абарҵа дныҵаԥалт, иԥсы ихәламӡо дааԥсаны. Ашә днасит аҟыгә-ҟыгә ҳәа.
Дук ҵуамызт Ҭарашь, аусурахьынтә даны дышьҭалеижьҭеи, ацәа дынҭанагалоны аҿыҭбжьы игәы иаақәҩын, дааҭрысит.
– Ҳаи, уарбану?.. – ҿиҭит уи, ихы дааҩахан.
– Ҭарашь, Ҭарашь… Сара соуп Пыта, угыл лассы…
– Иууазеи уара, уаха уажәааны? – гәаҟрак шыҟаз ицәа иалашәеит Ҭарашь, ииарҭа даалҵын, ашәгьы ааиртит.
– Аӷьыч… аӷьыч даҳкит, – иҳәеит ибжьы ларҟәны Пыта, Ҭарашь дааидԥалан. – Ирласны уаала…
– Ишԥа уара?.. Дабаҟоу?.. – изымбатәбарахеит Ҭарашь. Ажәжәаҳәа аҽеилаҳәара далагеит. Пыта дыццакны, иажәақәа хыжәжәо, иибаз аҳәара даҿын.
Ҭарашь, агәылацәа ааирҿыхан, ԥыҭҩык аҿар иманы дцеит. Пыта хәыҷы драԥгыланы амҩа дырбо днеиуан.
Хсааҭк рышьҭахь Маҳҭы дыргәылакны аконтораҿы дҩаргеит. Аколнхацәа шьуокгьы аӷьыч дырбеит ҳәа рлымҳа иҭасын, урҭгьы ааит.
Абыкь иасын, идырҿыхеит ақыҭан зегьы. Аколнхацәа хәҷла-дула, ҳәсала-хацәала зегьы еибарҩны, рыцҳарак ҟалеит ҳәа аконтораҿы иеизеит. Зегьы иҩнеибагәа иҩналон уа.
Абар раԥхьа дгылан, зегьы дырбон, зегьы дырцәымӷны изыԥшын зыбӷа ԥҵәаны, зхы зықәыжьны игылаз Маҳҭы, Маҳҭы – иацтәи рҩыза, аколнхаҩы!
Уи уажәы ибла ихырбалон аԥыхьа данкәлакызтәи исахьақәа. Урҭ ирхамышҭыцызт уа иаԥхьа игылаз аԥыхьатәи аӷарцәа иара инапы иананыԥшылаз, рыхәда данықәтәаз, ирыцҳамшьаӡо ииҭахыз дыруа.
– Шәаагыл, ари иҩызагьы даарцы дыҟоуп ара лассы, шмәыццакын, – иҳәеит Пыта, инацәа Маҳҭы иқәкуа, дгәырӷьаҵәа.
Маҳҭы илахь ааимаирџахәт, иџьымшь еилассы, илакыҵа ҭагәаҩара иҭагьежьуа иҭаз илақәа камкамуан, лаԥшыла ахәыҷы дылбааидарц иҭахызшәа, Пыта дизыԥшуан ижакьа гәамжьаҵәӡа.
Пыта аколнхацәа иреиҳәеит ирбаз, ираҳаз, Мыта егьи аӷьыч дишьҭалан дышцаз.
Ҭарашь абӷьааҳәа ҷкәынцәақәак наскьаԥхьаны адҵа риҭеит, Мыта ишьҭаларц. Аҷкәынцәа цеит ҽыла иеибарыҩны.
Аколнхацәа ааилацәажәеит. Ҭарашь ирабжьигеит ацәгьа зуз Маҳҭы дрыманы аҭаҭын ахьырҵәахыз ицарц. Убас иагьыҟарҵеит. Ԥыҭрак ашьҭахь, аколнхацәа Маҳҭы дрыманы инеиуан, рцәашьқәа хха-ххаӡа икны. Пыта зегь раԥхьа днеиуан, аҿар ишьҭан, ицрыԥсса, еихьымӡа-еиԥышмӡо.
Аҵх ашарахь инаскьеит. Ашьха дуқәа ибба-ббаӡа, сыла рхы рҿы ҭаҳәҳәа, иууаӡа игылан. Агаҿахьынтә аԥша шьқьыруа иасуаз абарфын быӷьқәа ԥшьаала еихьнашьуан илахҿыхӡа. Аҷандарақәа ацәа рықәҳазшәа ихырҟәысуа, рыхқәа ныркьанда-ааркьандо игылан.
Аконтора ауадақәа макьана уаала иҭәын. Уа иҟаз аиҳараҩык абыргцәеи аҳәсақәеи ракәын. Аҭаҳмадцәа аҭаҭын еибархо, алҩа рхачла, инеимда-ааимдо уахатәи ажәабжь иалацәажәон. Ус ашә аартны иааҩналеит Мыта ишьҭаланы ицаз аҷкәынцәа. Урҭ ирышьҭахх иааҩналт амилициа иалаз ҩыџьеи Мытеи, абаандаҩы драԥцаны.
Аколнхацәа ааилаҩҩит, иааҩналаз ирыкәаӷӷа иаагылт.
Абаандаҩы иуаҩыбжара днеихьан, ауаа рацәаҩны ианиба, ишьапқәа наиҵаҟәалеит, имч кәадахан, ихы аалаҟәит…
Ԥыҭарк ашьҭахь, ауадақәа руакы аҟны, Мыта гәыԥҩык дрылагыланы, инапы афырфырҳәа иҟьо, дзыниаз аҳәара даҿын. Абар иҟалаз:
Мыта иҩызеи иареи рыҽшаны, аӷьычцәа ианрышьҭала нахыс, дзышьҭалаз дааишьҭымҵӡакәа дишьҭаԥшуа, акыр диццеит. Бнеи, ҳәынҵәеи, ӡи мшаҭакәа дахьцоз, уаҳа наиламкәа дааԥсеит, ишьапқәа амыӷқәеи ахаҳәқәеи ирхәын, ашьа рылыжжы, иҟәаҟәаны иҟан, асаара изықәыргыломызт. Аха ихьаа ихаршҭуа, аӷьыч дысцәымӡындаз ҳәа дицрыҵуамызт, хымш дцозрагьы дицрымҵырц игәы иҭакны. Аулицаҿы ианкылс, уи ианыршәланы акыр ицеит, рқыҭа хара иааныжьны.
Ишнеиуаз аулица аварахьшәа акооператив ҩны игылаз абарҵаҿы аҟарул дыҵатәан дхырҟәысуа. Мыта илаԥш уи ианиқәшәа, дыҩны дааидыххылт.
– Аӷьыч!.. Аӷьыч сишьҭаԥшуа харантәи саауеит, сааԥсеит… Думышьҭын! – иҳәан, инапы рхха, иццакны ицоз аӷьыч инаиқәикит Мыта.
Аҟарул ашырҳәа дааҭрысын, ишәақь аахаиршалт, изымбатәбараханы ахәҷы ииҳәоз хамҵо, аӷьыч днаишьклаԥшызар, аҳәынҵәа даганы, аҟәада ихьшы дыҟан. Ишәақь еиҵыхны инапы инықәикын, ицоз днаишьҭалт дишьҭахысуа.
– Уаагыл, узцом! – иқәҿиҭит уи аӷьыч данизааигәаха. Аӷьыч дыҩыр иҭаххеит, аха данаахьаԥш, ашәақь ахы цырцыруа данынҭаԥш, ашьшьыҳәа инапқәа дҩарыхеит. Дрыманы ақыҭсовет аҿы дааргеит. Ҿыц ацәа иалҵны, ишыҩуаз иааиз ақыҭсовет ахантәаҩы Мыта  иҟнытә иаҳаит аӷьыч дахьынтәаауаз, Мытагьы маӡа уи дишьҭаԥшуа абраанӡа дшааз.
– Афырхаҵа ахәҷы, – Мыта ихы инапы аақәишьит ахантәаҩы. нас ҩыџьа амилициаҿы иалаз абаандаҩы дрыҭаны, Мыта ицҵаны иқыҭахь идәықәиҵеит.
Абаандаҩы, амҩан акры ианааскьа, ашырҳәа даагылт. Илаԥш ахәҷы инаигәдиҵан, ибжьы ныҵакны амилициацәа иреиҳәеит:
– Шаҟа шәҭахыу аԥара шәысҭоит… Соушәышьҭ…
– Уцала, уцала! Уара уԥара ҳара ҳазрыцҳам! – рҳәан, ихыччо инеигәыҵасит… Игәамԥхаӡо иҿынеихеит аӷьыч…
Мыта иажәа даалымгацкәа, аконтора агәарԥ ахь ауаа рацәаҩны рышьҭыбыжь геит. Уахь индәылибаҳәеит зегьы.
Ишшарыз ишахьан.
Агәарԥаҿы аколнхацәа рыгәҭа дгылан Маҳҭы, аҭаҭын денгьқәа ҩба изқәа иқәҿаҳәаны…
Мытеи Пытеи шааиҿаҳаз, игәырӷьаҵәа рнапқәа ааикәдыршан, аҵәах-сах ҳәа иаагәыдибакылт.
– Аԥсынҵры шәоуааит, дад, шәарҭ аҩыџьагьы, – иааиларԥсеит абжьқәа, – уажәы хәҷы дыҟам, абзиеи ацәгьеи  зегьы ирдыруеит.
Абаандаҩцәа баҩ рылаӡамкәа, рхы рыкәаҽ игылан. Урҭ аҽныҵәҟьа ашәҟәы рықәҟаҵаны, араион ахь иргеит.
…Мчыбжьык ҵхьан абри ашьҭахь. Уи ақыҭан иҟан аколнхацәа зегьы реизара. Аизараҿы Мытеи Пытеи фырхаҵас иԥхьаӡаны ирыхцәажәеит ирацәаҩны. Урҭ ҳамҭасгьы ирырҭеит акараҳәа ашәа зҳәоз апатефонқәа акака.


























Қь.Ҟ. Агәмаа
(1915-1950)

Ибадақьуаз амшә
Ажәамаана

Аккара рцәажәо, арҩаш ашьхантә
Игәрымуа илеиуан илбааҟьа,
Ашоура аныҟала аӡқәа ахьмаҷхаз
Гәалас иаман уи иахьа.

Арҩаш ааигәа ашьхамшә бақьуа
Амырхәага аҽаҭа игылан, – 
Иалахәмаруан ахаҳә, амақьа,
Аӡы иҭасуан уи шьапыла.

Аӡы иҭанажьуан ауахәа,
Ақыд бажәқәа, ахаҳә дуқәа,
Икыдыззалон аӡахәа,
Аҵла дуқәа ирықәлон.

Зны аӡхықә аҿ абас аҳәеит:
«амч исылоу ахаҳә арҩоит.
Арҩаш ччиа, уеижәхысло,
Уҭаба зынӡак, уаҳа иуцлом…

Уара уҭабеит ҳәа сымхәыцкәа
Сӡамҩа цәысԥуам шьапхыцла».

Амшә шбадақьуаз икарахеит…
Изышьцылахьаз акәарақәа
Ашьхаӡ шреиԥшым амбаӡеит, – 
Арҩаш гызмал ҭамбаӡеит.

Ашьыбжьышьҭахь аԥҭа шхылаз
Азгәамҭаӡеит амшә ахәлак,
Амацәысрагь имаҭшәа
Ажәҩан хызҟьаз иамыршәеит.

Иара убасҟан ашьапҟьаҟьа
Аӡы ианеисоз аҽырԥагьа,
Арҩаш ҭыҩраҿ ақәа ауан,
Ажәҩан шыкьуан, илагауан.

Дук мырҵыкәан аӡгьы хыҵит,
Цәқәырԥа дула зегьы ирхыҵәеит;
Аӡы ишьҭнахит ирҳәазо,
Амшә ақәхәла, ишҳәацәоз.

Ажәамаана цасҳәа ихәыцым,
Иззеилымкааз ихьӡуп дагәа.
Аҳаҭхәажә убар уахымыччан
Аҩнуҵҟа иҭоу умбакәа.

Илоуҵароуп ианааурыхуа
Ажәамаана

Ӡынрак азы аамҭа цәгьахеит,
Асду ауит, ихьҭахеит.
Ашәарахқәа еимдо игәаран – 
Рыфатә иашьҭан, иҩ икәаруа:

Ақәыџьма ауасҭара иахаҩуан,
Акәац тата иарччалон ахаҿы;
«Сабацари уажәшьҭа уаха» ҳәа
Арбаӷьқәа иреиҽырбон абгахәыҷы;

Цәыӡда иԥшаауа атрым-трымҳәа
Ажьа аҿан кыӡӷи каҵәареи
Ашәыб аҿачы, икәырӡа алымҳа
Ацыӷ шәарацон акаҵәараҿ.

Урҭ ирхыччон, иахьҭаз аҭыҩра
Хьаада-баада, амшә ачала!
Аҽхәабжьы ссирӡа уаҟа иҭыҩуан
Инаҳәааҳәуа иахьтәаз иара ԥшьаала.

Ҽнак иаагәалшәеит уи ахәаша,
Ааԥын шааиз, абнара шҿыхаз,
Аҭыҩра инҭыҵит… Нас агәы иахәашаз
ЏЬара иамбеит… Амгәа инацрыхеит.

Ақәыџьмаҿ инеин акәац ианаҳәа,
Иааԥышәырччан ақәыџьма, ус аҳәеит:
– Нас, нас, дад, – иуҭахыузеи уаҳа?
Ушызбо ала, укьатеиқәа цәгьа иҩеит.

Иухьыз сгәы иалоуп, иуасҳәап аиаша,
Исызхашоуп сара исымоу, уаҳа мап,
Аџьа умбан ус, иуҳәо башоуп,
Ухы уацхраа, соуԥшәыл, иахьанатә.

Абга иаҭааит амшә ачала…
Абга иаҳәеит: «Сымԥ умааин, наҟ, наҟ!
Уа уаха сымам, усԥырҵ ԥшьаала,
Амала башаӡа уа ухы ургәаҟт».

Ацыӷгьы иамҳәеит амшә иахәашаз,
Ажьагьы ҭрысны џьара ибналеит;
Шьҭа узыжьжьода уара ахәаша,
Изхарада иуоуз агәала?!

Зегьы ижәдыруеит, уи маӡам…
Измаҳаз иҟынӡагь инаӡароуп,
Аӡәы изымдыруа ара иҳәаӡам:
Иааурыхырц азы зны илоуҵароуп.

Ашәҭқәа рықалақь

…Аҟәа, сымш, ашьыжь шараз
Ахаа рзушоит зегь абра.
Аҵла рымахә, ара аншоуроу,
Уаҩы ирҭоит гәазҳара.

Ааԥын рҿыхо, аԥхын гәаҭо,
Аӡын ныжьны, иԥхьарцы,
Ихәыҭхәыҭуа, амчгьы шаҭо,
Амшын иазнеиуеит Басла-аӡы.

Ухыбра дуқәа, гәырӷьа зныҩуа,
Хкы рацәала ирызҳауеит,
Аиаҵәара ашәа зхыҩуа,
Убаҳча ссираҿ и-бауеит.

Ан агара лырҵысуан…

Ан агара лырҵысуан…
Лыбжьы наҩуан уи хара,
Аԥшқа дыцәан, нас дааԥшуан, – 
Дыччон, дҵәыуон изхара.

Агара гылан аҩнаҿы,
Ашәа ахыҩуан ихааӡа,
Агәыӷра ҿыхон ан лгәаҿы, – 
Ирызҳа-рзыӷьон аҭаацәа.

Ан дырнықәуан аԥацәа,
Аџьа илбоз иаԥсахарц,
Аԥсадгьыл азыҳәа еилаҵәа
Аӡәыкны игыларц, ианаҭахха.

Ахшара изыҳәа акыр иаԥсоуп
Ан дышгәырӷьо абара,
Иан – иԥсадгьыл данаԥсоу,
Уи азы ианиҭахыу иҿара.


Ҷыҷыкәа
Ацыԥҵәаха
I
Саныхәыҷыз санду ажәабжьқәа слаҳәалон. Урҭ ажәабжьқәа зегьы раҵкыс сара сгәы иахәеит Нарҭ Сасрыҟәа иҟаиҵаз ахаҵарақәа. Сгәы хәҷы хыҭхыҭуан: «Абас хаҵарак ҟаҵаны сыҟазар, ҳгәыларатәи сҩызцәа хәыҷқәа иагьа исыцәшәаларын» ҳәа сгәы иаанагалон.
Ԥхынран. Ашоура митәыла иҟан. Акәуқәа рыхәдақәа шша-шшаӡа аӡмахқәа ирҭыҵны амра ԥхара ицәтәалан. Сара наџьнатәаахысгьы сшьапы хырҟьаҟьа еимаада-еимсыда аныҟәара бзиа избон, аха уажәы еимаада шьаҿак ҟасҵаргьы сан илуамызт.
– Нан, уеимаақәа ушьаҵа, уаԥшуа уныҟәала, амаҭқәа рацәоуп, џьара рыцҳарак сақәумыршәан, – ҳәа есымшааирагьы сан дсабжьон.
Сандуи сани сара исхырҟьаны ажәа анеимаркуазгьы рацәан, аха саб санду дахьлыдгылоз аҟынтә сан илҳәоз рацәак сазыӡырҩуамызт. Санду лажәақәа иаҳа сгәаҿынӡа иааиуан.
– Машәырк ухьуашәа анубалакь, ушзахәо уҳәҳәаны аҩныҟа уҩла, – ҳәа салҳәон сан.
– Нан, Ҷыҷыкәа, амашәыр ануцәыхароу уҽацәыхьчала, ианузааигәахалакь, уаҿагыланы уақәԥала, – ҳәа дсабжьалон санду.
Абарҭқәа ракәын еимактәыс ирымаз аҩыџьагьы.
Саб зны-зынла рылаҿиҭӡаломызт. Урҭ ажәа анеимаркуа, иара дтәаны дырхыччауа далагон, даҽазынгьы абас нареиҳәалон:
– Иазхоуп уажәшьҭа, ахәҷы дкәаԥӡа дтәоуп, илашәхыузеи, шәидызцалазеи?..
Ҽнак зны ашкол аҿы аҵара ҳаналга, ашьыбжьышьҭахь ҳарҵаҩы аҵаҩцәа дааҳалагылан абас ҳаиҳәеит:
– Иахьа инаркны хымз аԥсшьара шәоуеит, аха хымз шәҽеицәхырҟьан акәымкәа, лассы-лассы шәҽааиқәыршәан шәныҟәала, абнақәа рахь шәцала, аԥсаатә рашәаҳәабжь шәазыӡырҩ, ахәаҷа-маҷақәа кны, урҭ закәу, рыԥсы злаҭоу еилышәкаа, нас ижәбаз-ишәаҳаз ақьаад ианҵаны иаажәгар ҳахәаԥшны еилҳаргап.
Ахәыҷқәа зегьы раҵкыс, сара сгәы ҭгәырӷьаашәа збон. Избан акәзар, ԥшь-класск срылган хәба рахь сахыҵит, насгьы саб исеиҳәахьан: «Уахьтәоу акласс ибзианы уалгар Аҟәаҟа узгоит» ҳәа.
Аиаша сҳәар ами, жәаха шықәса сырҭагылан, аха Аҟәа ақалақь сымбаӡацызт, уи гәаласгьы исыман. Еиҳарак сгәы ԥызжәоз: ҳгәыларатәи хәҷык (сара саҵкысгьы деиҵбын) Аҟәа дцаны ҩынтә-хынтәгьы ибахьан, амаамынқәа гәеиҭахьан. Амшын, аӷба, амашьынақәа уҳәа убас иимбацыз акы ыҟамызт.

II
Ҳгәылацәа руардынқәа ҵаҳәаны Аҟәаҟа идәықәлеит – аџьықәреи ҭитәы ргон ҳәа сыҟоуп. Сабгьы дрылан. Заанаҵ сҽеибысҭеит саргьы, саҳәызба аҭра иааҭысхын, амақьа инықәсшь-ҩықәсшьын еиҭанҭасҵеит. Амҩа ҳахьықәу саб иҭаххар ҟалоит сҳәан, сан лысԥычкақәа руакы сџьыба инҭасыршәит. иааилашәшәуаны еиԥш, ҳуардынқәа ааҵаҳәаны, аҿҿа рхырго амҩа ҳнықәлеит.
Саб, ауардын ахәда дықәтәаны, акамбашьқәа ҷын ҟатала даарысуа инеицон. Сара сыхәхәаӡа ауардын саниалан, ажәҩан гәы-кеикеи сыбла ҭраа саҵаԥшуа. Амза ҭәын ишеишеиуа, ажәҩан иалан иӡсауа…
– Баба, – сҳәан, саб снеиҿаԥшит; саб ибжьы ныҵакшәа ашәа ииҳәоз даҟәыҵны даасзыӡырҩит. – Абри амза уанахәаԥшуа ихәыҷӡоушәа убоит, иара заҟараҵәҟьоу удыруазар џьышьатәуп… Адгьыл аҵкысгьы еиҳауп…
– Ус уазҳәада, џьым! – иҳәеит саб, иблақәа ааҵаирхәын. – Иузымдыруа анцәа уаҭеимҵааит… Амза хәыҷӡа аҵкыс шәкы идууп ҳадгьыл.
Саб илахь-иџьымшь ааиӡатәын, ажәҩан днаҵаԥшит.
Ԥыҭрак ашьҭахь, ажәҩан иаахалаз аԥсҭҳәа шкәакәақәа амза рҽыҩахадырԥан иаахырҩеит, аха дук мырҵыкәа амза еиҭаацәыҵлашеит. Саб исеиҳәаз иахысҳәаара сзымдыруа амза сшаҵаԥшуаз инапала сыжәҩа ааирҵысын, иара иахь снахьеирԥшит.
– Иубома, дад, ани амза шаҟа иласны ажәҩан иалбҟа ицауа, ҳадгьыл дуӡӡа иаҟарандаз изныҟәозар убарын…
– Уи ирласны иныҟәошәа узырбо сара иуасҳәап, баба, – сҳәан, саб иажәа снаԥыххылеит. – Уи, аԥсҭҳәақәа ыҩны амза иаҵԥраа иахьцо ауп, амза убысҟак иласны иныҟәошәа узырбо. Иугәалашәома ҵыԥх зны ҳҽыхәа хыцәгьа уанымҵанарсыз… «Ахыкәалаа еиԥш инеиуан, аҩнқәеи ашәаԥыџьаԥи сывҟьа иԥырны ицозшәа збон» ҳәа зҳәоз уара уакәымзи? Убасоуп амзагь.
Арҭ ажәақәа саб иааицәымыӷхеит, аха уаҳа дсыламцәажәаӡакәа наҟ иҿы наирҳәит. Саргьы, уаҳа илаҿымҭӡакәа, сыхәхәаӡа ауардын саниаалеит.
Уи ашьҭахь акыр набжьысит. Амзагь ажәҩан агәы инхылан, ишеишеиуа ауаатәыҩса ирылаԥшуан. Сара исызгәамҭаӡакәа акыр ҳнаскьеит. Сахьынаԥшлакгьы избоз бнаран. Ааигәа-сигәа уаҩы дынхомызт. Егьырҭ ауардынқәа аҿҿа рхырга, еицырхашьшьы ҳашьҭахьҟа иааиуан. Сгәы ҿыӷьуашәа анызба, саб азин ааимсхын, зегь рышьҭахь иааиуаз ауардын ахь сцеит, аха ауардын иақәтәаз дыцәахьан, акамбашьқәа дара рхала ауардын рыманы инеиуан.
«Сшьапқәа неиҵысхып» – сгәахәын ашьшьыҳәа сышнеиуаз, аҿыв-в-в арган аблақәа шашаӡа акы ааҳавҟьеит. Азнык азы иаасцәымыӷхеит: абга, ақәыџьма, амшә уҳәа абна илаз рахь исымбацыз акгьы ыҟаӡамызт. Аха ари иаҩызаз, аиаша ами, убасҟан ада исымбаӡацызт. Уи сгыланы сшазыԥшуаз акәымкәа иаанҿасын хҩыкҟагь ауаа нақәҵит. Убасҟан ауп изакәыз аныздыр… Ауаа рырныҟәага амашьына ҳәа саб зыӡбахә сеиҳәалоз акәын.
Амашьына ауаа шҭатәаз анызба «исыхьрызеи, анаџьалбеит» сгәахәын, иҵегьгьы ааигәа сазнеины сахәаԥшуа салагеит. Амашьына иааҭыҵыз руаӡәы ҵаҟа даҵаланы акы аҟаҵара даҿын, егьырҭ уаҟа ихагылан. Сара сырбаӡомызт: дара ахьгылаз амашьына иарлашон, сара сахьгылаз алашьцараҿы акәын.
«Арҭ рмашьынагьы ҳуардын еиԥш асапын аҵрымшьыкәа изымныҟәаӡозаап» ҳәа сгәы иаанагеит сахьгылаз.
Аамҭа кыр инаскьеит. Уажәы-уашьҭан шысҳәоз сҩызцәа сыцәцазаап. Аха амашьына сахьахәаԥушаз, уи иақәтәақәаз ауаа рцәажәабжь ахьсаҳауаз сгәы хаҵахон.
Дук мырҵыкәа, сгәы рӷәӷәаны сгыла сызхәаԥшуаз амашьына нықәхәаша ицеит. Сымала заҵәык аҵхыбжьон амҩаду агәҭа саанхалт. Абар аџьашьахә! Сабацои уажәшьҭа?! Иаасыкәыршаны аӷдара еилачӡа игылоуп. Ҵла хәыҷыкгьы хачақьӡа сахьынаԥшуа избоит. Ҩынтә-хынтә раҟарагьы ҿысҭит, аха уаҩгьы ибжьы смаҳаит.
Сышзахәоз сыҩны ауардынқәа срышьҭалт. Сыбӷа ашышкамсқәа ықәхәмаруа иқәызшәа еилыбзаауан.
Аҩадахьшәа игылаз аҵла хачақьа хәҷы сназааигәахон еиԥш, адыхҳәа снаҩс аӷдара акы аалԥан, амҩа инаныԥалт. Абар, ақәыџьма! Снеилууа сцеит. Аха санду лажәақәа: «Амашәыр ануцәыхароу уҽацәыхьча, ианузааигәоу уақәԥа» ҳәа исалҳәахьаз сгәалашәон. Абар, амашәыргьы. «Уаҿагыланы уақәԥароуп» рҳәеит, узақәԥода? Саҳәызба акәын, уи шсымаз схашҭит. Ақәыџьма гылан исыхәаԥшуеит, сара иара сахәаԥшуеит, ачалт иаҵахаз ашшаӷьыч еиԥш сгәы хыҭхыҭуа.
Ус наҟ-ааҟ ҳшеиҿаԥшуаз акәымкәа даҽакгьы аӷдара иаалԥеит, нас даҽакы, даҽакы… Ашьҭахь излагәасҭаз ала зынӡа ф-қәыџьмак ыҟан.
Снаҩс игылаз аҵла хәыҷ ада уаҳәа сзықәгәыӷуаз ҳәа акгьы ыҟаӡамызт. Сыҩны аҵлахь сҿынасхеит. Ақәыџьмақәагьы ыҩны инасышьҭалт. Сууаӡа сыԥан аҵла амахә санынахьынҳала аамҭаз, атрымҿтрымҳәа ақәыџьмақәагьы аасымҵаххит. Изулакгьы сыԥсы рцәызгеит. Аҵла ақәцә аҿы сықәтәаны, акраамҭа ахәыцра саҿын. Ақәыџьмақәа хыбза-ҿырбзауа, иҟрым-ҿрымуа исымҵагылан.
Аҵх акыр инаскьахьан. Ацәа сакуа салагеит. Аҵла ақәцәаны сыцәар ақәыџьмақәа сышрымҭахәхоз здыруан азы, ацәа схасыршҭрацы, амахәҭақәа неимда-ааимдо, абнацгәы еиԥш аҵла сықәтәан.
Аҵх лашан, агәыр каршәзар иубаратәы. Ҵаҟа исымҵаӷыруа исымҵагылан ақәыџьмақәа, сахьрыхәаԥшуаз сгәы хыҭхыҭуан: рцәақәа ҟьаԥс-ҟьаԥсӡа, ахәы рықәӡамкәа, аҟыҿы-сыҿыҳәа инеицклас-ааицкласуа, еилагьежьуа еилан. Сара уажәы-уажәы амҩаду ахь сыԥшуан аӡәыр дызбозар ҳәа, аха амҩаду ккаӡа иҟан, аҭынчра жәпаҳаҳараӡа сыкәша-мыкәша аԥсабара иахаԥан.
Ақәыџьмақәа исымҵаӷыруаз ргәы ҭҟьаны исымҵысҵарц иақәскит: зны амахәқәа хыҵәҵәаны ирықәсыԥсеит, атрышә сасит, зны схылԥа рықәсырххеит, аха урҭ џьеи ишәарын. Санду ллакәқәа рҿы исалҳәахьан, ашәарах амца иацәшәоит ҳәа. Ари ҵабыргызар збап сҳәан, асԥычка ааихьысшьын, икәеикәеиуа аҿанынасырха адых-сых дырган ақәыџьмақәа шьҭахьҟа инеиҭаԥеит. Сгәы ааҭгәырӷьааит. Даҽа сԥычкакгьы аҿыласырхеит, нас даҽакгьы, убас жәабаҟа сԥычка былны ирықәсыԥсеит. Амца рбонаҵы ақәыџьмақәа шәаны аҵла изамҵалаӡомызт.
«Иҟасҵарызеи?.. Амца рацәаны излеиқәысҵарызеи» ҳәа сышхәыцуаз, еикәарҽны сџьыба иҭаз ақьаадқәа аасгәалашәеит. Агыгшәыгқәа иҟарҵо збап сҳәан, ақьаад рацәа амца рыцраҵаны рҿанынасырха, ақәыџьмақәа неимбӷьыжәаа, аӷдара инылалт. Уи ашьҭахь акраамҭа сыԥшит, еиҭааихуазар збап ҳәа, аха рхабар сымбаӡеит. Сгәырӷьаҵәа сҿыласхан аҵла ашьапаҿынӡа слеит. Уаҟа сааҭгыланы акраамҭа сӡырҩит, снаԥшы-ааԥшуа сгылан. Ақәыџьмақәа рхабар анысымба, сааигәара иҟаз арасра снадыххылан амца ацрасҵеит. Амцабз гылт. «Арҭ уажәшьҭа ишәаны изааирым» ҳәа сгәы рҭынчны сшынаԥшы-ааԥшуаз, егьирахь амҩа нымҩахыҵ аӷдара аҟнытә адых-сыхҳәа еиҭаалибаҳәан, сара сахь рҿаархеит. Аҵла амахәҭа сеиҭанахьынԥашалт.
Ԥаса аҵкыс уажәы иаҳа сгәы ӷәӷәахауа иалагеит, дареи сареи ҳаишьцылт, насгьы снаҩс амца агәгәаҳәа аӷдара иацран. Амца аӡәы ибар дышԥамааири сҳәан. аҵла ақәцәахь схамлаӡакәа илаҟәӡаны сықәтәан.
Саҳәызба ааҭысхын, ақәыџьмақәа иргәыдысҵашаз алаба аԥҟара сшаҿыз акәымкәа, снапы самхаԥҟеит. Иӷәӷәангьы иԥысҟазаап, ашьа гыланы ацара иалагеит; ақәыџьмақәа еибарҟрым-ҿрымуа исыҵаԥшуан, ршьапқәа аҵла икыдыргыланы ашьацәыкәбарқәа дырбзауан, ашьа ахьақәҭәоз аҟыҿыҳәа иацҳауан, аҵла ашьапы ацәа ахыжәжәара иаҿын. Снапы иԥысҟаз насырҟәын, ақәыџьмақәа руакы абӷа инахыкны ацәыкәбарқәа нақәсҭәеит. Абри сҳәонаҵы аҟыԥ-сыԥ дырган, ашьа зықәҭәоз ақәыџьма илеи иласын, еимӷәыцәаа иқәырҵеит. Аха уи зызхахуадаз! Амшын иалаҭәаза цәкәбар иаҩызан дара рзы. Ақәыџьмақәа хырбза-ҿырбзауа исыҵаԥшуа иалагеит. Зегь реиҳа исзааигәаны игылаз ақәыџьма снапы нахаскын, ашьацәыкәбарқәа алымҳаҵәҟьа инақәсҭәеит. Уигьы иаразнак акәхеит: азнык азы алымҳа ааҿырӷәыцәааит, нас иара ахаҭажәгьы иалгеит зынӡа.
Сара сзыниаз уажәраанӡа ишызџьабоз, уажәы иаҳагьы сгәырӷьаҵәа сҟалеит. Аха рыцҳарас исыхьыз уи ауп, снапы ахьԥысҟаз ашьа аара иаҟәыҵит, даҽаџьара исызԥымҟеит.
Аҵх ашарахь инеихьан. Уажәраанӡа илашоз амзагьы алашара ацәмаҷхан, ицәышҟҟараӡа ажәҩан гәы икыдын. Аԥсабара иаҳа-иаҳа алашара иаҿын. Арасра иацрасҵаз амцагьы рацәак аҽмырҭбаакәа ицәеит. Аха уи агәхьаа сымкӡеит. Ақәыџьмақәа рҟазшьа самхацәгьахан срыхәаԥшуан Х-қәыџьмак ааидгылан, ишыхԥазгьы акы аицклаԥшуа иалагеит. Гәҩарас иҟарҵаз ақәыџьма лаҵҟьан ианыҩ, егьырҭгьы ыҩны уи инашьҭалеит. Уи анаангыла егьырҭгьы аангылт: руакы неины аԥынҵа иафҩит, егьи аҵыхәа, даҽакы неины ашьапқәа ирфҩуа иалагеит. Иҟарҵо, збап ҳәа сшыԥшуаз, зегьы ихҭаркыз ақәыџьма егьырҭ иаарылҟьан, ахыкәалаа еиԥш иҩны амҩаду инанылт. иаанхазгьы уи инашьҭалт.
Сылаԥш шырхыз мацара акыр инаскьеит, нас аӷдара иаҵәахит.
Уи ашьҭахьгьы, снапы ахьԥысҟаз чабрала иҿаҳәауа, акраамҭа аҵла сықәтәан.
Ашара адәы иаақәлон, еиԥш, аҵла слалбаан, ахәхәаҳәа ҿарҳасуа, амҩаду снанылт. Снаԥшы-ааԥшуа сышгылаз, аблақәа ҭшашаӡа даҽа машьына хәҷык архәараҿ итаацәырҵын сара сахь аҿаанахеит. Уажәшьҭа сзыцәшәахуаз. Амашьына иақәтәоу ауаа сырбар ишԥаанырымкылари ҳәа сгәы рҭынчны амҩа нымҩахыҵ сышгылаз, иаргьы аасыдгылт.
«Ари еиԥш иҟоу амашьына бзиа иақәтәоу дызусҭа ианаџьалбеит?» – гәаныла схәыцуа сшазыԥшуаз, амашьына ашә ааиртын, иԥштәы ихыкәкәа сара сахь иҿааихеит саб.
Ақәыџьмақәа млагамлашьуа инасымҵагылазгьы убасҟак сымшәеит, уажәы сышшәаз еиԥш. Саб даасыдгылан, смахәар ааилаирӷәӷәеит:
– Уабаҟаз сымҳәеи? – иҳәан, илаӷырӡқәа аахажжылт. Амашьына иақәтәаз дырцәыԥхашьаны акәу, сара сырцҳашьаны акәу здырхуада, уаҳа сылаҿымҭӡакәа амашьына снақәиртәеит.
Ирҳәоз здырхуада, снаҩс амашьына иҭатәақәаз аҩыџьагьы еибарччо ажәабжьк аҳәара иаҿын, зны дара-дара еицәажәон, зны саб иацәажәон.
Дук мырҵыкәа амашьына аахынҳәын, Аҟәаҟа аҿынанахеит. Саб уаҳа даасиацәажәаӡакәа, ҳуардынқәа рҟынӡа ҳнаӡеит сааҭбжак аҩныҵҟала.

III
Ақәыџьмақәа аҵла санықәырцалаз аахыс сан дсыцәшәаны џьарамзар џьаргьы слышьуҭамызт. Уи сара сгәы иалан цәгьаӡа.
Ҽнак шьыжьымҭанӡа сҩагылан амаҵурҭахь сышнеиуаз, амаҵурҭа аҟнытә цәажәабжьык саҳаит. «Ари, шаанӡа даазгазеишь, анаџьалбеит» – ҳәаны снахынҳәын, сҿи снапи ӡәӡәаны, сымаҭәа ҿыцқәагьы аасшәысҵан, амаҵурҭа сныҩналеит. Ахҷаҳәа ажәабжь ҳәауа дтәан ҳарҵаҩы.
– Макьана узырыглазеи, џьым?! – лҳәан, сан даасабашьит. Саб иахь снаԥшызар, уигьы иблақәа ҵархәны дсыхәаԥшуан, снеины санду сналыдтәалт. Ԥыҭраамҭак уаҩгьы ҿиҭӡомызт.
Санду лнапы сыхәда иаахылшьын, ацәажәара далагеит.
– Нан, Ҷыҷыкәа, уажәраанӡа Нарҭ Сасрыҟәа уиҵашьыцуан, уажәшьҭа Сасрыҟәа иԥсы ҭаны дыҟазар, уара дуҵашьыцыртә ахаҵара ҟауҵахьеит, – санду илҳәаз азнык азы иаасцәымыӷхеит. Ақәыџьмақәеи сареи ҳҭоурых ҳарҵабы ишиарҳәаз иаразнак издырт. Ишәцәызӡар зхәарҭоузеи, уи аҵыхәала ҳарҵаҩы дсабашьырҳәагьы сацәшәеит.
– Афырхаҵа, Ҷыҷыкәа, уи цәгьоума… Ишәаргәындоу хәҷызар иара убраҟаҵәҟьа ақәыџьмақәа дырфон, – иҳәеит арҵаҩы. Сгәы ааҭгәырӷьааит. нас сара сахь даахьаҳәын, сацәажәара далагеит.
– Ҷыҷыкәа, ишудыруа еиԥш, даҽа ҩымз аԥсшьара ҳамоуп ҳаԥхьаҟа. Уажәы аҵаҩцәа алагер ахь идәықәырҵоит. Ҳара ҳашкол аҟынтәгьы хә-ҩык аҵаҩцәа бзиақәа уахь идәықәаҳҵоит, уаргьы убарҟа урылоуп…
– Саргьы сцоит! – сҳәан, сҩаҵҟьеит.
– Зны уара уҽаанкыл!
– Уеиҳабы дцәажәоит, уизыӡырҩы! – рҳәан, сани саби аасықәҵәҟьеит. иҟасҵаз шхәарҭамыз здырын, сҟаԥшьыхәхәаҵәараӡа сааицрашәеит.
– Алагер ахьыҟоу хараӡам, Гагра араион аҿы ауп, ӷбала шәаагоит… – ацәажәара даҿын арҵаҩы.

* * *
Шәҩык апионерцәа ҳгәы хыҭхыҭуа асқьала ҳақәгылан. Аӷба знык абжьы гахьан, даҽазнык абжьы аргар ҳшақәтәоз аадыруан.
Агәырқьҳәа ҳшышәыҩкызгьы амардуан ҳазыҩит. Аӡәи-аӡәи ҳаицәхасуа, ҳаиқәԥауа, ишакәхалакгьы аӷба ҳанҭалт. Уи ашьҭахь арҵаҩы акыр дҳалабжьеит:
– Аринахыс злеишәа зырцәгьо дырхынҳәны аҩныҟа ддәықәаҳҵоит, – иҳәан, иҟаҳҵаз ҳаацәиршәеит.
Ашоура цәгьан. Схарԥ маӷра кьаҿ хәҷи сеиқәа кьаҿи рыда уаҳа сшәымҵаӡакәа, апалубаҿы сықәгыланы ақалақь салаԥшуан.
Ишкәакәа-шкәакәаӡа амарда иаҿагылаз аҩнқәа сшырзыԥшуаз, ҩыџьа ҳҩызцәа ахәыҷқәа реицәажәабжь саҳаит.
– Араҟа сара стәарҭоуп, наҟ усҟәаҵ…
– Угыла акәымзар, арҵаҩы иасҳәоит…
– Иахьуҭахыу уца… Снапы уамыхан, скаужьуеит, – аицәҳара иаҿын аҩыџьагьы.
Еиҟәыскуеит ҳәа сыҩны снарыдыххылоны аамҭазы, иҳаракны иқәтәаз ахәыҷы зқәала амшын далаҳаит. Арахь иаанхаз ахәыҷгьы арҵәааҳәа дыҳәҳәан, егьырҭ ахәыҷқәа иҽнарылаирӡит. Амшын иалаҳаз ахәҷы аӡы ихыҵәан, днапҟьа-шьапҟьо, дԥаҟь-ԥаҟьуа дхын.
Ашырҳәа схарԥ аасшәхысԥаан, сууаӡа амшын сналаԥалт. Уажәраанӡа амшын иахәаҽны аԥсра иаҿыз ахәҷы, сара саниба, даасылаҳәны сикит. Саргьы иаразнак дҩышьҭысԥааит, аха снапы дазнымкылазт амшын деиҭасцәалаҳаит. Ахәҷы даахьаҳәын сыхәда инапы акәиршеит, азнык азы ҳҩыџьагьы ҳанҵаакәкәалт, нас иаразнак хыхь деиҭаҩхазгалан, иԥсы исыршьоит ҳәа салагеит, аха дҩышьҭысхцыԥхьаӡа даасымҵасны сихәруа далагон.
Ашьҭахь изласарҳәаз ала, аӡы иашьуа имаршәа кны, уҽицәыхьчаны далумгозар, уаргьы аӡы уаиршьыр ҟалозаап, избан акәзар, аӡы иашьуа аҭәыц дамҵасуеит, иԥсы даналаԥшлак, сыԥсы сызнырхандаз ҳәа зегьы дрымҵасуа далагоит. Урҭқәа сара исыздырӡомызт. Сирааԥсошәа анызба сшьапқәа рыла сыӡсауа, снапқәа рыла иара дкны, сҿынасхеит.
Убри аамҭазоуп арҵаҩгьы аматорсцәагьы ҳангәарҭа (ҳҩызцәа ахәҷықәа еибарҳәҳәо-еибарҵәуо иаламгар, иара убасҟангьы ҳрызгәамҭар ҟаларын). Ахәҷы дышскыз аӷба аҟынӡа снеирц саџьанк шсыгыз ҳарҵаҩы дыԥан, дкаууа иҿааихеит.
Уи инаишьҭарххны атрым-срымҳәа, иласыхәҵәаӡа амшын иналаԥалт ҩыџьа аматорсцәа…
Убри ашьҭахь акраамҭа апионерцәа дҳалатәаны, ажәабжь ҳаҳәара даҿын аӷбаҟны акыршықәса аус зухьаз акаԥдан. Ажәабжьқәа рацәаны иҳаиҳәеит, аха зегь раҵкыс сара сгәы иахәеит ажәабжьк. Абар, иаргьы:
«Ԥасатәи аибашьраан аӷба ҳақәтәаны Одесса ақалақь аҟынтә Шәачаҟа ҳхы рханы ҳҿааҳхеит. Ҳзықәтәаз аӷба рацәак идуӡамызт, – иҳәан, ацәажәара далагеит акаԥдан. – Аԥша асуан. ҳзықәтәаз аӷба ҟәараҟәанҽауа алҩа ахылбб инеиуан. Ҟрым аҿы иҟоу ақалақь ԥшӡа, Севастополь ҳәа изышьҭоу аҟны ҳнаӡаанӡа ԥшьба-хәба верс шҳагыз ҳанԥшы еиқәаҵәаӡа кәаԥк иаҟараны, амшын ак хыланы ишаауаз аабеит. Изакәыз ҳзымдырит. Ланарԥшыгала ҳаԥшны иҳазгәамҭеит. Избан акәзар, уи зны амшын цәқәырԥа иаҵәахуан, зны иаацәырҟьон, даҽазных акраамҭа иҳамбаӡо амшын иналашәкәа ицон.
«Ари закәхарызеишь анаџьалбеит» ҳәа ҳшыԥшуаз «ашхәа, ашхәа», – иҳәан, ҩынтә еиқәырццакны ааҳалаҿиҭит аматросцәа руаӡәы. Аматорос ииҳәаз ҵабыргызаарын. Дук мырҵыкәа саргьы игәасҭеит шышхәаз.
Амшын аныцәгьаха, ацәқәырԥақәа ирзымиааикәа, амшын агәахьы иаланагалаз аӡәы иакәзар ҟалап сҳәан, ҳзықәтәаз аӷба ашхәахь ахы насырхеит.
Ашхәа неимда-ааимдо ампыл еиԥш иалахәмаруа, инеигәыдҵа-ааигәыдҵо ацәқәырԥақәа ирыман. Ҳашнеиуаз акәымкәа, ԥаҭылкак ӡсауа амшын ихыланы ишаауаз ҳалаԥш нақәшәеит. Аԥаҭылка амшын иалганы ҳаннахәаԥш, аҩныҵҟа қьаадк еиларҵәины ишҭаз аабеит. Ақьаад абас анын.
«…Севастополь ҳнапаҿы иҟоуп, Урыстәылатәи Ар Ҟаԥшь рааира ҳазԥшуп. Врангель аҩада дыкҿаҳцалт. Ирласны ацхыраара ҳашәҭ» ҳәа. «Ари ашхәагьы зыргәаҟуа убри акәзар ҟалап» ҳәа сгәы иаанагеит. Аӷбаҿы иҟаз зегьы рыҽдырхиеит. Абзарбзанқәа хырқәақәо апалуба иқәгылан. Ԥҳәысгьы хаҵагьы рабџьарқәа дырмазеит. Ус ҳашнеиуаз акәымкәа, ашхәа ҳнадгылт. Жәохә шықәса зхыҵуаз ҷкәына хәҷык иҩнапы рыла ажәҩақәа ашхәа иааҵшьуа,, ацәқәырԥақәа бӷарҵахьы драқәԥауа, аԥхӡбаа иҿашы дҭатәан.
Аӷбаҿы дыҩхагалан ҳиазҵаауа ҳалагеит, анс-арс ҳҳәеит, аха ацәажәара илымшеит, дааԥсаӡаны дыҟан. Ҳиазҵаацыԥхьаӡа «уахь шәымцан, уахь шәымцан» ҳәа дыҳәҳәауа далагон. Азнык азы иԥсы маҷхан дааҳамҵахеит, ихы-иҿы еиқәаҵәаӡа ишәит. Ашьҭахь аҳақьым ибзоурала уҳәа ишакәхалакгьы ахәҷы иԥсы ҭалт. Акриҿаҳҵеит, акриҳаржәит.
Абарҭқәа рышьҭахь ауп аусқәа зеиԥшраз анҳаиҳәа: «Севапстополь ақалақь знапаҿы иҟаз абольшевикцәа ракәӡамзаарын. Англыз еибашьыга ӷбақәа рҽырхианы ҳнеира иазыԥшын. Аԥаҭылка иҭаз ақьаадгьы зҩыз дара ракәзаарын. Ашхәа иақәтәаз ахәҷы иаб адырра ҳаиҭарц иҽӡаны, даҽа шхәак дҭатәаны дышнеиуаз дыршьызаап. Убри ашьҭахь ауп ари ахәыҷгьы игәы изымчҳакәа ашхәа дақәтәаны дшаҳԥылаз. Ҳаҩшьапыкгьы рыла  ҳаҽалыршәарцы ацәҟьа ирҳаз дара аҿаршәны ҳлықәхәаша ҳцеит», – иҳәан, акаԥдан иажәа даалгеит.
Уи ашьҭахь акраамҭа ари ажәабжь аимакра ҳаҿын. Ашхәа иақәтәаны аӷба иаԥылаз ахәҷы ихаҵарақәа ҳгәы иахәеит.
– Ҷыҷыкәа, уара уакәзар абас узыҟаҵарызу? – иҳәан, сааирхыџхыџит ҳҩызцәа руаӡәы.
– Иумуӡозар уи аҵкыс еиӷьу ахаҵарақәа ҟаиҵахьеит, – лҳәан, сара даасыдгылт класск аҿы исыцтәаз аӡӷаб хәҷы.
– Ҷыҷыкәа ихаҵареи ашхәа иақәтәаз ахәҷы ихаҵареи узеидкылом, – иҳәан, иӡара кны дыҽхырччо дааҳадгылт даҽа хәҷык. Ҳаицәажәашьа ламхацәгьахазар акәхап, зегьы аууҳәа ҳанааилала, апионерцәа ҳаиҳабы ааигәа дааины даҳзыӡырҩуа далагеит. Сара усҟак ҿымҭӡакәа ицәажәоз сырзыӡырҩуан. Изықәшаҳаҭхоз саҳар сҭахын.
– Аиаша шәҭахызар сара ишәасҳәап, – лҳәан, дааҳалагылеит уажәраанӡа иаҳзыӡырҩуаз апионерцәа ҳаиҳабы, – Ҷыҷыкәа дааурҽхәартә еиԥш ақәыџьмақәа ихы рцәигеит, аҵх дуӡӡак азы дмыцәаӡакәа, аҵла дшықәтәаз иршеит. Уи, ҳәарас иаҭахыузеи, хаҵароуп. Аха ашхәа иақәтәаны аӷба иаԥылаз ахәыҷы иҟаиҵаз ахаҵара, – уи еиԥша ҟаҵара мариам, насгьы уи даҽа хаҵароуп. Избан? Избан акәзар, Ҷыҷыкәа игәы шымҩаӡоз амашәыр дақәшәеит, уи амашәыр иара ихы ауп иацәигаз – иара убас акәын уаҟа ишаҭахызгьы. Уаҟа Ҷыҷыкәа дҳарҽхәоит. Егьи, ашхәа иақәтәаз ахәҷы итәы ҳҳәозар, уи «сыԥсыргьы сыԥсааит, ажәлар акы срыхәап». иҳәан, амшын цәқәырԥа дажәлеит, дагьаиааит. Иара убас ала уи еиқәирхеит ауаа рацәа зҭаз аӷба дуӡӡак, ареволиуциа ахьчаразы Амшын Еиқәа ихыланы инеиуаз. Ус анакәха ахәҷы иҟаиҵаз ахаҵара ареволиуциа иазеиӷьхеит, акырӡа иахәеит.
Аԥҳәызба илҳәоз ажәақәа сара сеиԥш зегьы ргәы иахәазар ҟалап, амҵ ԥыруазар абжьы уаҳаратәы ҳаиқәшьшьы ҳӡырҩуан.
– Уажәтәи ахәыҷқәа ус еиԥш ахаҵара рзыҟаҵарушь? – иҳәан, аԥҳәызба даалҿаԥшит ҳҩызцәа ураӡәы.
– Уажәтәи ахәыҷқәа ба? – лҳәан, ҳҩыза ииҳәаз џьашьауа, дзацәажәоз цқьа длымбозшәа, лызнапык лылахь иаԥыракны, егьи лнапала лӡара кны даахынҳәит аԥҳәызба. – Уажәтәи ахәыҷқәа уи аҵкыс еиҳаугьы рылшар ҟалоит. Ахаҵара аҟаҵаразы амҩа ҟьаҟьаӡа иаартуп, ҳтәыла иахәаша иага хаҵара шәзыҟаҵозаргьы амҩа шәымоуп, аӡәы шәицәшәом, аӡәы шәицәыԥхашьом. Урҭ зегьы бзиоуп, аха иахьа шәҩыза апионер иԥсы еиқәзырхаз – уи иҟаиҵаз хаҵараӡами? – лҳәан, зегьы дааҳалаԥшит.
Ахаҵара иахҳәааны иҵегьы ҳцәажәалар бзиа иаабеит, аха ҳгәы шымҩаӡоз зыбжьы газ аӷба ҳажәа ааиԥнаҟьеит. Гагратәи асқьала ҳнадгылт.













И. К. Ҭарба
(1921-1994)

Ааԥын

Адәы ишықәыз аҽырԥагьан,
Аӡын жәбома ихьагәгәа ишцо?!
Иааиуеит ааԥын лашарбага,
Амра шәахәа арыц лаҵо.

Ашәҭқәа гәылҵит икакаҷха,
Аԥарԥалыкьқәа ԥыруа ихалт.
Аԥсабараҿ асы анмаҷха,
Аҳәаса раԥхьа иӡышӡа игылт.

Аӡқәа дәықәлеит ихышхыҵәан.
Асырӡқәа ҭалеит иӡыҭны.
Ажәҩан ҭбаа зегьы иахыҵәан,
Аԥсаа цәырҵит еиқәҿыҭны.

Адгьыл хыртит иказказуа,
Ауаа ишьҭарҵеит ихианы,
Атракторқәа, ацәаҳәа ӷазуа,
Уи иахысуеит азқәа аарҳәны.

Ааԥын нымхарц иара ахала,
Ажәлар рышҟа уи аауеит,
Хәыҷи дуи аднаԥхьалан,
Аԥсы еихьымӡо аус ауеит.

Сара исызҳауеит

Асы ауеит, ақәа ауеит,
Аӡынра ҽырбо иаауеит.

Кыр иԥшасит, аҽаҟьеит,
Аха амра иаршәаҟьеит.

Амра каҷҷеит, адгьыл ԥхеит,
Асы ӡыҭны наҟ ицеит:

Аԥсабара агәашә аатуеит,
Ашәҭқәа гәылҵын, шьҭа ишәҭуеит.

Ажәҵыс цәырҵын, иҿнаҭуеит,
Ааԥын аман уи аауеит.

Ажәлар тәаӡам – акрыруеит,
Аҿа игылаз иазҳауеит.

Шьҭа ҭагалан ауп иаҳҭоу,
Уи иаҳнаҭоит иҳахәҭоу.

Иаман иааиуеит аҽаҩра,
Ибарақьаҭхарц ҳакҿаҩра.

Уахык-ҩаха ианыԥхьа – 
Ҭагалангьы цеит ҩаԥхьа.

Иааиҵарсуа иаба ду,
Нас дааклысит бабаду.

Ашықәс ҭалоит, еикәшауеит,
Ҩаԥхьа сара исызҳауеит.

Сара сахьынхо

Ишәасҳәар сҭахыуп сахьынхо
Аҟәа даара ишысгәаԥхо.
Қалақьк ыҟам еиӷьу, мап!
Шәаамҩахыҵыр – агәра жәгап!

Ҳаҩноуп ҳара зеиԥш ҩнык,
Сани,  
саби,   
сашьцәа – хҩык.
Саҳәшьа хәҷы,   
нас – сара.
Абас иҟоуп ҳҭаацәара.

Сара усгьы ашкол сҭоуп,
Сан дӡахҩуп, саб дуасҭоуп.
Сашьеиҳабы – ауаҩ дыр,
Аҩныргылаҩ – аныџьныр.

Агәыбжьанытә – аҳақьым,
Аҳәызбагьы баша икым.
Уи занааҭла дыԥҟаҩуп,
Ишьҭанеиуа – дырҵаҩуп.

Саҳәшьа дхәыҷуп, дыхьчатәуп,
Ахәыҷ баҳчахь дгалатәуп, – 
Сара исымоуп напынҵас,
Сцоит ашкол ахь саргьы нас.

Зегь еизаанӡа уаҟа аҩны,
Ашкол ахьынтә са сааны,
Сҵатәқәа ҟасҵоит еиқәырҷаб,
Уи ргәы иахәартә сан, са саб.

Аҟәа ауп ҳара ҳахьынхо – 
Амра хааӡа иахьыԥхо.

Са смышәҳәыс

Ишыҟоу шәасҳәап са смышәҳәыс:
Агәы иалсуеит уанакьыс.
Иургәбзыӷыр – уи қьақьоит,
Иааины уаԥхьа инкаиоит.

Зынгьы ишьҭыԥоит уи еиҵас,
Цыгәхыршәҭ ҟаҵо инықәлоит нас.

Ашҭа иқәуп ибажәгәаламуа,
Аҩны иҩнахыуп зны игәам-гәамуа,
Иаԥыхьашәаз уа фатәыс,
Иаҩсуа иҟам са смышәҳәыс!

Ахаа-мыхаа уи азгагоуп,
Усҟан зынӡа, зынӡа идагәоуп!
Усҟан абла акгьы абом,
Иеибган уаҟа акгьы нхом!

Ихырбза-кәырбзо ашҭа иқәлоит,
Ачча-хәмарра нас иаҿықәлоит,
Унапқәа усҟан еинҟьала:
Узыкәашаргьы укәашала!

Уԥа, уԥа, нас уеиҭаԥа,
Каҳа-бӷала, нас даԥ-даԥ,
Каԥа, каԥа, уеиҭакаԥа,
Иумыргылан уаҟа акәаԥ!

Иҩны инықәлоит ашҭа аҳәыс,
Ала неиуеит уи иаԥыс.

Акәытқәа еилыҵуеит, инаскьоит,
Кәтарцынакгьы уа икакоит.
Аҽырԥагьан иасуеит ашәишәи!

Смышәҳәыс, уасны укәашала,
Мышәкәашашьа ҟаҵала:

Уԥа, уԥа, нас уеиҭаԥа,
Каҳа-бӷала, нас даԥ даԥ.
Каԥа, каԥа, уеиҭакаԥа,
Иумыргылан уаҟа акәаԥ!

Каԥа, каԥа, са смышәҳәыс,
Уаныкәаша зегь рыҵкыс,
Ацха усҭоит нас фатәыс!

Ашықәс ҿыц ҳаԥылоит

Ҳара Ашықәс ҿыц ҳаԥылоит
Иахьа абраҟа зегь  ҳаизан,
Бабадугьы, аа, дахьгылоу
Уи аҳамҭақәа ҳзааиган.

Аеҵәақәа хыхь еицралан
Аиолка аханы икаҷҷоит,
Ҳара ҳаԥхьоит ажәеинраала,
Ҳара ҳгәырӷьоит, ҳа ҳаччоит.

Ажәа рысҭоит сацәымҩашьо
Сани, саби, сырҵаҩцәа – 
Са сшанымҵуа амҩа иаша,
Срылагыларц ԥхьацаҩцәа!

Саб Кадыр
(Апоема)

Абӷа ишақәлоз анадыр – 
Иааҵагылеит акәадыр
Саб иҽыхәа.
Иаргьы дыжәдыр:
Ижәла – Шамба,
Ихьӡ – Кадыр!

Амгәырхақәа цқьа ирӷәӷәеит.
Аҽы днақәтәарц уи днеихеит, – 

Ишьап адгьыл инаҟәҟьеит,
Иара уиакәхеит – аҽы ҭҟьеит!
Ее, дахьнеиуа саб дышьҭхыс,
Шьҭа уҭаххаргьы уара ухыс! – 

Дцеит уи, иаша дышцара,
Уҟоуп уажәшьҭа уихьӡара!
Аҽыџьбара уи дацәшәом,
Ахыкәалаагь даҿашәом!

Ибжьы анирга саб Кадыр – 
Еиӷьын ажәҩан уа идыдыр! – 
Ахәы ҳарак уи дныхшәеит,
Зегь ирӡыӡеит, зегь иршәеит.

Ашәарахқәа цәырҵт, иҳәҳәеит,
Ирымбацыз уаҟа ирбеит:
Закә мчузеи арахь дҩазгаз,
Иигәаӷьызеи рҭынчра еилазгаз?

Даласоушәа акәадыр,
Дԥырны днеиуеит саб Кадыр!
Амшә аацәырҵын, ибыбит,
Нас аҭыҩрахь игьежьит.

Иҟаӡамызт уа рхабар – 
Зынӡа ишәазаап амышәҳәар!
Аимга-еимцараз лада иҭалеит,
Ажьа рыцҳа, зымҩа ибналеит.

Даласоушәа акәадыр,
Дԥырны днеиуеит саб Кадыр!

Ԥшыхәра игылан ақәасаб,
Абжьы хнаҵеит акаԥкаԥ.

Уарбажәк ҭалахт иббаӡа,
Уи ихьӡозшәа, агаӡа!

Ашәарахи нас аԥсааи,
Изихьӡома, баша имааи!
Амҩа иқәуп, рымҩа нҵәом,
Дара зышьҭоу уа дырбом.

Даласоушәа акәадыр,
Дԥырны днеиуеит саб Кадыр!

Дара ишьҭан, ишьҭа-ишьҭа…
Нас ирцәыӡит зынӡа ишьҭа – 

Ашәарахгьы уа иааԥсеит,
Аԥсаа рыжәҩагь неикәаԥсеит.

Даласоушәа акәадыр,
Дԥырны днеиуеит саб Кадыр!

Адәы днықәлеит нас дкаууа – 
Дарбан уажәшьҭа ихьӡауа!
Знык ианықәла иара адәкаршә,
Аҽгьы дәықәлеит агәы каршә!

Нас ақыҭахь даныбжьала,
Уа дырдырит ишьҭыбжь ала.
Салам ирҭон изҿыҭны, – 
Ныҳәан усгьы уи аҽны!

Аҽыхәмарраҿ иара днеит,
Саб аҽҟаза уа дырбеит.

Аихаргыла уи дахыԥеит,
Ампыласраҿ ихәы рцәигеит,
Аҵәқәа иарсыз зегь ԥыҟҟа,
Уи днархысит икаҟьҟьа!

Саб илшара уа идирбеит,
Сгәы издухан, сыбжьы геит:

Са исымҳәаргьы, шәа дыжәбоит,
Иҽырԥа-ҽырԥо иҽы кәашоит.

Даласоушәа акәадыр,
Аа, дахьнеиуа саб Кадыр!

Аҳәаԥа аҭахара
Апоема)

Ҩына-ҩына,
Ҩаԥа-ҩаԥа,
Аҟәҟәа ԥнаҵәан
Ҳгәыла иҳәаԥа,

Нас иааӷәырын, иара шиашаз,
Аанда кылжәа ицеит,
Иахьыныбжьалаз, иҵабгаша,
Амбатә ҟанаҵеит:

Шьуок руҭра инеи инҭалан,
Ирыцқьа, иӷәых иагеит,
Азхара афан, нас ибналан,
Аарла аԥсагеит.

Еиҭадәықәлеит иаанымгыло,
Амҩахь уи аннеи:
Икаҟьҟьароуп еилымгыло
Изқәыԥшуа адунеи!

Иашьҭазаргьы, ирымбарцаз,
Амхырҭашҟа ицеит,
Иара алымкаа џьоукы ирфарц
Аџьықәреи рааӡеит.

Иннамыжьырц иауа-иажәлан,
Инымхарц алапҟьа,
Аџьықәреирҭа хыла иажәлан,
Иахыст икаҟьҟьа.

Уа инацрасуа, ана инацрасуа,
Аԥышә ԥықә иарго,
Ҿыла изхьымӡоз – хыла иасуа,
Аӷьӷьа-ҟәҟәа ахырго, – 

Уа иааҭыҵт икара-уара,
Аарла ашьапқәа еихго,
Иазымдыруа агәарабжьара,
Иамбо амҩа ахьгоу.

Ергь-афергьҳәа аԥсы аман,
Иааиуан шьҭа аҩны,
Иаҵалазеи, аӡәыр дахьӡама?
Икаҳау иӷьазкны?

Иара уиакәхеит – изымгылеит,
Уинахыс ишьҭалт,
Амхырҭа зегь аӷрамгылеит,
Амбатә уа иаӷралт.

Абжьы ҭыган изымыҳәҳәо,
Иара уа ишьҭахеит.
…Лапҟьа дуӡӡак шаҿыҵаҳәҳәоз,
Ашьыжь иҭахеит.


Амзахь аԥырра
(апоема)

Лыбла сыхшәом сара сан – 
Уи улԥырҵны џьара умцан!

Санду лакәзар – сыгәра лгом,
Сара сныжьны џьара дцом.

Саха имам сара саб,
Знык дындәылҵыр, џьеи дубап!

Сыргом ҳашҭа сынҭганы – 
Срымоуп сара сытҟәаны.

Сара исҭахыуп сыҩны сцар,
Дара ируама ус ҟасҵар!

Сара исҭахыуп зегьы збар – 
Дара ируӡом саақәацар!

Сара исымоуп ихҭакны, 
Сандырныҟәо снапы кны.

Лара лтәала лшьаҿа шәо – 
Лакәуп санду сзыцәлыршәо:

Дауык дшыҟоу зегь зылшо,
Амыш зырхәло, изыршо.

Амра ахьырӡы ахьзыршо,
Зегьы-зегьы еикәзыршо!

Са сзыршәаша даҽакыуп.
Са сзызхәыцуа даҽакыуп.

Санду лаамҭа лара дҭоуп,
Аҽа гәҭыхак са сгәы иҭоуп.

Уи слыцәцароуп маӡала – 
Нас узцаргьы – уцала!

Дансыркара лаамҭагь ааит,
Лылацәақәа уа инҭааит.

Ианылҿас уи аԥша ахәхәа,
Ацәа дагеит дынҭахәхәа!

Иара уиакәхеит – са сҩеихеит,
Сымаҭәахәқәа уа исырхиеит,

Аракета снақәтәеит, нас
Сыԥрит уаантәи хьшьыцбаҵас!

Акосмос ахь иаша сцеит,
Санду акгьы лымбаӡеит!

Сԥырны снеиуеит са хара,
Схы саԥшәымоуп шьҭа сара.

Сымҩа сгәаԥхеит сара, аиашаз,
Амзахь сдәықәлеит нас сышиашаз.

Уа саԥшәыман сара схала,
Сԥырны снеиуан схало-схало.

Зегьы сџьаршьон сызбауаз,
Са исыххәыцуан сызгауаз,

Аеҵәақәа зегь шанхан,
Иааԥшуан урҭгьы сыргәаԥхан.

Аԥсшәа расҳәеит зегьы сныдгыл,
Сдәықәлеит еиҭа игәыдкыл-хыдкыл,

Исызбозма сызхара – 
Амҩа сыман нас хара!

Уа саԥшәыман сара схала,
Сԥырны снеиуан, схало-схало.

Сыԥсы ааиҭамккәа са сцаӡеит,
Амза аҟынӡа сагьнаӡеит.

Иара сакәшан цқьа избеит,
Уа сыштәозгьы агәра згеит,

Нас иара амза уа сазкылст,
Са сбиарҟгьы уа инасырст.

Уа инанысҵеит са сахьтәаз,
Сыжәлеи сыхьӡи ишахәҭаз.

Рацәак снымхеит, сыццакуан,
Санду дҿыхар, дсыцәшәауан.

Ҵаҟа сҭалеит сыкәлаауа – 
Уажә сылбомашь сахьаауа?

Аеҵәақәа ус сааскьаргон,
Абызшәақәа са сеиҭаргон,

Сыхьӡ ахыҵәеит адунеи!
Адгьыл ашҟа са саннеи – 

Санду дыцәан уа дҭахәхәа,
Илҿахәмаруа аԥша ахәхәа.

…Нас сааԥшызар сцәырҳаны – 
Санду дгылан са сханы.


Ажәҵыс

Ажәҵыс! Ажәҵыс! Уҷырҷыруа,
Ужәҩа иҵак ааԥын гәыраз,
Угәышҵа ҟәашра ырцырцыруа,
Ҳашҭа уҭаԥрит ашацкыраз.

Уара уааира иазыԥшызшәа,
Ашьха ихыҷҷеит амырхәага,
Шәҩыџьагь ааԥын шәазгәыҳәызшәа,
Шәеицаԥылеит – агәыҭгага.

Ҳаҩны абарҵа уныҵԥыр-ааҵԥрит,
Еиҭашьҭухит агәаԥхара.
Ажәлар рыбжьгьы ныҵыҩ-ааҵаҩит,
Нападыркит урҭгьы анхара.

Сынтәа азыҳәан нхара ҿыцын,
Уаргьы ааԥын напы злоукыз,
Иуцхандеиуа уҩызцәа уцын,
Ҳбарҵа ууадақәа ахьаҿоукыз.

Ааԥын, ааԥын уа улшара,
рыгымхакәа аџьа рзубеит,
Ибарақьаҭӡа ухы-ухшара,
Ҭаацәа ҿыцны уа еизугеит.

Абар иааскьоит шьҭа ҭагалан,
Амҩа уқәлоит, амҩа, ԥшӡала!
Хара удәықәлоит уҽеингалан,
Амҩа уқәлоит, амҩа, ԥшӡала!

Амҩа бзиа! Умҩа хирыз!
Ҿыц уахьнеиуагь уҭыԥ ссирыз!
Ажәҵыс, ажәҵыс! Уеиҭаауама?
Ҽааныбзиала уаҳҭаауама?!




















































Ҷ.М. Џьонуа
(1915-1975)

Манча
1
Аҵаҩцәа ргәырӷьара ҳәашьак амамызт: рышкол аҟны имҩаԥыргараны иҟан аиниара. Арҵаҩцәеи апионерцәа рԥызаҩ еиҳаби ишрабжьаргаз ала, рызынтәык аҽазыҟаҵара рҽаладырхәт.
Зегьы уск-уск ирҿын.
Иааин иаарыдгылт аиниара мҩаԥыргараны ианыҟаз амш. Аҵыхәтәаны дырҩегьых игәарҭон дасу дшазыҟаҵаз. Алиткружок анапхгаҩы Хьудар Амқәаб иҩызцәагьы ашьыбжьышьҭахь аҿҳәара ириҭаз азы еизан, ашкол агәарԥ иқәын ампыл иасуа.
– Аҳы, ахьыбҿар, ҳҭыԥ ахь ҳнашәышьҭ! – ибжьы нарықәиргеит Амқәаб иҩызцәа, инапы иахаз исааҭ дахәаԥшуа. Иахьеизалац руада иныҩналан, рышьҭахьҟа ашә нкыдҵаны, зегьы рҭыԥқәа рҿы инатәеит.
– Ҳалагап аҩызцәа, – иааирӡырҩит Хьудар, раԥхьа игылаз астол ашҟа дааиасын, апоетцәа ҿарацәа дрылаԥуша.
– Ҳалагап, – инеицырҳәеит аҿар.
Хьудар Амқәаб иахьа мыцхәы игәы алаҟан, ҿыц аҩра иалагаз лах-ҿыхӡа дахьрылаԥушаз игәы ҭнагон, иаҟара ицнаҵон. Акружок иалаз раасҭа иара даԥыжәан: ашкол далгон уи ашықәсан, иҩымҭа ажәеинраалақәа акьыԥхь рбахьан, рылаԥш дыҵашәахьан аԥхьаҩцәагьы.
– Раԥхьа зажәеинраала иаԥхьарц зҭахыу шәыуа дарбанхари? – дразҵааит Хьудар. – Ишыжәдыруа еиԥш, уаҵәуха аныҳәа ду ҳамоуп; ҳаиниарахь дааҳаԥхьеит Аԥсны жәлар рпоет.
– Дарбан, Дырмит Гәлиа? – иааџьеишьеит Қәҭар Манча, акәакь анаӡараҿ дахьтәаз.
– Дырмит Гәлиа, уаҳа дарбан!
Қәҭар Манча апырпыл еиԥш днеицрашәеит. Уи изы иҿыцын ари ажәабжь. Акы дшарҳәаҵәы-ҳәаҵәыз гәазҭақәаз ҟалеит, аха рацәак хрыҩа изырмуит.
– Уара ула ҳалагар угәы ишԥаанагари Манча? Иҟалап раԥхьа «Акомҿар» ала уалагар еиӷьзар. – Хьудар ихы Манча инаиқәикит. Манча дҩагылашәа иуит дышьшьылаҳаӡа, иажәеинраалақәа рыԥхьара ахьидиҵаз дшааиҵанарӷәӷәаз удырратәы.
– Сара акгьы саԥхьаӡом… – даамараҳәит апоет қәыԥш. Аҿар неихәаԥшы-ааихәаԥшын иааибарччеит, дыхәмарны иҳәозаап ҟарҵан. Аха Хьудар иааицәымӷхеит:
– Ушԥамԥхьои, Манча, ухы зыхурҟьозеи?
– Сара саԥхьом анысҳәа исҳәеит, уаҳа иарбан! – иҳәеит Манча, иҽаарџьаџьаны.
Зегьы Манча ишҟа инхьаԥшит, илырҳәаара рызмыдруа, игачамкны. Ирбахьаз иакәӡамкәа, уи уажәы дԥаԥашькны рҿаԥхьа даагылт.
– Угәы бзиамзар акәхап Манча, уӡамҩақәа ҭҵәрааны ицоит. – Амқәаб иажәақәа ааирԥшӡеит. Аха игәы инҭиҳәааит: «Дхәыҷы аахыс гәнҷыхьажәак аӡәы иеиҳәо смаҳацызт. Амцхәгьы иҿаԥсшәа хаан. Абаҩхатәра ҷыда илоуп ҳҳәан, дҳарҽхәацәазар?.. Аӡәы диламҩашьо, ацәацәашьы еиԥш дыххаӡа, уажәами данҩыҵхахаз. Ихьзеи нас иахьа? Ас иаалырҟьаны дзыргәаазеи? Раԥхьа уара уаԥхьа ҳәа ахьиасҳәаз акәхап…»
– Утәа Манча, – Хьудар уаҳа ииҳәара иҿамшәеит.
Манча дышгылац дгылан, аҵҟатәи иқьышә дацҳауа, иблақәа ҭыҵны ицарашәа ишаҟь-шаҟьо. Аҵәца шикыз имҟәыҵшәан иԥыххааса ицазар еиԥш, «сара акгьы саԥхьаӡом» ахьааиҿыҵҟьаз рҽеишьак изамҭеит, дадхьымӡӷкылашәа даанхан, аҽамариашара даҿын. Аха  ҩнуҵҟала дкәаны-зануан: – «Акомҿареидгыла абиуро салоуп. Ашкол аҿы ҿырԥшыгас сҟаҵаны, сыӡбахә ауп ирымаӡоу. Зхы аҟара пату сықәызҵоз Хьудар иҳәатәы хасымҵеит. Итәаны исыхәаԥшуа сеиҵбацәагьы ргәы иаанагарызеи?»
Ашәыр арҭны изҿоу аҵла анаауршәшәалакь ҵаҟа ишынкаԥсо еиԥш, азҵаарақәа атта-ттаҳәа инаиқәԥсеит. Дыршьаҳаит урҭ азҵаарақәа,дызрылымҵуа дырҳәынҷеит. Уи иара еиҳагьы ддыргәааит. иамхаҳәаз ԥхеишьан, иԥси-иԥси еивҵахо даақәсԥычҳаит. Аха дкалаӡа, ихԥыҷҷар хьыԥшшәыла ԥхьаҳәаны, ибла гәыӷрақәа ҭыԥхо дахьгылаз Хьудар игәы даарыцҳанашьеит:
– Утәа, мшәан, Манча, избан узгылоу? Сара сыла ҳалагап аԥхьара. – Амқәаб иџьыба дынҭаԥшын, иажәеинраалақәа зныз ақьаад бӷьыцқәак ааҭигеит.
Манча ичҳара изынмкылакәа, ицәхыҵит:
– Хьудар, суҳәоит сыхҭоумкырц. Саҭашәымҵан ақәлацәа! – уаҳа аӡәгьы дааизхьамԥшӡакәа, ашырҳәа ашәахь иҿынеихеит.
Манча ддәылҵаанӡа, иҩызцәа рылаԥш иларҟацо дымҩаныргон.

2
Нестор Лакоба ихьӡ зху аԥсуа школ иаман агәырӷьара ду. Иеизеит хәыҷгьы-дугьы, рҽеилаҳәа-рҽеилаца.
Азал агәҭан еизганы ишьҭаз амҿқәа, дара ааганы рыхқәа еихәлазҵаз рыда изызкыз аӡәгьы издыруамызт.
Агәырқьҳәа игеит анапеинҟьабжь, азал ду ҩнырцәажәаауа. Ауаа рыжәпара ааимҟьеит: ашкол адиректор Кондрат Ӡиӡариа иаԥхьа дыргыланы дааигон уаҩаса ҭаҳмадак.
Амҿқәа ахьеиқәыз ихха-ххаӡа иаацәыҵлашеит афымца лашара: аҟаԥшь, аҩеижь, аиаҵәа. Аԥша ихәыҵҟьаз иарԥыр-ԥыруа аҿаанахеит ԥштәыла иеиуеиԥшымыз аццахақәа. Урҭ амцабз ԥшра аашьҭырхын, амца еиқәызшәа иԥшӡаӡа иаакаҷҷеит.
Анапеинҟьабжь еихсыӷьуамызт. Аҭаҳмада илаб-ҷашь иарма махәар иахаршәны, ашьшьы-шьшьыҳәа такә данааскьа дааҭгылан, еизаз днареихырхәеит:
– Хәлыбзиақәа! Шәыԥсынҵры духааит, дадраа! Шәгәахәтәы шәахьӡааит зегьы. – Ихы-иҿы ихалашауа, сса-сса дцәажәо, дааныҳәа-ныԥхьеит.
– Абзиара шәымшхааит! – иҳәеит еиҭах, аԥсшәа иарҳәаз аҭакс, игәы азҳаны. Аҭаҳмада аҿар дахьрылаԥшуаз, иблақәа рԥсы ршьазшәа ибеит. Уажәы-уажәы иқьышәқәа ҵыс-ҵысуа, гәаныла дахьрацәажәоз рныԥшуан, иҳәарацы ииҭахыз рацәан.
Аиниара аадыртит.
Амцеиқәҵа дыҽҳәагылан жәлар рпоет. Астол дызхагылаз илабҷашь наваргылан данаагыла, аԥсуа жәлар рҭоурых зегьы иазқәынҵа даамҩахыҵызшәа иршанхеит: деимгәашла, ихахәы ишьҭахьҟа илашьҭны, асыԥса ҵысны илҭалазшәа ихәда инҭаԥсо дгылан бахәҵас дыӷәӷәаӡа.
Аҿар рыбла ҭраа ихәаԥшуан. иааиҿыҵшәоз ажәақәа рыбжьгьы даргьы мҵарсны иргон: иӡырҩуан рылмҳа кыдҵаны. Заҟаҩы ыҟада апоет уахада дзымбац, аха иҩымҭақәа ҿырҳәала издыруа!
Дырмит Гәлиа аҿар драцәажәон. Алафқәа налаҵо ирччон. иара дызнысхьаз амҩа маҟәмаба днахыкәша-аахкәышо, уи аҭыԥан алабжьага ажәақәа реиҳәеит.
Ашәҟәыҩҩы иҭахымызт ихигақәахьаз агәаҟрақәа игәалаиршәар.
Ажәеинраалақәа рыԥхьарахь даниас, аиниара иалахәыз гәаныла ицаԥхьон, даргьы ирҭахын ҿырҳәала ицырҳәарц. Аҿар агыларҭа рибаҭомызт, хәҷы-хәыҷла ԥхьаҟа иааскьон, жәлар рпоет блала деимаркуан.
– Сгәы дахәаӡеит Хоџьан-ду, инхара, имазара, иҩын ду… – Дырмит Гәлиа ари ажәеинраала иаргьы мыцхәы бзиа ибон. Убри аҟнытә аҵыхәтәаны дырзаԥхьеит. Аха уажәы даԥхьон ачча иҿықәхх, дацԥыҳәаны. Хоџьандураа аҵәы рылхуа, ихьӡыртәуа. Аҩымҭа анҵәамҭахь даннеи, анхаҩыжәлар рҟәаҟәа иқәтәаз амучацәа рықәӡаара деиҭаналаԥшызшәа, мҵәыжәҩада дԥыррашәа, изыӡырҩуаз дрылаԥшуан.
Хысрак еиԥш еицыҭҟьеит анапеинҟьабжь: Дырмит далгеит иажәеинраалақәа рыԥхьара.
Ажәа рырҭеит аҿар.
Дырмит Иосиф-иԥа уи акәын ииҭахыз: дырзыӡырҩуан, дхаҟәӡа рыгәҭа дтәаны.
Апоетцәа ҿарацәа кала-калаӡа, аӡәаӡәала рышәҟәыҩҩы иаԥхьаҟа иааскьаны, аекзамен ирҭозшәа, ражәеинраалақәа ҿырҳәала аҷҷа-ҷҷаҳәа ирыԥхьон. Аԥсы ахаҵаны, артистк иаҳасаб ала иҩымҭа даԥхьеит Хьудар Амқәаб. Зегь рышьҭахь ауп Қәҭар Манча ажәа анирҭа.
Манча ихьӡ анырҳәа, ауаа рыжәпара далсны дааскьан, иҩызцәа рҩымҭақәа иахьрыԥхьоз дааин даагылт, дгәыҩба-ҿыҩбаха. Акаҭа иалахаз аԥсаатә еиԥш, ашәареи аԥхашьареи дҳәаԥыӡыԥуа дрылахан, аԥхьара дааԥеиԥшит.
Апоет ду дахьизыӡырҩуаз изыхгомызт…
Манча иацы аахыс хаԥсыра ибахьеит. Гәырҩада агәырҩа ихы иеиҭан, арԥыс ҵарыхәҵәа илакыҵақәа ҵиааҵәаӡа, иааиныԥшратәы дҵыкәкәеит.
Ихы зыхирҟьоз изҳәомызт. Абриаҟара ацтәы аныҟаиҵа, ихьҵәҟьаз иҳәар ԥхеишьеит. иҟәнишьеит уи даназхәыц… Аха ииҳәаша иҳәахьан, уажәшьҭа иҽаҿаршәны омаӡак акәызшәа ирмаӡон. Иацы рҽазыҟаҵараан, ашә кыдыжьлан данца ашьҭахь, «Сара схала исашәраӡа» иҳәан, Хьудар инықәршәны иҩны дцеит, аха дышишьҭалоз идыруан, ихы иқәимыршәеит.
Иахьа ашьыжь сааҭк иаԥхьахьаны, Хьударгьы Манчагьы адиректор дрыԥхьеит. Хьудар ажәабатәи акласс аҿы днеин, Манча дыԥшааны днаиаԥызеит. Азин ҟаҵаны акабинет иахьыныҩналаз, рнапқәа рываԥсаны иаагылт. Аха адиректор илакҭа ианынҭаԥш, арԥарацәа инарықәшәацәгьеит…
Хьудар игәы дҭахәыцуан: «Манча ицәгьа сара исҳәаз џьишьозар акәхап. Хҭынҟьа ӷәӷәак имоуандаз..,» – Аха уи заҵа деиҭеимҳәарыз, абар уажәы дихӡыӡо, иаҳарызеишь ҳәа дыԥшуп.
Манча иацижьҭеи ахәыцра дарҟасахьазшәа ибон. «Аҟыба-ӡыба сымаҵәаӡашам уажәшьҭа»… – Абри акәын измыркьахьуаз, пату ԥҽыгоуп ҳәа ииԥхьаӡоз. Қәнамгак ҟауҵеит ҳәа иахьада адиректор икабинет ашҟа днарымгацызт, ашкол дааҭалазари уажәи рыбжьара.
– Иумҳәои уара ишәыҵалаз! Ублақәа ырқшаԥан узгылоузеи? – иааҭирҟьеит адиректор, Амқәаб ишҟа. Хьудар уи аҩыза дақәгәӷӡомызт, «сара изуазеи!» ихы-игәы инҭамацәыст, аха џьеи ҿиҭрын. Манча асаҳаҭк игәеиҭеит аара алитркужок анапхгаҩы ишиқәҳауаз, уи ишҟа «аурҭ» асраны ишыҟаз. иаразнак дааилашәеит, ҩ-мцакы дырбылуа иалагеит: Хьудар дҿыхымзар ԥсыхәа ыҟам… Арахь идиректор дицәшәоит, џьара акы аҳәара гәаӷьылацәоуп, иеицәеитәыр ҟалоит. длак-ҩакит, дԥашашеит, аха аҵаҩцәа рылымкаа иара бла хаала дышихәаԥшлоз данаазхәыц, игәы ааӷәӷәахазшәа ибан:
– Сара соуп изхароу… – ааиҿыҵҟьеит Манча. Уаҳагьы ԥшышьа имамызт, иара иҵыхәала Хьудар лахь иауан.
– Сузыӡырҩуеит! – Кондрат Фиодор-иԥа ибжьы нарҟәны, ираԥсышәан Манча даниацәажәа, Хьудар гәаныла дааџьеишьеит.
Манча дналагеит.
Уи ианшьа Кадыр захьӡыз амузеи аҿы амаҵ иуан. Мчыбжьык уажәы аԥхьа, Манча ашкол аҟны аԥхьарақәа данрылга, акино ахь сызланеиша аблеҭ ахә сиҭозар збап ҟаиҵан, Кадыр дахьтәаз ашә аартны дныҩналт. Абри аамҭазы, Кадыри Дырмит Иосиф-иԥеи еидтәаланы акы иалацәажәон.
– Аа, абар, с-Гәачына дахьааз! – Манча ианшьа даагәырӷьеит. Уи дыхәмаруа, иаҳәшьаԥа Гәачына ҳәа иеиҳәон. Уажәраанӡа дызлацәажәоз дааҟәыҵын, днеин истол амгәа тетрад дук ацәа ҟаԥшьӡа иааҭигеит.
– Дырмит Иосиф-иԥа, абри с-Гәачына аԥсуа школ дҭоуп. Сара дсааӡоит. Аха изхәарҭоузеи, уахынла ҳирцәом; инацәкьарақәа харҟәало, дҟәынд-ҟәындуа, ихала дышцәажәо иҟьаҟьаӡа иааиршоит. Иахьа ҳшеиқәшәоз здыруан, иусырбап сҳәан иузаазгеит. – Кадыр атетрад аҿы ааиртын: – Ажәеинраалақәа иҩуеит. Аха «апҷат» еиԥш шаҟа иԥшӡаны иҩуазеи. игәы шақәымҿыӷьуоуп ассир… – иара итәала иаҳәшьаԥа дааирҽхәеит.
Манча дгылан дшанханы, ианшьа иажәақәа рызхәыцха имамызт: Гәлиа абрысҟакҵәҟьа дизааигәаны уажәада димбацызт. Игәы ҭыԥраауа, иблақәа ааихмырсыӷьӡакәа дихәаԥушан.
– Уи уџьысшьеит! Аферым, дад, Аферым! – иҳәеит Дырмит Иосиф-иԥа, Манча итетрад ларха-ҩархо, ианыз ажәеинраалақәа ибла нарыхго. – Ибзиоуп, даара ицқьаны иҩуп. Аха акык-ҩбак уҳазрыԥхьар ҟамлари?
– Уизаԥхьа Гәачына, арахь уааскьаны. Сузымҵаакәа утетрад аазгеит, аха уара уи азы гәыбӷан суҭарым. – Кадыр дҿаԥха-ҿаччо, Манча дааирццакит.
– Снаган иааигәа снаиртәан, ихшыҩ зегьы сзышьҭны даасзыӡырҩит… – Манча ацҭәы зыҟаиҵаз аҳәарахьы даниас игәы аахьаԥссеит, иажәақәа, имҟәыҵанҵәеит. – Ишԥасҳәари… Апоет ду ибла гәы-ҭбаақәа рыла дсыхәаԥушан. Аԥхьарагьы сналагеит, сгәы нҭыԥсааит: сажәеинраала акы амҳәаӡо иаасымҟәҵахеит. Сацәымҩашьо избеит изыҩқәахьоу акгьы ишаԥсам. Зынӡа иҽеиӡам. Ихәарҭам. Мшәан, ишԥасҳәари, сӡыҭырц иақәскит. Сдәылган сыҟазар сҭаххеит. Сыҩны, схы ахьынхао сцон…
Кондрат Фиодор-иԥа дыччеит. – ицәгьам уи иуҳәаз. Сара исгәаԥхеит. «Сацәымҩашьо избеит изыҩқәахьоу акгьы ишаԥсам», – деиҭанарызхәыцт Манча иажәақәа.
Хьудар иқьышә ааԥшӡахеит, дышьхынԥсыланы дахьгылаз. Аха иџьашьаны дхагахон, рдиректор абриаҟара аамҭа Манча ажәак иҿамырхьӡакәа дахьизыӡырҩуаз. Манчагьы агәаӷьра иҟаиҵаз иамхабзиахан:
– Иҟалозар, сшәыҳәоит уаха аԥхьара сыдшәымҵарц. исҭахым шәсырԥхашьар. Дырмит Гәлиа ишиаҳауа сзыԥхьаша жәеинраала сымаӡам! – дааӷьаҵәы-ӷьаҵәит.
– Нас ирхыиҳәаазеи узыԥхьаз?
– Уара иреиӷьушьо ҩбаҟа рыхҩылаа сықәыршәа иҳәеит. – Манча гәаныла инациҵеит: – Сгәы камҳарц акәхап изиҳәаз…
– Уара ишурџьаҵәҟьо иҟазар, уаԥхьа ҳәа аӡәгьы иудаҳҵарымызт. Иҩла, иҩла уааҟәымҵӡакәа. – Хьудар ишҟагьы дынхьаԥшын: – Ижәыҩла, аӡәи-аӡәи шәеицхыраала!
Ашьҭахь, Кондрат Фиодор-иԥа уаха иҟашәҵақәаша иҳәан, днарылабжьеит.

* * *
Ахәышҭаара хәыжжаӡа, ар рымца агәгәа-гәгәаҳәа еиқәызшәа, амцеиқәҵа иарлашон.
Манча дыхәрынҵаны дызмаз ихәыцрақәа рхы иақәиҭхеит, инеихыԥраа ицеит ахьхьа-хьхьаҳәа ицәажәоз иажәеинраалақәа дрыԥхьан даналга: аӡхыҽҽа ахра иалҟьан аҩҩхаа иҭаҽҽозар еиԥш, дыдраҵас игон аиниара иалахәыз рнапеинҟьабжь.
Дырмит Гәлиа игәырӷьара ҵәахышьа изаҭомызт, илабжышқәа илакҭа иҭацырцыруа, Кондрат Фиодор-иԥа днаиҵаԥшын, ихы рҵысуа дааԥышәырччеит. Ихы-иҿы ихалашо, ҭынч-ҭынч анапеинҟьара даҿын.


Каԥа-чаԥа абналаҩ

Маамын хәыҷык каԥа-чаԥо,
Аҭра иҭыҵны, аҽӡаны,
Анахь иԥо, арахь икаԥо,
ицеит агәашә ду иҭҟьаны.

Аӡы ахықәан, аԥхӡы ԥхьаҳәо,
Ахәыҷқәа рҽеиҩшан ампыл иасуеит,
Уа иахьнеиз икаԥа-чаԥо,
Амаамын ампыл мҵанарсуеит.

– Каԥа-чаԥа! Каԥа-чаԥа! – 
Ахәыҷқәа арччеит ари ахҭыс.
Каԥа-чаԥа қәсыԥа ианыԥа,
Азқәа иқәԥалт аҽадҳәыс…

Ахәыҷқәа ашьҭалт, урҭ еиваст,
Каԥа-чаԥа аӡнырцә џьара
Аԥсаса арырҳан – абна иаст,
Ауасахьчагь баша дхыст,
Акәац афаӡом иара.

Акраҿарҵарц, нас еиқәԥах,
Каԥа-чаԥа аҩныҟа иргеит.
Аџьам, аҵәца, ачанах,
Зегьы ҟәыбаса ирцәагеит.

Ахәыҷқәа еиԥхыҳәҳәеит, иаст атрышә,
Ажь ахьырҭаауа ианнеи,
Каԥа-чаԥа, имҵарсны амҵәышә,
Ахшьырахь иаманы имцеи!

– Уаангыл, ацәикк, уара абналаҩ! – 
Ачаирҭаҿ иахьӡаны,
Каԥа-чаԥа уи ақәылаҩ
Иркит уаҵәҟьа икагәаны.

Ахәыҷқәа акәшан ашәа ҳәо,
Каԥа-чаԥа згәы еибакыз,
Акәырҷыжь иақәыртәа ижьа-жьо,
Иргеит аҩызцәа ахьҭакыз.

Амаамын сасра ишцаз

Ақалақь баҳчаҟны жәаха,
Ашьыжь амра аныԥха,
Цаца дақәтәан акәырҷыжь,
Манча дицны, иеиманы,
Абаҳча рбеит акы нмыжь,
Аха сишь, иааигәаны:
– Ҷыжь, ҷыжь, ҷыжь! – иара рҳаит…
Ахәыҷқәа ирбаз џьашьатәын;
Аҵла иқәтәан Амаамын!

Цаца дгылан дшанханы,
Аха Манча ибжьы ҭганы,
Аҟаҵашьақәа ҟаҵо,
Иргәыбзыӷын, ижьа-жьо,
Аҵла илбааган, иганы,
Ианақәиртәа акәырҷыжь,
Ахы иҩахеит: – ҷыжь, ҷыжь, ҷыжь! – 
Абжьы рдуны нас иҳәҳәеит,
Иара атәала, – ҳцап! – аҳәеит…

Аҩны иахьнаргаз Амаамын,
Иара азын зегь џьашьатәын;
Инықәԥалан адиуан,
Иҷамҷамуа ирзыԥшуан.

Аха Манча игәы дартәом,
Цаца лцәаҩақәа игәаԥхом:
– Иаҳҭоуп асас, ишаԥу
Иақәаҳҵароуп уи пату!.. –

Астол дырхиеит ахәыҷқәа!
Иреибарӡәӡәан рнапқәа,
Улеи-слеи ҳәа еибарԥшны
Илатәеит еикәшаны.
Амаамынгьы ачқьыԥ акрын,
Ашьамхы еиқәыршәны итәарын;

Иагәаԥхеит уи адаӷрыжә,
Акранырфа, акраныржә,
Иара аацәажәан ус аҳәеит:
– Иҭабуп, аџьа шәсырбеит! – 

Цаца дгәырӷьеит уи заҳаз,
Илыздырам дахьцара,
Шәҟәык лыԥшаан иреиҳаз,
Аԥхьа инықәҵан иаалыртит.
– Ашкол уҭоума, џьым, уара?
Амаамынгьы назыԥшит:
– Ҳаргьы иаҳҵоит аҵара!..
Иччеит аҩыџьагь рызхара.

Манча дҩаҵҟьеит дкалаӡа;
Икәымжәы, икаба уи иашәиҵеит,
Асас хәыҷы иҟама аҟәниҵеит,
Азецкқәа анашьеиҵа иҭбааӡа,
Инаҳәы-ааҳәуа, икәырбзо,
Асаркьа инадгылт иҽырҩо!..

Ари лакәын, иџьашьатәын!
Аланарԥшыра дырбатәын
Манча иҩызцәа, дыҩит уахь,
Аха агәарԥаҿ иаб диԥылт,
Иҟаз иаҳәан уа дааҭгылт.

– Иабақәнагалеи уи арахь? – 
Аҷкәын иаб ссирс ибеит.
– Баша иаақәлеит ҳабақәарц… – 
Манча итәала лафк иҳәеит.
– Ибналан иаама? – дҵааит ҩаԥхьа.
– Ԥсшьара мшыми, мшәан, иахьа,
Ашьапы еиҵнахырц, аԥсашьарц,
Абаҳчахь иаақәлар ҟамлаӡоз?
Уара уами изҳәалоз,
Амаамын ҳахылҵит ҳәа ҳара,
Идәылаҳцома нас иара?… – 

Манча имҩахь дцеит дԥырны!
Иҩызцәа иреиҳәан, иеиманы
Аҩны ианааи, аԥхӡы ԥхьаҳәо
Иаб, далаччо иԥаҵа,
Иаирҳәон уа аԥхьарца;
Амаамынгьы ашәа ацҳәо,
Цацеи иареи еихҟьашо,
Абарҵа иқәын икәашо!

Ахәыҷқәа ирбаз џьашьатәын!
Ирыгәҭылакны Амаамын,
Аҟаҵашьақәа ҟаҵо.
Ирышьцыларц ижьа-жьо,
Ирыма ашҭа инықәылт уа.
Манча иҩызцәа рызҿыҭуа,
Ампыл иршәын хыхь ицеит,
Ашҭа аҵыхәан иҩны иахьӡеит.

Ахәыҷқәа еидшылан, нас ихәмарит,
Амаамынгьы рывакәарит,
Амахәарқәа еилҳәаны,
Ампыл иашьҭан аҽҟьаны!

Манча иабгьы уа дынкылст,
Аха машәырла аӡә дицәхаст,
Икашәеит ихылԥа ихшәаны.
Амаамын ампылаз џьашьаны,
Илышьҭасны иаман иҩт.
Ахәыҷқәа еивасит, уи иазыҩт,
Ианаҵаҳәҳәа, ирҳаны
Ицеит агәашә ду иҭҟьаны!..

Лнапы дҩахан иҟьауа,
Цаца дгылан дазыԥшит,
Аха ирыхьыз ԥхашьауа,
Ахәыҷқәа аҩынҟа ихынҳәит.

Хыхь амарда ашьапаны,
Амаамын хәыҷ неит «аҩны»
Аҩызцәа ианырба, зегь еизеит,
Аҭрахьы иргеит алымҳа ианкны:

– Иахьа убналан уҳацәцеит!
Алеишәа ҷыдақәа ҵугеит.. – 
Авардым кыдыржәеит дара,
Аҟама иахт, иҭырхт аҭра;
Акәымжәы анамарк ирххо,
Иаргьы акыр иқәԥеит иҳәҳәо!..

Ирҳәон ашьҭахь ажәаны:
Амаамынқәа рыҭраҟны
Манча днеизар иҽкынҵо,
Имаамын ажәабжь ҳәо.
Итәан аҩызцәа рыгәҭаны.

Манча дгәаҭаны иҩагылт,
Амаамын хәыҷ уа инеиԥылт,
Ихьыжә-кәыжә ахы ҟәыншьо,
Анапқәа агәыҵаԥса, иԥхашьо…

Аха аҩызцәа, ари еиԥш збаз,
Ркьатеиах ԥҵәон иахьтәаз!

Амшәқәа қрымҽо иқәын икәашо

Ахәыҷ баҳча ԥшӡаӡа,
Иҟарҵеит ааскьаӡа.
Ациркгьы ааигәаны,
Уа игылан еиқәшәаны…

Ҽнак шьыжьымҭан,
Ахәыҷқәа акрырфан,
Рнапқәа еибаркны,
Еизеит адәаҟны.

Аҷкәынцәа – Ахәыҷқәа,
Иршәны ркәымжәқәа.
Аӡӷабцәа хрыҩшәаӡа.
Еилаҳәан иласӡа.

Ихәмаруан Ахәыҷқәа.
Ус, Ажьақәа,
Ацирк шыҟаз иԥырны,
Иаакылст адәаҟны…

– Ажьақәа, Ажьақәа, – 
Рҳәеит Ахәыҷқәа, – 
Ашәак ҭырҟьаны!
Иаҳҳәап еимданы!

Ашәа рҳәеит Ахәыҷқәа,
Икәашеит Ажьақәа.
Аха, абар, ианыԥшы,
Аԥхӡы рҿашы,

Амшәқәа ҟәарҽаруа,
Иаауан иҳәарсԥаруа.
– Ахәыҷқәа шәааӡырҩы,
Ажьақәа, шәааилаҩҩы,

Амшәқәа ааидгылан:
– Аркьынл аанкылан,
Ҳахәмарп ҳаҽшаны! – 
Анырҳәа ҿыҭны,

Ишанхеит Ахәыҷқәа,
Иччеит Ажьақәа,
Рнапқәа еинҟьаны,
Ирԥылт иҳәҳәаны.

Амшәқәа ҟәарҽаруа,
Икаҳаз мақаруа,
Аркьыл еимакны,
Иасуан еибарԥсны.

Анахь – Ахәыҷқәа,
Арахь – Ажьақәа,
Ампыл раԥцаны,
Ихәмарт еисаны.

Ицәажәоит Ахәыҷқәа:
– Аҩызцәа, Ажьақәа,
Амшәқәа сасцәаны,
Иаҳҭоуп иаԥсаны.

Шәнапқәа еибаркны,
Шәаала шәыццакны:
Асасцәа, шәымԥшын,
Ҳаицҭалап амшын.

Аха ируам Ажьақәа:
– Аԥшәмацәа – Ахәыҷқәа,
Амашьына рхианы,
Ҳажәга ҳҭартәаны. – 

Рыҽдырхиеит Ахәыҷқәа.
Амшәқәа, Ажьақәа,
Амашьына иҭартәаны,
Идәықәлеит иҭҟьаны.

Ахәыҷ баҳча хара
Иаанрыжьит дара.
Аԥша ҟәанда рындо,
Машьынала иахьцо,

Ашәа рҳәоит Ахәыҷқәа,
Рнапқәа еинырҟьоит Ажьақәа;
Амшәқәа қарымҽо,
Иқәуп икәашо.

Амшәқәагь, ауаагьы,
Алымҳа дуқәа – Ажьақәагьы,
Ашәа шырҳәоз зегь ара,
Инықәлеит аҟәара.

Аԥаҩ ду иазааит,
Амашьына илбааит…
Аха амра иаршын,
Иҭынчын амшын.

Рҽеилырхт Ахәыҷқәа,
Иԥхеибаҵт Ажьақәа,
Ирырҳазшәа аӡәы,
Иҭалт зегь аӡы.

Аха Амшәқәа ааԥсаны,
Инатәеит иаашьаны,
Аԥша ҟәанда рындо,
Аԥхӡы ирылҵыз рбо,

Абас кыр иԥшын,
Аха, нас, ибыбын,
Амшын имгәҳәо,
Урҭ хылеит иӡсо.

Уинахыс Ахәыҷқәа,
Иҵаарҟәрыло Ажьақәа,
Аӡеиқәҭәа ҟарҵон,
Ихәмаруан, иқәԥон.

Нас, аԥрақәа ирҭалан,
Акакала еишьҭалан,
Амшын ихыхәхәа,
Ихын еицрыхәхәа.

Аха амшәқәа гәеибамҭо,
Ақәтәарҭа реибамҭо,
Аглисер еимакны,
Иаанкылан аԥсҟы,

Ианлақәыӷәӷәа иара,
Амч зегь еизыркәкәа, – 
Уцаларгьы уцала, – 
Ицеит икакәкәа.

Абар, шьҭа шьыбжьон,
Амра иканарԥхон,
Рҽыркәабан дара,
Иқәиан аҟәара.

Аха рыҽдырхиеит,
Шьыбжьхьа ааигәахеит,
Амшәқәагьы ауаагьы,
Алымҳа дуқәа – Ажьақәагьы.

Амашьына иҭатәаны,
рыҩныҟақәа иццакны,
Ашәа ҳәо иахьцоз,
Амшәқәа қарымҽо,
Иқәын икәашо!





























Ахқәа
Аԥхьажәа………………..
Агара ашәақәа
Хәыхә нани, уа наани……………………
Сис нани, уа нани…………………….
Аӡӡеицәа рашәа………………..
Ахәҷы ижьжьага……………………..
Ҵи-ҵи, кәа-кәа………………………
Ҵи-ҵи гәа-гәа……………………..
Ҵи-ҵи, гәагәа………………..
Анацәақәа харҟәало (анацәақәа ирзеиӷьуп ҳәа):………………..
Ахәҷы инаргәыҵ арбаганацәа ақәкны ирҳәоит:…………………………..
Анацәкьыс еиҳаб, – «Иҟалазеи?» – аҳәеит…………………..
Уарма аҵыс ықәтәоуп………………………..
Ҿыцныҟәа иашәа……………………….
Ауаргьала ашәа………………………
Арбаӷь ашәа……………….
Кры-кы-ка-коу! …………………………
Какы-какы-ы!..................................
Арбаӷьи Арцынеи рашәа…………………………
Арбаӷь ашәа………………………….
Арцына ашәа…………………………………..
Арбаӷь шкәакәа………………………….
Иа-ууи-уи!............................
Аб дҿырхит…………………….
Ҵәаҵәа ҵәит……………………………..
Ахәмарра  «Џьит»…………………………
Ҩына-ҩына…………………………………..
Аԥхьаӡагақәа: хәба……………………….
Сара исҳәаргьы – жәохә…………………..
Амшә рашәа……………………………
Еерума, шыугьарума……………………..
Ацәыӡ аԥшааразы…………………………
Арҵу, арҵу! …………………………….
Ӡыркәи……………………………….
Аҵыс ашәа……………………………
Ҵәыррит!................
Ажәҵыс ашәа…………………………….
Арбаӷь иаҳәо ашәа………………………..
Ахәҷы ииԥсахуа ихаԥыц…………………
Ажәаԥҟақәа……………………………
Ацуфарақәа…………………………………………
Ажәарццакқәа………………………………
Алакәқәа……………………………………..
Аӡси, аҭсыси, аҳәыси…………………………………….
Абгахәыҷи аҵысӷреи……………………………………..
Жьакәр хаҵа………………………..
Ҟәадаԥшь-ԥҳа………………………………..
Пыҷеи Кәыҷеи………………………………….
Аҽа-ԥа Џьамхәыхә………………………………
Қьақәа Залашә……………………………….
Амц…………………………
Анҷакәынҷа………………………………..
Аҳәатәеиқәшәара……………………
Амифқәеи, алегендақәеи, аетногенезтә ҳәамҭақәеи
Раԥхьатәи ауаа ирызкыу амиф……………………….
Аԥсуа Аԥсны шиауз…………………………….
Гәыди Уҭеи ражәабжь………………………….
Ақыҭа Мықә ахьыӡ зыхҟьаз………………………..
Папанҵҟәыр……………………………………………
Риҵа……………………………………………..
Адунеи аӡы хыҵны ианыҟаз……………………………….
Амреи амзеи шыҟалаз………………………………
Аҵан……………………………………..
Нарҭаа ирызку аҳәамҭақәа
Нарҭаа ашәҩык…………………………………….
Сасрыҟәа иира………………………………………………
Сасрыҟәа аеҵәа шкыдиԥааз………………………….
Саҭанеи Гәашьа………………………………..
«Сыда хаҵа дыҟоума?!»…………………………..
Кәын аҵан рҭыԥҳа дшааигаз………………………..
Аҿарпын шыҟалаз……………………………………..
Кәын-иԥа Цәыцә………………………………………….
Сасрыҟәа иҭахара…………………………………
Абрыскьыл …………………………………..
Аҭоурыхтә-фырхаҵаратә ашәақәа
Ԥшькьаҿ-иԥа Манча ахаҵеи Баалоу-ԥҳа Мадинеи………..
 Наԥҳа Кьагәа………………………………………
Салуман Абӷажәба иашәа…………………………..
66.Аԥсҳа иажәабжь………………………………..
Азгәаҭақәа………………………………..
Дырмит Гәлиа (1874-1960)
«Илԥхьаӡеит»…………………………….
Марти ахьчеи……………………………………..
Ааԥын………………………………
Тагә иԥҳәыс лҟызи лкәатеи………………………………
Ахәыҷқәа рашәа……………………………………
Акәтыкаркарра……………………………….
Сара сымхы………………………………..
Аҟызи акәатеи……………………………………
Ашьыжь ашкол ахь………………………………
Аӡын………………………………………………..
Аҵыси аҳәыҳәи………………………………………
Иарбан аамҭоу?……………………………………………
Амҵи ашьхеи………………………………………………
Аҭаҳмадеи аҷкәыни………………………………….
Ахәҷы иабжьгатәу………………………………………..
Сабдуи ааԥынреи………………………………………..
Амшәи, аџьмеи, аҽи………………………………………
Абгахәыҷи аҵыси…………………………………….
Амч ӷәӷәара иахҳәааны………………………………
Алым………………………………………………
Аслан………………………………………………..
Аԥша………………………………………
Амшын…………………………………………………
Аӡымҩас…………………………………
Ауаҩы……………………………….
Аԥхын ашьхақәа рҿы……………………………….
Аԥсны…………………………………………..
Атуристцәа рымҩаҿы…………………………….
Ашкол сышҭалаз…………………………………………..
А. М. Ҷоҷуа
Аҷкәын цәа-лаха……………………………
Зегьы аусура иаҿуп……………………………
Аҵабырг хәы амам…………………………
Аби аԥацәеи……………………………
Аиаша уаҩы дыҭнагоит……………………………
Анамыси аԥареи………………………….
Шьаҳсмели араԥ Амбери…………………….
Раԥхьаӡатәи ашкол…………………….
Аӡын абнаҿы………………………
Аҩыза бзиа……………………
Аҵысҭра……………………….
Аҽа зшьыз иашьа ида иашьа димоут………………..
Пл. Шьаҟрыл
Аҟәыдыршьшьыга………………………………
Аҷкәын қьиа………………………………
С.И. Ҷанба
Аџьажә ду………………………………
Агәаҟ ашәа………………………….
Иуа Коӷониа
Аӡын…………………………………
Хмыҷ шәарыцаҩ ныҟәаҩы………………………….
Иван Папасқьыр
Ацгәы Фантина маанала аҳәынаԥ шакыз……………….
Акамбашьи ажәи……………………………..
Амҩаду аҟны……………………………
Акәыцҳа……………………………………
Ӡаӡ Дапрсалиа
Мышә………………………………….
Мац фырхаҵа………………………..
М. Лакрба
Оҭҳаратәи аԥҳәызба хәыҷ…………………………
Раԥхьаӡатәи аԥсуа шәҟәы…………………………..
Кәҷыта ила……………………………….
Баба уитәу, ди ултәу?…………………………..
Аҭырас………………………………
Аргәын Сеидыҟ…………………………..
Ажәлар рҵеи……………………………………..
М. Аҳашба
Амаланыҟәа………………………………………..
Владимир Маан
Абџьар……………………………………….
Леуарса Кәыҵниа (1912-1941)
Аԥсны………………………………
Сыԥхьарца………………………………..
Л. Лабахәуа
Аиаша…………………………………….
Раԥхьаӡатәи аҵәҵәабжьы……………………………….
Шь. Ҵәыџьба
Ҩ-гәҭыхак……………………………
Адәыкрын……………………………
Ицәажәо ахаҳәқәа………………………………….
Аԥшәма хәыҷы…………………………..
Иуҵоит ашәыр еихаҳашьа……………………………
Леиуан дыӷбаҟаҵаҩуп……………………………
Амаакыра………………………………
С.М. Қәчбериа
Ахәыҷқәа – афырхацәа…………………..
Қь.Ҟ. Агәмаа
Ибадақьуаз амшә………………………………
Илоуҵароуп ианааурыхуа………………………………
Ашәҭқәа рықалақь…………………………..
Ан агара лырҵысуан………………………………
Ҷыҷыкәа………………………………………..
И. Ҭарба
Ааԥын………………………………..
Сара исызҳауеит……………………………….
Сара сахьынхо……………………………
Са смышәҳәыс…………………………………….
Ашықәс ҿыц ҳаԥылоит……………………………………
Саб Кадыр…………………………………….
Аҳәаԥа аҭахара……………………………..
Амзахь аԥырра………………………..
Ажәҵыс………………………..
Ҷыҷыкәа Џьонуа
Манча…………………………..
Каԥа-чаԥа абналаҩ…………………………..
Амаамын сасра ишцаз……………………….
Амшәқәа қрымҽо иқәын икәашо…………………………..


