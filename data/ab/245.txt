АԤСНЫТӘИ АҲӘЫНҬҚАРРАТӘ  УНИВЕРСИТЕТ
Афилологиатә факультет

Аԥсуа литература акафедра


	Адипломтә усумҭа
Атема: Вл. Аҵнариа икритикатә рҿиамҭақәа (ртематикеи рхадаратә ҷыдарақәеи)

Астудент: афилологиатә факультет, аз. «Аԥсуа бызшәеи алитературеи» ҽынлатәи  аҟәша                                                 аушьҭымҭа Аҟалӷьба Абзагә 
анапхгаҩы: афилологиатә ҭҵаарадыррақәа рдоктор, апроф., ААР академик, Џьапуа Зураб Џьота-иԥа


Аҟәа – 2015  


Ахқәа

Алагалажәа. 
 Вл. Аҵнариа ипоезиа ахҳәаа.
II. Хадара злоу ахәҭа. Вл. Аҵнариа икритикатә рҿиамҭақәа (ртематикеи рхадаратә ҷыдарақәеи).
§1. Б. У. Шьынқәба ирҿиара. Алирика. Аепос. Апоетика.
§2. Абырҵкал: Алитература-критикатә статиақәа. 
§3. Аҳәатәи аҳәашьеи. Алитературатә-критикатә статиақәа. 
§4. Аамҭеи арҿиамҭеи. 
Аҵыхәтәажәа.
Азгәаҭақәа. 
Алитература.














Алагалажәа 

	Вл. Аҵнариа  аԥсуа жәлар еицырдыруа критик дууп. Уи инапы иҵыҵит иакымкәа-иҩбамкәа акритикатә усумҭақәа. Иажәа џьбара, шәақьбжьык аҳасабала акәын еиҳараҩык ишрыдыркылоз. Ибызшәа цқьан, дзыхцәажәараны иҟаз аҩымҭа азы заа иқәиргылон азҵаарақәа, аҩымҭа изҵалаз аидара иахьынӡазышьҭнахыз  азгәеиҭаразы.
	Адипломтә усумҭа атема «Вл. Аҵнариа икритикатә рҿиамҭақәа (ртематикеи рхадаратә ҷыдарақәеи)» алацәажәара ус имариамзар ҟалап. Избанзар, ас еиԥш згыдра ҳараку апоет-критик ихцәажәара гәаӷьыуацәоуп. Ақәра рацәак шнимҵазгьы, аамҭа маҷк ала уи илшеит ишьҭа ҭӷәыцәаа аԥсуа сахьаркыратә литературеи, аҭоурыхи, акритикеи рҿы ааныжьра.
	Ԥхьаҟа ҳазлацәажәараны иҟоу адипломтә усумҭа азы ишьҭаҳхыз азҵаара аӡбаразы хықәкы хадас ишьҭаҳхит излауа ала ирҿиареи иҭҵаарадырратә усумҭақәеи ахҳәаа рзыҟаҵара. Убри аҟнытәи аусумҭа хацҳаркуеит Вл. Аҵнариа ипоезиа алацәажәара ала. Ишдыру еиԥш, апоет ирҿиара даараӡа иҭбаауп. Уи ирҿиараҿы хархәара рызуп апоезиа ажәа хаа, иажәа ласуп, аха иамоуп агәырҩа хьанҭа, азаҵәра.
 Апоет ихатә жәеинраалақәа инарываргыланы иҩуан акритикатәи аҭҵаарадырратәи статиақәа. Иҭижьуан илитература-критикатә статиақәа реизгақәеи, амонографиақәеи.
Хадара злоу ахәҭаҿы иахцәажәахоит Вл. Аҵнариа икритикатә рҿиамҭақәа ртематикеи рхадартә ҷыдарақәеи, иара убас акритик егьырҭ аԥсуа критикцәа дызлареиԥшым. 
Хадара злоу ахәҭа шахоит ԥшь-хыкны. Акти ахы ахы азкуп Б. Шьынқәба ирҿиара иазкны ииҩыз амонографиа: «Б. У. Шьынқәба ирҿиара. Алирика. Аепос. Апоетика.». Араҟа иазааҭгылахоит амонографиаҿы иқәыргылоу азҵаара хадақәа ӡбашьас акритик ириҭаз.
Аҩбатәи ахы азкхоит Вл. Аҵнариа илитература-критикатә статиақәа реизга: «Абырҵкал: Алитература-критикатә статиақәа». Ари аизга иахцәажәахоит иааидкыланы ашҟәы ианылаз аусумҭақәеи, нас ҳгәанаагарала иалкаахо усумҭақәаки.
Ахԥатәи ахы – анаҩстәи икритикатә статиақәа реизга: «Аҳәатәи аҳәашьеи: Алитературатә-критикатә стиақәа». Араҟагьы, егьырҭ рҿеиԥш азеиԥш хцәажәара ашьҭахь, иалкаау статиақәак ирыхцәажәахоит, иҟаҵахоит алкаа.
Аԥшьбатәи ахы азкхоит акритик иусумҭақәа рӷьырак знылаз аизга  «Аамҭеи арҿиамҭеи». Хыхь еиԥш, араҟагьы иалкаахоит хадар злоу истатиақәа, урҭ ирыхцәажәахоит, ирыгу ирыбзоу азгәаҭо.
Аҵыхәтәажәа аҟны адипломтә усумҭа аҟны излацәажәахо зегьы алкаа азухоит.
Ажәакала иаҳҳәозар, ҳаԥхьаҟа иқәыргылоу адҵа анагӡара цәгьоуп. Апоет-акритик ирҿиара анарха даараӡа идууп, уи ус  алацәажәарагьы мариамзар ҟалап. Аха аԥсҭазаара зегьы ԥышәароуп, ҳахысп даҽа ԥышәарак.
















 В. Аҵнариа ипоезиа ахҳәаа.

	Аԥсуа литература даҽа ҭоурых мҩа ҿыцк азаазыртыз, аԥсуа сахьаркыратә литература акритика еихазҳаз, амҩа ҿыц азылызхыз Вл. Аҵнариа ирҿиара даараӡа иҭбаауп.
	Вл. Аҵнариа ирҿиара алаԥшҳәаа узахьӡаӡом, убраанӡа ишьҭихуа аидара ӷәӷәоуп. Икритикатә рҿиамҭақәа инарывргыланы, уи иаԥиҵон ажәеинраалақәа, иара убас атәым бызшәақәа рҟынтәи еиҭеигон ажәеинраалақәа.
	Апоезиа ажәа иқәманшәаланы изааиуан. Еизгамҭақәа ҩба ҭыҵхьеит «Алакә ссир» (Аҵнариа, 1977), «Амш бзиа» (Аҵнариа, 1982), иара убас еиҭагамҭақәа – «Ҳаинрих Ҳаине. Ашәақәа рышәҟәы» (Аҵнариа, 1970), «Ақырҭуа жәлар рпоезиа. Амреи амзеи» (Аҵнариа, 1980). Аҟыбаҩ ду злаз Вл. Аҵнариа еицизеиԥшны ицааиуан аиҭагареи, апоезиеи, акритикеи. Аиашаз уамашәа иубаратәы иҟоуп, иахабалак џьаргьы дхәыданы ихы ахьааимырԥшыз. Инапы злеикуаз аусқәа зегьы импыҵаманшәалахон. Ишырҳәо еиԥш, дуаҩы мшын.
	Дарбанызаалак апоет илшоит ипоезиа ала ииҭаху зегь аҳәара, раарԥшра, апрозаик иаасҭа. Избанзар апоезиа ажәа еиҳа иаҵанарӡуа рацәоуп, ажәак иузцәырнагар алшоит еиуеиԥшым ацәаныррақәа, азхәыцрақәа. Апоезиа ацәаныррақәа рҿы аҳра ауеит. Ацәаныррақәа роуп ҳаԥсҭазаарагьы ҳәаақәызҵо. Цәаныррада аԥсҭазаара иамам агьама.  Апоезиа ажәа зегьы ирыцааиӡом, ишдыру еиԥш, изцааизгьы ишиҭаху еиԥш, ажәа измырхәмарыр алшоит. Насгьы Вл. Аҵнариа еиҭагамҭақәеи иажәеинраалақәа ирыҵоу апоезиа абжьы хаа уаргачамкуеит. 
	Апоет илирикатә жәеинраалақәа уанрыԥхьо, иргәылоу ахҭысқәа рыгәра угоит, зегьы автор ихаҭа ихҭигазшәа ауп ишуԥыло. Иҟалап автор иԥсҭазаара хаҭа иадҳәалоу рацәазаргьы.  Ишдыру еиԥш, Вл. Аҵнариа данқәыԥшыз бзиа дызбоз аҭыԥҳацәа рацәаҩын. Уи илабара дара рзы насыԥс иршьон. Иаргьы иҟан игәаԥхоз аҭыԥҳацәа, аха бзиа иибаҵәҟьоз аӡәык-ҩыџьак ракәхап. Избанзар, ибзиабаратә лирикаҿы Лара лхаҿсахьа иахьабалак акоуп. Аԥхьаҩ игәы иаанагар ҟалоит, иажәеинраалақәа зегьы зызку ԥҳәызбак лоуп ҳәа. Иҟалап ус акәзаргьы, аха…
	Иажәеинраалақәа рыла уахәаԥшуазар, апоет аҵыхәтәанынӡа дзаҵәны ауп дшаҳбо. Дыҟоуп Лара – бзиа иибо, аха зны дхарахоит, зны дааигәахоит, реиқәшәара залшом. Лыхьӡ иҳәаӡом, дицәцар ҳәа дшәоит, маӡа игәаҵаҿ иҵәахны имоуп. Ицәаныррақәа ҳаракуп. Иҟоуп ҭыԥқәак, Лара иара дааныжьны дахьцогьы, аха уи иҳанаҳәаӡом, уаҳа рыбжьара цәанырра ыҟаӡам ҳәа. Мап. Иҟоуп ацәанырра, уи ахааназгьы иамам хьшәашәашьа. Аха иҟоуп даҽа гәаанагарак узцәырызго, Лара милаҭла даԥсыуамзар ҳәа. Иаҳҳәап:

	…Иџьасшьоит: быҟаз ҳәа сбыҳәом,
Былабара уаҳа ишысмоуагьы.

Сылаԥш азыҩуеит амшын ду:
Тамашәҭҵас еилаԥыруеит аҷнышқәа,
Амшын иаҵәеи ажәҩани ахьеиду
Инеихьеит аԥра шкәакәақәа.

Еҳ, амра аҭашәамҭеи ба бцамҭеи, –
Иниасуа агәыӷрақәеи аԥшӡареи!.. (Аҵнариа, 1982: 20).

Заҟа хьаа аныԥшуеи ажәеинраала! Лара дцоит, аха изакә гәырҩоузеи изынлыжьуа алирикатә фырхаҵа… (Иҟалап, уи иара автор ихаҭа иакәзаргьы. Иузцәырҵуеит азҵаара, избан нас изилымшазеи уи лаанкылара ҳәа?! Аха уи ҭакда иаанхоит…
Апоет ибзиабаратә лирика аҟынтәи иажәеинраалақәа зегьы, шамахамзар,  ирныԥшуеит агәхьаагара, агәбылра, хәашьра зқәым абзиабара иаша. Еснагь дзызхьаԥшуа Лара, апоет иажәақәа рыла, иԥсҭазаара азбжак згаз аӡә лоуп. Еишьылӡа, гәҭыха зцымыз иԥсҭазаара еилалгеит, длырблаҟьеит. Игәы иҭоу аартны аҳәара ицәуадаҩхеит, дуазыруеит, ихьаа нкылашьа изаҭом:

…Издыргәышьоит: иахьада ҳаиниашам,
Амшын цәқәырԥа ҳгәыдыҽҽалауа.
Аха издыруеит: ҽа хьӡык иазырԥхашам
Ба Быхьӡада сажәеинраалақәа ( Аԥсуа поезиа антологиа, 2001: 258).  
 
Лара «лыхьӡ» ауп илирикатә жәеинраалақәа зегьы цәаҳәа ҟаԥшьны иргәылсуа. Уи лыхьӡ иара изы даараӡа кыр аҵанакуеит, иуҳәар ҟалоит, иԥсҭазаарагьы ҳәаақәызҵо Лара лоуп ҳәа. Даҽаџьара ус иҳәоит:

…Рыԥшӡаган, зырҳаган, лашаран,
Ԥсы зхоу зегьы быхьӡ рҭахыуп.
Сзацәымцеит, исмоуит алшара –
Ԥсҭазааран быхьӡ сҿакыуп! (Аҵнариа, 1982: 43).

	Апоет изы Лара лыҟазаара краҵанакуеит. Лара илыбзоуроу рацәоуп, Лара лоуп изыбзоуроу игәалаҟазаара бзиазар, ма ицәгьазар. Араҟа иара дымчыдоуп… Лара дыҟанаҵ икәша-мыкәша аԥсҭазаара шәҭлоит, аԥсы ахазаауеит, аҵарақәагьы ҷырҷырлоит, анхара угәы азыҳәо уҟалоит. Аха Лара даныҟам, усҟан зегьы цәҳәырахоит:

Ашә аӷьеҩ ҳәа инкыджьылан,
Сылбааҟьеит сара амардуан.
Ла лылаӷырӡқәа хажжыла,
Ахышә аҟнытә дысзыԥшуан.

Лыбла ссирқәа рҭышамшамрагь
Сазнымкылеит. Сцеит санца.
Икыдшәозшәа ицеиуан амра,
Селаблы сагон уа мцак.

Аӡхьамԥш згозшәа, ацҳа сырит,
Наҟ сылԥырҵит сгә нзырхаз.
Аха аҩны санааи издырит –
Сгәы ахаҭа ла лҟны ишынхаз… (Иара уа: 20 – 21).

Иаагоу ажәеинраалаҟны, ажәацыԥхьаӡа ирыҵаҵәахуп  атрагедиа ду, шьаҿацыԥхьаӡа иаҳԥылоит асимволтә знеишьа. Хархәара зызу ажәақәа «ацҳа», «аӡхьамԥш», «амра», «амца», «алаӷырӡ» иҳарҳәоит арԥыс мап зцәикыз  ибзиабара шҿымцәаац, аԥсы шҭоу. Аха ргьежьышьа имам, избанзар иара «ихароу» рацәоуп, илымшеит, изаамыртит игәҭыхақәа аҵыхәтәанынӡа. 
Иажәеинраалақәа руак аҟны иҳәоит «Абзиабара ҵәахнаҵы – игәнаҳан…» ҳәа. Ииашаҵәҟьаны абзиабара амч дууп, аҵәахра гәнаҳауп, изҳәазгьы баша имҳәеит, абзиабара ауп ҳдунеи еибаркны измоу ҳәа.
Угәы унамырхьырц залшом алирикатә поет иани иаби ирызку ажәеинраала. Асиужет иааркьаҿны абас иҟоуп: ан есыуаха ԥхыӡ дылбоит зынарцәымҩа ианылахьоу лыԥшәма. Уи, шамахамзар, еснагь икәымжәы, иҟама, деиқәных дыҟоуп. Ԥхыӡ ианеибабогьы, ҿыц еиниазшәа ауп ишааидгылало. Аха зны-зынла, деихьыжә-еикәыжә,амла сакуеит ҳәа данылбалак, ан рыцҳа лыцәа дахҟьаны, лыԥшәма рыцҳа дышизхәыцуа лыршалоит. Есуаха данылбо илеиҳәо акоуп: «Ибмырцәан ахаан схәышҭаарамца, Ибмырӡын, амарџьа, сыҩнра». Ан есышьыжь анышәынҭраҿы дцаны дныҳәа-ныԥхьоит, анарцәы рыԥсқәа еиқәшәарц азы.
…Саб са сыԥхыӡқәагь дрылоуп,
Мшаҽнеиԥш ихьазгоит иԥсра,
Сагьиҵашьыцуеит гәаныла –
Исеиԥхыӡуа дсоурушь сара? (Иара уа: 34).

Аԥсҭазаареи аԥсреи рышьхәа еивҵоуп рҳәоит, ацәгьеи абзиеи реиԥш. Ацәгьа умбакәа, абзиа уздыруам. Хаҵеи ԥҳәыси рыбзеибабара ала алирикатә фырхаҵа иҳәар иҭахуп, абзиабара иаша ишахылҵуа аизыҟазаашьа бзиа. Ан лыԥшәма иахь илымоу агәбылра, агәхьаагара ауп есыуахагьы дызиеиԥхыӡуа. Уи еснагь лгәы дҭоуп, илабара дашьҭоуп. Урҭ адгьыл шрыбжьоугьы рыбзиабара ԥкым, иԥшьоуп. Уи ауп афырхаҵа аҵыхәтәантәи иажәақәагьы зхиҳәаауа. Бзиа узбо, иубо изхьаара еиҳау насыԥи  ахьааи ыҟамзар ҟалап аԥсҭазаараҿ.
Абзиабара иацназго цәанырра ыҟаӡам ауаҩытәыҩса иԥсҭазаараҿы. Знык иадамхаргьы ауаҩы иԥсҭазаараҿы даҽаӡәы ибзиабара насыԥс изауз изаатуеит адунеи агәашәқәа зегьы. Абзиабара лаша иахылҵуа аԥхара ауаҩы ихьымсырц зхалшом, усҟан дарбанызаалакгьы, иагьы игәы хаҳәызаргьы, адунеи даҽа блакы ала дахәаԥшуа далагоит, аԥсабара даҽа шәыгак, еиҳа ицқьоу ала ибоит. Усҟан уаанӡа изгәаарымгӡоз акылаарақәагьы дрызхьаԥшуа далагоит. Ацәанырра ԥха змоу ауаҩы иара аԥсҭазаара иазыҟазаашьагьы хазхоит, еиҳа дҳалалхоит, дразхоит. Изцәырҵуеит иааикәыршаны иҟоу ауаатәыҩсеи аԥсабареи рахь арыцҳашьара, ақьиара. 
Абзаиабара амч дууп. Уаҩытәыҩса изынкыло ҳәа иҟаӡам. Амшынцәқәырԥа ду иаҩызоуп.  «Абзиабара зцәа иалоу иоуп ауаҩра ахьӡ иаԥсоу» – ҳәа азгәеиҭон аурыс лирик ду Ал. Блок. Апоет иажәақәа шьақәырӷәӷәо,  Вл. Аҵнариа ибзиабаратә лирикаҿы иахьабалак иуԥылоит абзиабара ду, аха нҵыра змам. «Еицәажәон  снацәкьарақәеи ба быхцәаԥарақәеи» захьӡу иажәеинраалаҿы иҟоуп зегьы: абзиабара, аразҟы, аччара, ахәмарра, анасыԥ лаша. Аха аҵыхәтәан, ишиҟазшьоу еиԥш, зегьы ааиԥхьбан, даанхеит иара. Иара ихалазаҵәык… Араҟагьы изаанхеит азаҵәра, агәхьаагара, ибзиабара. Аха имоуп агәыӷра, уи ауп дагьаазго.  Иҟалап уи имоу ачҳара акәзаргьы аҵыхәтәанынӡа ибзиабара еиқәырханы иаазгогьы… Иҟалап…

…Анарцә ҳаԥсқәа еинымиар ҟалап,
Арахь ҳа ҳаиқәымшәар разҟыла,
Маӡа сгәыӷуеит: наҟ-ааҟ ирҳәалап
Быхьӡи са сыхьӡи неидкылан!

Иазкыдлеит ба быхьӡ нцәахәҵас
Сразҟымҩа аҵх аныҵәцамыз,
Сызнымшәаша соут лахьынҵас –
Изури? Иснарҩит. Саҭамыз… ( Аԥсуа поезиа антологиа, 2001: 256).
                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                 
 Апоет иааирԥшуеит илирактә фырхаҵа дызҭагылоу анышәара шилымшо, игәыӷрақәа рымацара рыла дшааиуа. Гәы зызҭамгьы илаӷырӡ аанагартә еиԥш еиҿартәоуп ажәеинраала. 
Вл. Аҵнариа ибзиабаратә лирика инаваргыланы, ипоезиаҿы аҭыԥ ӷәӷәа амоуп играждантә лирикагьы. Хыхь ишазгәаҳҭахьоу еиԥш, иажәеинраалақәа зегьы аки-аки хеибарҭәаауеит, рҵакқәа ҵаулоуп, иаадырԥшуа ахҭысқәа харҭәаауп. 
Апоет-акритик иажәеинраалақәа рыла аԥхьаҩцәа рҟынӡа инеигон игәҭыхақәа, игәаанагарқәа, ибзиабара, играждантә позициа. Урҭ уанрыԥхьо иубоит еснагь гәҭынчымрак шимаз,  игәҭыхақәа еснагь аҩада, иаҳзымдыруа џьара ишихоз. Аха изаҵәра еснагь дахьцалак ицын. Уи шьақәнарӷәӷәоит «Аҩызцәа» захьӡу иажәеинраала:


Суада агәгәаҳәа шәаныҩнала,
Шәазкрым ҳәа сымшәаӡеит.
Суада зегьы шәырҭәит ашәала,
Суада ҭшәа ҭбаахеит.

…Агәгәаҳәа шәдәылҵны шәанца,
Суада ҭшәахеит,
Сымацара сыууаӡа,
Сазымкуа сыҩнахеит (Аҵнариа, 1982: 24).

Апоет иҩызцәа ирзикыз ацәаҳәақәа ԥхаӡа иҩуп, урҭ ирнубаалоит шаҟа бзиа ибо, дахӡыӡаауа реизыҟазаашьа. Абри аҟара ацәанырра ӷәӷәа змаз, избан дзаҵәны дзынхеи? Азаҵәра ауаҩы дынзмырхо, дызражәуа…
«Арҽхәаԥхьыӡ» захьӡу иажәеинраала аҟны иҩызцәа, иқәлацәа, идырцәа дрыҳәоит иара иахьиаҳауа дыдмырҽхәаларц. Уи иҭахым дара-дара рыбжьара арҽхәара ҟаларц. Избанзар дацәшәоит «ажәа рҩашьыга» ихнахыр ҳәа. Уи ииҭаху, гәазыҳәарас имоу: «Са исҭаху ажәа ԥхьацагоуп, – Иҵаулоу, ицқьоу, иҳараку!». Насгьы иҭахуп, иаартны игыу-ибзоу иарҳәалар, уи еиҳау хәшәы зыҟамгьы агәра диргоит. Аха аҵыхәтәан иазгәеиҭоит:


…Шәгәы иамукәа, усгьы сшәырҽхәозар,
Сан ишлаҳауа сшәырҽхәа,
Ижәдыр: сыбзырӡы лаҳауазар,
Сан лыԥсынҵры ишазҳауа.

Амала сшәыҳәоит, аҩызцәа,
Сыцәгьақәа лцәышәҵәахла сан,
Ажәа-шҳамк, лгәыӷрақәа еиҩызҵәо,
Аџьалда, о, сан дашәмырган (Иара уа: 33).

Иҩызцәа ражәа агәра шигогьы, дара рыҟазаара иԥсҭазараҿы ихадоу аҭыԥ шааннакылогьы, иан лоуп аԥхьатәи, ихадаӡоу аҭыԥ змоу. Иҭахӡам иан «дижьар», аха уеизгьы гәынхәҵысҭла еиликаауеит ацәгьа иаразнак лыбӷа шархәо. Убри аҟнытәи иҭахыуп иара еснагь лгәы шьҭызхша ажәабжьқәа лаҳаларц, ҳәарада иара изкыу. Избанзар ан лзы еиҳау гәырӷьара ыҟоума, лыхшара ирҽхәаԥхьыӡ анлаҳауа. 
Ҭаха унаҭом автор изаҵәра, игәырҩа Уи иажәеинраалақәа зегьы ирныԥшуеит. Иажәеинраалақәа иага апозитивра рыҵазаргьы, аԥхьаҩ игәеимҭарц залшом, ажәақәа ирыҵаҵәаху азаҵәра. 
	Иажәеинраалақәа зегьы иаарылҳәҳәо иҟоуп «Аԥсшәа» (Аԥсуа поезиа антологиа, 2001: 249). Иаагап иара ажәеинраала шеибгоу:

	Аԥсшәа! Исыцыршаз сажәа,
	Гәыԥҳәыхшҵас изырхәыхәы сҟырҟы,
	Ԥсра-ӡра зқәым жәлар ражәа,
	Уара сыблагә, схы, са сыԥсы.

	Изызбозеи адгьыл ҭабгошәа,
	Изызбозеи хәлар имшауа,
	Изызбозеи амра ҭашәошәа –
	Џьара аԥсышәак са иансмаҳауа?

	Акаамеҭ ззырҳәо ҟаларгьы –
	Усеиԥш анцәа ҳҭоумырԥшын! – 
	Машәырны саӡәыкны сеиқәхаргьы,
	Сҵаа-ԥшаауа са снаҵысрын,

	Иқәблааз геи-шьхеи сырхысны,
	Аԥсышәак ахьырҳәо снаӡарц,
	Ӡи-мцеи ирзымгаз насыԥны
	Аԥсыуак инхарҭа сыԥшаарц.

	«Ахәра ашәа» еицаҳҳәап ҳнеидтәалан,
	Илеиҩуанаҵ уаҟа ҳаԥсыԥ,
	Аԥсышәала ҳшеицәажәо хала
	Ҳаԥсуазаргьы – ҳшаԥсыуаау ҳаԥсып.

	Аԥсшәа! Уаныҟам сыгәнаҳауп,
	Сҿахәы сзарҳәаӡом адунеи,
	Узқәиааз адгьыл ссир ԥсраҳа,
	Уԥсӡом! Урхыҩла геи-шьхеи!

	Аԥсшәа! Исыцыршаз сажәа,
	Гәыԥҳәыхшҵас изырхәыхәы сҟырҟы,
	Адунеи ду иақәлоу жәлар ражәа,
	Уара – сыблагә, схы, са сыԥсы!

	Ари ажәеинраалаҿы автор илшеит апоезиеи акритикеи еилаҵаны раарԥшра. Ижәлар рыгәҭыхеи иара игәҭыхеи еилаҵәаны, уазҵас иааирԥшуеит аԥсуа ибызшәада акгьы дшаԥсам. Аԥсшәа аныҟам, адунеи иамоу ахаарагьы ацәыӡуеит, избанзар, аԥсуа легендақәа изларҳәо ала, Анцәа иоуп аԥсуа иԥсадгьыл ианазшьаз, ус анакәха Ҳазшаз аԥсуа далкааны бзиа дибоит, еснагь илаԥш хаа ихуп. Убри аҟнытәи игәы инархьуеит адгьыл зиҭаз ажәлар ду рыбызшәа рцәыӡыр.
	Алирикатә фырхаҵа иҳәоит, акаамеҭ ҟаланы, ихала дынхаргьы, ибызшәа ныҟәызго диԥшаанӡа дышишьҭазаауа. Араҟа иара автор ус хыхьлашәа иазгәеиҭоит амҳаџьырра атемагьы, усҟан, ишдыру еиԥш, аԥсуа жәлар аԥсреи абзареи ианрыбжьагылаз аамҭа ауп. Иҟоу зегьы шырхаргазгьы, урҭ ирылшеит рҵасқәеи, рқьабзқәеи, рыбызшәеи реиқәырхара, рыԥсадгьыл аҿгьы, атәым тәылаҿгьы.
	Аха иахьа, аӡәгьы данҳԥырхагам аамҭазгьы, ҳабызшәа маҷк ацклаԥшра агыуп, шьоукы рҳәашьа, «имодаӡам», аурысшәа еиҳа аԥыжәара арҭоит.
	«Аԥсышәала ҳшеицәажәо хаала, Ҳаԥсуазаргьы – ҳшаԥсыуаау ҳаԥсып» ҳәа автор ииҳәо ажәақәа удмырхәыцырц залшаӡом. Абарҭ аҩ-цәаҳәак рыла уи илшеит абызшәа аӡра иныҟәызго амилаҭ рзы заҟа итрагедиа дуӡӡоу. Аԥсуа даԥсуоуп ҳәа ихы излазиҳәо ибызшәа алоуп. 
	Аҵыхәтәаны ихҳаркәшап апозитивтә цәаҳәа ала:
	
Аԥсшәа! Уаныҟам сыгәнаҳауп,
	Сҿахәы сзарҳәаӡом адунеи,
	Узқәиааз адгьыл ссир ԥсраҳа,
	Уԥсӡом! Урхыҩла геи-шьхеи!












Хадара злоу ахәҭа. Вл. Аҵнариа икритикатә рҿиамҭақәа (ртематикеи рхадаратә ҷыдарақәеи)

	Аԥсуа сахьаркыратә литератураҿы акритика раԥхьаӡа акәны ихацзыркыз Хә. С. Бӷажәба иоуп, иусумҭа иахьӡын «Иахьатәи аԥсуа литература иаазыркьаҿны критикала ахәаԥшра, теориатә зҵаарақәак нацҵаны», иҭыҵит 1933 шықәсазы. Раԥхьаӡа акәны иааиҵагылаз иреиуоуп, аԥсуа сахьаркыратә литература амаҵ азызуаз акритикцәа, алитератураҭҵааҩцәа – Ш. Д. Инал-иԥа, Хә. С. Бӷажәба, Ш. Хь. Салаҟаиа,  Вл. Ӡ. Дарсалиа, С. Л. Зыхәба, В. Б. Агрба, А. А. Аншба, В. П. Анқәаб,  М.Т. Лашәриа, Б. А. Гәыргәлиа, Р. Хә. Қапба  уҳәа аӡәырҩы. Урҭ рлагала даараӡа идууп аԥсуа критика ашьақәгылареи арҿиареи рҿы. 
Урҭ рытрадициақәа еихазҳауа аӡә иакәны даарыҵагылеит апоет, аиҭагаҩ, акритик Вл. Аҵнариа. Вл. Аҵнариа аԥсуа жәлар еиҳа деицырдыруеит поетк иаҳасабала акәымкәа, критикк иаҳасабала. Ҿыӷәӷәала иаҳҳәар ҳалшоит, Вл. Аҵнариа иоуп изыбзоуроу аԥсуа литератураҿы акритика хаҭаҵәҟьа ашьаҭаркра ҳәа.  Иара еиԥш арҿиамҭа иазнеины, иагу-иабзоу зегьы азгәаҭаны, икылыршәшәааны аарԥшра аӡәгьы илымшаӡацт. Иара иахьагьы, иара инапы иҵихыз алитература-критикатә усумҭақәа роуп еиҳа хархәара змоу. 
	Акритикцәа зегьы еиԥшӡам, иҟоуп џьоукы аҩымҭа мшаҭаӡакәа, «ицәаӷәаны» иахысуа, иҟоуп даҽа џьоукы, автор игәы иалсыр ҳәа ишәаны, иагыу мҳәаӡакәа, хыхь-хыхьла иахцәажәаны, арҽхәаԥхьыӡ ажәақәа рыла мацара ихыркны иахысны ицо. Иҟоуп даҽа категориакгьы, урҭ гәаӷшақә, еиҳарак автор дырцәымӷзар, уи игәаӷ зегьы аҩымҭа иахҭнызго, уи дыкритикӡам, ҳәарада.
	Акритик ианакәызаалакгьы дзыхцәажәо аҩымҭа гәаӷшақә дахымцәажәароуп. «Акритикатә усумҭа аԥызҵо аҩымҭа ахаҭабзиара иадибало аҟазшьақәеи, игәаԥхои, игәамԥхои ртәы иҳәоит» (Аҩӡба, Аџьынџьал, 2008: 12).
	Критикада асахьаркыратә литература ашьақәгылара уадаҩхоит. Акритика иабзоураны авторцәа русумҭақәа еиӷьыртәуеит, еиҳа иацклаԥшуеит. Аурыс поет А. С. Пушкин иусумҭаҿы иазгәеиҭон: «Критика – наука открывать красоты и недостатки в произведениях искусств и литературы. Она основана на совершенном знании правил, коими руководствуются художник или писатель в своих произведениях, на глубоком изучении образцов и на деятельном наблюдении современных замечательных явлений.
Не говорю о беспристрастии – кто в критике руководствуется чем бы то ни было кроме чистой любви к искусству, тот уже нисходит в толпу, рабски управляемую низкими, корыстными побуждениями» (Пушкин, 1988: 134). 
Акритик бзиа илшароуп обиектс имоу аҩымҭа, иара  иамоу аҩаӡара аҟынӡа ашьҭыхра, насгьы дзыхцәажәо аҩымҭа автор ирҿиара дахьынӡазҟазоу нагӡаны аарԥшра. Абарҭ аҩ-критериак злымшаз инагӡаны дыкритикӡам, дыбжам-ҽамуп. Акритик иуал хадақәа ируакуп, дзыхцәажәо арҿиамҭеи автори аԥхьаҩцәа рахь рӡыргара, аԥхьаҩ знык аҩымҭа саԥхьандаз ҳәа агәаҳәара ииҭароуп. «Критик – это тот, кто способен в новой форме или новыми средствами передать свое впечатление от прекрасного» (Уайльд, 2010: 7).
Ажәакала, Вл. Аҵнариа илшеит, О. Уаильд иажәақәа шьақәырӷәӷәо, ирҿиараҿы дыззааҭгылаз авторцәа зегьы рырҿиамҭақәеи дареи рӡыргара, аԥсуа сахьаркыратә литература акритика иалеигалеит азнеишьа ҿыц – Аҵнариа истиль, икритика, иформа. Аамҭа кьаҿк иалагӡаны, акритик илшеит, шамахамзар, аԥсуа шәҟәыҩҩцәа рӷьырак рҩымҭақәа рзааҭгылара. Зегьы реиҳа ихатәроу иусумҭақәа иреиуоуп Б. Шьынқәба ирҿиара иазку имонографиа, убас аԥсуа жәеинраалеиҿартәышьа иазку, ирацәоуп илитература-критикатә статиақәа. Урҭ зегьы хаз шәҟәқәаны иҭыҵхьеит. Убри аҟнытәи алада ҳҽазаҳшәоит, еизгамҭақәа зегьы ажәак-ҩажәак рыхҳәаара. Акритик ду иҩымҭа ахцәажәара уадаҩуп, иагьгәаӷьыуацәоуп, убри аҟнытәи хҳәаак аҳасабала ҳахцәажәоит.

§1. Б. У. Шьынқәба ирҿиара. Алирика. Аепос. Апоетика. 

	Вл. Аҵнариа имонографиа Б. Шьынқәба ирҿиара иазку, раԥхьаӡатәи ҭҵаарадырратә усумҭоуп, аԥсуа поезиа аизҳа-зыӷьараҿы ихадоу ароль назыгӡаз апоет Б. Шьынқәба изы. Аусумҭаҿы автор дахцәажәоит, апоет ирҿиара инаваргыланы, аԥсуа поезиаҿы алирикатәи аепикатәи лагалақәа рцәыҵреи раарԥшышьеи, иара убас алирикатә жәеинраала акомпозициеи  апоетикатә хаҿсахьа апластикеи.
	Аусумҭа шьақәгылоуп х-хык рыла: Аԥсуа поезиаҿы алирикатә хаҿсахьа ашьақәгылареи, аҭоурых-фырхаҵаратә ашәақәа инадыркны иахьатәи аепикатә поемақәа рҟынӡеи, Б. Шьынқәба ипоетика аҷыдарақәеи.
	Б. Шьынқәба,  ишәҟәҩыратә рҿиара инаваргыланы, дуаажәларратә усузуҩын, дыҭҵаарадыррауаҩын, аԥсуа бызшәа еиуеиԥшым азҵаарақәа ҭиҵаауан, ианиҵон ажәлар рҳәамҭақәа, алагарҭатә школқәа рзы арҵагатә шәҟәқәа еиқәиршәон, иара убас иара иоуп изҩыз аԥсуа жәеинраалеиҿартәышьа ашьаҭақәа ирызкны раԥхьаӡатәи аусумҭа (Литературный альманах, 1952).
	Б. Шьынқәба ирҿиара аханатәгьы аԥхьаҩцәа рацәаҩны иаман. Аԥхьаҩцәа инрымаданы, интересс ирыман акритикцәагьы. Ирҿиамҭақәа ирыхцәажәахьоу иреиуоуп, иаҳҳәап, Ш. Инал-иԥа, Хә. Бӷажәба, М. Делба, М. Лашәриа, А.Гогәуа, К. Махова, М. Ладариа, В. Агрба уб. иҵ.
	Амонографиа автор хықәкыс иман Б. Шьынқәба ипоезиа асахьаркыратә дунеи аҿиара, аԥсуа сахьаркыра-идеиатә хырхарҭа иадҳәаланы ахәаԥшра, насгьы аиҿырԥшра аҳсабала, аҳәаанырцәтәи алитературақәа рҟынтәи ипоезиа адкылара.
	«Б. Шьынқәба иҿаԥхьа аԥсҭазаара иқәнаргылеит дҵа ӷәӷәа: аԥсуа поезиаҿы апоетикатә бызшәа ҿыц аԥҵара, жәлар рпоезиа абызшәа иеиԥшымыз, убас Д. Гәлиеи И. Коӷониеи рбызшәа кыр иацәыхараз, ажәакала иуҳәозар,  асоветтә уаҩы иҩныҵҟатә дунеи аартра, уи ихаҿсахьа есымшааиратәи ахҭысқәеи ахәыцрақәеи рылархәра, аԥсҭазаара иацу апроблемақәа – аԥсҭазаареи аԥсреи, абзиеи ацәгьеи, абзиабареи ацәымӷреи, ахьӡи ахьымӡӷи, аразҟи агәаӷреи уҳәа рҿы ихадоу ароль иҭара» (Цвинариа, 1970: 10) ҳәа азгәеиҭоит Вл. Аҵнариа. Анаҩс иаҳбоит, Б. Шьынқәба ипоезиаҿы  илирикатә идеиақәа зегьы здиҳәало, излааирԥшуа ажәлар рҟынтәи иааиго ахаҿсахьақәа. Урҭ, еиҳарак еснагь иааицрымшәаӡо еицу ауаҩи аԥсабареи роуп. Абраҟоуп иагьахьаҳбо амилаҭтә хаҿсахьақәа.
	Вл. Аҵнариа иусумҭа актәи ахаҿы инарҭбааны дазааҭгылоит аԥсуа поезиа аҿиара аҭоурых, уи ашьақәгылараҿы ԥынгылақәас иамаз. Иазгәеиҭоит абуржуазиатә еилазаареи акультуреи, аира иаҿыз аԥсуа поезиа иахьахьымсыз кыр ишахәаз. Уи иабзоураны аԥсуа поезиаҿы еиқәхеит аԥсабара шыҟаҵәҟьаз ахаҿсахьа. Иара аԥсуа сахьаркыратә литература аира ианалагоз аамҭазы, аԥсуа жәлар рқьырсианратәи рмырҭаҭратәи хәыцрақәа рыла рынхара иабзоураны, арҿиамҭақәа зегьы ирныԥшит анимистикеи, адин-мифологиатәи, аҭоурых-епикатәи дунеихәаԥшышьақәа. 
	Автор иазгәеиҭоит, аԥсуа поезиа аҿиараан  иаразнак аԥсабареи ауаҩи рлирика ашҟа ишхьамԥшыз. Уи азы иаҭахын аамҭа. Иаҳҳәап, Д. Гәлиа раԥхьаӡа акәны асахьаркыратә хыҭхәыц, мамзаргьы апоетикатә хаҿсахьа ихы ианаирхәа ҩынҩажәа шықәса реиҳа ҵхьан апоезиа инапы алакызижьҭеи. Иажәеинраала иахьӡуп «Амшын ашҟа». Араҟа Дырмит Гәлиа амшын аԥсы ахаҵаны ауп ишааирԥшуа. Уаанӡа егьырҭ иажәеинраалақәа, аԥсабара иазкны имақәаз рҿы ус ԥсабаратә цәырҵрак аҳасабала дазнеиуазҭгьы, шьҭа иаиуит даҽа хырхарҭак – аԥсабара апоетикатә хаҿсахьа азыԥшаара.
	Д. Гәлиа иҷыданы, И. Коӷониагьы ипеизажтә жәеинраалақәа рҿы аҩада алашарахь, амрахь, аҳауахь иухоит. Асахьақәа рацәоуп, аԥсабара аԥсы ахоуп. Иажәеинраалақәа ирыбзоураны, аԥсуа поезиаҿы иит ахаҭара ахатә гәаҳәарақәеи  агәыӷрақәеи аманы, уи ахаҭара ахааназгьы даҽакы иалаҩашьашам.
	Вл. Аҵнариа иазгәеиҭоит И. Коӷониа ипоезиаҿы, еиҳарак, уахынлатәи асахьақәа рҿы, угәы ҿнакаартә еиԥш ианыԥшуеит  азаҵәреи, агәхьаагареи, аҵыхәтәантәи игәҭахәыцрақәеи шаныԥшуа. Иажәеинраалақәа рыла убарҭоуп, уи ицәа ишалашәахаз иаџьал ааигәахара. Иагьа ус акәзаргьы, апоет ҿа аҵыхәтәанынӡа иҽазишәон апоезиа амҩа ҿыц азылхра, жәлар рпоезиа астиль иаҟәыҭханы. Уи алыршахеит Б. Шьынқәба ибзоурала.
	Аԥсуа поезиа аҿиараҿы ихадароу ароль змоу етапны иҟалеит 1930-тәи ашықәсқәа. Акритик излазгәеиҭо ала, ари апериод азы аԥсуа поезиаҿы аԥыжәара аман аполитика атема. Алозунгтә ҟазшьа змаз апоезиа 30-тәи ашықәсқәа рынҵәамҭазы маҷ-маҷ инаскьо иалагеит. Иааиҵагылаз апоетцәа ҿарацәа рҩышьа астиль рыԥсахуа иалагеит, дара еиҳа ирзааигәаз, рдунеихәаԥшра иақәшәоз ахь ииасит.
	Аха 30-тәи ашықәсқәа рзы иҟалаз арепрессиақәеи, нас аибашьреи ирыбзоураны асахьаркыратә литература амаҵ азызуаз Л. Лабахәуа, С. Ҷанба, В. Агрба, М. Ақаҩба – 37 шықәса азы ирӡын; Л. Кәыҵниа, С. Қәычбериа, М. Гочуа – аибашьраҿы иҭахеит. Уи ааха ӷәӷәаны иҟалеит аԥсуа литература аҿиараҿы.
	Анаҩсан акритик иазгәеиҭоит, Б. Шьынқәба ицәырҵрала аԥсуа поезиа даҽа етап ҿыцк шазаатыз. Уи иҩымҭақәа рҿы иааирԥшуан апоет илирикатә фырхаҵа ихаҿсахьа, ипоезиа зегьы ианыԥшуеит ақыҭанхамҩа аԥсҭазаашьа, аԥсуа инхашьа-инҵышьа, аԥсабара. Ақалақь атема уарла-шәарлоуп ипоезиаҿы ишуԥыло, иара аԥсуа поезиа зегьы аҿеиԥш. Автор игәаанагарала, Б. Шьынқәба ипоезиаҿы иҟазшьарбагоуп ахаҿсахьа ганрацәала аартра. 
	Б. Шьынқәба ииепикатә лирикаҿы, афырхаҵа инаиваргыланы, хархәара рымоуп асимвол-хаҿсахьақәа: аеҵәақәа, амза, амра, адгьыл, ажәҩан, ахаҳә, амца, аҵла, амшын, аӡиас, ашьха, аԥша уҳәа. Акритик иазгәеиҭоит, арҭ ахаҿсахьақәа, апоет иҟынӡагьы апоезиаҿы хархәара шрымаз, аха Б. Шьынқәба ибзоураны, урҭ ирхалеит даҽа цәак, ироуит даҽа ҟазшьак, ицәырыргеит даҽа цәаныррақәак. 
	Б. Шьынқәба аеҵәа иазкны имоу  иажәеинраала дахцәажәо, иазгәеиҭоит, Б. Шьынқәба итрадициатәу аеҵәа ахаҿсахьа иара итәала еиликаауеит. Аеҵәатә шәҟәаҿы апоет ибоит иразҟы, иԥсҭазаара, ибзиабара, иҩызара. Аеҵәа – аҩада, агәыӷра ҿыцқәа рахь узго ауп, афантазиа зҵоу, еилкаам адунеиқәа рышҟа аԥырра.
	Б. Шьынқәба аеҵәа иазкны имоу агәаанагарақәа иреиԥшуп ажәлар иаԥырҵаз аҳәамҭақәа аеҵәа иазкны, аеҵәа – аразҟи, аԥсҭазаареи, аԥсреи ирыдҳәалоуп. Ажәакала, апоет иажәеинраалаҿы ахаҿсахьақәа рхархәарала  илшеит аеҵәа аԥсы ахаҵара, даҽа ҩаӡарак ахь аҩагара.
	Вл. Аҵнариа иазгәеиҭоит, Б. Шьынқәба илирикаҿы ихадоу аҭыԥ шамоу ауаҩи аԥсабареи рыпроблема. Уи аӡбарагьы имарианы иқәманшәалахоит. Иара иажәеинраалақәа рҿы автор ихьӡала ицәажәоит абнақәа, адәқәа, ашьхақәа, акаршәрақәа, аӡиасқәа, амшынқәа, ақәа, амра. Урҭ зегьы, ауаҩы иеиԥш, еилыркаауеит рхымҩаԥгашьақәа рҵакы, ироуеит рхатә ҟазшьақәа, ирызҵысуеит ацәаныррақәа, абзиабара, арыцҳашьара, ацәымӷра.
	Ашықәс аамҭақәа зегьы ирнаалаша ажәеинраала шьахәқәа аԥҵаны имоуп ҳәа азгәеиҭоит акритик. Нас аҿырԥштәқәа ааганы еихыршәшәаны дрыхцәажәоит, иара убас шамахамзар иахьабалак ихы иаирхәоит аиҿырԥшрақәа. 
	Б. Шьынқәба ипоезиаҿы еиҳа аԥыжәара змоу аԥсҭазаара угәазырԥхо алашара алагара ауп. Убри аазырԥшуа ажәеинраалақәа дрыхцәажәоит.
	Иазгәеиҭоит, Б. Шьынқәба амра иазку илирикатә жәеинраалақәа иара ихаҭара бзианы ишырныԥшуа, «сара» зимҳәогьы.  
	Акритик ибзианы дазааҭгылоит Б. Шьынқәба иԥсадгьыл иазкны имоу ажәеинраалақәа зегьы рҿы	  ибзиабара ажәацыԥхьаӡа, шьҭыбжьы цыԥхьаӡа ишырныԥшуа. Насгьы иара изы хадара злоу акы акәны ишыҟоу иҳәоит, иара ииҳәои ҳәашьас иаиҭои.
	Автор, иааџьушьаратәы иҟоуп, апоет ипоезиа дахьалацәажәо, ус иааимҩатәны еиуеиԥшым аҭоурых аепохақәа дрызхьаԥшны, ирацәаны аиҿырԥшраақәа ахьааиго. Убри инамаданы ииҳәо шьақәирӷәӷәарц азы, иааигоит аҭоурыхтә хыҵхырҭақәа рҟынтәи аинформациа, иаҳҳәап. Ш. Д. Инал-ԥа иусумҭа ду «Абхазы» аҟынтәи. Инарҵауланы дазааҭгылоит амҳаџьырра атема. Уи ахыԥша ахьынтәаауа, изыхҟьаз уҳәа ҭоурыхла дахцәажәоит. Ҳәарада, амҳаџьырра атема иазкны раԥхьаӡа акәны иҩыз аҩымҭа инаркны иахьа уажәраанӡа иҟоу рахьтә ихатәрақәоу зегьы дырзааҭгылоит. Уи иазгәеиҭоит, апоезиа аганахьала Б. Шьынқәба иажәеинраала «Амҳаџьыраа ргарашәа», 1940 шықәса азы ииҩыз, жәлар ишырпоезиахаз. Дара ажәлар рхаҭа иаԥырҵазшәа иаразнакы  ирыдкыланы, ашәа алырхит. Уи ҳәарада даараӡа акыр аҵанакуеит автор изы. Араҟа акритик ишиҟазшьаз еиԥш, ажәеинраала ахыҵхырҭа аҭоурых атәгьы далацәажәоит.
	Вл. Аҵнариа, Б. Шьынқәба ибзиабаратә лирика данахцәажәо иҳәоит, Баграт шиакәу аԥсуа поезиаҿы абзиабаратә лирика ашьаҭа зкыз. Уаанӡа иҟаз агәаанагара, хаҭала Ш. Д. Инал-иԥа «1912 шықәсазы Д. Гәлиа ипоема «Арԥызбеи аԥҳәызбеи рысалам шәҟәы» ала абзиабаратә поезиа ашьаҭа икит» ҳәа ииҳәаз агәаанагар даҿагыло иазгәеиҭоит, уи апоема афольклортә ҳәамҭақәа ишырварианту, убри аҟнытәи илирикатә жәеинраалоуп ҳәа азгәаҭара дшақәшаҳаҭым. Уи ииҳәо шьақәырӷәӷәо иааигоит Б. Шьынқәба илирикатә жәеинраалақәа рҿы иҟоу абзиабара аҳракыра, аҩаӡара: араҟа иуԥылоит зыбзиабара аҵыхәтәанынӡа имԥсахӡакәа избаз аҭыԥҳа лхаҿсахьа, иара убас абзиабара атема цәыригоит аԥсабара ахаҿсахьа ахархәарала. Апоет уи бзиаӡаны иқәманшәаланы иааирԥшуан. «Шьынқәба-алирик изы иаҳҳәар ҳалшоит, ацәанырра злази еилызкаауази поетын ҳәа. Ажәакала иаҳҳәар ҳалшоит, апоет ирҿиараҿы ишьҭихыз аидара абзибареи аԥсабареи рлирика, аԥсуа поезиа аҿиараҿы ԥхьаҟа шьаҿа ӷәӷәак ҟанаҵеит ҳәа» [Иара уа: 43 – 50].
	Амонографиа аҩбатәи ахы азкуп аҭоурых-фырхаҵаратә ашәақәа инадыркны иахьатәи аепикатә поемақәа рҟынӡа иҟоу аҽыԥсахрақәа. Араҟа акритик, Б. Шьынқәба ирҿиара инаваргыланы,  дрыхцәжәоит Д. Гәлиа, С. Ҷанба, И. Папасқьыр, А. Шогенцуков, С. Баттал, Е. Долматовски, В. Саианов, И. Авраменко уҳәа апоетцәеи апрозаикцәеи рырҿиамҭақәа, урҭ рыбжьара иҟаиҵоит аиҿырԥшрақәа.
	Хадара злоу акы акәны иҟоуп аԥсуа сахьаркыратә литератураҿы иҟалаз ахҭыс ссир, раԥхьаӡатәи иажәеинраалоу ароман аҭыҵра. Уи иадҳәаланы акритик иҟаиҵеит алкаақәа, ихатә гәаанагарақәа, иара иаԥхьа акритикцәа, алитератураҭҵааҩцәа уҳәа ирҳәахьаз азгәаҭаны.
	Аҩбатәи ахәҭа ахьналаго инарҭбааны дазааҭгылоит адунеитә литератураҿы апоема ацәырҵра аҭоурых, нас аԥсуа поезиаҿы уи шцәырҵыз, хырхарҭақәас иамоу, аҿиара атенденциақәа зеиԥшроу уҳәа. 


Апоема ажанр ишдыру еиԥш ус имариаӡам, ацҭәа цәгьоуп. «Поэма – синтетический жанр. Автор поэмы подобен композитору, пишущему партитуру симфонии» (Кубилиус 1962: 78) ҳәа азгәеиҭоит ливатәи акритик  В. Кубилиус. 
	Аҵарауаҩ иазгәеиҭоит, аԥсуа поезиа иамоу амилаҭтә хаҿраҿы иаалукаартә ишыҟоу алирика аҵкьыс аепика аԥыжәара ахьамоу. Уи зыбзоуроу ҳәа ииҳәогьы, жәлар рҳәамҭа хьыршәыгәқәа алитературахь  иҟарҵо анырра ауп.
	Аԥсуа поезиа адунеитә поезиа иахьацәтәымыз иабзоураны, 30-тәи ашықәсқәа рзы ҳаԥсуа поетцәа Л. Кәыҵниеи Л. Лабахәуеи ахархәара рырҭон алиро-публицистикатә поемақәа. Иара убас урҭ иаԥырҵеит алирикатә поемақәагьы. Б. Шьынқәба илирикатә поема «Аҩныҟа» захьӡыз раԥхьатәи ипоема акәын. Апоетцәа рыхҩык рышьҭахь акраамҭа, 50-тәи ашықәсқәа рҟынӡа ҳаԥсуа поетцәа алирикатә поемақәа раԥҵара иазхьаԥшуамызт. 
	Алирикатә поема шьахәқәа аԥызҵаз ҳәа аҵарауаҩ иалкааны дрыхцәажәоит Д. Гәлиа («Сара схәышҭаара»), И. Ҭарба («Аҩызцәа рыӡбара»), А. Лашәриа («АИРА», «Хашҭра зқәым», «Аиубилеитә»), К. Ломиа («Ауаҩы игәы»), Гь. Гәыблиа( «Аԥсны», «Ҩ-ӡахәак рлахьынҵа»).
	Араҟа, аҩымҭақәа мшаҭақәа, акритика ӷәӷәаны ирзиуеит, иҳәоит иҟоу агхақәа, авторцәа инагӡаны аус ахьырзадымулаз аҭыԥқәа ааигоит. Еиҿирԥшуеит А. Лашәриеи Б. Шьынқәбеи рпоезиа, иҟаиҵоит алкаа, Б. Шьынқәба ирҿиараҿы еиҳа аԥсабареи ауааи дрызхьаԥшуазар, А. Лашәриа илирикатә фырхаҵа иара ихаҭа иоуп. Аха апоет иқәманшәаланы, аԥхьаҩ игәы ахымшәаратәы, еиҳа дагәыланахалартә еиԥш ахҭысқәа раарԥшра  дазыманшәалоуп ҳәа азгәеиҭоит. Шьоукы-шьоукы апоетцәа ишрыхьло еиԥш, ихатә биографиатә ҟазшьа нагӡаны иамҭаӡакәа, илшеит апоезиаҟны ауаҩы иеиҳау мал шыҟам аԥсҭазаараҿы  аарԥшра. Уи иажәақәа лозунгк аҳасабал иаанханы иҟоуп иахьагьы:




	Мап!
	Ауаҩы дыҟанаҵ мрашәа дыԥхалароуп,
	Амреиԥш игәи, ихы-иҿи цқьаӡа,
	Данԥсуаҵәҟьагьы, иԥсы мраҵас
 иҭашәароуп,
	Жәлар ргәаҿы дынхартә длашаӡа!

	Аҵарауаҩ, И. Коӷониа  ирҿиара дазааҭгыло, иазгәеиҭоит, апоет  дышраԥхьатәиу  аԥсуа ҭоурых-фырхҵаратә ашәақәа ирымаз аҵакы еилкааны, асахьаркыратә цәа ахаҵаны изҩыз, уи ирҿиара иабзоураны аԥсуа поезиа даҽа формак, ҩаӡарак шаиуз.
	Анаҩс диасуеит аԥсуа сахьаркыратә литератураҿы асоциалисттә реализм апринцип шьаҭазыркыз арҿиамҭақәа рыхцәажәарахь: С. Ҷанба – «Сеидыҟ», И. Папасқьыр – «Ҭемыр»,  Д. Гәлиа – «Камаҷыҷ», Л. Кәыҵниа – «Шьаризан», «Даур» рышҟа. Аҵарауаҩ дазааҭгылоит, зыӡбахә ҳәоу ашәҟәыҩҩцәа рҩымҭақәа рыла ишрылшаз ауаҩытәыҩса ихаҭараҿы ажәытәи аҿатәи реиҿагылара аӡбара. Урҭ ирылшеит аҵас бааԥсқәа ирҿагыланы ақәԥара, апатриархалтә ҟазшьа змаз ашьоура уҳәа реиԥш иҟаз раԥыхра. 
	Аибашьра ашьҭахьгьы аепикатә поема ахырхарҭақәа рҽырымԥсахӡеит. Б. Шьынқәба ипоезиа ала иҳәон ижәлар рҿахәы. «Б. Шьынқәба изы зегьы хадан: ажәлари аҳәынҭқарреи рлахьынҵа, ауаҩы иразҟы, аԥсабара, апсихологиа, абызшәа, аҭынчра, ахьыԥшымра, абзиабара, аиҩызара, аиашеи амци, аҭоурыхи иахьатәи аԥсҭазаареи, хшыҩлатәи апоеизиеи, аџьабааи» ҳәа азгәеиҭоит В. Аҵнариа иусумҭаҿы. 
	Раԥхьаӡатәи иажәеинраалоу аԥсуа роман «Аҿатә уаа» хәҭа-хәҭала еиҿыршәшәаны дахцәажәоит аҵарауаҩ. Уи иазгәеиҭоит асиужет аҟны иалагалоу алегендақәа еиҳа апоема аҵакы шдырҭбааз, урҭ ирыбзоураны афырхацәа ԥхьаҟа аԥеиԥш лаша шырзыԥшу шаҳдырбо. Уи иазгәеиҭоит, Б. Шьынқәбагьы иҩызцәа ашәҟәыҩҩцәа реиԥш дшазцәымцаз, аибашьра ашьҭахьтәи атенденциа – аибашьра аҟынтәи ихынҳәыз аибашьҩы 


ихаҿсахьа аарԥшра. Араҟагьы фырхаҵа хадас иҟоу аибашьҩы иоуп. Иара иоуп аҩымҭаҿы ахҭысқәа  аҵыхәанынӡа иҳәаақәызҵо.
	Даараӡа аинтерес аҵоуп акритик, ароман еилырго, иҟаиҵо азгәаҭақәа, икылиыршәшәауеит аԥхьаҩ хырҩа ззимуа адеталь ссақәа, иаҳҳәап, ачаитә плантациақәа реиқәырхаразы афырхацәа гәыԥҩык – Арсанеи, Дамеии, Симони – аамҭа кьаҿк иалагӡаны идыргылаз аӡҩагага, уи ргылашьас иарҭаз, насгьы автор уи аргыларазы апроект ҟазҵаз дахьимҳәои, иара ақыҭа аҳаракыра иабзоураны, аӡы халартә еиԥш излаҟарҵази, иара уи адагьы аибашьра ашьҭахь иаразнакы ас еиԥш рҽынеиҵыхны амзараа рынхара ҵаҵӷәыс иаҵоу уҳәа жәпакы азҵаарақәа цәыригоит. 
	Дамеи ихаҿсахьа аарԥшышьа уамак иманшәалам ҳәа азгәеиҭоит, избанзар аибашьра аҟынтәи дшаахынҳәыз еиԥш иаразнакы ақыҭанхамҩа далагылеит, насгьы дахьнеилак аӡәгьы дирҽхәаӡом, амыцхә ихахьы игоит, иаҳҳәап, аӡаҿы аус аныруа, апроект автор Арсана иоуп, аха ашәага-загақәа кны иаҳбо Дамеи иоуп, насгьы Дамеи иарбан занааҭс имоу аартӡам. Аха егьа ус иҟазаргьы, ари ароман аҟны цәаҳәа ҟаԥшьыла иагәылгоуп Дамеии Асҭандеи рыбзиабара. Урҭ рынасыԥ иаҳәоит аԥеиԥш бзиа ԥхьаҟа ишыҟало. 
	Б. Шьынқәба аҩбатәи иажәеинраалоу ироман «Ахра ашәа» иазкны еиуеиԥшым агәаанагарақәа рыҩхьеит. Аха Вл. Аҵнариа еиԥш ароман еилырганы, аиҿырԥшрақәа, азгәаҭақәа алагало иахцәажәахьоу макьана дыҟам. Ари ароман аԥсуа сахьаркыратә литератураҿы иаарылыҳәҳәо рҿиамҭоуп. 
Апоет жәашықәса инарзынаԥшуа ароман аус адиулон, иагьиқәҿиеит. Раԥхьаӡа акәны иара иаҳаит Ҟасҭеи Арсҭаа иҟынтәи 1948 шықәсазы. «Аԥсуа жәлар рҿаԥыцтә ҳәамҭақәа реизгареи рыҭҵаареи санырҿыз исԥыхьашәеит ареволиуциа аамҭазтәи афырхаҵа Кьахь Ҳаџьараҭ изкыз афырхаҵаратә ашәа. Ари афырхаҵа гәымшәа ихаҿсахьа иаразнакы сгәы иҭашәеит, иара изкны ианысҵеит даараӡа аинтерес змаз аматериал ду. Ҵара змамыз, анхаҩы ҷкәын асоциалтә еиҟарамра иҟаз 


даҿагыланы дықәгылеит, арыцҳацәа рзы дыхьчаҩхеит. Абри схы-сгәаҿы иаанхаз атема ауп споетикатә рҿиамҭа «Ахра ашәа» шьаҭасгьы иаиуз» (Шинкуба, 1959: 10 – 11) – ҳәа иҩуеит апоет иавтобиографиаҿы.
Ароман аҟны апоет илшеит ажәытәи аҿатәи еидҳәаланы раарԥшра, аҭоурых, аетнографиа, адин уҳәа ирацәаны хархәара рызууп. Ибзиаӡаны иаарԥшуп Аԥсны аҭоурых адаҟьақәа еуеиԥшым апериодқәа рзы. Арҿиамҭаҿы акцент ззыҟаҵоу жәлар рфырхаҵа реалла иҟаз Кьахьба Ҳаџьараҭ иоуп. Ароман шьаҭас иамоуп иҟалаҵәҟьаз ахҭыс. Убри аҟнытәи ароман иҭоурыхтә рҿиамҭоуп ҳәа азиҳәоит Вл. Аҵнариа. 
«Наше настоящее преемственно связано с прошлым, с тем кипением и борьбой социальных страстей, которые подготовили почву будущего. Отыскать преемственную связь между днями нынешними и днями минувшими, художественно обосновать неминуемость настоящего как реального воплощения народной мечты и стремлений – вот что занимало литераторов, работавших над историческими темами. Усиленное внимание к исторической теме порождено потребностью – лучше понять величие нашего времени, сравнить то, что было, с тем, что утвердилось ныне. Желание глубокого исторического самопознания вполне объяснимо. С вершин современности писатель зорче всматривается в прошлое»– ҳәа иҩуеит апроф. Г. И. Ломиӡе ( Ломиӡе  1967: 84)   
Хыхь ишазгәаҭоу еиԥш, ажәытә узымдыркәа аҿатә узыҟаҵаӡом. Убри аҟнытәи, апоет ироман инапы алеикаанӡа ибзианы иҭиҵааит аҭоурых, нас ауп аҩра напы аналеикыз.  Апоет аҩажәатәи ашәышықәса алагамҭазы асоциалтә еиҟарамрақәа ирыбзоураны Аԥсны иҟаз аизыҟазаашьақәа ааирԥшуеит анхаҩы ҷкәын Кьахьба Ҳаџьараҭи аҭауад Омар Ӡаԥшьбеи рхаҿсахьақәа рыла. Апоет ифырхаҵа ихымҩаԥгашьа жәлар ирхымҩаԥгашьаны иааирԥшит. Иааҳгап Вл. Аҵнариа иажәақәа: «Однако реалистический талант поэта не изменил природе и психологии человека из народа, выступившего от себя, добровольно, против произвола и несправедливости. Поэт не поднимает своего героя выше того, что он есть, не ставит на какойто недоступный для крестьянского сына тех лет пьедестал. У этого народного героя есть своя высота, на которую не может претендовать никто другой. Верно осмыслив абхазскую действительность начала нынешнего века, поэт показывает, что не могла она еще выдвинуть профессионального революционера. Это произошло позже, когда появилась блестящая когорта абхазских революционеров, таких как Е. Эшба, Н. Лакоба, В. Агрба, Н. Акиртава и др. особенности абхазской крестьянской психологии ярко выразились в тех главах поэмы, где говорится о встрече и прощании рабочего революционера Якова с Хаджаратом. Их дружба, начавшаяся еще в доме крестьянина Бадры, у которого Яков скрывался от властей, прошла через серьезные испытания и получила сильную закалку» [Иара уа: 89].
	Вл. Аҵанариа Ҳаџьараҭ данихцәажәо ҿырԥштәыс иааигоит Островски Николаи ироман «Аџыр шыдӡрыжәуаз» афырхаҵа хада Павка Корчагин ихымҩаԥгашьа. Урҭ раарԥшышьа даара иқәманшәалахоит, избанзар рыҩџьагьы хықәкыс ирымаз акакәын – ахақәиҭра. 
	Акритик иазгәеиҭоит Ҳаџьараҭ ихаҿсахьа иҵегьы инарҵауланы аепика адәахьтәи аганахь амацара ала акәымкәа, аепика аҩныҵҟатәи аганахь алагьы  иаарԥшызҭгьы, усҟан иаҳа ихаҭәаахон ҳәа. Усҟан, ҳәарада Ҳаџьараҭ ихаҿсахьагьы аепикатә фырхацәа рхаҿсахьақәа инархыҳәҳәо иҟалон. 
	Ароман афырхаҵа хада иааиваҟәыло иҟоу хаҿсахьоуп аҭауад Шабаҭ ихаҿсахьа. Уи анхаҩыжәлар дрыдгылаҩуп, аҳратәра даҿагылоуп. Иҭахуп ижәлар рҭоурых аиқәырхара, иҽазишәоит Аԥсны ажәытә материалтә баҟақәа рыԥшаара, аха илҵшәадахоит, ишырҳәо еиԥш адгьыли ажәҩани дрыбжьахоит, џьаргьы деиуамкәа.
	«В образе Шабата читатель видит сложность борьбы со старым миром в сознании людей, видит еще один путь, по которому шла духовная жизнь абхазов в начале этого века. Трагедия этого человека заключается не только в том, что он попытался сделать невозможное – уийти в прошлое, повернуть колесо истории вспять, но и в том, что он, рожденный для больших целей и дел, вынужден был ограничиться миром своих неосуществимых мыслей и заблуждений.
Так впервые в абхазской литературе Б. Шинкуба поставил и блестяще разрешил проблему трагической личности в условиях буржуазной действительности.
…Один из них своими героическими действиями весь обращен в будущее, а другой всецело погружен в сферу рефлексии и находится во власти прошлого. Но никто из них еще не в силах правильно разобраться в настоящем, чтобы выбрать верный путь борьбы за будущее своего народа…» (Иара уа: 98) ҳәа азгәеиҭоит Вл. Аҵнариа иусумҭаҿы.
Аусумҭа ахԥатәи ахы азкуп Б. Шьынқәба ипоетика аҷыдарақәа. Автор иазгәеиҭоит апоет Пушкини Твардовскии ртрадициқәа еиҳа дшырзааигәоу, Лермонтови, Блоки, Пастернаки ремоционал-субиективтә поетикатә стиль аасҭа. «Б. Шьынқәба ирҿиара ихадоу астурктуратә хаҿсахьа аилкаразы, еиҳа еиӷьуп ипоезиа аҿыханҵа иаҿырԥшзар» ҳәа иҳәоит Вл. Аҵнариа иусумҭаҿы. Ииашаҵәҟьаны,  Б. Шьынқәба ирҿиараҿы ирацәоуп ашәыгақәа, амузыка аасҭа. Ипоезиаҿы шамахамзар, иуԥылаӡом аформула ҭацәқәа, афористикатә ҟазшьа змоу. Ипоезиа ҭәуп асимволтә ҟазшьа змоу амаҭәарқәеи ахьыӡқәеи рыла. 
Акртик излазгәеиҭо ала, Б. Шьынқәба, зшьапы ақәгылара иаҿыз аԥсуа сахьаркыратә поезиа дызлахаҭарнакыз ала, ҳәарада, афольклор-епикатә, архаикатә формақәа рсахьаркыратә хархәара дацәхьамҵит. Аепикатә поезиа иазнеишьа иабзоураны, ироман «Ашьха ашәа» аҟны илшеит афырхацәа рхаҿсахьақәа  инагӡаны, ихарҭәааны реиҿартәара. «Уже во вступлении к поэме Хаджарат Кяхба предстает как эпический герой, высеченный из скалы. Он рожден скалой и стал скалой. Образ человека-скалы – развернутая метафора. Очень своеобразно отразилось в «Песне о скале» такое характерное для древней поэзии явление, как эпический параллелизм, двойная мотивировка, выраженные в развернутых, пластически наглядных метафорах» (Иара уа: 103).
Вл. Аҵнариа апоет ипоезиа аҷыдарақәа дахьрылацәажәо, иазгәеиҭоит уи ихы иаирхәо аметафорақәа, урҭ аҩымҭа иахьынӡақәшәо, иахьынӡақәымшәо еилиргоит. Иааигоит аҿырԥштәқәа, урҭ аметафорақәа рхархәашьа иабзоураны, даҽазныкгьы ишьақәирӷәӷәоит уаанӡа ииҳәахьаз иажәақәа: апоети аԥсабареи реизааигәара, насгьы иара ицәаныррақәа аԥхьаҩ ишҟа инеигоит аметафорақәа рхархәарала. Иҟоуп метафорақәак ипоезиаҿы ароль маҷ назыгӡо, аха иҟоуп даҽа шьоукых дара рыда ипоезиа аҵакы аилкаара ахьзалымшо. «Метафорический образ скалы в начале «Песни о скале» выражает мысль о вечности и бессмертии народа, о неукротимости его духа. Скала – это и народ, рождающий таких сынов, как Кяхба Хаджарат».
Аметафора инаваргыланы, Б. Шьынқәба ипоезиаҿы ирацәаны ахархәара амоуп аепитет. Акритик иазгәеиҭоит С. Есенин ирҿиараҿы ажәҩангәыԥштәы ала ихшыҩи ицәаныррақәеи еидиҳәалозҭгьы, Б. Шьынқәба ипоезиаҿы ашкәакәа ауп ихадоу аҭыԥ змоу. Апоет аепитет иманшәаланы, ианахәҭази иахьахәҭаз аҭыԥи рҿы, ихы иаирхәон ҳәа азиԥхьаӡоит. Уи ахшыҩҵак шьақәырӷәӷәо, иааигоит аҿырԥштәқәа жәпакы.
Вл. Аҵнариа иусумҭа ахԥатәи ахы «Б. Шьынқәба ипоетика аҷыдарақәа» еихишеит ахәҭа маҷқәа рыла. Уи иабзоураны еиҳа аусумҭа еихышәшәо иҟалеит. Насгьы, иазгәаҭатәу, акритик ишиҟазшьаз еиԥш, апоезиеи апрозеи еиҿирԥшуеит, аҳәаанырцәтәи апоетцәеи апрозаикцәеи рҩымҭақәеи аԥсуа шәҟәыҩҩцәа рҩымҭақәеи еидикылоит, нас урҭ зегьы Б. Шьынқәба ирҿиарахь иҟарҵаз анырра дазааҭгылоит. Аиашазы, уамашәа иааубаратәы, автор еиуеиԥшым ахҭысқәеи, аҩымҭақәеи, аҳәамҭақәеи, азгәаҭақәеи џьарак еидҳәаланы раарԥшра илшеит.
Аҵыхәтәан ихҳаркәшап Вл. Аҵнариа Б. Шьынқәба ирҿиара иазкны ииҩыз аусумҭа ахыркәшажәа ала: «Творчество Б. Шинкуба развивается в таких интересных условиях, когда архаические формы художественного мышления народа еще не омертвели и проявляют удивительную способность влиять на современные литературные формы, образуя вместе с ними совершенно новое художественное качество.
Пользуясь в отдельных случаях некоторыми приемами народно-архаической поэтики (эпический параллелизм мотивировок, символические образы, метафоры, сравнения, пословицы, устойчивые речевые единицы), поэт как бы приближает себя к духовному уровню изображаемого прошлого и в психологическом, и в художественно-эстетическом отношении…» (Иара уа: 139).
	Вл. Аҵнариа имонографиа иацназго ҭҵаарадырратә усумҭа ҳамаӡам, хықәкыла Б. Шьынқәба ирҿиара иазку. Аусумҭа аҩныҵҟа аҵарауаҩ илшеит апоет ипоезиа аганқәа зегьы рыла дазнеины аҭҵаара, иазгәеиҭеит иагыз, иабзаз. Аҵнариа ибзоураны иаанкылан уаанӡа иҟаз астереотипқәа, агәаанарагақәа. Апоезиа аҭҵаара акәзар, даҽа мҩакы азылхын. Иаартхеит даҽа мҩа ҿыцк – аиаша аартны аҳәара.

























§2. Абырҵкал. Алитература-критикатә статиақәа 

	1973 шықәсазы Вл. Аҵнариа ирҿиараҿы иҟалеит даҽа хҭыс дук, иҭыҵит раԥхьаӡатәи  икритикатә статиақәа еидызкылоз аизга «Абырҵкал». Аизга ахьӡ аиушьас иҟалаз ҳәа автор ихаҭа ишәҟәы аԥхьа абас ианиҵоит: «Абырҵкал – абас ахьӡын санстудентыз  ажурнал «Алашара» аҿы искьыԥхьыз раԥхьаӡатәи сыстатиа. Аԥсуа критика азҵаарақәа ирызкын иара.
Санқәыԥшызтәи сҩымҭа ахьӡ оуп иахьа сышәҟәы хьӡыс иасҭогьы.
Абырҵкал – ари аамҭоуп. Бырҵкалс, раӡагас, иреиҳаӡоу ӡбаҩыс ҳусқәа-ҳҳәысқәа ирымоугьы аамҭоуп».
Аизга еиднакылоит алитература-критикатә статиақәа быжьба. Урҭ рызкуп Б. Шьынқәба, М. Лашәриа, И. Папасқьыр, М. Лакрба, В. Анқәаб, А. Гогәуа, Ш. Ҷкадуа, Қь. Агәмаа, А. Џьонуа, Ҷ. Џьонуа, иара убас иааидкыланы аԥсуа сахьаркыратә литература аханатә иазыркьаҿны критикала ахцәажәара.
Аԥхьажәа ацымхәрас иануп аԥсуа литература акритика аҭагалызаашьа иазку истатиа «Алитература ду аныҟала, иҟалоит акритика дугьы». Араҟа автор дазааҭгылоит аԥсуа сахьаркыратә литература акритика усҟантәи аамҭазы проблемақәас иамаз, аҿиара иаԥырхагаз, ԥықәсыларақәас иамаз, иамаз аиҵахрақәагьы рымзыз хадақәа.
Ажурнал «Алашара» усҟангьы, иара иахьагьы иамоуп атрадициа бзиақәа, еиуеиԥшым аимак-аиҿакқәа, ашәҟәыҩҩцәа рыбжьара аиндаҭларақәа уҳәа рымҩаԥгара. Урҭ ирылҵшәаны имаҷымкәа акритикатәи алитератураҭҵааратәи статиақәа ҳауит. Аха, рыцҳарас иҟалаз, асахьаркыратә литература акырӡа ԥхьаҟа ицеит, акритика кыр иаҵахоит, иахьатәила иаҳҳәозар, аԥсуа литература акритика даараӡа ихьысҳауп. 
Вл. Аҵнариа 50 шықәса раԥхьа иазгәеиҭон: «Ҳара ҳашәҟәыҩҩцәа, аӡәык-ҩыџьак ракәымзар, акритика рҽаладырхәуам. Ари алитература азеиԥш гыдра ланарҟәуеит. Ашәҟәыҩҩцәагьы ирзеибаулароуп акритика, иқәдыргылалароуп аполемикатә зҵаарақәа, мамзар ҳнеихәаԥшы-ааихәаԥшуа ҳанбанӡа еивыслари?» (Аҵнариа, 1973: 5) – ҳәа. 
Аиашазы, иахьагьы ҳашәҟәыҩҩцәа рыбжьара,  шамахамзар, дубаӡом акритикатә статиа зыҩуа. Вл. Аҵнариа иҳәалон еиԥш, «акритика ҳагуп» рҳәоит, арахь акритика здызымкыло рацәаҩхеит. Ҿыц иааиҵагыло аҿар рыбжьарагьы иҟоуп акритика зынӡа издызымкыло, згәы иалсуа. Акритик ианакәызалаакгьы обиективла иус дазнеилароуп. Акритик гәаӷла иус дазымнеироуп, гәыкала даҿызароуп. Иара акритика ззыруагьы  дазхәыцны идикылароуп.
Ҳлитератураҭҵааҩцәа, ҳакритикцәа рахьтә аӡәырҩы изыхцәажәо аҩымҭа иагу мҳәаӡакәа, иабзоу амацара наҳәаны иааҟәыҵуеит. Уимоу иҟалалоит убасеиԥш, аҩымҭа излаҟам ала ианахцәажәогьы. Мамзаргьы обиектс ирымоу апоет ирҿиара «џьашьахәыс» икны иалацәажәоит, арахь иагу шмаҷымгьы.
Аарҭқәа зегьы азгәаҭаны, даҽазныкгьы иаҳҳәар ҳалшоит, Вл. Аҵнариа ирҿиараҿы иуԥылаӡом аҽхырцәацәара, ахаҿсахьақәа раарԥшышьеи, ахҭысқәа реишьҭагылашьеи, акомпозициа аиҿартәышьеи уҳәа рыла мацара аҩымҭа дахьахцәажәо. Уи икритикатә статиақәа зегьы рҿы дзыхцәажәозаалакгьы шаҭара азымукәа, иибаз, шьоукы реиԥш, «иҵәахны» акәымкәа, иаартны дахцәажәоит, иҳәоит иҟоу шыҟоу мӡакәа.
Иҟалап убри азакәызҭгьы иара ихаан, ҳашәҟәыҩҩцәа ԥыҭҩык «ицәшәаны иԥсуан», рҩымҭақәа анҭыҵлакгьы ҳәа зырҳәоз. Урҭ ирдыруан,  хымԥада,  рыгхақәа, насгьы уи «гәазҭоз» акритик ӷәӷәа илаԥш ишыҵимыршәоз. Аиашазы разҟын ас еиԥш акритик ашәҟәыҩҩцәа дахьрылагылаз. «Дымшәаӡакәа» аиаша аахтны изҳәоз, иахьа уи  иҩызцәа шамахаӡак ауп акәымзар,  иҟӡам.
Акритика ҟаҵатәуп анырҳәо, шьоукы ргәы иаанагоит аҩымҭа ацәа ахыхтәуп ҳәа. Мап, аҩымҭа иагу, иабзоу зегьы азгәаҭатәуп. Насгьы ашәҟәыҩҩи акритики ргәаанагарақәа еиқәшәаӡом, ҳәарада, убри аҟнытәи акритик иҳәароуп иара ипозициа, избанзар уи иара идунеихәаԥшышьоуп. Ианакәызаалакгьы акритики ашәҟәыҩҩи рдунеихәаԥшышьақәа, ргәаанагарақәа, рцәаныррақәа уҳәа еиԥшны иҟамлаӡацт ахааназгьы.
«Акритик имазароуп ихатә бжьы, ихатә гьама, ихатә гәаанагара, исимпатиақәа, иантипатиақәа, аха уи сара исгәаԥхо ҳәа мацара даналага, ахамаԥышәарахь дианагоит, усҟан ажәлари иареи зеигәныҩуам, изеибаҳауам, абаагәара рыбжьалоит» [Иара уа: 6].
Вл. Аҵнариа зхатә бжьи, зхатә гьамеи, зхатә гәаанагареи змаз критикын, поетын, еиҭагаҩын. Уажә ҳазлацәо иеизга «Абырцкал» еиднакыло алитература-критикатә статиақәа зегьы ирныԥшуеит иажәа џьбара, иажәа ԥха. Иаҳҳәап Мушьни Лашәриа ирҿиара дахьалацәажәо иазгәеиҭоит, агәыӷра ду шимоу, ԥхьаҟа уи дпоет духап ҳәа, иара убас дыкритик ӷәӷәахап ҳәа. Иара убри инамаданы иажәеинраалақәа дрылацәжәо, иҟаиҵоит азгәаҭақәа маҷымкәа. Ҳазааҭгылап жәеинраалак.
М. Лашәриа иажәеинраала «Аԥхыӡ»,  аԥхьаҩцәа ианырба, иахылҵит аимак-аиҿак ӷәӷәа. Аԥсуа шәҟәыҩҩцәа аӡәырҩа аҿагылеит, избанзар араҟа Абрыскьыли Дон-Кихоти еидкыланы дрыхцәажәоит. Зегьы иқәыӡбоит, избанзар арҭ аҩ-фырхацәак злеиԥшу ҳәа акгьы ыҟаӡам, асеиԥш еидукылартә еиԥш, хазы Абрыскьыл дзықәтәоу рашьуп, Дон-Кихот ҽабаак дақәтәоуп… 
Раԥхьа акритика ҟаиҵахьан Џь. Аҳәба, аха уи инишьҭарххны Вл. Аҵнариагьы иҟаиҵоит, иаагап уи иажәақәа: «Апоет «ацәа хаа» дҭаршәуп, дреиԥхыӡуеит ҩыџьа афырхацәа. Уи иибо аамҭа «ахьтәы аамҭа» ҳәа изышьҭоу акәушәа асахьа ҭыхуп («Ҭынч иԥшын ажәытәтәи аԥсабара, иамыргәаҟцызт усҟан анапы»;  «Адунеигьы иара аҵас аҵасын, хьаак амаӡамкәан ижаҳәон»). 
Заҟа иманшәаламзеи ажәа «ижаҳәон!». Абрыскьыл ихаан аԥсабара анапы иамыргәаҟцызт ҳәа ҳҳәар ауазар, Дон-Кихот ихаан уи ацивилизациа «агьама» абахьан. Иара Абрыскьыл ихаҭагьы акыр «иргәаҟхьан» аԥсабара: аҭырасқәа ыҵыжәжәа икаижьуан, ауаа ирԥырхагоуп ҳәа. Усҟан, адунеи «хьаак амамызт» ҳәа иҩуеит апоет. Аха, ус акәзар, ишԥеилкаатәу Санчо-Панса «атәра данааломызт» ҳәа ииҳәо? Узнымаалаша атәра адунеи иқәлахьазар, уи ахьаақәа аман. Ус анакәха, ишԥеилкаатәу апоет аҵыхәтәантәи иажәақәа: «Ацәа салан, салаӡамыз ацәа»..? Издыруада ари «ԥхыӡуп, аилкаара аҭахӡам» ҳәа аӡәыр иҳәозар? Ус анакәха, ишыԥхыӡу иҟаз, ақьаад ахь уи ус амаӡам. Ари нахыс ибзиан апоет абри аҩызцәа аԥхыӡқәа «иԥхыӡ иаламшәозар». Џьара-џьара «Аӡы аҳра» аҿы иуԥылоит апоет дызлаадыруа иҟазшьақәа ирнымаало тәым интонациақәак, усҟак ирххатәым уҳәан-сҳәанқәак игәы иааҵаххшәа иҿыҵадыршәо ажәақәа…» (Иара уа: 74 – 75).  
Астатиа аҟынтәи иаагоу ацыԥҵәаха иунарбоит, Вл. Аҵнариа имаз агәаӷьра, баша ирҳәома ауаҩы игыу иауҳәарц азы, агәаӷьра умазароуп, уигьы фырхаҵароуп ҳәа. Аиаша аӡәгьы иҭахӡам, уи уахырҟьаны цәымӷыс уркыргьы ҟалоит.
Анаҩстәи истатиа азкуп аԥсуа прозаик ду Ал. Гогәуа ироман «Аҽыкәаҳа»,  «Аамҭа ҿыц – ароман ҿыц» ахьӡуп. Араҟа Вл. Аҵнариа ароман ахы инаркны аҵыхәанӡа еимыршәшәаны хәҭа-хәҭала дахцәажәоит, аметафорақәеи, аепитетқәеи, асиволикақәеи рзаарыгӡа акгьы бжьаижьуам. Иазгәеиҭоит, Ал. Гогәуа ироман «Аҽыкәаҳа» ишьҭнахуа азҵаарақәа даараӡа ишырацәоу. Адунеитә литература ароманқәа иаарываҟәыло иҟоуп. Убри аҟнытәи акритик илшеит  америкатәи ашәҟәыҩҩы Џь. Апдаик ироман «Кентвр», Ҳ. Биолль ироман «Абиллиард асра асааҭ жәаба рыбжазы» уҳәа ирҿырԥшны дахцәажәоит. Иазгәеиҭоит, Ал. Гогәуа иҿаԥхьа иқәиргылаз адҵа анагӡара  шилшаз.
Ароман аҟны иҟоу аибарххарақәа, аибафарақәа, Аџыр иҭаацәеи иареи реиҿагылара уҳәа рзы Вл. Аҵнариа иазгәеиҭоит: «Абас иҟоуп аамҭа алеишәа: еиҿанаргылоит, аибарԥсрахьгьы инанагалоит Адам иԥацәа. Амала иҳәатәуп ашәҟәыҩҩы аҿар, ақәыԥшцәа раарԥшраҿы имоу изеиԥш гха: ақәыԥшцәа рқәыԥшра аасҭа азажәра, аҟасара, аҽырҟәышра рныԥшуеит.
Дауҭ, Баҭал, Шьамсиа, Мыџьа, Арушьан, Басиаҭ, Арзаҟан, Марица, Рушьни – ауаҩра, ақьиара, ақәԥара, аиаша, абзиабара, аҩызара, аламыс роуп; иӡааҟәрылаз Агәырӷьара, Аразҟқәа роуп» [Иара уа: 136].
Ал. Гогәуа ироман аҩышьа аформа ҿыцын усҟангьы, иахьагьы иҿыцуп, иацназго ҳамаӡам аԥсуа литератураҿы. Аҩымҭа абызшәа цқьоуп. Вл. Аҵнариа автор иҿархьуа иҳәоит, ароман аҵыхәтәа мыцхәы ирццакны ишнырҵәоу. Насгьы ароман аҩныҵаҟа  ахҭысқәа ахьеилататацәоу, иахьеилгам аартны иазгәеиҭоит.
«Сгәы иаанагоит аԥсуа проза аринахыс иҿыцӡоу, уи амилаҭтә ҟазшьа мырӡкәа, иара аҳәаақәа зырҭбааша, алаԥши ашьамхи зырҵарыша, ҳаамҭа ахаҿы нҭкааны иаарԥшны, аҿахәы назыгӡаша аетап ҿыц хь икылсит ҳәа.
Абри аҿыц ахь ихоу амҩа ахаҵәиаарҭаҟны иҩагылеит «Аҽыкәаҳа» – Ал. Гогәуа ашәҟәҩҩраҿы аҟыбаҩ ӷәӷәа илоу хьаҳәа-ԥаҳәа амамкәа иԥызшәаз ароман. Аха ароман иԥнашәоит аԥхьаҩ илоугьы, еилкаара зеиԥшроугьы. Ус анакәха, иԥибашәааит Ашәҟәыҩҩи Аԥхьаҩи. Иԥибашәааит!» – абас ихиркәшоит Ал. Гогәуа ироман «Аҽыкәаҳа» иазку астатиа.
Вл. Аҵнариа аҩымҭа иазнеишьа зынӡа ихазуп, ҳара иаҳцәыуадаҩуп уи аилкаара. Избанзар уи дгенин, агеницәа зегьы рзы иаатуам.

















§3. Аҳәатәи аҳәашьеи. Алитературатә-критикатә статиақәа

	Вл. Аҵнариа аҩбатәи илитература-критикатә статиақәа реизга «Аҳәатәи аҳәашьеи» ҭыҵит Аҟәа, 1976 шықәсазы. Ашәҟәы еиднакылоит астатиақәа быжьба. Урҭ рызкуп: Д. Гәлиа, Б. Шьынқәба, Н. Ҭарԥҳа, Ал. Лашәриа, И. Ҭарба, В. Амаршьан, убас ажәеинраалаҩышьа абызшәеи.
	Аизга аатуеит Д. Гәлиа ироман «Камаҷыҷ» иазку астатиа «Жәлар рышәҟәы» ала. 
Ишдыру еиԥш, Д. Гәлиа ироман «Камаҷыҷ» иахцәажәахьо даараӡа ирацәаҩуп, ҳаԥсуа литературеи акритикеи амаҵ азызуа, шамахамзар, зегьы еиуеиԥшым аганқәа рыла иҭырҵаахьеит. Иахцәажәахьеит афырхацәа дасу хаз-хазы иганы рхаҿсахьақәа раарԥшышьа инаркны, ароман злеибарку абызшәеи, аҩымҭа аиҿартәышьеи, ароман асиужет иалагалоу ажәабжьқәеи уҳәа зегьы.
Уажәы ҿыцла азнеишьала Вл. Аҵнариа дазнеины, иара ишицәаҩоу еиԥш, ароман аԥшатлакә еиԥш далсны, ахы-аҵыхәа зегьы, акгьы бжьамыжькәа дахцәажәеит. Иазгәеиҭеит аҩымҭа астиль, абызшәа, афольлортә ҳәамҭақәа рхархәашьа. Иара ароман ахаҭа аиҿартәышьа жәлар рҳәамҭа иахьынӡазааигәоу анализ ҟаиҵеит.
Ахаҿсахьақәа рацәаны иаарԥшуп ароман аҿы. Урҭ зегьы еиуеиԥшмым, абзиеи ацәгьеи инадыркны ацәгьахәыци, аҟәыдырԥаҩи рҟынӡа. Урҭ ахаҿсахьақәа раарԥшраҿы, лымкаала афырхаҵа хада Камаҷыҷ лхаҿсахьа аԥҵараҿы автор ихы иаирхәақәаз амаругақәа дрылацәажәо, акритик иазгәеиҭоит:
«Ишдыру еиԥш, аҟазшьа аарԥшра – алитературатә ҩымҭазы ихадаӡоу зҵаароуп…» Д. Гәлиа ироман афырԥҳәызба Камаҷыҷ лсахьа аҭыхраҿгьы аҿаԥыцтә ҳәамҭақәа рдунеи иҽаалыршәшәаҵәҟьаны, алитература мацара иҽадкыланы ацара илшомызт. Ус аҭахын лара Камаҷыҷ дызлиааз аамҭа, лара лхәыцшьа, лыкәша-мыкәша игылаз ауаа рцәаҩа… Абар Камаҷыҷ  лҭеиҭԥшҵәҟьа иаадыруа аҿаԥыцтә ҳәамҭақәа рсахьаркыра заҟа иазааигәаны иҭихуа ашәҟәыҩҩы: «Камаҷыҷгьы лан длыцны абра дыҟан. Лыкәашарала ауаа лыргачамкит. Ԥшралеи сахьалеи уи илыцназгоз уа уаҩ дыҟамызт. Лыҿцәажәара зынӡак уаҩ дархагон. Лыуаҩышьа уеизгьы ибзиан. Лычаԥашьа наҳәак аҭахымызт… Лҽи  лкәадыри уҳәа, нас аҽы шлырхәмаруа атәы, лхысшьа атәы, лыуаҩышьа зегьы инеимда-ааимдо уа ҳәатәыс ирыман» (Аҵнариа, 1976: 9).
 Ажәакала, Д. Гәлиа ифырхаҵа Саҭанеи Гәашьа лҟынӡа дҩаганы длыхцәажәоит. Уи илылоуп аепикатә фырхаҵа илоу аҟазшьақәа зегьы: аԥшра, асахьа, абџьаркышьа, аҽы азҟазара  уҳәа убас иҵ.
Акритик Камаҷыҷ лҟазшьаҿы ибоит амазонкацәа рхыԥшагьы. Аха автор изы иазгәеиҭоит, уи ишилымшаз ифырхаҵа лыԥҳәысреи лфырхаҵареи иахьынӡахәҭаз инаганы раарԥшра. Избанзар Камаҷыҷ ԥсабарала илықәнагаз аԥҳәысра иацу ахаареи аҟәымшәышәреи раҵкьыс, ахаҵа иџьабарара ицәлылалеит. Насгьы аҩымҭаҿы зегьы дырхыҳәҳәацәоит, лара лыда аӡәгьы дыҟамшәа иалҵит.
Вл. Аҵнариа иазгәеиҭоит, Камаҷыҷ лхаҿсахьаҿы зегьы иреиӷьны автор иҟаиҵаз – ахьымӡӷ лзыргаз лаӷа аҵыхәтәаны дахьылшьуа ауп ҳәа. Насгьы ароман аҿы иҟоу аиқәымшәарақәа ртәы ибзианы далацәажәоит. Иаҳҳәап, Ҭаҭласҭан ароман аҿы иаартны цәгьарак Камаҷыҷ илзиуа, ма илзиҳәо ҳбаӡом. Лара лажәақәа рылоуп, шамахамзар, зегьы злеилаҳкаауа, насгьы Камаҷыҷ аӡәы дизхәыцуа ҳәа ароман аҿы даҳбаӡом. Алиас иакәзар, раԥхьа ицәгьамкәа ихаҿсахьа цәыргоуп, нас Камаҷыҷ ианлызҳанахыс ихымҩаԥгашьа акалашәа иҟалеит, дыҟа-дыҟам узеилмырго, акы иҳәаргьы аӡәгьы дахамҵгыло. 
Ажәакала, уи зегьы зхроу автор иоуп, ира ишиҭахыз еиԥш дҳареикит Камаҷыҷ, аха усҟан изгәамҭаӡеит уи иаалыкәыршаны иҟаз ахаҿсахьақәа зегьы алада ишлеиуаз.  «Зыжәлар гәакьа рыцәгьеи рыбзиеи еилкаҵәҟьаны издыруаз Д. Гәлиа иҭахын ифырԥҳәызба Камаҷыҷ лхаҿсахьала ажәлар иреиӷьу, еиҳа ҳаҭыр зқәырҵо рҟазшьа бзиақәа ааирԥшырц… 
Камаҷыҷ лроман икьаҿхаз, аха зҵакы духаз лыԥсҭазаара ашәҟәы зегьы зызку абарҭ ажәақәа иқәдыргыло аидеал – ахаҵара, адырра, аԥшӡара – раарԥшра ауп. Урҭ зегьы Камаҷыҷ дрылаҟаны дҟалоит. Аха абриаҟара ажәа бзиа Камаҷыҷ илзызкыз – ишрыхь сыздыруам – ирхашҭит зегь реиҳа ихадаз, илзеиӷьарымшьаӡеит аразҟы. Заа аҿа лыдырбалахьазшәа, ирцәыбжьахеит» (Иара уа: 15 – 16). Ииашаҵәҟьаны, Камаҷыҷ зегь лымоуп, аразҟы заҵәык ада. Камаҷыҷ лразҟы Алхас данылзырԥшаауагьы «уи дӷьычыҩ дууп» ҳәа иларҳәо ажәақәа Вл. Аҵанриа дрықәыӡбоит. Избанзар урҭ ажәақәа Алхас иҟазшьа бзиақәа ируакуп ҳәа ауп дырҽхәаны изҳәоу. Уи иаанаго, аӷьычра хныҟәгагас измоу ажәлар економикала ишьҭаханы иҟоуп ауп иаанаго.
Аха автор имаирҽхәо аҭыԥқәа рацәоуп, иаҳҳәап, абызшәа абеиара, афольклортә сиужетқәа рхархәашьа, аԥсабареи ауаҩы реизааигәатәра,  иара убас автор илшеит ареволиуциа ҟалаанӡа аԥсуа нхаҩыжәлар рҭагылазаашьа ԥҳәыск лхаҿсахьала аарԥшра. 
Автор агәра игоит, аамҭа цацыԥхьаӡа Д. Гәлиа ироман «Камаҷыҷ» иамоу актуалра еиҳа ишеизҳауа. Уи ароман иԥхьаӡоит аԥсуаа рморальтә кодекс зну, иалкаау аҭыԥ аанызкыло шәҟәны.
	Аизга иану астатиақәа иаарылукаартә иҟоуп Б. Шьынқәба иҭоурыхтә роман «Ацынҵәарах» иазку, «Ареквием ашьамҩазы» захьӡу. Ари астатиаҿы автор илшеит ароман аҩаӡара иахьынӡахәҭаз инаганы ахцәажәара. Иара истиль дықәныҟәаны, далацәажәеит ароман аҭоурых, ахыҵхырҭақәа. Иазгәеиҭеит, ари аҩыза ароман ишҿыц цәырҵроу аԥсуа сахьаркыратә литератураҿы. Уи шьақәырӷәӷәо иҳәоит: «Ацынҵәарах» макьаназ ираԥхьатәиуп асеиԥш атема ду шьҭызхыз, ароман ахы инаркны аҵыхәанӡа ус џьара лашарак агәылԥхо иубаӡом, еснагь ашәы ахатәоуп, агәырӷьаҿҳәаша ахаҭыԥан – аԥсӡы, аччара ахаҭыԥан – аҵәыуара, анхара ахаҭыԥан – ахҵәара, аира ахаҭыԥан – аԥсра… 
	Ароман ҭоурыхтә романуп аҟнытә имаҷӡам иалагалоу аҭоурыхтә фактқәа, аҭоурыхтә хаҿсахьақәа. Араҟа зыӡбахә ҳәоу аубых жәлар рыҩныҵҟа хадара зуаз Барзықьаа рыӡбахәгьы бзианы ицәыригоит. Урҭ ртәы иҳәахьан И. Коӷониа ипоема аҟынгьы: И. Коӷониа ҩ-ажәак рыла ииҳәо инеиҵыху аҭоурыхтә ҵакы рымоуп. Убарҭ рҵакоуп Б. Шьынқәба ироман аҿы Бырзықьаа ирызкны инарҭбааны иаабо: апоезиаҿы иркьаҿӡаны иҳәоу, аҭоурыхтә прозаҿы сахьа рацәала иаарԥшуп. Иџьоушьаша, ажәлар ргәалашәараҿы инхаз, нас апоемахь ииасыз ахәшьареи аҵыхәтәантәи Бырзықьаа Б. Шьынқәба ироман аҿы ишаарԥшуи ахадараҿы еиқәшәоит. Ари азин ҳнаҭоит иаҳҳәарц, ашәҟәыҩҩы ахаҿсахьа дуқәа раԥҵараҿы ажәлар рхәыцра инарбаз, ицәа-ижьы ирылаз рҟәыӷара дықәныҟәоит ҳәа. Уи – аҭоурыхтә иаша иамҩоуп» (Иара уа: 33). Вл. Аҵнариа иажәақәа зыхҳәаау ароман иалоу афырхацәа гәыԥҩык роуп. Избанзар аҭоурыхтә роман анаԥуҵо, хымԥада, аҭоурыхтә хыҵхырҭақәа урызхьаԥшроуп, аиаша иазааигәамхар, усҟан ишьҭырхыз аҩаӡара аҟынӡа изҩеиӡом.
	Аубых жәлар рҭоурых ҭырҵаахьеит С. Ажәанба, Гь. Ӡиӡариа, Ш. Инал-иԥа, П. Услар, Диубуа де Монперие, Ҳ. Фогт, Ж. Диумезиль уҳәа жәпаҩык. Урҭ рыҭҵаамҭақәа рҿы ишазгәарҭо ала, аубых жәлар иахьынӡаҟаз иҟаҵәҟьан, ифырхацәан, реибашьышьа еибашьышьа еиԥшмызт, рфырхаҵашьагьы убас. Уи азакәхап аурысқәа шьаҭанкыла рыжәлар зықәырхыз…
	Акритик излазгәеиҭо ала, ароман автор илшеит аҭоурыхтә фактқәеи асахьаркрытаә хыҭҳәааи еиҿыбаауа рыҟаҵара. 
	Аха иазгәаҭатәу, Вл. Аҵнариа ароман дахьахцәажәо иааигоит амҳаџьырра зыхҟьаҵәҟьаз ҳәа иибо амзызқәа жәпакы. Урҭ рахьтә еиҳа дыззаигәоу агәаанагара абас иҟоуп: «Амсылмантә пропаганда иацныҟәаз кавказтәи ажәларқәа ахақәиҭразы рықәԥара аханатә абзиахь икылзымгашаз, ҭоурыхла ииашамыз ахырхарҭа аанахәеит, хаҵара згымыз ақәԥара ду изықәныҟәатәыз антиколониатә ҵакы ацымхәрас…» (Иара уа: 35).
 Ари агәаанагара аҭоурыхҭҵааҩцәа  ԥыҭҩыкгьы ицеиҩыршоит, аха иабанӡаиашоу? Избанзар ицәырҵуеит азҵаара, аԥсуаа ԥсылманцәамызҭгьы амҳаџьырра ҟамлаӡози ҳәа?! Иҟалап ас еиԥш агәаанагара аҵыхәтәанынӡа ииашамзар.
	Ароман аидеиа хадақәа иреиуоуп – аидгылареи азеидымгылареи. Ус анакәха, амҳаџьырра зыхҟьаз амзызгьы абраҟа иԥшаатәхоит.
	Акритик ароман еилырго иазгәеиҭоит, уи аԥсуа ԥхьаҩы еиҳа излаизыманшәалоу  астиль ала ишыҩу. Аӡәы игәалашәарақәа рыла мацара иахьеиҭаҳәоу, ажәабжьҳәара иазаигәанатәуеит. Ииашоуп, зны-зынла ароман мыцхәы еизадацәоума ҳәа уҳәо иахьуԥылогьы ыҟоуп, аха уи адагьы ԥсыхәа амамызт. Ароман афырхаҵа хада Зорҟан Золак иҟынтәи аԥхьаҩцәа еилыркаауеит аубыхцәа рынхашьа-рынҵышьа, реибашьра, рыхҵәара, тәымџьара рнеира, уаатәи рынхара, нас еиҭа рыԥсадгьыл ахь реихара уҳәа. Ажәабжьҳәаҩ иажәақәа ахьазымхо, автор ихаирҭәаауеит икомментариқәа рыла.
	Ароман «Ацынҵәарах» иагьмыҭкәмоуп, иагьуасиаҭ ажәоуп ҳәа азгәеиҭоит Вл. Аҵнариа. 
Акритик, ароман автор иџьшьауа иҳәоит иҭҵаамҭа ахыркәшамҭазы: «Ачымазаҩ дгәаҟуанаҵы, иҭынхацәа идгьежьылоит, иуахҭа уаҳа аламкәа, идунеи иԥсахыргьы, агәыцхәцәа роуп дзырҽеиуа. Аублаақәа рҭоурых ҽаӡәы инапы акьмырскәа, аԥсуа шәҟәҩҩы урҭ риешьаратә ҳаҭгәын еицакра зқәым абаҟа ду ахаиргылт, ашьеи, алаӷырӡи, ахаҵареи, ауаҩреи згәылыҩуа ареквием азиҳәеит» (Иара уа: 55).



















§4. Аамҭеи арҿиамҭеи

	Вл. Аҵнариа илитература-критикатә статиақәа рӷьырак еидызкыло шәҟәуп «Аамҭеи арҿиамҭеи», 1989 ш. азы иҭыҵыз. Ари аизгамҭа егьырҭ зегьы иаарылҳәҳәо иҟоуп ҿыгҳарылагьы, иагәылоу аиформациа арацәара алагьы.
	Вл. Аҵнариа илитература-критикатә статиақәа реизга «Аамҭеи арҿиамҭеи»  хықәкыла иазкуп аԥсуа литература аҿиара еиуеиԥшым азҵаарақәа рыҭҵаара. Автор ианакәызаалакгьы, иарбан зҵаразаалк ишьҭихо аҟны иааигоит аҳәаанырцәынтәи аҿырԥштәқәа. Урҭ иааиҵо аиҿырԥшрақәа ирыбзоураны инапкымҭа  аҩаӡара даҽакхоит, иҳаракхоит. Хыхь ишаҳҳәахьоу еиԥш, истиль акгьы иалаҩашьаӡом.
	Автор ихәыцрақәа еснагь алитературатә ҳәаақәа ирҭигоит, далацәажәоит, иҽрылаирхәуеит аимак-аиҿак змоу аҩымҭақәа рыхцәажәара. Автор истатиақәа убраанӡа аԥсуаа ирылаҵәахьеит, иҟалап иахьа иззымдыруа уаҩ дыҟамзар.
	Уажә ҳзыхцәажәо ашәҟәаҿы Вл. Аҵнариа дрылацәажәоит Д. Гәлиа инаиркны 1990 ашықәсқәа ралагамҭа аҟынӡа аԥсуа литература ажәа амаҵ азызуа шамахамзар зегьы. 
	Дзыхцәажәо ашәҟәыҩҩцәа иреиуоуп Д. Гәлиа, И. Коӷониа, Б. Шьынқәба, Ал. Гогәуа,  О. Беигәа, убас аԥсуа жәабжь апроблематика, ахәшҭаареи амцабзи рызҵаара уҳәа убас иҵегьы.
	Вл. Аҵнариа иҭҵаарадырратә усумҭа «Ашаеҵәа» захьӡу изкуп аԥсуа поезиа ашаеҵәа Иуа Коӷониа. Араҟа, автор иазгәеиҭоит И. Коӷониа аԥсуа сахьаркыратә литература ашьаҭаркыҩцәа дшыруаӡәку, уи аԥсуа поетцәа зегьы даарылукаартә дшыҟоу. «Иуа Коӷониа ибаҩхатәра ду амҵәыжәҩақәа еиҵнахыртә еиԥш аамҭа имаӡеит. Аха иара ирҿиамҭа аԥсуа литература иазыҟалеит амҩа ҿыцқәа азылызхыз, аҿиара зырласыз сахьаркыратә цәырҵра дуны. Апоет илитературатә ҭынха ҩ-хәҭакны еиласоуп: алирикеи аепоси. Арҭ аҩ-хәҭак еимаздо зегьраԥхьаӡагьы апоет ихаҭароуп. Акырӡа еизааигәоуп урҭ асахьаркыратә бызшәа аганахь ала, ҷыдала ажәа артәашьаҿы, аҳәоуқәа реиҿкаашьаҿы, акритикаҿы. аха И. Коӷониа илирикатә жәеинраалақәеи ипоемақәеи еилазмырҩашьо аҳәаақәагьы рыбжьоуп. Апоет илирика, шамахаӡак акәымзар, иара дызхааныз, еиҳа-еиҳа зыҽзырҿыцуаз асоветтә аамҭа атәоуп иаҳәо. Апоемақәа ракәзар, ишынеимазакыу ажәытәра…» (Аҵнариа, 1989: 30) ҳәа азгәеиҭоит. 
	Ииашаҵәҟьаны, И. Коӷониа ипоезиа ҩыџьара аҽашаны иҟоуп, урҭ еилызмырҩашьогьы урҭ рҩышьа иара  иазыҟазаашьа ауп. Апоет иуҳәар ҟалоит, еиҳа иқәманшәалахон ҳәа апоемақәа, аԥсуа жәлар рҿаԥыцтә ҳәамҭақәа шьаҭас измаз. Уи ибзлоураны ажәытә ҳәамҭақәа рыԥсы ҭалеит, ирхаиҵеит даҽа цәак. Ажәлар убраанӡа ирыдыркылеит, апоемақәагьы дара иртәызшәа ҿырҳәала ирдыруан.
	Акритик иазгәеиҭоит, И. Коӷониа еицеиԥшны ицааиуан ҳәа алирикеи аепикатә рҿиамҭеи. Иагьа ус акәзаргьы И. Коӷниа ажәлар деицырдыруеит ипоемақәа рыла.  «Аԥсуа поезиаҿы (Б. Шьынқәба дцәырҵаанӡа) дыҟамзар ҟалап И. Коӷониа иаҟара иаарласӡаны зырҿиаратә шәымҭа инҭагылаз даҽа поетк. Аӡәызаҵәык исԥҭазараҿы еилаҵәеит аамҭа рацәа зҭахыз аепикатә рҿиамҭеи алирикатә дунеии. Апоет ихатә баҩхатәра еицамк адагьы, асеиԥш ирццакны аҿиара аамҭа ҿыц иазеиԥш ҟазшьаны, насгьы ааскьа аҩыра зауз, уаанӡа литературатә бызшәала имцәажәацыз, аха аҿаԥыцтә ҳәамҭа дуқәа аԥызҵахьаз, аетикатә культура ду змамз аԥсуа жәлар рсахьаркыратә дунеигьы акыр шәышықәса раахыс изызҿажәкуаз апоет ицәырҵреи уи естетикала идкылареи иеилкаареи иазыҟаҵа» (Иара уа: 33). И. Коӷониа раԥхьаӡатәи иажәеинраалақәа рҿы иубоит Д. Гәлиа ихыԥша, усҟан апоет дызҿыԥшуаз  уи иакәын. Ашьҭахь, ииашоуп И. Коӷониа зынӡа дқәыԥшӡан, аха уеизгьы иара иқәра иаҵанамкуа дышәхьан, ипоезиагьы ахатәы мҩа ылхны ашьақәгылара иаҿын. Уи иоуп изыбзоуроу аԥсуа поезиаҵәҟьа ашьаҭаркра. 
	Иуа Коӷниа ибзоураны аԥсуа поезиа иалалоит аамҭа алирикатә хаҿсахьа,  убас илирикаҿы ихадоу аҭыԥ риҭоит аԥсреи абзареи рызхәыцра,  алахьеиқәра, агәыԥшқара, аҟәымшәышәра, убас аԥсабаратә цәырҵрақәа. Апоет иахьабалакхырҩ аиҭоит алирикатә ажәа «сара». Апоет иажәеинраала «Са сзыниазеи?» аҟны иқәиргыло азҵаара далацәажәо, акритик иазгәеиҭоит апоет цәала-жьыла  аԥсра шакәым хьаас имоу, уи хаҭала аԥсраҵкьыс еицәаны ишиԥхьаӡо доуҳала аԥсра. 
	Акритик иџьашьо далацәажәоит абас еиԥш акыр зықәра маҷыз апоет қәыԥш абри аҟара иҵаулаз ахәыцрақәеи, ажәа хаалеи, ажәа ԥшӡалеи, ажәа ҵарылеи ихыркыз ажәеинраалқәеи апоемақәеи раԥҵара ахьилшаз. И. Коӷониа ирҿиараҿы еиҳарак иуԥылоит аԥсуа ԥсабара асахьеи аиԥырҵреи. Иҟалап апоет заа ицәа ианырхьазҭгьы иԥсҭазаара заа ишҿахҵәоз…
	Апоет исахьаркыратә система далацәажәо, иазгәеиҭоит, уи илирикаҿы ҩ-стильтә хырхарҭак хадара шыруа: ауаҩытәыҩса иҩнуҵҟатә дунеи ахь ирхоуи адәахьтәи ацәырҵрақәа рсахьаркырала апоезиатә хшыҩҵак аазырԥшуа апластикатә стили. Урҭ рыҩхырхарҭак иара еицизеиԥшны аус рыдиулон, ицааиуан. Уи иажәеинраалақәа рҿы уажәы-уажәы рҽеиҭнырԥсахлоит аси амреи, аҵхи амши, аҵх лашәи аҵх ҵәцеи, ахьҭеи аԥхарреи, алашьцареи алашареи. Аха ианакәызаалакгьы аҵыхәтәаны алашареи амреи аԥыжәара дара иртәуп, иаиааиуеит. Агәаанагара уоуеит уи иара автор ихаҭа игәалаҟазаара иеиԥшызҭгьы ҳәа. Избанзар иара иҭагылазаашь ауп араҟа ҳара иаабо.
	И. Коӷониа сахьаҭыхыҩ ҟазак еиԥш иажәеинраалақәа рҿы илшеит аԥсабара шәыга рацәала асахьа ҭыхны аарԥшра, еиҳарак иажәеинраала «Ашәарыцаҩ ашьха» аҟны. «И. Коӷониа иажәеинраала анатурализмра, апрозаизмра ирҟәыблаауп, аетнографиатә детальқәа рацәаны ишалоугьы, уи ахаҵара зыциз, ашәақьмца иацҭҟьо ашьхауаҩ игәымшәара, иԥсадгьыл азы имоу игәадура сахьала мацара иаанарԥшуеит. Иаахтыҵәҟьаны иҳәамзаргьы, ажәеинраала иқәнаргылоит амилаҭтә ҳәаақәа ирхыҳәҳәо, ауаатәыҩса ирзеиԥшу ахшыҩҵак ду: ауаҩи аԥсабареи реизыҟазаашьа. Ауаҩы аԥсабара аҿаԥхьа иигаз аиааира агәадура инаҭоит иуаҩра иазнарҳуеит» [Иара уа: 43 – 44]. 
	Вл. Аҵнариа излазгәеиҭо ала, апоет ибзоураны, уи ишьҭикааз ажәеинраала адәахьтәи апластикатә сахьаркыра аԥхьаҩ лабҿаба ибо иҟалеит, убри аҟнытәи уи ипоезиа аԥхьаҩ аргама иаҳауеит, игәаҿы инеиуеит бжьы рацәала, шәыга рацәала.
	Иуа Коӷониа ипоезиа инарҵауланы данахцәажәа ашьҭахь, акритик диасуеит поет ииепикатә рҿиамҭақәа рышҟа.
	Апоемақәа рыхцәажәара далагаанӡа, иара ишиҟазшьоу еиԥш далагоит аҳәаанырцәтәи апоетцәеи, ашәҟәыҩҩцәеи, аҭоурыхҭҵааҩцәеи рҩымҭақәеи рҳәамҭақәеи И. Коӷониа иҩымҭақәа иахьынӡарзааигәоу аарԥшра ала. 
	Апоет-лирик И. Коӷониа, ишдыру еиԥш ипоемақәа зегьы хыҵхырҭас ирымоу аԥсуа жәлар рҿаԥыцтә рҿиамҭа ауп. Ажәлар иаԥырҵаз аҭоурых-фырхаҵаратә ҳәамҭақәа рсиужетқәа шьаҭас иҟаҵаны, апоет илшеит зеиӷьаҟам апоемақәа раԥҵара.
	Апоет ипоемақәа раабагьы дрыхцәажәоит, еилиргоит Вл. Аҵнариа. Зегьы акакала дырзааҭгыланы иазгәеиҭоит урҭ ирыгу, ирыбзоу. Апоемақәа еихыршәшәаны дрыхәаԥшуеит, иазгәеиҭоит апоет ажәлар рҳәамҭақәа рхаҭабзиара шимырӡыз. Ишьҭихыз асиужетқәа, ажәлар ишырзааигәаз ус иаанижьит, шамахаӡак ауп акәымзар астильгьы имыԥсахӡеит.
	«Аамҭа кьаҿла И. Коӷониа аԥсуа литературазы илиршаз уаҩы иџьеишьаратәы аҵакы дууп. Иара ибзоураны аԥсуа поезиа иаланагалеит ауаҩы иҩнуҵҟатә дунеи аазырԥшуа асубиективтә лирика, инеиҵыхны ауаҩы иҟазшьа ҭызхуа аепикатә поема ажанр, ишьақәгылеит анаҩстәи апоетцәа рырҿиамҭаҿы зымҽхак зырҭбааз апластикатә стиль.
И. Коӷониа итрадициақәа иахьатәи аԥсуа поезиаҿы рыԥсы ҭоуп. Аԥсуа литература ԥхьаҟа изгаз, амҩа дуқәа азылызхыз ҳмилаҭтә беиарақәа ируакуп аԥсуа поет ду еицакра зқәым ипоезиатә рҿиамҭа» (Иара уа: 88) ҳәа азгәеиҭоит Вл. Аҵнариа иусумҭа хыркәшауа.
Анаҩстәи астатиа «Аамҭеи арҿиамҭеи» захьӡу аҟны, автор дырзааҭгылоит аԥсуа сахьаркыратә литература ажанр хадақәеи, еиуеиԥшым аамҭақәа урҭ ишьҭырхуаз аформақәеи астильқәеи, убас аԥсуа шәҟәыҩҩцәеи апоетцәеи шамахамзар зегьы рырҿиара зызку дахцәажәоит, убас аибашьра ашьҭахьтәи аԥсуа сахьаркыратә литератураҿы  крызлоу хҭысуп ҳәа иликааз аҩымҭақәа еиҳа инарҭбааны дрыхцәажәоит. Иаҳҳәап, И. Папасқьыр «Аԥҳәыс лыпату», «Ерцахә амҵан», Ҷ. Џьонуа «Гудиса Шларба» рҿы автор дырзааҭгылоит ароманқәа рҿы аконфликти аконфликтдареи ахьынӡаарԥшу, аҩымҭа авторцәа рхы  иахьынӡадырхәаз. Ашәҟәыҩҩцәа дрықәӡбо иазгәеиҭоит, аҩымҭа конфликтда ианыҟоу, ус ишҩызӡа, аԥхьаҩ изы интерес ҳәа акгьы амаӡамкәа ишыҟало, убас иҟоу ишреиуоу «Ерцахә амҵани» «Гудиса Шларбеи». 
Акритик лымкаала дазааҭгылоит И. Папасқьыр ироман «Аԥҳәыс лыпату». Уи аҟны иазгәеиҭоит ароман иамоу абзиарақәа, убас агха-ԥхақәа. Аха иамоу агхақәа зегьы хазырҭәаауа ак акәны иҟоуп ҳәа азиԥхьаӡоит, ароман ҷыдала аԥсуа ԥҳәыс ллахьынҵа иахьазку, иаанарԥшуагьы, иахьчауагьы аԥҳәыс шлакәу.
Вл. Аҵнариа анаҩстәи иусумҭақәа рҿы дазааҭгылоит Б. Шьынқәба ипроза, ипоезиа.
Ҳзыхцәажәо ашәҟәаҿы иану аусмҭақәа зегьы иаарылукаартә иҟоуп аԥсуа прозаик дуӡӡа Ал. Гогәуа изку. Акритик дыззаҭгыло аҩымҭақәа иреиуоуп ароман «Аҽыкәаҳа», «Асыс-мҟаа», «Шьха ԥшӡа», «Елана» уб.иҵ.
Ал. Гогәуа ироман «Аҽыкәаҳа» ицәырнагоит аамҭа аикәшара иацеикәшо азҵаарақәа, апроблемақәа. Автор илшеит ароман аҟны ареалтә аамҭа асахьаркыратә аамҭеи еишьашәаланы раарԥшра. Уахыки ҽнаки рыҩнуҵаҟала имҩаԥысуа ахҭысқәа рыла аԥхьаҩ еиликаауеит ҩажәа шықәса рыҩнуҵаҟа аԥсуа жәлар ирыхҭныргаз агәаҟрақәа. Наԥшыхақә акәзаргьы автор иаҳирбоит иҟаз апроблемақәа зыхҟьаз. 
«Ароман алагоит илахҿыхӡа, иҳаракыу аномақәа рыла, нас урҭ есааира илаҟәхо мацара, аминор аҟынӡа инеиуеит, итрагедиахоит. Ароман аанҵәаанӡа рҽеиҭнырыԥсахлоит аҵәы алаҵаны ацәажәара, аиумор, асарказм, алахьеиқәҵара, агәышьҭыхра.
Аҩымҭа акомпозициа, абасала, гәыцәк иакәшо аспираль еиԥш еилаҵоуп. Ари аиҿартәышьа мацара иаҳнарбоит автор иҟазара ссир» (Иара уа: 319). Ароман ахы инаркны аҵыхәанӡа символла еибаркуп.
Акритик ишазгәеиҭо еиԥш, агәалашәарақәа ршәындыҟәра – ароман иашьаҭахеит. Аиашазы, ароман ахы инаркны аҵыхәанӡа еишьашәаланы иаауа ареалтә аамҭеи асахьаркыратә аамҭеи ирыбзоураны ҳара иаабоит агәалашәарақәа ирылху ахҭыс ду. Иазгәаҭатәуп, араҟа хҭыс мацарак шаарԥшым, араҟа ицәыргоуп ажәлар рлахьынҵа, бзиа еибабо ауаа рлахьынҵа, рԥеиԥш, аиаша иашьҭоу ауаа рлахьынҵа цәгьа, ацәгьара ныҟәызго ауаа  еиҵаҟәаҟәақәа рлахьынҵа уҳәа убас иҵегьы. 
Ароман ахҭысқәа уахыки ҽнаки рыла иахьынҵәо асахьаркыратә литературазы иҿыцӡам, иаҳҳәап Ҳ. Биолль ироманқәа рӷьырак ҽнак, ма сааҭк иҭаигӡоит. Аха зегь реиҳа араҟа ихадоу уи аамҭа автор ихы ишаирхәо ауп. Аха аԥсуа литературазы ари аҩышьатә форма, асахьаркыратә аамҭа ахархәашьа ҿыц цәырҵроуп, иаҳҳәар ҟалоит автор иқәҿиеит ҳәа.
Акритик анаҩс ароман иалахәу афырхацәа зегьы шамахамзар дрыхцәажәоит, урҭ рхаҿсахьақәа инарҵауланы дырзааҭгылоит, иҭиҵаауеит урҭ рпсихологиа. Араҟа автор илшеит ароман иқәнаргылаз азҵаатәы аҵыхәтәанынӡа анагара, аӡбара. ««Аҽыкәаҳа» абжьы рацәа зхоу полифониатә романуп. Уаҩ дырзааҭгыланы дрыхцәажәар рыхәҭоуп уи иқәнаргыло азҵаарақәа: ауаа рҭеиҭԥш аарԥшышьа, ауаа ртәашьа-ргылашьа, ржестқәа, реицәажәарақәа, алирикеи аепикеи реизыҟазаашьа, ароман аритмика аҵысышьа, апоезиеи апрозеи реицхыраара, ажәақәа, аҳәоуқәа реиҭаҳәара. Иара убас, иҿыцӡоу, аҵак дуӡӡа змоу акы акәны исыԥхьаӡоит иахьатәи аромани акиномонтажи реилаҵәара – ахҭысқәа аки-акиреихаргылара, ахьаҵрақәа, асахьақәа акинокадрқәа реиԥш ацара.
Ҳәара аҭахума, автор иҿаурхьша рацәоуп. Ароман анҵәамҭа ццакцәама, ишьацәхныслацәама уҳәартә иҟоуп. Иахьеилататоу, иахьеилгам маҷым…» ҳәа азгәеиҭоит Вл. Аҵнариа аҩымҭа дахцәажәо.
Ажәакала, Ал. Гогәуа иҩымҭақәа рӷьырак рыҩаӡара аҟынӡа иҩаганы рыхцәажәара, урҭ ирыхәҭоу аҭыԥ аҿы рыргылара макьана литератураҭҵааҩык, макьана критикк илымшацт, Вл. Аҵнариа иаамҷыдарахаз.




Аҵыхәтәажәа

Вл. Аҵнариа ихәҭоу ажәа аҳәара уадаҩуп, насгьы дипломтә усумҭак иҭагӡаны имариам уи ирҿиареи иҭҵаарадырратә усуреи ртәы аарԥшра.
Вл. Аҵнариа иаҭәашьахеит раԥхьаӡатәи аԥсуа профессионалтә критик ҳәа ахьӡ аԥсахара. Ҿыӷәӷәала иаҳҳәар ҳалшоит, Вл. Аҵнариа иоуп  изыбзоуроу аԥсуа литератураҿы акритика хаҭаҵәҟьа ашьаҭаркра ҳәа. Аԥсуа сахьаркыратә литература акритика иалеигалеит азнеишьа ҿыц – Аҵнариа истиль, икритика, иформа. Аамҭа кьаҿла илшеит аԥсуа шәҟәыҩҩцәеи апоетцәеи  рӷьырак рырҿиара азааҭгылара, ибжьы ҿаца ақәыргара.
Адипломтә усумҭа аҩраан хықәкыс ишьҭыхыз нагӡо аусумҭа еихшан алагалажәеи, Вл. Аҵнариа ипоезиа ахҳәааи, хадара злоу ахәҭеи, уи иаҵанакуа ах-маҷқәа ԥшьбеи, аҵыхәтәажәеи, азгәаҭақәеи, алитературеи рыла. 
Аԥсуа сахьаркыратә литература даҽа мҩа ҿыцк азаазыртыз,  акритика еихазҳаз, уи амҩа ҿыц азылызхыз Вл. Аҵнариа ирҿиара акыр иҭбаауп. Ипоезиа абжьы цқьа ахоуп, насгьы кыр иқәманшәаланы иааиуан. Дарбанызаалак апоет илшоит ипоезиа ала ииҭаху зегь аҳәара, раарԥшра, апрозаик иаасҭа. Избанзар апоезиа ажәа еиҳа иаҵанарӡуа рацәоуп, ажәак иузцәырнагар алшоит еиуеиԥшым ацәаныррақәа, азхәыцрақәа. Апоезиа ацәаныррақәа рҿы аҳра ауеит. Ацәаныррақәа роуп ҳаԥсҭазаарагьы ҳәаақәызҵо. Цәаныррада аԥсҭазаара иамам агьама.  Апоезиа ажәа зегьы ирыцааиӡом, ишдыру еиԥш, изцааизгьы ишиҭаху еиԥш, ажәа измырхәмарыр алшоит. Насгьы Вл. Аҵнариа еиҭагамҭақәеи иажәеинраалақәа ирыҵоу апоезиа абжьы хаа уаргачамкуеит. 
	Апоет илирикатә жәеинраалақәа уанрыԥхьо, иргәылоу ахҭысқәа рыгәра угоит, зегьы автор ихаҭа ихҭигазшәа ауп ишуԥыло. Иҟалап автор иԥсҭазаара хаҭа иадҳәалоу рацәазаргьы.  Ишдыру еиԥш, Вл. Аҵнариа данқәыԥшыз бзиа дызбоз аҭыԥҳацәа рацәаҩын. Уи илабара дара рзы насыԥс иршьон. Иаргьы иҟан игәаԥхоз аҭыԥҳацәа, аха бзиа иибаҵәҟьоз аӡәык-ҩыџьак ракәхап. Избанзар, ибзиабаратә лирикаҿы Лара лхаҿсахьа иахьабалак акоуп. Аԥхьаҩ игәы иаанагар ҟалоит, иажәеинраалақәа зегьы зызку ԥҳәызбак лоуп ҳәа. Иҟалап ус акәзаргьы, аха…
Иажәеинраалақәа рыла уахәаԥшуазар, апоет аҵыхәтәанынӡа дзаҵәны ауп дшаҳбо. Дыҟоуп Лара – бзиа иибо, аха зны дхарахоит, зны дааигәахоит, реиқәшәара залшом. Лыхьӡ иҳәаӡом, дицәцар ҳәа дшәоит, маӡа игәаҵаҿ иҵәахны имоуп. Ицәаныррақәа ҳаракуп. Иҟоуп ҭыԥқәак, Лара иара дааныжьны дахьцогьы, аха уи иҳанаҳәаӡом, уаҳа рыбжьара цәанырра ыҟаӡам ҳәа.
Апоет ипоезиаҿы абзиабара иазку алирика анаҩсан, ирҿиараҿы иуԥылоит абызшәеи, аԥсадгьыли, аҩызареи ирызку ажәеинраалақәа. 
Вл. Аҵнариа ипоезиа анаҩсан, иԥсҭазаара зегьы адҳәалан алитература-критикатә статиақәа рыҩра. Уи иааҭыҵуаз асахьаркыратә литература шамахамзар акгьы иаҩижьӡомызт, зегьы ибжьы рықәиргон.
Аԥсуа сахьаркыратә литератураҿы акритика раԥхьаӡа акәны ихацзыркыз Хә. С. Бӷажәба иоуп, иусумҭа иахьӡын «Иахьатәи аԥсуа литература иаазыркьаҿны критикала ахәаԥшра, теориатә зҵаарақәак нацҵаны», иҭыҵит 1933 шықәсазы. Раԥхьаӡа акәны иааиҵагылаз иреиуоуп, аԥсуа сахьаркыратә литература амаҵ азызуаз акритикцәа, алитератураҭҵааҩцәа – Ш. Д. Инал-иԥа, Хә. С. Бӷажәба, Ш. Хь. Салаҟаиа,  Вл. Ӡ. Дарсалиа, С. Л. Зыхәба, В. Б. Агрба, А. А. Аншба, В. П. Анқәаб,  М.Т. Лашәриа, Б. А. Гәыргәлиа, Р. Хә. Қапба  уҳәа аӡәырҩы. Урҭ рлагала даараӡа идууп аԥсуа критика ашьақәгылареи арҿиареи рҿы. 
Урҭ рытрадициақәа еихазҳауа аӡә иакәны даарыҵагылеит апоет, аиҭагаҩ, акритик Вл. Аҵнариа. Вл. Аҵнариа аԥсуа жәлар еиҳа деицырдыруеит поетк иаҳасабала акәымкәа, критикк иаҳасабала. Ҿыӷәӷәала иаҳҳәар ҳалшоит, Вл. Аҵнариа иоуп изыбзоуроу аԥсуа литератураҿы акритика хаҭаҵәҟьа ашьаҭаркра ҳәа.  Иара еиԥш арҿиамҭа иазнеины, иагу-иабзоу зегьы азгәаҭаны, икылыршәшәааны аарԥшра аӡәгьы илымшаӡацт. Иара иахьагьы, иара инапы иҵихыз алитература-критикатә усумҭақәа роуп еиҳа хархәара змоу. 
	Акритикцәа зегьы еиԥшӡам, иҟоуп џьоукы аҩымҭа мшаҭаӡакәа, «ицәаӷәаны» иахысуа, иҟоуп даҽа џьоукы, автор игәы иалсыр ҳәа ишәаны, иагыу мҳәаӡакәа, хыхь-хыхьла иахцәажәаны, арҽхәаԥхьыӡ ажәақәа рыла мацара ихыркны иахысны ицо. Иҟоуп даҽа категориакгьы, урҭ гәаӷшақә, еиҳарак автор дырцәымӷзар, уи игәаӷ зегьы аҩымҭа иахҭнызго, уи дыкритикӡам, ҳәарада.
	Акритик ианакәызаалакгьы дзыхцәажәо аҩымҭа гәаӷшақә дахымцәажәароуп. «Акритикатә усумҭа аԥызҵо аҩымҭа ахаҭабзиара иадибало аҟазшьақәеи, игәаԥхои, игәамԥхои ртәы иҳәоит» (Аҩӡба, Аџьынџьал, 2008: 12). Вл. Аҵнариагьы убас акәын дшыҟаз, ианакәызаалакгьы дзыхцәажәоз аҩымҭа иамаз ахаҭабзиара акәын раԥхьа игәаиҭоз, нас акәын иагыз аниҳәоз.  
Ажәакала, Вл. Аҵнариа илшеит ихатәроу аусумҭақәа раԥҵара. Зегь реиҳа ихатәроу иреиуоуп Б. Шьынқәба ирҿиара иазку имонографиа, убас аԥсуа жәеинраалеиҿартәышьа иазку, ирацәоуп илитература-критикатә статиақәа. Урҭ зегьы хаз шәҟәқәаны иҭыҵхьеит. Убри аҟнытәи излауаз ала ҳҽазаҳшәоит, еизгамҭақәа зегьы ажәак-ҩажәак рыхҳәаара. Акритик ду иусумҭақәа рыхцәажәара уадаҩуп, игәаӷьыуацәоуп, убри аҟнытәи хҳәаак аҳасабала ҳахцәажәеит. Ихадоу иусумҭақәа ҳәа иалҳкааз имонографиақәеи илитература-критикатә статиақәеи излауаз ала ҳрыхцәажәеит, иҟаҵоуп анализ.












Алитература

Аҵнариа 1977: Аҵнариа В. Л. Алакә ссир. Аҟәа, 1977.
Аҵнариа 1982: Аҵнариа В. Л. Амш бзиа. Аҟәа, 1982.
 Аҵнариа 1970: Аҵнариа В. Л. Ҳаинрих Ҳаине. Ашәақәа рышәҟәы. Аҟәа, 1970.
 Аҵнариа 1980: Аҵнариа В. Л. Ақырҭуа жәлар рпоезиа. Амреи амзеи. Аҟәа, 1980. 
Аҵнариа  1982: Аҵнариа В. Л. Амш бзиа. Аҟәа, 1982. 
Аҵнариа 1976: Аҵнариа Владимир. Аҳәатәи аҳәашьеи. Алитературатә-критикатә статиақәа. Аҟәа, 1976. 
Аҵнариа 1989: Аҵнариа Владимир. Аамҭеи арҿиамҭеи. Аҟәа, 1989. 
Аҵнариа  1982: Аҵнариа В. Л. Амш бзиа. Аҟәа, 1982. 
Аҵнариа  1982: Аҵнариа В. Л. Амш бзиа. Аҟәа, 1982. 
ашәышықәса. Ҩ-томкны. Аҩбатәи атом. Иеиқәиршәеит М. Лашәриа.  Аҟәа – Москва, 2001. 
Аԥсуа поезиа антологиа  2001: Аԥсуа поезиа антологиа XX  ашәышықәса. Ҩ-томкны. Аҩбатәи атом. Иеиқәиршәеит М. Лашәриа. Аҟәа – Москва, 2001
Аҩӡба, Аџьынџьал 2008: Аҩӡба У. Ш., Аџьынџьал Д. С. Алитература Атеориа ашьаҭақәа. Аҟәа, 2008. 
Пушкин 1988: Пушкин А. С. Мысли о литературе. М., 1988. Уайльд 2010: Оскар Уайльд. Малое собрание сочинений.  Санкт-Петербург, 2010. 
Шинкуба 1982: Шинкуба. Б.В. «Принципы абхазского стихотворения». Литературный альманах  Сухуми, 1952. №3.
Цвинариа 1970: Цвинариа В. Л. Творчество Б. В. Шинкуба. Лирика. Эпос. Поэтика. Тбилиси, 1970. 
Цвинариа 1970: Цвинариа В. Л. Творчество Б. В. Шинкуба. Лирика. Эпос. Поэтика. Тбилиси, 1970. 
Кубилюс 1962: Кубилюс  В. Новые пути поэмы. Вопросы литературы, № 11, 1962. 
Шинкуба 1959: Шинкуба Б. «Путь к поэзии» в книге «Б. Шинкуба. Стихотворения». М., 1959. 
Ломидзе 1967: Ломидзе Г. И. Интернациональный пафос советской литературы. Москва. 1967. 


















Хархәара зызу алитература

Аҵнариа В. Л. Алакә ссир. Аҟәа, 1977.
Аҵнариа В. Л. Амш бзиа. Аҟәа, 1982.
Аҵнариа В. Л. Ҳаинрих Ҳаине. Ашәақәа рышәҟәы. Аҟәа, 1970.
Аҵнариа В. Л. Ақырҭуа жәлар рпоезиа. Амреи амзеи. Аҟәа, 1980.
Аԥсуа поезиа антологиа XX  ашәышықәса. Ҩ-томкны. Аҩбатәи атом. Иеиқәиршәеит М. Лашәриа. Аҟәа – Москва, 2001. Ад. 258.
Аҩӡба У. Ш., Аџьынџьал Д. С. Алитература Атеориа ашьаҭақәа. Аҟәа, 2008. Ад. 12.
Пушкин А. С. Мысли о литературе. М., 1988. Ад., 134.
Оскар Уайльд. Малое собрание сочинений.  Санкт-Петербург, 2010. Ад. 7.
Б. Шинкуба. «Принципы абхазского стихотворения». Литературный альманах. (на абхазском языке). Сухуми, 1952. №3.
 Цвинариа В. Л. Творчество Б. В. Шинкуба. Лирика. Эпос. Поэтика. Тбилиси, 1970. Ад. 10.
 Кубилюс  В. Новые пути поэмы. Вопросы литературы, № 11, 1962. Ад. 78.
 Шинкуба Б. «Путь к поэзии» в книге «Б. Шинкуба. Стихотворения». М., 1959. Ад. 10 – 11.
 Аҵнариа Владимир. Абырцкал. Алитературатә-критикатә статиақәа. Аҟәа, 1973. Ад. 5.
 Аҵнариа Владимир. Аҳәатәи аҳәашьеи. Алитературатә-критикатә статиақәа. Аҟәа, 1976. Ад. 9. 






